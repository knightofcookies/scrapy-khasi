“Ka jingkren ba la kren da u VC kam shong nongrim naba ka UGC Model CRR ka la pynpaw shai ba ka jingthung kam ka dei ban shimti da selection committee hadien ka jingpynmih ïa ka advertisement na ka bynta kajuh ka phang kaba la dep pyllait ha kot khubor (kaba ym shym la bud ïa ka kyndon ha kane ka mat)," bynrap u Kma.
Shuh shuh, u chairman ka JAC u la ong ba ki la rai ban thoh sha u President of India bad u Lat jong ka Meghalaya na ka bynta ka jingïoh jingmut halor katei ka jingpynkheiñ kyndon jong ka UGC Model CRR da u VC.
“Ka JAC ka la shong bad ïakren halor katei ka phang ha ka sngi palei halor ka jingïaid shaphrang bad kane ka mat bad rai ban tied jingkhang ha ka ïing kashari na ka bynta ban pynbna ïa katei ka jingleh jong u VC," bynrap u Kma.
:U Myntri rangbah ka Meghalaya, u Conrad K Sangma, myn ha ka 8 tarik, Naiwieng, u la ai khublei ïa ka kynhun KC Lights Choir na Kiddies Corner School Shillong, kaba la long ka nongjop ha ka tamasa ba iphuh iphieng jong ka Malaysian Choral Eisteddfod (MCE), kaba la wanrah sha ïing haduh ar tylli ki takma ksiar ha ka bynta jong ka Children bad Folklore.
Da kaba pynpaw ka jingsngew sarong jong u halor katei ka jingïashim bynta jong kane ka kynhun, u Conrad K.
Sangma u la leit sha ka rynsan X da kaba ong, “Nga ai khublei ïa kine ki samla ba tbit ba rwai ha ka tamasa.
To kin ïai bteng ban thaw ïa ki jingrwai ba sngewtynnad bad pynshongshit ïa ki paidbah ha kylleng ka pyrthei.
Nga kitbok kitrwiang ïa katei ka kynhun rwai baroh.
" Na ka bynta ka jingtip, kane ka jingjop ba sah jingkynmaw, ka dei ka jingïai bteng jong kane ka kynhun ban ïoh khur jingjop ha ki lympung shabar ri.
:U Myntri sorkar ka jylla, u AL Hek, ha ka 8 tarik, Naiwieng, u la dep pynbna ba u president ba la dep shah jied ba thymmai jong ka Meghalaya BJP, u Rikman Momin u la don ha lynti ban leit sha Delhi lem bad ka kot ba la ïoh jingbit na ki nongïalam jong ka sorkar pdeng halor ka mat treikam jong ka Executive Committee (EC) ba thymmai.
U la ong ba une u nongïalam ïa katei ka party un sa rai halor ka EC ba thymmai.
Da kaba kren shaphang jong u kum uwei na ki kyrtong na ka bynta ka ilekshon MP, u Hek u la ong ba la don haduh lai ngut ki kyrtong ïakhun bad ka party kan sa rai halor u kyrtong ba biang na kine ki lai ngut ki kyrteng na ka bynta ka seat Shillong Parliamentary Constituency.
U nongai ktien jong ka National People’s Party u Marcuise N Marak u la iathuh ba kam don kano kano ka jingiapher jingmut hapoh jong kane ka seng sain hima sima ha kaba iadei bad ka jingjeid ia u kyrtong MP na ka bynta ka Shillong Parliamenary Assembly.
U Marcuise N Marak u la iathuh ba ha kano kano ka Party ki don la ki jong ki jong ki jingai jingmut bad kane ka long kaba ym lah kiar.
U la ong ruh ba ka NPP kan bishar bniah ia ka jingjeid ia u kyrtong MP bad kan shim ia ka raid a ka jingiasngewthuh jingmut lang jong ka Party.
U la iathuh ba ka committee kan sa phah ia ka kyrteng jong ki kyrtong sha ki bor kiba ha khliehduh jong ka party ba kan shim ia ka rai kaba khatduh.
Kane ka jingpynshai jong u Marcuise N Marak ka la mih hadien ba ka la don ka jingkynnoh na ka liang jong u synbud myntri rangbah u Sniawbhalang Dhar ba u kwah ban pynieng ia u pyrsa jong u, u Dasakhiat Lamare uba la long mynshuwa u MLA ka Mawhati ba un long u kyrtong MP jong ka shillong parliamentary Assembly.
U Myntri ki kam pynmih bording elektrik ka Meghalaya, u Taher Mondal u la kyntu ia ki trai jong ki Mobile Towers ba kin siew lut noh ia ki Bill Elektrik jong ki.
Haba kren ha ki nongthoh kot khubor, u A.
T.
Mondal u la ong ba kito ki trai jong ki Mobile Tower ki dei ban siew dep noh ia ki Bill Elektrik khnang ba kin lait na ka jingshoh ot ia ka bording elektrik jong ki.
U la ong ba kane ka jingkyntu ka long ban ym buh jingeh ia ki hadien habud.
U A.
T.
Mondan u la iathuh ruh ba na ka liang jong ka tnad pynmih bording elektrik kam kwah ban buh kano kano ka jingeh ia ki trai Mobile Tower kiba pynbiang ia ka jingiaid beit iaid ryntih jong ki Mobile Phone.
U Myntri u la iathuh ba don ki trai Mobile Tower kiba la dep siew lut ia ki Elektrik Bill jong ki bad don pat kiba dang pynsah.
U la iathuh ba haduh mynta don 200 tylli Mobile Tower ha kylleng ka Meghalaya ba la pyniaid da ki company Mobile Phone bad dang don shuh sa kiwei ki kompani mobile phone kiba ban ai ia ka jingshakri jong ki sha ki paidbah nongshong shnong jong ka Meghalaya.
SHILLONGU myntri Rangbah ka Meghalaya u Conrad K Sangma u la pynbna lyngba ka lad pathai khubor X ia kaa la tip kum ka Twitter ba ka jingialehkai jong ka 5th edition Meghalaya Games kan long naduh ka January 15 to January 20, 2024.
U myntri Rangbah u la iathuh ba baroh kawei ka Meghalaya mynta ka phai khmat sha Tura na ka bynta ka jingpynlong ia kane ka jingialehkai ha ka sien ba nyngkong ha Rilum Garo.
U Myntri u la iathuh ba kane ka jingpynlong ia ka Meghalaya Games ka long shi bynta jong ka jingrakhe dap 50 snem jong ka jingioh ia ka jylla ba pura.
U Sangma u la iathuh ba la lah ban pynlong khatduh ia ka Meghalaya Games ha ka snem 2022 bad na kid aw bym lah ban kiar ym shym la lah ban pynlong mynta ka snem bad la rah noh ban pylong ha Tura ha ka snem 2024.
:Ka Myntri ka koit ka khiah, ka Kong Ampareen Lyngdoh ka la sdang plie pyrda ïa ka Rejuve Aesthetics, kaba dei ka state-of-the-art clinic ha Laitumkhrah, Shillong, ha ka 10 tarik, Naiwieng.
La kam trai ïa katei ka kompeni da ka Dr Sharadee Shreemoyee bad ka la don ka jingïatreilang bad ka nongseng kam lajong na Shillong, ka Ragini Shadap.
Kine ar ngut ki la plie katei ka jaka sumar lem bad ka jingïohi jngai jong ki ba ki paidbah na Meghalaya kim donkam ban leit sumar ïalade shaduh shabar jong ka jylla na ka bynta ki jingdonkam jong ki.
Ha katei ka jaka sumar ka don ïa ki kor treikam teknologi hapoh ka liang jong ka jingsumar, kynthup ïa ka Hydrafacial, Oxygeneo facial, Hollywood laser, Photo Facials, Dermafrac, Pigmentation bad kiwei kiwei ki jait jingsumar kynthup ïa ka HIFU, microneedling, fillers, botox bad kiwe kiwei.
Katei ka Myntri ka koit ka khiah ka la ai khublei ïa katei ka kynhun Rejuve Aesthetics na ka bynta ka jinglah ban wanrah ïa kane ka jingtreikam ba paka na ka bynta ki paidbah jong ka Shillong, kiba mynta, kim donkam ban leit shaduh shabar tang ban phah sumar ïalade na ka bynta ka sniehdoh bad u shñiuhkhlieh.
Ka nongshem jong ka Rejuve Aesthetics, ka Dr Sharadi Shreemoyee ka la ong, “Ngi la pyntreikam ïa ka Rejuve Aesthetics ha Guwahati ha ki 18 snem ba la dep bad nga dei kawei na ki briew ba nyngkong ban pynithuh ïa ka jingmut jong ka aesthetic clinic ha Guwahati, ha kaba ka la long kawei na ki jingmut bym pat don ba tip ha ka bynta jong kane ka ri.
Hynrei nga kmen ba ng ïohi ïa ka jingjop ha kine ki 8 snem ba ka dep na baroh ka jylla North East bad mynta ka la dei ka por ban leit noh sha Shillong bad ban shimti ïa ki paidbah jong ka Shillong lem bad kane ka bynta ba thymmai jong ka aesthetics.
" Ka trai jong kane ka clinic, ka Ragini Shadap ka la ong, “Ngi pdiang sngewbha ïa ki paidbah jong ka Shillong ba kin ïoh ïa kane ka jingpyntreikam jong ngu bad nga kyndeh ka mynsiem ban ïoh ïatreilang bad ka Rejuve Aesthetics.
".
:Na ka bynta ban pynhusiar ïa ki samla jong ka shnong shaphang ka jingsniew jong ki kynja jingdih pynbuaid, kynthup ïa ka kyiad bad u drok, ha kaba ka Umkei Sports and Cultural Club ka la dep pynlong da ka Awareness Generation and Education Program halor ka Substance & Drug Abuse bad HIV & AIDS ha ka 10 tarik, Naiwieng 2023.
Ïa katei ka tamasa, kaba la dep pynlong ha ka jingïatreilang bad ka Meghalaya Police and Meghalaya Aids Control Society, ka la jia ha ka shnong Umkei hapoh madan ïalehkai.
Ha katei ka prokram, la don bynta da ka Batemon Pamshong, uba dei u Clinic Psychologist jong ka Civil Hospital Nongpoh bad ka Zion Marweiñ, Assistant Director jong ka GIPA Meghalaya Aids Control Society, kum ki nongwad bniah.
U Apol Mawñiuh, Reserved Inspector 4th Battalion MLP Sohpien West Khasi Hills District bad ki nongtrei jong ka Umkei Sports Club, khynnah pule bad ki nongshong shnong, kiba la don bynta lang ha katei ka prokram.
Hashwa jong katei ka prokram pynhusiar, la don ka jingïakhun ïalehkai hapdeng ka Umkei Sports bad ka Cultural Club bad ka Police Training School Umran, kaba la pynlong na ka bynta katei ka shnong ba kan don bynta lang.
Ka Umkei ka la kylla long ka nongjop ha katei ka jingïakhun da 4-0.
Da kaba pynbna ïa ki paidbah kum briew ba wad bniah, ka Batemon Pamshong u la kren ban jur halor ka jingdonkam ban shimkhia kloi bad kitkhlieh ïa kiba shitom duna jingmut jingpyrkhat da kaba phikir.
Ka la ong kumne, “Ka jingshitom duna jingmut jingpyrkhat ka long ka phang ba kongsan kaba dei ban shimkhia.
Kito ki briew kiba don kane ka jingshitom, ki ju sheptieng ïa ka jingshah kyntait jong ki ha ka imlang sahlang bad ka jingshah kynthoh ha ki briew kaba long ka jingeh bakhraw kaba lah ban lam sha ka jingmut jong ki ban pynïap noh ïalade bad ka jingpyndonkam ïa ki kynja jingdih pynbuaid.
Ki briew kiba don kane ka jingshitom, ki ju dom biej wat ïa i daw barit ruh, ki shem ïa ka jingsngewsih ba junom bad ka jingsngewsih ba neh shi jingim ha ki.
"“Ki briew kiba don jingsngewsih ki ju hap ha bun ki jingshah pynap shrip ha ka jingpyndonkam ïa ki kynja jingdih pynbuaid.
Kum ki dkhot jong ka imlang ka sahlang, ngim dei ban kynthoh ïa kito kiba ïakhun bad ka jingshitom duna ha ka jingmut jingpyrkhat; ha ka jaka, ngi dei ban kyrshan ïa ki lyngba ka jingai jingmut ïa ki bad ïalong paralok bad ki namar ba ki sngew long marwei," ban jur ka Pamshong.
Ha kawei pat ka liang, ka Zion Marweiñ ka la kren ba kumno ki samla ki hap ha ka jingpynshoi ban pyndonkam ïa ki kynja jingdih pynbuaid, da kaba kdew ba ki jingshah ibeiñ bad ka jingshah ban beiñ na ka liang jong ki bahaïing ha sem.
Ka la ban jur ïa ka bynta jong ki kmnie ki kpa ba ki dei ban tip ïa ki paralok jong ki bad pynleit jingmut ban ai por ban pynheh pynsan ïa ki ha ka lawei ban wan jong ki.
Katei ka prokram ka bun da ki jingrwai ba kongsan bad ka jingshad da ki nongshong shnong jong ka Umkei.
U Vice Chancellor of the North Eastern Hill University (NEHU), u Prof PS Shukla u la kyntu ia ka Joint Action Committee (JAC) ban pynsangeh noh ia ka jingthmu sangeh trei kam ba khlem buh por jong ka.
U Prof.
Shula u la ong ba ka JAC ka dei ban peitbniah shuwa ia ki jiingdawa jong ka shuwa ba kan pynlong ia ki jingiakhih jong ka khnang ba kan ym ktah ia ki samla pule.
U Vice Chancellor ka NEHU u la pynsngew ruh ia ka Joint Action Committee, ba u Nohprah, u dei u bnai ba ka Univerisy ka buh kam, kynthup ia ka jingpynlong ia ka Examination bapher bapher.
U Prof.
Shukla ula ong ba kane ka jingpynsangeh ia ka jingthmu sangeh trei kam kan iarap ia ka Univeristy ba kan iaid beit iaid ryntih bad ba ka long ka jingmyntoi ia ki samla pule hadien ba la lah ban ia pynbeit da ka jingiasngewthuh jingmut ha kaba pyntrei kami a ka National Education Policy, 2020.
Ha kawei pat ka liang ka Joint Action Committee kaba kynthup ia ka JAC, the NEHUTA, NEHUNSA bad NEHUSU ba kan pynlong ia ka jingsangeh trei kam naduh ka 13 tarik u Naiwieng kum ka dak jong ka jingpyrshah ia u Vice Chancellor ka NEHU uba leh bym salia ia ki khyndai tylli ki jingdawa jong ka JAC.
Ki jingdawa jong ka JAC ka long ban weng noh ia ka jingthum kam beain  technical officer, senior consultant, ka jingthung ia ki Statutory Officers bad University Engineer, ka jinghiar syndet ka University Health Centre, ka jingpynlait noh ia ki nonghikai bad nongtrei technical na ki ka ophis jong ka NEHU, ka buh biang ia ka NEHU ACT, Statutes bad Ordinance ha NEHU official website, ka jingpynlong ia ka jingpynkup burom nam la ka por ia ki samla ba pass jong ka NEHU bad kiwei.
Ka Khasi Students’ Union ryngkat bad kiwei ki seng ki la kynthah jur ia ka Sorkar synrop Meghalaya Democrac Alliance kaba ym shym la leh eiei na ka bynta ka jingbuh ia ki khyrdop rung bad khyrdop mih ha kylleng jong ka Meghalaya ban iada na ka jingwan rung kyrthep jong ki mynder ri sha kane ka jylla.
Ha kaba ia dei bad kane ka jingeh, u khliehduh jong ka KSU, u bah  Lambokstarwell Marngar u la iathuh ia ki nongthoh kot khubor ba ka Sorkar ka la tyrwa ban buh haduh 18 tylli ki khyrdep rung bad ki khyrdop mih ban iada ia ka jingwan rung jong ki mynder ri sha kane ka jylla, kum shi bynta na ka jngpyntrei kam ia ka Meghalaya Residents Safety bad Security Act (MRSSA), 2016, Hynrei, kane ka la shu kut sa tang ha ki jingthoh.
Une u nongialam jong ka KSU la iathuh ba ka Sorkar ka la shna ia kawei ka kyrdop rung kaba ym shym la trei kam shuh ha kine ki sngi.
Kane kane seng ka la ong ruh kam kam tip la jia aiu ia ka jingpynieng ia kita kiwei ki 17 tylli ki khyrdop rung bad khyrdop mih, wat lada na ka liang jong ka Sorkar jylla ka la pyllong ia ka jingjurip ia kitei ki jaka.
U Bah Marngar u la iathuh ba ka KSU ka la buddien ia kane ka kam na kawei ka por sha kawei pat bad ka jubab na ka liang jong ka Sorkar ka long ba ka dang ap ia ka jingpdiang jong ka Sorkar Pdeng ia ka  MRSS (Amendment) Bill, 2020 bad ba rai jong ka Iing Dorbar Thaw Ain Meghalaya ba dei ban pyntrei kam ia ka Inner Line Permit ka dang don hapdeng ka jingpeit jingjngoh jong ka Sorkar Pdeng.
Kane ka seng ka la kyntu ruh ia ka Sorkar jylla ban kynthup ruh ia ki khlieh nongsynshar ba kin long ki dkhot jong ka Districtr Task Force khnang ban tehlakame ia ka jingwar rung ki mynder ri.
Ka KSU ka la ong ruh ba ka jingpyntrei kam thikna ia ka MRSSA kan iarap shibun ruh bana tehlakem ia u drok bad kiwei ki jingsniew.
Ha kawei pat ka liang, u President ka Hynnietrep National Youth Front, u bah Sadon K.
Blah ba ka shong ain ba ka Sorkar kan pyntrei kam ia ka MRSSA.
:Ka procession bakhuid jong ka Eucharistic kaba la dep pynlong ha Cathedral jong ka Mary Help jong ki Khristan ha Laitumkhrah, Shillong Archdiocese ha ka 12 tarik, Naiwieng, ka long ka tamasa, ba la pynlong da ka Archdiocese, ka la sakhi ba la don ka jingïashim bynta da ki paidbah ba bun jong ka balang Katholik.
Ha katei ka procession, la rakhe da u Apostolic Nuncio, Most Rev.
Archbishop Leopoldo Girelli, uba la pynïaid ïa katei ka tamasa ha ka jingdon lang jong u Archbishop Victor Lyngdoh jong ka Shillong Archdiocese.
Shuh shuh, u Bishop Wilbert Marwein, Bishop jong ka Nongstoin Diocese, Bishop Ferdinand Dkhar, Bishop jong ka Jowai bad u Bishop Joachim Walder, Auxiliary Bishop jong ka Aizawl Shillong, kiba la noh synniang lang ha kane ka proscession bakhuid jong kane ka tamasa.
Katba ïa ka mass bakhuid, la pynlong ha Cathedral Shillong Catholic Laitumkhrah, kaba la don bynta da ki phadar, sistar, brother bad kiwei kiwei ki nongbud bakhuid.
Katei ka procession, ka dei kaba la pynsah jingkynmaw kum ka sawdong sawkun ka jingkhuid jinghok, kaba la pyni ïa ka dak jong ka jingpynpaw ïa ka jinglong hok bad khuid hapoh ka imlang ka sahlang.
Kawei na ki nongrep bad nongseng kam la jong ka na ka shnong Mupliang kaba hap hapoh jong ka Thadlaskein Block ha West Jaintia Hills, ka Kong Anumahasa Sna ka la iathuh ba kam ju poi pyrkhat ban na ka jinglong ‘riew kynthei kan kylla sha ka nonseng kam la jong.
Ka Kong sna kam ju poi pyrkhat ba na ka jingim jong ka jingkut lad kut lynti, ban poi sha ka jingseng kam la jong bad ban aikam ruh ia kiwei.
Ka Kong Sna ka la iathuh ba ka la lah ban pule tang haduh ka Klass-IX bad  ba ka don tang kawei ka jaka rep ka jaka riang kaba phra akar bad ki jingrep jong ka, ki long ia u Shynrai Lakadon, ki sla tyrpad, ki sohmarit bad kiwei.
Ka Kong Sna kam ju poi pyrkhat mynno mynno ha ka jingim jong ka ba ka lah ban khaiing ki ki mar rep ki jong ki shaduh America.
Ka Kong Sna ka la dang ban seng ia ka kam la jong da ka jingpynshlur jong ka Sorkar Meghalaya Democratic Alliance (MDA) hapoh ka jingialam jong u Myntri Rangbah Conrad K.
Sangma lyngba ka tnad Industrial Policy & Promotion, Startup India, Government of India.
Ka jingthmu jong kane ka long ban pynshlur ia ki nongshong shnong jong ka Meghalaya ban seng ia la ki kam la jong, ban don kata ka jingsngewthuh ban leh ia kitei kiei kin ban kham pher na kiwei, ki ban iaryngkat kyrdan ba kiwei ki ri jong ka pyrthei, ka jingseng ia ki kam la jong ki ban pynroi ia ka jingnang jingtip, ka ban pynkiew ia ka kamai kajih bad ka spah ka phew bad bad ai kam ruh ia ka imlang sahlang.
Ka Kong Sna ka la shim ia ka jingtyrwa jong ka Sorkar jylla lyng ba ka Meghalaya Startup ha ka snem 2019 ba kan long ka nongseng kam la jong.
Ka sien jan kaba nyngkong ba ka shim, ka long ka jingshim ia ka ram na ka Bank kaba ym don kano kano ka jingshim sut bad ia kiwei ki jingtrei kam ba ki ong ka Technology jong kane ka juk shai kaba mynta ban pynmih ia kine ki mar rep ki jong ka haduh ba kin da kylla long ki dawai.
Ka Kong Sna ka la batai ruh shaphang ka bor pynkhiah jong u snep dieng dawai Cinnamon Stick kiba ka shalan shabar na Meghalaya.
Ki stad ka koit ka khiah ki iathuh ia ngi ba ki Cinnamon Stick ki dei ki jait musla ba ki briew ki pyndonkam ha kaba shet jyntah.
Hynrei, ha ki ki don bun tylli ki bor pynkhiah.
Kiba bun ki briew ki pyndonkam ia ia ki Cinnamon Stick ba la pynlwet bha ban pynneh pynsah ia ki jynbam.
Kine ki stad ka koit ka khiah ki iathuh ia ngi, ba ki Cinnamon ki don ka bor pynkhiah.
Ki pynkhlain bor ia ki Cell.
Ki ialeh pyrshah ia ka jingpang bampong kaba ngi ong ka jingpang Cancer.
Ki iarap ia ka jingpang tyrha shadem bad kiwei.
Ka Kong Sna ka pyniaid iew ia u Sohmarit bad musla Stone Flower, ‘latyrpad uba ka jingsma iwbih jong u, ka palat liam ia kiwei ki ‘latyrpad jong ka ri India.
Uwei pat u mar rep jong ka, u dei u Synrai Lakadong.
Ma ngi hangne, ngi pyndonkam ha ka shet jyntah.
Don ruh kiba dih ia ka um Shynrai Lakadon na ka bynta ki jingpang jong ki.
Ka Kong Sna ka pynthikna ba u Shynrai Lakadong uwei na ki dawai bah.
Ka la iathuh ba ka die ia u Shynrai Lakadong jong ka na ka bynta ka jingshna ia ki dawai Ayur Vedic da ka MT Meru Medicine jong ka California State, America.
Ka Kong Sna ka la iathuh ba katei ka kompani pynmih dawai, kam thied ia u Synrai Lakadong jong ka khlem da Test shuwa ia u.
Ka Kong Anumahasa Sna ka pyniaid iew ia kine ki mar ki jong ka da ka kyrteng Braves Enterprise.
Ka la ioh ban ia shim bynta ha kawei na ki basa jong ka Meghalaya Collectives ha ka World Food India ba la pyllong da ka Ministry of Food Processing Industries jong ka Sorkar India ha Pragati Maidai, New Delhi naduh ka 3 tarik haduh ka 5 tarik u Naiwieng, 2023.
Ka Kong Anumaha Sna ka la jawummat da ka jingkren haba ka Myntri ki kam rep ki kam riang, ka Kong Mazel Ampareen Lyngdoh ka la kylli ia sha ki jingtrei ki jingktah ki jong ka.
Hapdeng ki ummat jong ka jingkmen, ka Anumahasa Sna ka la ong, “Ngam kaba ym pat biang ka thoh ka pule nga lah ban kot shaduh kane ka kyrdan".
:U MLA ka Mawkyrwat u Bah Renikton Lyngdoh Tongkhar mynta ka sngi ka 13 tarik u Naiwieng 2023 u la ïoh ban plie noh  ïa ka Girls Hostel ha Mawkyrwat ha kaba ïa kane ka Girls Hostel ka hap hapoh ka Social Welfare Department jong ka Sorkar Meghalaya bad la bei tyngka lyngba ka skhim Article 275(1) jong ka Constitution ka Ri India, Ministry ka Tribal Affairs ka Sorkar India.
La pyntrei ïa kane ka project da ka ophis DRDA South West Khasi Hills ha ka mang tyngka kaba T.
2.
5 klur tyngka bad mynta ka sngi.
Na ka liang ka Ophis jong ka  DRDA  lyngba u DC Bah T.
Lyngwa u ïoh ban  aiti noh ïa ka syrnot jong kane ka Girls Hostel sha ka Kong C.
D.
Lyngwa kaba dei ka Director jong ka ophis  Social Welfare bad hadien ba na ka liang ka ophis Social Welfare kala pynbiang lut ïa baroh  ki jingdonkam kan sa aiti noh sha ka Balang Presbyterian Mawkyrwat ban pyndonkam noh ïa kane ka Girls Hostel kaba la plie mynta ka sngi kaba don ha Mawkyrwat.
Ha kane ka sngi nalor u kongsan la ïoh jingkren ruh u na  Bah T.
Lyngwa DC SWKHD Kong C.
D.
Lyngwa Director jong ka ophis Social Welfare ha ryngkat da ka jingïadonlang kiwei de ki ophisar sorkar ki tymmen Basan jong ka Balang Presbyterian Mawkyrwat ki seng longkmie bad kiwei de ki riew rangbah jong ka thaiñ.
La pynïaid  ïa kane ka jingïalang ba lyngkot  da  u Bah L.
T.
Tariang ADC South West Khasi Hills District.
NONGPOH:Ka tnad Ri Bhoi Youth Federation (RBYF) Central ka la pynlong da ka tamasa pynkup burom ïa ki 26 ngut ki samla ba wan shakhmat ha ka eksam Secondary School Leaving Certificate (SSLC) na Ri Bhoi district ha ka sngi Saitjaiñ.
Ïa katei ka tamasa, kaba la don da ki nongshah khot sngewbha ba pawkhmat, ka la pynkup burom ruh ïa ki samla pule ba ïakhun bha ha ka eksam Higher Secondary School Leaving Certificate (HSSLC) ba kynthup ïa ki samla ba pass bha ha kylleng ka Science, Commerce bad Arts.
Ha katei ka tamasa pynkup burom, la don bynta da ki riewpawkhmat, kynthup ïa u Vincent H.
Pala, Lok Sabha MP, Mayralborn Syiem, MLA Nongpoh, Dr.
Celestine Lyngdoh, MLA Unsning,  Damanbait Lamare, MLA jong ka Umroi abd u Bipul Thangkhiew, President jong ka RBYF.
La don lang ki nonghikai bad kiwei ki nongïalam ha katei ka sngi.
Da kaba pynpaw halor ka jingïaroh ïa ka jingpynkup burom jong ka RBYF ha kane ka tamasa, ki nongkren ki la kren shaphang ka mat ba kongsan ha ka ban pynkiew ïa ka pule puthi hapoh ka district bad ka jylla baroh kawei.
Katei ka jingpynkup burom ka ban jur halor ka jingithuh ïa ka jingtrei shitom jong ki samla pule kiba wan shakhmat ha ki eksam SSLC bad HSSLC.
Ka Tyrso Valley Wildlife Protection Society da ka jingiatreilang bad ki kynhun shnong kin pynlong ia ka jinglehkmen jinglehsngewbha Amur Falcon Festival ha ka 14 tarik bad 15 tarik mynta u bnai ha ka shnong Tyrso ha Ri-Bhoi District.
Kane ka jinglehkmen ka long ban rakhe ia ka jingwan jong kine ki sim Amur Falcon sha kane ka jaka man la ka snem.
U Secretary ka TVWPS, Nongpoh ba kane ka jinglehkmen ka don ka jingthmu ban pynneh pynsah ia ka mariang bad ia ki mrad, ki sim bad ki dohkha.
U la kyntu ia ki briew ba kim dei ban pyntieng ia ka jingwan jong kine ki mrad ba tang shipor.
U la pynpaw ruh ba ka shnong ka thaw ka la lah ban leh ia kane naduh ka snem 2015 ban iada ia kine ki sim na ka jingma ha Tyrso bad Umru.
Da ka jingwan poi bun kine ki sim ha kane ka jaka, u Alos u la pynpaw ia ka jingthrang jong kane ka shnong ban ithuh kum ka jaka jong ki nongwan jngohkai pyrthei bad ban pynrung noh ia kane ka shnong ha ka map jong ki kam jngohkai pyrthei.
U la pynpaw ruh ba kane ka kynhun TVWPS ka la wad lad wad lynti ban pynrung ia kane ka lehkmen ba la tip kum ka Amur Falcon Festival kum kawei ki jinglehkmen jong ka jylla bad ban pynlong man la ka snem.
U Alos u la iathuh ba ka jingwan jong ki sim ka long ka jngiarap kaba khraw.
Kane ka long ba kine ki sim ki bam lut ia ki khniang ki ksiah kiba pynjulor ia ki jingthung.
U la maham ruh ba ki briew kim dei ban siat lane kem ia kine ki sim namarba kane ka long pyrshah ia ki kam shong bad ia ki ain jong ka Wildlife Department jong ka Sorkar Meghalaya.
Ha kaba ia dei bad kane ka lehkmen lehsngewbha Amur Falcon Festival, ka WVWPS la khot sngewbha ia ki paidbah ba kin ia shim bynta bad ban iohi hi da la ki jong ki khmat bad ban iohsngew da la ki jong ki skhor ia ka jingpah sngewtynnad jong kine ki sim kiba wan na kiwei pat ki ri bajngai jong ka pyrthei.
:Ha kawei ka jingjia ba sngewsih, ha kaba la don ar ngut ki mynsiem briew ba la duh noh ïa la ka jingim na ka jingshah bat bording ha u wire ha ka 11 tarik, Naiwieng ha ka shnong Kpepsyiem, Ri Bhoi.
Kitei ki lanot, ba la tip kum u Lal Lapang (65 snem ka rta) bad u Pian Namsaw (44 snem ka rta) na Umden La-ang, ki la khlad hajuh kumba katto katne kynta ha ka miet jong ka sngi Saitjaiñ.
Katba ïa ka met jong ki, la lap noh ha ka step ba bud jong ka sngi u Blei kumba 8:30 baje mynstep.
Katba ki daw ba jia katei ka jingshah bat bording, ka la shu pynsah ha ka umdum ïa ki nongtohkit kiba la kulmar shaphang ka daw jong ka jingkhlad kine ki lanot kiba la don hajan jong u wire ba heh voltage kiba la shimkhia na ka bynta ban ai ding sha ki jaka jong ka Patharkhmah.
Halor jong ka jingïoh jingtip shaphang katei ka jingjia, ki pulit jong katei ka shnong ki la leit sha katei ka jaka, ki la lap ïa kitei ki metïap bad ki la pynbiang noh da ki kali ban rah ïa ka met jong ki sha Byrnihat CHC.
Na katei ka jingjia, la pynlong da ka eksamin post-mortem, kaba yn sa pyllait da ka jingkyrpad jong ki bahaïing jong kine kiba la khlad noh.
:Ki nongtrei jong ka Accredited Social Health Activist (ASHA)  South West Khasi Hills District kiba hap hapoh ka lama jong ka Meghalaya ASHA Worker Union mynta ka sngi ka 14 tarik u Naiwieng da ki spah ngut ki la ïamih paidbah ban pynlong ïa ka rally kaba jai jai ha ryngkat da ki jingthoh ha ki placard ha kaba ïa kane ka jingïaïaid paidbah ki la sdang na Lad DC ophis Laitlawsang bad pynkut ha Dorbar Hall Mawkyrwat kane ka long kum ka dak ban pynpaw ïa ka jingbym hun halor ka jubab jong ka Myntri ka koit ka khiah ka Kong Ampareen Lyngdoh.
Ka kong Travelness Paliar  kaba dei ka President jong ki ASHA South West Khasi Hills District ha shwa ban sdang ïa ka jingïaïaid paidbah ka la ong ba na ka liang ki ASHA South west Khasi Hills District katba ka Myntri ba dei peit ïa ka koit ka khiah bad ruh ïa ka sorkar jylla  Meghalaya kam pat lah ban pynshai  katkum ka jingdawa jong ki ASHA ngin nang pynjur ïa  ka jingïakhih khlem buh por bad  kan dang ïai bteng nangne shakhmat da kaba sangeh trei kam tad haduh ban da pynbna da kumwei pat.
Ka kong Sony Kharjana kaba dei ka Adviser jong ka Meghalaya ASHA Worker Union ka la  byrthen jur ïa ka Kong Ampareen Lyngdoh ba ka klet ïa lade kum ka longkmie bad kaba dei ruh ka Minister jong ka koit ka khiah jong ka sorkar Meghalaya ba kam pyrkhat shuh ïa ki jingeh jong ki longkmie kiba dei ki ASHA, ka la ong ruh ba balei ka Sorkar jylla ka lah ban pynlut bai dawai iïa kita ki nongdih drok kiba kwah hi ban pynjot ïa la ka jong ka met haduh 9 klur tyngka hynrei kam lah pat ban  pynbiang ïa ki ASHA kiba len lade naka bynta ki khun ki kti ha ki ba armet ha ki shnong ki thaw.
Ha kane ka sngi la ïoh ruh ka jingkyrshan na ki seng bhalang, ki riew rangbah bad ka jingkren na u Bah Polan Sohphoh uba dei u rangbah kur Rikhain lyngdoh Sakwang, u Bah Lambokstar Marweiñ u president ka HANM SWKHD, u Bah Arbok Kharjahrin u President ka HYC SWKHD na ka seng KSU u Bah Iengskhem Syiemlieh bad kiwei de ki riew rangbah bad na ki nongkitkam jong ki ASHA jong ka Thaiñ South West Khasi Hills District.
:Ka rynsan ka la pynkhreh na ka bynta ka jylla Meghalaya ban pynïaid ïa ka tamasa Shillong Cherry Blossom Festival 2023, wat haba ha ki surok bad ki lynti ïaid kjat, la dap da ki rong ki rup jong ka rong pink bad ki dieng ba rong lieh jong u Cherry Blossom.
Ki nongjngoh kai pyrthei na India bad na shabar ri, ki la pynkhreh ïa la ki khmat jong ki sa shisien pat na ka bynta ban rakhe ïa katei ka tamasa jong ka mariang bad kiwei kiwei lem bad ki kyrteng jong ki riewpawkhmat jong ka kam rwai bad karkhana ak phlim.
Ha ka jingïalang ki lad pathai khubor dang shen, u Myntri ka tnad jngoh kai pyrthei, u Paul Lyngdoh u la ong kumne, “Yn sa don haduh 30,000 ngut ki nongwan ha ka shi sngi kaba mut ba ha ka sngi ba kut jong kane ka tamasa, ngin sa ïoh haduh shi lak ki nongwan.
Katba 90 percent jong kine ki nongwan, ki la khmih lynti ba kin dei kiba nabar, na India bad kumjuh ki nongwan jngoh kai pyrthei na sah ri phoreiñ.
"Katei ka tamasa ka don ban tyrwa ïa bun kiwei pat ki bynta, naduh ki jingïakop ban riam kum ki tyngshop bad puron bad jingïakop ïaid thei bhariew haduh ka jingïashim bynta ha ka ban ïa rwai, ki jingwah ïa ki dur ki dar, ka jingïakop rwai karaoke, ka giant wheel ne Ferris wheel bad kiwei kiwei.
Yn sa pylong ïa katei ka tamasa ha RBDSA Sports Complex ha Madan Kurkalang, Bhoirymbong, Ri Bhoi district.
Ka Shillong Cherry Blossom Festival ka dei ka jingrakhe ïa ka kolshor bad ki jingrwai bad kane ka bynta ba mynta u snem kan long kaba yn sah jingkynmaw ïa ka jingwan rwai jong ki nongrwai Pop ba pawnam bad ki DJ.
Katba ki nongrwai ban sa wan rwai ha ka sngi nyngkong ha kane ka tamasa, ha ka 17 tarik, Naiwieng, ki kynthup ïa u Sanam, Hybrid Theory, SURL, Kenny Musik, 4th Element, The Band Phantasm, DBRYN, Gwyneth, Dalariti, CYCO, Aminio, Dr Legend, Chevinia.
Kine ki nongrwai kin sa pynkhreh ban pynshong shit ïa ki paidbah ha ka sngi ba ar, kynthup ïa u NE-YO, Meba Ofilia, Pink Panda, Snow White, Rahul Rajkhowa, Street Stories – Banjop, Empirical Tribe – Tenny, Zethan, Ricaa Stella, Banker Kharkongor.
Katba ha ka sngi khatduh jong kane ka tamasa, yn sa ïohi ïa ka u nongrwai na ka kynhun barim jong ka Boyzone, u Ronan Keating, Jonas Blue, Lou Majaw, Blue Temptation, Da Minot, Nokpante, Rhem, Favian, Wanjop Sohkhlet, Banrap, Youngg Nate, Meban, Lamphrang, Toshan.
Katei ka jaka ba don ha National Highway 40, ha kaba ka surok kan nym don blok ha ka por ba don ka Cherry Blossom Festival kaba yn sa don ha ka Guwahati Shillong Road, Mawiong-ISBT Bypass bad Mawdiangdiang Bypass.
:Ki nongtrei ASHA jong ka West Khasi Hills ASHA Association ha ryngkat ka jingïasnoh kti lang ka Meghalaya ASHA Worker Union mynta ka sngi kila pynlong da ka jingïaïaid rally kaba jai jai hapoh sor Nongstoiñ kum ka dak ban bteng ïa ka jingïakhih ka jong ki ban pynpaw ruh ïa ka jingbym hun ïa ka jubab jong ka Myntri ka koit ka khiah ka Dr.
Ampareen Lyngdoh halor ki mat jingdawa jong ki ASHA.
Ïa ka tei ka rally ba jai jai la sdang na MCH Hospital Nongstoiñ bad ïaid ter ter ka ïew Nongstoiñ bad pynkut hapoh ka Market Complex bad bteng pat sa ka jingïalang paidbah ha kaba la sakhi da ki spah ngut ki nongtrei ASHA ha WKH kila wan ban ïashim bynta ha katei ka rally.
Ka jingïakhih jong ki ASHA da kaba sangeh treikam kala ktah ïa ka kam shakri ïa ki paidbah ha ka koit ka khiah hapoh ka District hynrei na ka liang jong ki nongïalam jong ki nongtrei ASHA kila kyrpad ïa ki paidbah ba kin ai jingkyrshan lem ïa ki khnang ba kin ïoh ïa ki jingdawa jong ki na ka sorkar kaba kila ïakhun la bun bun snem.
Ka President jong ka Meghalaya ASHA Worker Union ka kong Mirajune Myrsing haba ai jingkren ha ka jingïalang paidbah kaba la long ha khmat ka Market Complex New Nongstoiñ kala ong ba ki nongtrei ASHA kidei kiba kongsam tam ban shakri ha ka koit ka khiah pynban ka sorkar kam ithuh bad niew bein ïa ki da kaba ai ka jingtrei kaba khia katba ka jingsiew ka rit na kiba rit tam.
Shuh shuh kala ong ruh ba katkum ka jingkhang jong ka Myntri ka koit ka khiah kala ong ba ki nongtrei ASHA kidei tang ki nongtreimon sngewbha kiba lah ban trei tang 2 snem ha kaba katei ka nongïalam ki ASHA kala buh jingkylli ruh ïa ka Myntri sorkar kumno ka lah ban long ba ki ASHA kin trei tang 2 snem katba ka katkum ka National Health Mission (NHM) la ong ba ki ASHA kiba trei palat ïa ka 10 snem kin ïoh ïa ka khusnam golden handshake ryngkat ka song pisa kaba 20 hajar tyngka bad lyngba ka NHM kala pynshisha ba ki ASHA ki lah ban trei palat ïa ka 2 snem.
Kumta katei ka nongialam kala dawa na ka sorkar ba kadei ban pynkiew ïa ka Bai ong ki nongtrei ASHA hapoh ka Jylla nalor kiwei de ki lad jingïarap ki ban ai jingmyntoi ïa ki nongtrei bad kala ong ruh ba katba ym pat ïoh ïa ki jingdawa ki  ASHA kin nym leit phai sha ki jingtreikam.
Kiwei kiwei kiba la ai jingkren ha katei ka jingïalang ki kynthup ïa ka kong Linianci Marweiñ President Asha Workers Union Nongstoiñ, Kyntiewmon Nongshli, President Asha Workers Union Mawshynrut, Srally Rashir, Sordar of New Nongstoiñ nalor kiwei de.
:Uwei u shipai BSF commandant jong ka 200 Battalion jong ka  Border Security Force (BSF), kaba don ha Praharinagar Tura, uba la ithuh kum u R N Mishra uba la ïaid shapoh jong ka Nokrek National Park ha West Garo Hills, u la jah rngai kumba phra kynta ha ka miet jong ka sngi nyngkong, la lap noh ïa u da ka jingthwet jong ka kynhun pyllait im.
La don ka jingthwet na ka liang ka kyhnun hadien ba la jah une u commandant ha ka 13 tarik, Naiwieng.
Katkum ka jingïathuh na ka khubor, la ong ba utei u Commandant u la rung shapoh katei ka national park kaba jngai bha lem bad ki nongap pahara jong u khlem pan jingïarap na ki nongbatai jong katei ka shnong.
Katba ki kynhun ba wad ïa u bad kiba rah da ki jingtbeh ding ki la poi ha katei ka jaka naba ka khubor ka la saphriang shaphang ka jingjah rngai jong u ha kylleng ka Garo Hills.
La lap ïa utei u commandant ba u dang im bad um lei lei hapoh katei ka Nokrek Park hadien katto katne por ha ka por 10 baje mynmiet.
“La pyndon ka jingïakren bad u kumba 7 kilometar hapoh jong katei ka park ha kaba la lap ïa ka Matcha Nokpante ne ka jaka ba shong jah thait u khla", la pyntip katei ka kynhun ba thwet ïa u sha kawei na ki lad pathai khubor.
U dkhot ka ïing Dorbar jong ka Gro Hills Autonomous District Council, u Bernard N.
Marak, uba long ruh MDC bamih khmat ia ka Tura, ula ong ba “Aadhaar um dei u 666 lane u Khrist-lamler.
U dei tang u numbor bakyrpang kum u Mobile Number na ka bynta ka jingpynithuh ia u briew shimet.
U Aadhaar u na ka bynta ka jingtrei kam kaba iaid beit iaid ryntih bad kaba lait na ka jinglehthok leh shukor bad na ka bynta ka jingtrei kam kaba khuid kaba suba ban ai ia ka jingshakri kaba bha tam ia ki paidbah.
U Aadhaar um don jngiadei eiei ba ka jingngeit.
U la iathuh ba ka jingpyndonkam ia u Aadhaar ka dei beit tang na ka bynta jong kito kiba dei ban ioh ia ki jingmyntoi na ka jingpytrei kam ia ki kim jong ka Sorkar, kham tam lei lei ha kaba ia dei bad ka jingsiew ia ki nongtrei lyngba ka Online Payment kaba don ka jingiasnoh jong u Aadhaar bad ki Bank Account jong ki.
U Bernard N.
Marak u la iathuh ba ka jingthmu jong ka jingpyndonkam ia u Aadhaar Number ka long beit ban khang lad kito ki nongtrei Sorkar ba kin ym ioh lad ban sam ia ki pisa jong ki nongtrei lane jong kito kiba dei ban ioh ia ki jingmyntoi pisa lyngba ka jingpyntrei kam ia ki skum Sorkar.
U la iathuh ba ka jingthep beit ia ka jingioh bainong jong ki sha ki Bank Account, ka long namarba ba mynshuwa ka la don ka jingud na ki nongioh jingmyntoi ba ki ioh duna ia kata kaba bainong ba ki dei ban ioh.
U la iathuh ruh ba ka long kaba sngewsih kaba khraw ba ka jingsiew bainong da kaba pyniasnoh ia u Aadhaar bad ki Bank ka long tang 50 na ka 100 ha kiba bun ki jaka.
Ka seng saiñ hima sima United Democratic Party, ka la seng la buh ia ka State Election Committee ban jied ia ki kyrteng kyrtong ki ban iakhun na ka bynta ban long nongmihkhmat sha ka Iing Dorbar Thaw Ain Lok Sabha bad ruh jong ki Autonomous District Council kiba long ha ka snem ka ban wan.
U President ka UDP, u Bah Metbah Lyngdoh haba kren hadien ka jingseng jingbuh ia ka State Selection Committee da ka Central Executive Committee jong ka UDP, ula iathuh ba kane ka kynhun kan jied ia ki kyrteng jong ki kyrtong ki ban ia khun naka bynta ka MP bad MDC elekshon.
“Ngi la bynshet ha ka SEC na ka bynta ka jingjied ia ki kyrtong kiba kah ban iakhun ha kine ki artylli ki elekshon ki ban wan na ka seng sain hima sima jong ngi", la ong u Bah Metbah Lyngdoh.
Ka UDP ka la shim ia ka rai ba kan pynieng kyrtong na ka bynta jong ka Shillong bad Tura Parliamentary Assembly.
Ia ka Shillong Parliamentary Constituency la mihkhmat da u Bah Vincent Pala bad iaka Tura Parliamentary Assembly la mih khmat da ka Agatha K.
Sangma.
U Bah Metbah Lyngdoh u la iathuh ba ka Central Executive Committee  kan pdiang beit ia ka rai ba shim ki nongialam jong ka UDP bad Hill State People’s  Democratic Party ba la shim ha ka 7 tarik u Naiwieng ban ia trei lang na ka bynta ban pyrshan ia u kyrtong jong ka Shillong Parlaimentary Assembly.
U Bah Metbah Lyngdoh u la iathuh ba ka seng kan ieh ha ka SEC bad ha ki nongialam jong ka UDP Garo Hills ban rai ia ka kyrteng jong u kyrtong na ka bynta jong ka Tura Parliamentary Constituency.
Ha kaba ia dei bad kane ka jingjied nongmihkhmat, ka CEC ka la bthah ia ki District bad Circles ba kin iatrei shitom na ka bynta jng ki kyrtong MP bad ADCs.
Ha kaba ia dei bad kawei pat ka jingkylli, u Bah Metbad kawei pat ka jingkylli, u Bah Metbah u la iathuh ba ha kaba ia dei bad u kyrtong jong ka Shillong Parliamentary Assembly, la shaniah ha ka SEC ba kan iaphylliew jingmut bad bad baroh kito kiba don ka bynta bad ban shim ia ka rai ryngkat bad ka HSPDP hapoh ka lama jong ka Regional Democratic Alliance.
Ki khubor ki iathuh ba la don lai ngut kiba la pan tiket na ka bynta ka Shillong Parliamentary Assambly bad kine ki long u President bamynshuwa jong ka HYC, u Bah Robertjune Kharjahrin,uba la long u dkhot jong ka seng ha kane ka Sngi U Blei, President ka Khasi Authors Society, u  Dr DRL Nonglait bad u MLA bamynshuwa ka Mawlai, u Bah  PT Sawkmie.
U Bah Metbah Lyngdoh u la iathuh ba ka RDA ka la kyntu ia kiwei pat ki seng riewlum ba kin iatrei land na ka bynta ka Shillong bad Tura Parliamentary Assembly.
Haba la kylli lada ka UDP kan kyrshan ia ka NPP, u Bah Metbah Lyngdoh u la iathuh ba ia kane ka mat ym pat shym la iakren hapoh jong ka seng.
U la iathuh ruh ba ka jingbun palat jong ki kyrtong, kan long ka jingmyntoi ia u MP Vincent Pala jong ka Iing Dorbar Shillong Parlaimentary Assembly.
Haba kylli lada ka Voice of the People Party kan ktah ne em ia Lok Sabha Election, u Bah Metbah Lyngdoh u la ong, “Ngim kwah ban ong eiei ha kaba kum kane ka por.
Hynrei, ka UDP ka don la ka jong ka jingkhlain bad ki paidbah ki shaniah ha ka UDP.
Nalor ki kam sain hima sima, ka Central Executive Committee ka la iakren ruh shaphang ka jingeh jong ki nongrep bad kyntu ruh ia ka Farmers’ Wingh ba ialam da u MLA ka Mawsynram u Bah Olam Singh Suin kum u President.
:Ki pulit ha ka sngi nyngkong, ki la buh da ka jingmaham ban pynshitom pyrshah ïa kito kiba lap ba leh kam sniew hapoh bad kylleng ka lum jingtep bad ki khlaw ha Lawmali.
La pynlong da ka jingïalang ha ka Police Reserve Conference Hall hapdeng ki pulit bad ki rangbah shnong bad ki dkhot rangbah jong ka Riatsamthiah, Wahingdoh, Jaiaw Shyiap, Jaiaw Mihngi bad Mawlai Phudmuri halor ka jingleh ïa ki kam sniew ha Lawmali, kaba la long ka mat ba dei ban shimkhia na ka bynta ki nongshong shnong ba jan bad ka Lawmali.
Ha ka jingkren ba la ai da u SP (City) Vivek Syiem, u la ong ba la dep pynlong ïa katei ka jingïalang bad ba kum kitei ki kam sniew jong ka jingpyn jaboh ïa katei ka khlaw shapoh jong ka Lawmali, yn nym shah shuh bad lada lap ïa kino kino kiba leh pyrshah halor ka jingdonkti ha ka kam khaïi drok ne dih drok bad ka kyiad, yn kem bad shimkhia ban pynshitom ïa ki.
“Lem bad ka jingïada na ka jingwan rung hapoh katei ka khlaw ha ka por mynmiet da ki nongïada ïa katei ka jaka kaba hap hapoh ka tnad forest, yn sa shimkhia ban ker noh da ki sainar bad tei da ka phalor ne gate lem bad ka tnad Forest Department," ong u Vivek.
U Syiem u la ong ba yn sa shimkhia halor kiwei pat ki phang, kum ka jingpyn ngat ha ka kyndon ïa kito kiba donkti ha ki kam sniew ha ka por mynmiet hapoh ne kylleng katei ka jaka ne lada lap ba dih kyiad ne drok hapoh ki kali ba ïeng ha ki surok, yn pynshitom katkum ka kyndon 110 jong ka Meghalaya Police Act bad ka NDPS Act, katkum ba dei ka mukotduma.
U la ong ba ki pulit ki kwah ban pynpaw ka jingïaroh ïa ki dkhot jong ka Durbar Shnong na ka bynta ka jingtrei shitom jong ki ban ïasnohkti lang ban teh lakam ïa katei ki jingeh baroh.
Shuh shuh, yn sa shim da ki lad ban ai jingïada na ka jingdih ïa ki drok bad khaïi ïa ki ha Shillong, kaba la dep ïakren bad bun ki nongai jingmut da ki nongïashim bynta, bynrap u Syiem.
:Ha ryngkat bad kiwei pat ki ri jong ka jylla, ka St Anthony’s Secondary School, Kharpati, ka la rakhe ïa ka Children’s Day lem bad ka jingpyndon burom ïa ka sngikha jong u Pt.
Jawaharlal Nehru, uba dei u President jong ka ri India ba nyngkong.
Katei ka skul, ha ka jingbynrap ïa ki tamasa, ka la plie thymmai ïa ka ïing skul ba thymmai bad ki jaka leit pynjhieh da ka sheme MLA, ha ka jingïatreilang bad ki riew shimet ban ïarap ka bai lut bai sep.
Katba u MLA jong ka Nongpoh, u Mayralborn Syiem, uba la shimti kum u nongshah khot sngewbha, u la plie ïa katei ka skul ba thymmai.
Ha katei ka tamasa, la don bynta lang da u Robertus Rihon, Syiem jong ka Raid Kharpati, Jayanta Mudoi, Bank Manager HDFC Bank, Nongpoh, Anima CM, Headmistress jong ka School, Ibadahun Kharkongor na HDFC Bank, Nongpoh, lem bad ki nonghikai bad ki kmie ki kpa jong ki khynnah skul.
:Ka Shillong Literary Festival 2023, kaba la dep plie ha ka 14 tarik, Naiwieng ha nan polok ne Ward’s Lake, kaba la pynlong da u nongshah khot sngewbha, u Paul Lyngdoh, uba dei u Cabinet Minister of Arts & Culture Department, Social Welfare Department, Textiles Department, bad Tourism Department bad ka nongshah khot sngewbha, ka Ampareen Lyngdoh, Cabinet Minister of Agriculture and Farmers’ Welfare Department, Health & Family Welfare Department, Information & Public Relations Department bad Law Department.
Katba ha ka shiteng sngi jong ka jingplie ïa katei ka tamasa, kaba la ïashim bynta da ka Janice Pariat bad ka Cheryl Rynjah, kiba la ong kumne “Baroh ba ka jingshai ha thaba.
"Ka Ward’s Lake, kaba la iphuh iphieng da ki rong pink na ki dieng cherry blossom bad ki pandal ba itynnad, ka la pyn ishongkun ïa ka mariang.
Katei ka madan tamasa ka la dap da ki jingïalehkai, ki bam ki dih kiba la pynkhring ïa ki nongwan kai.
Katba ka sngi jong katei ka tamasa ka la jan poi sha kaba kut, hynrei ka jingrakhe kan bteng shaduh ka por janmiet lem bad bun ki tamasa.
Ki nongwan kin sa ïoh ka lad ban ïakren, pule ïa ki kot bad ka jingkyndeh ka jingwanrah da ki kot ïathuh khana.
Katba ka rukom ïathuh khana bad ki jingrwai, yn sa pyn bynrap bad ka jingsngewtynnad, katba ha katei ka janmiet, yn sa don ki jingrwai na ki nongrwai, kiba la pyni ïa ka kolshor jong ka Shillong Literary Festival.
:U nongïalam ka seng liang pyrshah ha ka KHADC, u Titosstarwell Chyne ha ka sngi nyngkong, u la ong ba shen, un sa ïakren bad ka executive committee halor ka jingpynthikna ïa ka jingïaid shakhmat jong ka jingphiah ïa ki konstituensi hashwa ki ilekshon, kiban sa long la shem snem.
“Ngan sa ïakren bad ka EC ba ka jingphiah ïa ki konstituensi ba la pynlong da ka committee, dei ban don ka por ba biang na ka bynta jong ki nongseng kam lajong, kynthup ïa ki paidbah ne ki nongshong shnong ki lah ban phah ïa ki jingkren jong ki ha ka por ba biang," ïathuh u Chyne sha ki lad pathai khubor.
Halor ka jingthmu ban ïoh ïakren bad katei ka committee pynphiah konstituensi, u khliehduh barim jong ka KHADC u la ong ba kawei ka dei na ka jingkhmih lynti jong ka amendment jong ka Sixth Schedule sha ka riti synshar khadar jong ka India ne Constitution of India, kaba la kwah ban pynbun ïa ki seat bad ban leh noh ïa ka, la donkam ban pynbiang shwa ïa katei ka committee pynphiah(delimination) konstituensi.
“Kaba ar, wat lada katei ka amendment kan nym jia, ka mut ba ka committee pynphiah kan sa pynlong biang da ka jingpynithuh biang ïa ki konstituensi naba la don ki konstituensi kiba la don ki nongthep vote haduh 50,000 ngut bad don kiba don haduh 20,000 ngut.
Te yn sa don ka jingkhmih bniah ha ka ban pynbiang ïa kitei ki mat.
Ngi la dep pynlong da ka jingtreikam ha ka ilekshon 2014.
Katba ïa ka Umsning konstituensi, la dep tei bad ïa ka Laitkroh konstituensi, la dep pynduh pyndam noh," ong u Titos.
“Te kane ka dei ka rukom treikam kaba biang tam.
Ngam don kano kano ka jingkynthoh hynrei ka shong ha ka EC ba kumno ba kan ai por ïa katei ka committee ba kan pyntreikam noh," bynrap u Chyne.
Shuh shuh, utei u nongïalam ka seng liang pyrshah u la ong, “Ngam tharai ba katei ka jingpyntreikam kan ktah naba kam mut ba phin nang pynbun ki nongïakhun ilekshon hynrei nga sngew ba ka jingwanrah biang ïa ki konstituensi, dei ban pyntreikam hapoh shi ne ar bnai.
".
:Ka Irene Dkhar, kaba dei ka Miss Meghalaya bad Miss Northeast barim, ka la ïohrung beit beit ha ka Grand Finale jong ka Miss Grand India 2024.
Ka la pynkhring ïa ki nongbishar ha ka por ba don ka interview ha Shillong, kaba la pynlong ha ka jingïatreilang bad ka Miss Meghalaya Organization.
Ka Ridamaya Passah bad ka Tanvi Marak ki la lah ban poi sha ka preliminary round.
Kin sa hap ïaid sa ka ar tylli ki interview na ka bynta ban poi sha ka grand finale.
Kiba don ha ka por ka interview, ki kynthup ïa u Amjad Khan, Director of Glamanand Entertainment Pvt.
Ltd.
, Daniella Shirley Majaw, Miss Teen Meghalaya 2022 bad ka Shweta Himatsingka, kaba dei ka nongai jingmut ïa ka bam ka dih ba pawnam jong ka ri.
Ka Shillong Lajong ka la ioh ban khur biang ia shi poiñ ha ka jingiakhun pyrshah ia ka Sreenidi Deccan Football Club da ka jingïakhaid da 2-2 ha ka jingiakhun ba la pynlong ha madan Shillong Sports Association (SSA), Polo Shillong.
Ka Sreenidi kaba dei ruh ka klob na Hyderabad ka long kawei na ki klob ba khlain ha kane ka lympung I-league mynta ka aïom bad la sakhi ba ka jingïalehkai ka long kaba itynnad bad kaba kham jwat ban ioh pynkhih jar.
Ka Sreenidi ka kham ioh kabu khyndiat namar ka jingjeh ka met bad ka rynieng lada ianujor ia ki rangïalehkai Khasi hynrei namar ka jingioh kabu ban ïalehkai ha la ïing ka Lajong ka la ioh ban pynphai ia kitei ki 2 kol.
Ka Sreenidi ka la ioh ban pynkhih jar nyngkong lyngba u Rosenberg tang ha ka minit ba 7 hynrei namar ka jingiai iakhun khlem aili ka Lajong ka la ioh ban pynphai lyngba ka kol u Ronney ha ka minit ba 29.
Tang hadien 5 minit ka Lajong ka la ioh ban pynkhih jar sa kawei lyngba u rangïalehkai ka Japan, u Takuto bad ka jingïakhun ha ka kylla step ka la kut noh da 2-1.
Hadien ba bteng ka kylla step, ka Sreenidi ka la sdang ban pynpher ia ka buit ïalehkai, kata da kaba pynsted bad ïalehkai shiliang madan.
Katba ka jingiakhun ka dang itynnad bad iakhluit, uwei na ki nongïalam (Dkhot) ka klob Sreenidi u la ioh da ka red card namar ka jingpyni ia ka jingbitar hapoh madan.
U Rosenberg uba la ioh ruh ban thep kol ha ka kylla step na ka bynta ka Sreenidi, u la ioh ban thep sa shi kol na ka bynta katei ka kynhun ha ka minit ba 63.
:Ka kynhun Faith Foundation Shillong kan sa rakhe ïa ka Child Safety Week lem bad ka jingthoh ba thoh, ‘It’s Okay To Say No’ lane ‘Ka biang lada phi ong Em’.
Ka taïew ai jingïada ïa ki khynnah ne ka Child Safety Week ka dei ka kampeiñ ba la rakhe lut hapoh ka ri kaba sdang naduh ka 14 tarik, Naiwieng haduh ka 20 tarik, Naiwieng na ka bynta ban khmih ïa ka jingdonkam ka jingïada ïa ki khyllung khynnah, lyngba ki jingïakren bad ki tamasa.
Mynta u snem, ka jingthmu jong ka Child Safety Week ka long ban ïarap ïa ki samla ba kin sngewthuh ïa ka ‘It’s Okay To  Say No’ bad ban ïakhun ïa ka rukom ban ong ‘Hooid’, ha kaba la pynthikna ïa ka jingïada ïa ki khynnah.
Ka jingthmu jong katei ka kampeiñ kan kynthup ïa ki prokram ban pynkiew ïa ka jingmut jong ki khynnah halor ka jingthombor ïa ki ne ka child sexual abuse (CSA) bad ka jingdonkam jong ka jingai jingïada ïa ki.
Katba ki jaka ba rakhe ïa katei ka tamasa, ki kynthup ha:Street Play ha Iew Nongmensong bad Don Bosco Square, Laitumkhrah ha ka 16 bad 17 tarik, Naiwieng ha ka por 1 baje mynsngi, kan don ka jingniah da ki bicycle ha ka 18 tarik, Naiwieng ha ka por 8.
30 mynstep bad ka jingdro dur ha Jaiaw ha ka 20 tarik, Naiwieng ha ka por 9 baje mynstep.
:Ka sorkar jylla ka la pan jingïarap haduh T.
44 klur kum ka jingkyrshan pisa na ka sorkar pdeng na ka bynta ban pynskhem ïa ka rukom treikam ki kali pynlip ding hapoh ka jylla.
Da kaba pyntip shaphang katei ha ka sngi ba ar, u symbud myntri ba dei peit ïa ka Home (Police), u Prestone Tynsong u la ong ba la shim ïa ka jingrai hadien ba jia ka jinging ding ba shyrkhei ha Khyndailad.
“Ngi la dep phah da ka jingtyrwa ban pynskhem bad ban wanrah ïa ki tiar treikam ba biang.
Katei ka jingtyrwa ka dei ïa ka T.
44 klur," ong u Bah Prestone.
U Tynsong u la ong ba u la dep ïakynduh ïa u secretary jong ka kynhun jong ka tad Home Affairs bad la dep kren ruh shaphang kine baroh.
Katkum ka jingkren jong u, ka jingdonkam na ka bynta kai kali rit ba pynlip ding, la pynkynthup lang ha katei ka jingtyrwa.
Ka sorkar jylla ruh dang shen, ka la dep rai ban wanrah da ka rukom treikam ban ai jingïada halor ka jingpynlip ding bad ki kyndon pynlip ding ne standard operating procedures (SOPs) hadien ka jingjia ing ding ba ishyrkhei ha kawei ka ïing maw ha Khyndailad, kaba la lam sha ka jingkhlad noh uwei u briew, ha ka 14 tarik, Risaw.
Ïa utei u briew, la ithuh kum u Sampath uba la khlad na ka daw jong ka jingïap op.
u la don hapoh kudam ban leit shim tiar na ka bynta ban pynpoi ïa ka tiar da ki kali trok barit.
Katba katei ka kali trok barit ka la leit noh na katei ka jaka, u Sampath u la sahkut shadien bad u la shah ker kud ha katei ka ïing maw hadien ba jia katei ka jinging ding bad kumta u la ïap op bad lam sha ka jingkhlad jong u.
Ki pulit pynlip ding ki la leit mar mar sha katei ka jaka mar syn ïoh jingtip, hynrei na ka daw jong ka jingsniew palat ka surok bad bun briew hapoh katei ka jaka, ka la pynlong ka jingeh ïa ki pulit pynlip ding ban poi ha katei ka jaka ha ka por ba biang.
Shuh shuh, u Tynsong u la dep pyntip ba dang shen, u la dep ïakynduh ïa u secretary jong ka DoNER ban ïakren halor katei ka mat kaba dei shaphang ka jingpynslem ban pynmih ïa ka pisa synñiang na ka bynta bun ki projek haph ka jylla.
“Kine ki dei kita ki projek, kum ka jingtei ïa ka science and commerce college ha Mawphlang ha kaba ki kontraktor ki la hap sangeh noh ïa ka kam ba ki trei na ka daw jong ka jingbym ïoh ïa ka jingsiew.
Te sa kiwei pat ki projek, kynthup ïa ki projek shna surok, ha kaba ngim shym la ïoh ïa ka bynta(installment) ba ar ne bynta ba lai.
La dep ïakren shaphang kitei ki mat," ong u Tynsong katba bynrap ba u secretary u la dep kyrpad ban pynkloi ban pyllait noh ïa ka installment sha ki tnad bapher bapher jong ka sorkar jylla.
:U Symbud Myntri Rangbah ka jylla bad uba dei ruh u President ka NPP ha ka jylla, u Bah Prestone Tynsong  myn ha ka 14 tarik Naiwieng u la pyntip ba ka sorkar ka dang ap ïa ka rai jong ka Hynniewtrep National Liberation Council (HNLC) na ka bynta ka jingkren ïasuk, bad ka sorkar kan leh ia ka ba bha tam ban shimkhia  ban pynurlong noh ia kane ka mat.
Haba kren sha ki nongthoh khubor u Bah Prestone Tynsong u la ong, “Ngi kwah eh ban bteng ïa ka jingkren ïasuk bad ka HNLC khnang ba ka jingshongsuk shongsaiñ kan ïai neh shirta.
Ngi dang ap ïa ka jingaiktien na ki HNLC namar ba ki nongïalam ba ha khlieh kim wan satia ban ïashim bynta ha ka jingialang ba dangshen.
" U la ong ruh ba ka sorkar ka la pynkhreh na ka bynta ka jingïakren lada ka seng HNLC ka kloi ban wan sha ka miej jong ka jingkren ïasuk.
:U Deputy Commissioner ka Ri Bhoi district, u Arpit Upadhyaya, myn ha ka 14 tarik Naiwieng, u la pyntip ba ka district ka la dep lut ban pynkhreh ban pynlong ïa ka tamasa Cherry Blossom Festival 2023, lem bad ka jingpynbiang na ka bynta kane ka tamasa kaba khraw ka ban neh 3 sngi kynthih ha Madan Kurkalang, Bhoirymbong, ka ban sdang naduh ka 17 tarik Naiwieng bad kan kut ha ka 19 tarik Naiwieng.
Haba kren sha ki nonglum khubor ha ka nongbah, u DC u la ong ba la pynbiang  ruh ïa ki nongpahara na ka bynta ban peit ban khmih ïa ka jaka rung jaka mih bad  la buh ruh ïa ki nongpahara shnong ha ki jaka pynïeng kali khnang ba ki paidbah kin lait na kino kino ki jingeh bad kan lait ruh na ka jingdheng ki kali.
Haba kren halor ka seng Joint Action Committee (JAC) kaba pyrshah ïa katei ka tamasa, u Superintendent of Police (SP), u Giri Prasad u la pyntip ba ki tnad ba dei peit bad ki shnong ki la leit ban ïa kynduh ïa ki dkhot jong ka seng JAC bad ki la pynsngewthuh bad pynshai ïa ki ïa ka por ba kane ka tamasa kan sdang hadien ba la kut ka jinglehniam ne ka jingshakri Blei.
SHILLONG:Hadien ba kawei ka longkmie ka la duh ei ïa la ka jong ka jingim na ka jingshah tynrah ha kawei ka ar shaka ha ka nongbah, u Symbud Myntri Rangbah ka jylla, u Bah Prestone Tynsong u la hukum ïa u Director General Police (DGP) bad ka bor district  ba kin ai da ka ka jingpynshitom kaba tyngeh ïa kino kino kiba ñiah khlem akor ïa ki kali ar shaka ne ki saw shaka bad pynngat ïa ki katkum ka kyndon aiñ.
Kane ka jingkren jong u Symbud Myntri Rangbah ka jia hadien ka sngi ba kawei ka longkmie ka la duh ei ïa la ka jong ka jingim ha ka jingshah tynrah ha ka ar shaka kaba la pynher sted katba kane ka longkmie ka dang thmu ban jam sha shiliang jong ka surok ha  Mawlai Mawdatbaki, bad kiwei kiwei ki jingjia ba la sakhi ha ki por ba la dep kaba lam sha ka jingïap.
U Tynsong u la ong ruh ba ka bor district ka la shah hukum ba ka dei ban pynshitom ïa kito ki ba pyndait ïa ki tyndong sawa (Exhaust Pipe) ha ki kali bad ki ar shaka.
U Symbud Myntri Rangbah, u Bah Prestone Tynsong u la ong ba um shym la bna eiei shaphang ki nongïalam kiba la pynbor ïa ka National People’s Party (NPP) na ka bynta ban jied ïa u nongthawaiñ barim ka Mawhati, u Bah Dasakhiatbha Lamare kum u kyrtong ka seng na ka seat Shillong Parliamentary.
Haba kren sha ki nongthoh khubor myn ha ka 14 tarik Naiwieng, u Tynsong u la ong, “Ngam shym la bna eiei na ei phi ïoh ïa kine ki kaiphod, hynrei na ka liang ka kaiphod jong nga ka long em.
" U Tynsong u la ong ba ka NPP kan sa pynbna ïa ki kyrteng jong ki kyrtong na ka bynta ka Shillong bad Tura Parliamentary seats mynta u bnai.
U la ong ba 5-6 ngut ki la wan kynduh ïa ka seng na ka bynta ka tiket.
:Ka kyhnun nongrwai na South Korean ba pawnam, ka SURL, kaba dei ka kynhun ba don haduh saw ngut ki nongrwai kiba la bna na ka bynta ka jingpawnam jong ki ban ïa ki jingrwai British rock bad blues, ki la pynsngewsih ïa ki nongkyrshan jong ki da ka jingpyn sangeh jong ki ban leit ïashim bynta ha ka tamasa ban wan jong ka Cherry Blossom Festival kaba ki la pa kmang.
Kitei ki nongrwai kiba la dei ban rwai ha ka sngi ba sdang plie ïa katei ka tamasa, kata ha ka 17 tarik, Naiwieng, ha kaba katei ka kynhun rwai ka la dep pynbna mynta ka sngi, ka 15 tarik, Naiwieng, lyngba ka rynsan Instagram account jong ki.
Katei ka kynhun rwai ka la ai daw ba la don ka jingïakhun, kaba ki la pynsangeh noh ïa katei ka jingïashim bynta jong ki na ki tamasa jong ka India bad ki shuti sorkar, kaba la long ka daw bah jong kane ka jingpynsangeh.
“Ngi pan mab ban pyntip sha phi ba ka kynhun SURL kan nym ïashim bynta ha ka Cherry Blossom Festival ha ka 17 tarik, Naiwieng.
Na ki daw bym lah kiar bad ruh la don ka jingpynslem na ka daw jong ki tamasa ha India bad ki shuti sorkar, ym lah ban pynbiang ïa ka por.
Ngi la pyrshang ban leh shitom ban ïoh ïashim ha katei ka tamasa, hynrei ngi sheptieng ba ngi hap ban pynsangeh noh ïa katei ka show," thoh ha katei ka Instagram post.
Katei ka kynhun, kumta ka la pynpaw ïa ka jingsngewsih bad pan mab bad kyrmen ban kular hadien ha bud ban ïoh ïashim bynta ha kane ka tamasa.
“Ngi pan mab ïa ki nongkyrshan kiba la ap kmang na ka bynta ban ïoh peit ïa ka jingrwai jong ngi ki SURL ba nyngkong ha India.
Ngi kyrmen ban lah ban pynbiang ïa kane ha ka phang ba biang hadien ha bud.
Khublei shibun ïaphi ïa ka jingsngewthuh jong phi," bteng katei ka post.
:Ha ka jingïatreilang ba la pynlong da ka Garo Students’ Union (GSU) bad ka Federation of Khasi-Jaintia and Garo People (FKJGP) na Rongara, South Garo Hills district ki la pynlong ka jingkhynra ïa ki dukan mynta ka sngi ha ïew Rongara na ka bynta ka jingdie be-aiñ ïa ki dawai kiba la palat tarik ba la buh (expired date) bad kiwei kiwei ki tiar.
U President ka FKJGP, u Tengsu Marak u la ong la pynlong ka jingkhynra kaba kyndit kyndit ban buddien katkum ka jingujor na ki nongshong shnong ka Rongara.
Halor kane ka jingkhynra, ki la lap ïa uwei u nongdie dukan uba la die ïa ki dawai kiba la palat ïa ka tarik kaba la buh (expired date) bad kiwei kiwei ki tiar.
U President ka Rongara Circle GSU u la ong ba ïa kum kine ki tiar kiba la palat na ka tarik kaba la buh (expired date) ba kin nym dei ban die tang ha Rongara hynrei kumjuh ruh ha ki katto katne ki jaka kylleng ka Garo Hills.
Na ka bynta ka jingtrei kam ba marmar, u la ban jur halor ka jingdonkam ban shimkhia ïa ki mat ba kongsan ha Garo Hills.
Halor katei ka jingkhynra, kitei ki ar tylli ki seng ki la thang noh ïa kitei ki mar kiba la ïoh kurup mynta ka sngi khnang ba kan ïada na ka jingma ïa ki paidbah.
:U Symbud Myntri Rangbah ka jylla uba dei peit ruh ïa ka tnad PWD, u Bah Prestone Tynsong u la pynlong ka jingïalang pyrkhat kam bad ka tnad Planning, Finance bad PWD (Roads) myn ha ka 14 Naiwieng ban pynbha ïa ka rukom treikam ka tnad PWD hapoh ka jylla, bad ban wanrah ïa ka Office Memorandum (OM) ban kren halor ka jinglong jingman ki surok ha ka jylla.
“Mynta ngi don ym duna ïa ka 10,000 km ka surok ha ka jylla lait noh ki National Highway.
Kumta, ngi la ïakren sani halor kane bad ka OM kan phiah ïa ki surok ha la ki jong ki jong ki bynta ban kham pynsuk" la ong u Bah Prestone.
U la ong ruh ba ha kane ka jingïalang la ïakren ban phiah bynta ïa ki surok ha ki bynta bapher bapher Kum ki surok ba kham heh, ba kham rit, ki surok shnong bad ki surok kali kit mar, khnang ban lah ban pynbha ïa ki surok katkum ki bynta.
:Ha kawei na ka jingïakop khwai dohkha ba la pynlong ha Ira Lake, Tura myn ha ka 14 tarik Naiwieng, uwei u briew u la ïoh pynban da ka Dkar kaba heh bad kaba kham pher.
U Rupankar Marak, uba dei u DFO u la pyntip ba ka kynhun pulit jong Wildlife ki la shimti noh ban rah ïa katei ka Dkar bad pyllait ïa ka ha ki jaka ba ka dei ban don.
U la ong ruh ki Dkar ki ju pyndonkam ïa ki pung bad ki nan kum ka jaka sah jong ki.
U President ka Hynniewtrep Youth Council (HYC) u Bah Roy Kupar Synrem u la ong ba ka seng jong u ka la buh artlli ki jingdawa hakhmat jong ka Sorkar bad kata ka dei ka jingpyntrei kam ia ka bad lada kata kam long dei pat ban pdiang ia ka MRSSA Amended bill 2020.
“Ngi sngewthuh ba ka Sorkar Pdeng kam mynjur ban pyntrei kami aka ILP, namarkatta, ngi kyrpad ia ka Sorkar jylla ba kan pdiang noh ia ka Amended MRSSA bill.
“Ia mynta, ka Amendment Bill kan dang shim por sa katto katne namarba dang hap ban dang ai kren bad ba kan long kaba bit babian" la iathuh u Bah Synrem ia ki nongthoh kot khubor bad lad pathai khubor hadien ba ula ia kynduh ia u Symbud Myntri Rangbah Prestone Tynsong.
U la iathuh ruh ba kane ka donkam ia ka jingpynjania ia ka Amended MRSSA Bill namarba ka dang shen ka Ministry of Home Affairs jong ka Sorkar Pdeng ka la pynphai ia kane ka Bill.
U Bah Synrem u la iathuh ba ka Sorkar kan sa khot ia ka HYC ha kata ka jingialang ka ban sa long ha kine ki khyndiat sngi ban ioh ia ki jingbatai ba kham bniah na ka liang jong ka HYC.
U Myntri ba dei peit ia ki kam pynroi ha jaka khappud, u Rakkam A.
Sangma u la kyntu ia ka Sorkarb an pyniasnoh ia ka Baghmara ha Garo Hills, Guwahati ha Assam bad ka Bangladesh lyngba ka jingyniaid ia ka lynti rel.
U Rakkam uba long u nongmih khmat ka NPP na Rongara-Siju u la ong ba ka jingdon jong ka Meghalaya Land Transfer Act bad jingtrei kam jong ka Sixth Schedule jong ka riti synshar ka India, ka long ka jingiada bakhraw  na ka bynta ki riewlum,  ka kynhun kiba dang pyrshah ia ka jingwan jong ka lynti rel sha  ka thain Khasi-Jaintia kibaa tieng ia ka jingwan rungtuh jong ki mynder ri.
U Myntri u la ong ba kane ka jingthmu ban anrah ia ka lynti rel ka la dei kaba la slem bha naduh ka por ba dang long myntri rangbah u Captain Williamson Sangma uba la kwah ban pyniasnoh ia ka Guwahati bad ka Bangladesh lyngba ka Banghmara lyngba ki lynti rel.
“Ngan iai dawa ia ka jingwan jong ka lynti sha Baghmara namaarba kane kan long ka lynti rel kaba lah bteng sha kiwei pat ki bynta jong ka ri India.
Ka jingwan jong kane ka lynti rel, kan wanrah ia ki lad ki lynti iohkam iohjam jong ki samla bad ba kan kyntiew ruh ia ka roi ka par jong ki nongshong shnong", la ong u Myntri Rakkam.
U Myntri u la iathuh ruh ba u la kyntu ruh ia ka Sorkar ia ka jingbuh ia ka khyrdop Integrated Check Gate ha Baghmara khnang ba kane ka pynsuk ia ka leit ka wan jong ki nong jngohkai pyrthei bad kiwei ki nongkhaii pateng shuwa ka jingwan jong ka rel.
U la ong ba um sa kyntu ia ka Sorkar ban rah noh ia ka Shillong bad Byrni Railway Project sha Baghmara bad ba ka Sorkar kan pyniasnoh ia ka Baghmara bad ka Guwahati lyngba ka lynti rel.
U Myntri Rakkam u la iathuh ba don haduh 20,000 ngut ki samla pule kiba pass man la ka snem ha ka kyrdan Graduate bad Post Graduate bad kiba ioh kam napdeng jong ki long tang kumba 1,200 ngut.
U la ong ba ka jingwan jong ka rel, kan iarap ban pynduna ia kane ka jingkyrdum kam hapoh ka Baghmara Contituency jong u.
U la iathuh ba ki nongshong shnong jong ka Garo Hills ki hap ban leit thied jain na shaduh sha Manipur na ka daw ba ki tat.
Haba kren shaphang ka jingwan jong ka lynti rel sha East Khasi Hill, u Myntri Rakkam u la ong ba ki paidbah ki dei ban peit ia ka jingioh bad jingduh jingmyntoi jong ka jingwan jong ka rel bad ban peit ruh kham tam eh na ka liang jong ka ioh kam ioh jam jong ki paidbah.
Ka Shillong Lajong kaba la mad ia ki jingïakhaid ha baroh 2 tylli ki jingïalehkai ha la ïing mynta ka aïom kan sa iakhun pyrshah ia ka Gokulam Kerala FC ha madan Shillong Sports Association (SSA), Polo Shillong ha ka por 2 baje noh phai sngi.
Kum ban shu pynkynmaw ha ka jingiakhun pyrshah ia ka Sreenidi Deccan Football Club ka jingïalehkai ka la kut noh ha ka jingïakhaid da 2-2 ha.
Ka Sreenidi kaba dei ruh ka klob na Hyderabad ka long kawei na ki klob ba khlain ha kane ka lympung I-league mynta ka aïom bad la sakhi ba ka jingïalehkai ka long kaba itynnad bad kaba kham jwat ban ioh pynkhih jar.
Ka Sreenidi ka kham ioh kabu khyndiat namar ka jingjeh ka met bad ka rynieng lada ianujor ia ki rangïalehkai Khasi hynrei namar ka jingioh kabu ban ïalehkai ha la ïing ka Lajong ka la ioh ban pynphai ia kitei ki 2 kol.
Ka Sreenidi ka la ioh ban pynkhih jar nyngkong lyngba u Rosenberg tang ha ka minit ba 7 hynrei namar ka jingiai iakhun khlem aili ka Lajong ka la ioh ban pynphai lyngba ka kol u Ronney ha ka minit ba 29.
Tang hadien 5 minit ka Lajong ka la ioh ban pynkhih jar sa kawei lyngba u rangïalehkai ka Japan, u Takuto bad ka jingïakhun ha ka kylla step ka la kut noh da 2-1.
Hadien ba bteng ka kylla step, ka Sreenidi ka la sdang ban pynpher ia ka buit ïalehkai, kata da kaba pynsted bad ïalehkai shiliang madan.
Katba ka jingiakhun ka dang itynnad bad iakhluit, uwei na ki nongïalam (Dkhot) ka klob Sreenidi u la ioh da ka red card namar ka jingpyni ia ka jingbitar hapoh madan.
U Rosenberg uba la ioh ruh ban thep kol ha ka kylla step na ka bynta ka Sreenidi, u la ioh ban thep sa shi kol na ka bynta katei ka kynhun ha ka minit ba 63.
Ka Lajong kan bteng ia ka jingïalehkai ha la ïing pyrshah ia ka Delhi FC ha ka 22 tarik mynta u bnai ha ka por 2 baje noh phai sngi.
Ka nam ka burom jong ka Ri Bhoi District ka Meghalaya ka la kiew irat haba ka   Senebi Syngkli kaba na shnong Lumdieng, Umden, Ri Bhoi District ka la shah jed ban ia shim bynta ha ka Asian Arm-Wrestling Cup ha Uzbekistan.
Kane ka jingialehkai iakhun kti Arm Wrestling kan sdang naduh ka 17 tarik haduh ka 25 tarik u Naiwieng ban pyni ia ka sap ka phong jong ki nongialehkai jong ka pyrthei.
Ka Senebi ka long kaba la paw ha ka jingialehkai Armed Wresling bad  ba la ioh khur ia ka Takma Ksiar bad ar tlli ki Takma Rupa ha ka 45National Arm Wrestling Championship 2023 kaba dang shu kut shen ha Jammu & Kashmir.
Ka Meghalaya People’s Social Organization (MPSO) ka la ai pynkup burom bad ai jingiarap da ka pisa ia ka KongSenebi Syngkli.
U President ka MPSO u BaH M.
Wanniang bad u John Syngkli kynthup ruh ia u para jong ka Kong Senebi Syngkli ki la ai ki jingkyrkhu kyrdoh jong ki ia ka Kong Senebi Syngkli.
Ka Meghalaya ASHA Worker Union ha Ri Bhoi District, ha ka 16 tarik, Naiwieng, ka la pynlong da ka jingïaid paidbah ban ïakren ïasuk ne ka Peace Rally, da kaba kyrpad na ka bynta ka jingkhmih biang ïa ka bainong ban ïoh tam na ka tulop bad kiwei kiwei.
Da ka jingkyrshan na ki rangbah shnong, seng bhalang, kynthup ïa ka Hynniewtrep Youth Council and Confederation of Ri Bhoi People, kumjuh ruh ki nongtrei ba bun jong ka ASHA, la sdang ïa katei ka jingïaid paidbah ha NSCA Playground Pahamsyiem, da kaba ïaid shakhmat lyngba ka Nongpoh Town shaduh ka ophis jong u Deputy Commissioner Ri-Bhoi District.
Ha ka por ba don katei ka jingïaid paidbah, ki nongtrei jong ka ASHA ki la kyntait ïa ka jingkren jong ka Myntri ka koit ka khiah, ka Kong Ampareen Lyngdoh ha kaba ïadei bad ki bainong ban dei ban ïoh tam, da kaba ka ong ba baroh dei a shu thok suda.
Ka Kong Tildarika Wardkhar ka la ban jur halor ka jingbym shimkhia ïa ki nongtrei ASHA, da kaba ong ba ki la trei shitom na ka bynta ka kiot ka khiah jong ki paidbah.
Ka la kyrpad ïa ka Myntri ka koit ka khiah ba ym dei ban leh beiñ ïa ki bad dawa ïa ka hok jong ki bad pynkiew ïa ka tulop jong ki.
Ka Kong Mirajune Marsing, ka President jong ka Meghalaya ASHA Worker Union, ka la pynpaw ka jingsngew bym ïahap jingmut bad katei ka Myntri ka koit ka khiah halor ka jingkren bym shong nongrim jong ka, da kaba ong ruh ba donkam ka jubab ba biang ka ban seisoh na katei ka jingïaid paidbah.
Ka Marsing ka la pynshai halor ka jingdawa jong ki na ka bynta ka jingpynkiew ïa ka tulop, da kaba kyntait ïa ka jingkynnoh jong katei ka Myntri ka koit ka khiah halor ka tulop ba poi haduh T.
80,000, ha kaba katkum ki sakhi satar jong ka pisa ba shisha ba haduh T.
24,000 ba la ïoh man la u snem.
Ka la kren ruh shaphang ka mat ba ïadei halor ka jingmynjur jong ki nongtrei ASHA kiba la dep soi na ka bynta ka kam, da kaba ban jur halor ka jingdonkam ka sorkar ban pynmih da ki ID na ka bynta ban lah ban ïoh ïa ki jingdonkam ba shu ïoh ei.
Da ki spah ngut ki samla pule, ki seng samla, ki nongshong shnong bad ki khlieh nongsynshar jong ka Garo Hills ba la tip kum ki nokmas ki la pynlong ia ka jingiaid paidbah ha Karkukol kaba hap hapoh ka Siju ha South Garo Hills ban pyrshah ia ka jingsniew palat jong ki surok kaba la ktah ruh ia ki kam jngoh pyrthei ha katei ka thain.
Ia katei ka jingiakhih paidbah la pynlong da ka Garo Students Union ka Karukol ban dawa na ka sorkar ban shna biang ia kitei ki surok bad ki lynti ki syngkieng kiba la shah pynjulor ha u slap bad ha ka jingshlei um kaba la shim ia ki mynsiem jong ki nong shong shnong.
Kine ki nongiakhih ki la ong ba ka a national highway NH-62 ka long u budlum jong ka shnong Karukol.
Hynrei haduh mynta la bun bun snem ka sorkar kam shym la leh ei ei banpynbha ia kane ka surok.
Kane ka kynhun ka la pynpaw ia ka jing sngew khia kaba jur ba jingpyntreikam ia ka skim PMGSY-2 ban shna ia katei ka surok la shun iehnoh tang shi teng por ong u GSU general secretary  u France R Marak.
U la ong ruh ba ki shnong kum ka Simsang Chijol bad ka Rongdik Chijol ki la shah dkhat noh ha ka jingiadei bad ka leit ka wan bad kiwei ki shnong na ka daw jong ka jingsniew palat jong ki surok bad ki lynti ki syngkien, u la iathuh ba kane ka la buh ia ka jingeh kaba khraw ia ki paidbah nongshong shnong jong katei ka thain.
U GSU general secretary  u France R Marak un la iathuh ba ka thain Karukol Siju ka la long ka jaka kaba la khring shibun ki nong jngoh kai pyrthei hynrei mynta kine ki nong jngoh kai pyrthei kim wan shuh sha katei ka dong bad ka thain tang na ka daw jong ka jingsniew palat jong ki surok.
Ka NEHUTA, NEHUNSA bad NEHUSU hapoh ka jingialam jong ka Joint Action Committee(JAC) ka la pynpaw ba ka kloi ban iakren bad u Vice-Chancellor ka NEHU u  Prof PS Shukla halor ki jingdawa ba bun jong ki da kaba weng shuwa ia ka jingthung beain ia u technical officer bad senior consultant na katei ka skul bah.
Ha ka jingpyllait khubor, u shong knor ka JAC u Prof Lakhon Kma u la ong ba kane ka kynhun ka long kaba la kloi ban iakren bad u VC halor ki jingdawa jong kane ka kynhun tangba na ka liang jong u VC ruh u dei ban shim khia bad ban pynurlong ia kine ki jingdawa jong ka JAC ha ka por ba la buh.
Ha kawei pat ka liang  na ka liang u VC u la kyntu ia ki nongiakhih ba kin ym iaid sha khmat ia ka jingiakhih namar ba kane kan ktah ia ka jingpule jong ka skulbah kaba don mynta hapdeng ki jingpynkhreh ia ki jingdonkam ba bun ban pynlong ia ki examination.
Ha kaba iadei bad kane u Prof Kma u la iathuh ba na ka liang jong u VC ka NEHU um shym la ai kano kano ka jingpynshai na ka liang jong u ha kaba iadei bad ka jingdawa jong ka JAC.
U Prof Kma u la kynnoh ba wat hapdeng kiba bun ki kynrum kynram ba ka skulbah ka iakynduh hynrei na ka liang jong u VC u la shim shuti haduh ka 15 traik u Naiwieng.
Kane ka pyni ia ka jingbym don ka jingkit khlieh na ka liang jong u khliehduh jong kane ka skulbah.
Na ka liang jong u VC u la dei ban don hapoh jong ka University ban peit ba ki kam ki iaid beit iaid ryntih bad ban bishar bnaih ruh ia ki jingdawwa jong ka JAC bad dei na kane ka daw ba ngi la pynlong ia kane ka jingiakhih ba khlem buh por naduh ka 13 trarik u Naiwieng.
:Ka sorkar jylla ka la shimkhia ban pyntreikam da ki lai tylli ki District Council (DC) jong ka jylla Meghalaya ba kan ïaid shakhmat da ka rukom pynthymmai ban pynshai ne digitalisation na ka bynta ka jingrekod ïa ki jaka ha ki shnong ba hap hapoh ka Sixth Schedule ha ka bynta ba nyngkong.
Da kaba pyntip shaphang kane, hadien ka jingïalang bad ki dkhot jong ki lai tylli ki District Council, u Symbud Myntri ka jylla, u Prestone Tynsong u la ong ba ka jaka jong ka sorkar, jingbuh bynda ïa ki jaka bad ki jaka cantonment digitisation, yn sa shimkhia ha kawei pat ka bynta.
U la ong ba ki jaka ba la dep register bad ka ophis treikam jong u Deputy Commissioner ne District Council, kin sa pyntreikam da ka digitisation ha kaba nyngkong bad na ka bynta jong ki jaka bym pat dep register, ki jaka puta ba ai pateng, ka ophis jong u Deputy Commissioner ne ophis District Council kin sa shimkhia ban treikam halor katei “Baroh ar tylli ki ophis treikam, kynthup ïa ka Autonomous District Council (ADC) bad ka District Collector (DC) kan sa pynthikna ba kan sa pynmih da ki kot ki sla ba biang jong ki jaka ïa ki riew shimet ne ki party ki bym shym la register ïa ki jaka jong ki, kaba bud da ka jingpynmih da ki kot ki sla, ha kaba kito ïa ki jaka, yn pyntreikam da ka digitisation," ong u Tynsong.
Haba la kylli shaphang ka jingpyndep ïa katei ka mat treikam, u Tynsong u la ong ba yn sa pyndep ha ka por ba biang mar syn biang ki rekod jong ki jaka, ha kaba ki jaka puta ba don jingïakajia, yn sa pynduna noh hapoh ka jylla.
:Hadien ba na ka Ministry of Home Affair (MHA) ka la pynphai biang ïa ka Meghalaya Resident Safety and Security ( Amendment ) Bill 2020,  mynta ka sngi ki nongïalam jong ka Hynniewtrep Youth Council (HYC), ki la wan ban ïakynduh ïa u Symbud Myntri rangbah ka jylla u Bah Prestone Tynsong ban pan jingshai  halor ka jingpynphai biang ïa kane ka Bill.
Haba kren sha ki lad pathai khubor, u President ka HYC u bah Roy Kupar Synrem ,u la ong ba na ka Ministry of Home Affair jong ka Sorkar pdeng ka la dep ban pynphai biang ïa ka MRSS Amendment Bill 2020 ,ka ba la pdiang da ka ïingdorbar thawaiñ ha ka jylla, bad na ka liang u lat u la phah sha MHA na ka bynta ban ïoh ïa ka jingmynjur.
U la ong, “Na ka liang ka Seng ka la wan ban pan jingshai na u Symbud Myntri rangbah ïa ka daw ba ka sorkar pdeng ka la pynphai bad kiei jingkynthoh ki ba la pynpaw da ka sorkar pdeng ha kaba u bah Tynsong u la pynshai ba ka MHA ka la pynphai ïa kane ka Bill ha ryngkat ki jingbthah ban bishar biang ïa ki katto katne ki bynta ha kane ka Bill, khamtam ban pynthikna ba ki aiñ ka sorkar jylla kam dei ban ïa tyngkhuh bad ki aiñ ka Sorkar Pdeng".
“Kawei na kane ka long halor ka sorkar pdeng ka don ïa ka bhah ba kumno ka sorkar jylla kan buh ïa ka khyrdop ban rung ban mih sha ka jylla" u la bynrap.
U Bah Synrem u la ïathuh, ba halor kane na ka liang ka sorkar jylla shen kan sa khot da ka jingïalang bad ki briew ba don bynta ban ïa kren bad ban pan jingmut ban jubab halor kane ka shithi kaba wan na ka MHA, kumjuh ruh ban thaw ïa ki lad ki lynti ban pynthikna ba kane ka bill kan dei ban trei kam.
Halor ka  jingpynslem ban ai jingmynjur ïa ka jingpyntreikam ïa ka Inner Line Permit (ILP) na ka liang ka seng ka la pan jingshai na u Symbud Myntri Rangbah ha kaba u la pynshai ba haduh mynta hi na ka liang ka sorkar pdeng kam pat jubab shai halor kane ka mat hynrei u la kular ba kum ka sorkar kan dang buddien ban pynurlong ïa kane ka mat.
Ka seng ka la kyntu sha ka sorkar ba  ka dei ban lam khmat ban pynsngewthuh sha ka sorkar pdeng ba  ka jylla Meghalaya ka donkam ïa ka ILP.
Haba kylli halor ka jingpyntrei kam ïa ka MRSSA 2016 , ha ki katto katne ki bynta ha Sor Shillong u la ong ba na ka liang ka seng kan ym hun ïa ka MRSSA 2016 namar ba ka dang dei ka aiñ kaba dang luiñ bad kan ym lah ban the lakam ïa ka jingrung kyrthep ki briew ba na bar jylla, kumta ka seng ka kwah ban pyntreikam beit ïa ka MRSSA 2020.
Ka Joint Action Committee (JAC) kaba kynthup ïa ka NEHUTA, NEHUNSA bad NEHUSU ka la kohnguh ban leit ïakynduh ïa u Vice-Chancellor (VC) jong ka skul bah NEHU, u Prof PS Shukla, mynta ka sngi Palei, na ka bynta ban ïakren halor ki khyndai tylli ki mat jingdawa.
Ka jingïakhih ba khlem buh por ba la khot da ka JAC ka la poi sha ka sngi kaba lai bad kaba la ktah ïa ka jingïaid beit ïaid ryntih jong ka rukom trei kam ha katei ka skul bah kynthup ruh wat ha ki kam kiba ïadei bad ka pule puthi ki samla.
“Ka JAC-NEHU kan ïakynduh ïa u Vice-Chancellor (VC), Prof.
P.
S.
Shukla mynta ka sngi ha Conference Hall jong u VC," pyntip u Shongknor ka JAC, u Prof Lakhon Kma myn ha ka sngi Balang.
“Nalor kane, kan don ruh ka ‘General Assembly’ jong ka JAC habar jong ka ophis treikam u VC hadien ka jingïalang ban ïasam sha baroh halor ka jingmih na ka jingïalang bad ki dkhot ka JAC, ha kajuh ka por ban rai ïa ka sienjam nangne shakhmat," u la ong.
Na ka liang u Kma u la pynbna ruh ba ka jingïakhih sangeh treikam kan dang ïai bteng tad haduh ban da la lah ban shim ïa ka rai.
Ki khyndai tylli ki mat jingdawa ki long ban weng kam noh ïa u Technical Officer/Senior consultant ba la shu thung beaiñ, ka jingthung kam mardor ïa u Satutory Officer bad u University Engineer, ka jingpynbit pynbiang ïa ka University Health Centre, ban pynlait ïa ki nonghikai bad ki Technical Staff na kiwei pat ki jait kam ba bynshet da ka sorkar, ban Upload biang ïa ka NEHU Act, Statutes bad Ordinance ha ka Website jong ka NEHU, ban pynlong ïa ka Convocation kaba thikna man la u snem, ka rukom ai mark, ban kynthup ïa ki dkhot ka NEHUSU kum ki nongmihkhmat ha ka Academic Council bad ban peit biang ïa  ka Educational Backward Area Quota naduh ki Block Level haduh ki Village Level.
:Ka Khun Hynniewtrep National Awakening Movement (KHNAM) ha ka 15 tarik, Naiwieng ka la dep pyntip ba ïa ki kyrteng ba nyngkong jong ki kyrtong ïakhun ilekshon na ka bynta ka ilekshon ban wan jong ka Khasi Hills Autonomous District Council (KHADC), yn sa pyllait noh ha ka taïew ba sdang jong u Nohprah.
U president ka KHNAM, u Thomas Passah u la ong, “Ngin sa pynbna ïa ki kyrteng jong ki kyrtong ban ïakhun ha ka ilekshon KHADC ha ka taïew ba sdang jong u Nohprah.
"“Katba ha ka bynta ba ar jong ka jingai ïa ki kyrteng, kan sa jia ha kaba kut jong u nai Nohprah ne ha ka taïew ba sdang jong u Kyllalyngkot, la shem snem," bynrap u Thomas.
U Passah u la ong ba ka party ka la rai ban ïakhun tang ha ki ilekshon KHADC, da kaba bynrap, “Ngi la thmu ban pyndon da ki kyrtong na baroh ki 29 seat hynrei ka shong ha ka jingaplai jong ki kyrtong.
"Shuh shuh, halor ka jingpynbna ba katei ka party kaba la dep ïohpdiang ïa ka aplikeshon na ki 15 bad 16 tylli ki konstituensi tad haduh mynta, ha kaba u la ong ba ka la don ka “jingbym hok" kaba la long ba donkam na ka bynta ban ai ïa ki tiket.
“Ka election committee ka la pynkhreh ban khmih ïa baroh kine ki jingdonkam.
Mynta, ngi peit ïa ka jinglong jingman na ka bynta ki kyrtong ba ki dei ban long kiba hok.
Kane ka long kaba donkam na ka daw jong ka jingduh ban don ka aiñ ba pynshitom ïa ki kyrtong kiba iehnoh ïa ka party jong ki ban leit ïasnoh bad kawei pat ka party.
Ngi kwah ban dei ki kyrtong ba dang samla," ong u Passah.
U Passah u la ong ruh ba ka party kan sa kyrshan ïa ka party saiñ pyrthei kaba dei halor ki mat ba ïasyriem ha ka ilekshon ban wan jong ka Lok Sabha, da kaba bynrap ba ka party ka la dep rai ban nym pynbiang ïa uno uno u kyrtong jong ka MP ha kane ka kynti.
“Kane ka dei namar ba ha ka jingïalang jong ka general council, ngi la dep rai ba naduh mynta ka sngi halor ka KHNAM ba kan sa pynleit jingmut ban leh hok ïa ki paidbah lyngba ka district council bad ka MP kam don eiei ban kylli naba ngin sa pynkut ban ïasnoh bad kiwei pat ki party," ong u Passah.
Haba la kylli shaphang katei, u Passah u la ong ba ka party ka la rai ban kan sa kyrshan ïa ka party saiñ hima sima lem bad ki mat ba ïasyriem.
“Watla, ïano ban kyrshan, ngin sa shimkhia halor kane ka mat hynrei ngi la shim ïa ka rai ba ngin nym shong ha ïing, ngin sa ïashim bynta ha ki ilekshon MP," u la ong katba ban jur ba ka KHNAM kan nym kyrshan ïa ka BJP.
Da kaba kren biang ba ka jingkyrshan jong ka party kan dei halor ki mat, ha kaba utei u president ka KHNAM u la ong kumne, “Ngin sa shimkhia ba lehse ngin kyrshan ne em ha kaba kan dei halor ki mat ba kongsan.
Na ka bynta katei, ïa ka Inner Line Permit (ILP) kaba naduh u snem 2002 ka dei ha ka bynta ba nyngkong jong ka mat treikam jong ka KHNAM bad ruh ïa ka jingithuh ïa ka ktien Khasi.
Ngi la peit ruh ïa ka bynta ba ar jong ka jingïakren halor u khappud nalor ka jingphiah jong ka rukom treikam jong ki shipai Assam bad Meghalaya.
" U la ong shuh shuh ba, ka KHNAM kan sa kyrshan lem ïa kano kano ka party kaba don kajuh ka jingeh ha kaba ïadei bad ki mat ba ïasyriem bad ka party.
:Uwei u draibar jong kawei ka trok kaba ïaid na ka surok bah NH 6, u la ngat ha ka bor jong ka aiñ jong ka Umïam Dorbar Shnong, hadien ba la lap ïa u ba u la bret ïa ki ñiut jaboh sha ka wah Umïam.
Kane ka trok kaba don ïa u Registration Number NL 01 AC 8978 ka la shah bat noh ha ka Executive Committee jong ka Umïam dorbar shnong.
Haba kren sha ka lad pathai khubor, u dkhot ka Executive jong ka Umïam Dorbar Shnong, u Bah Sidra Basaiawmoit u la ong, “Ki nongshong shnong ki la pyrshang ban leh kaba bha tam na ka bynta ka jingkhuid jingsuba bad ban pynneh ïa ka jingitynnad jong ka wah Umïam bad ngi ju pynlong ruh ïa ka jingpynkhuid shnong na ka bynta ban pynneh pynsah ïa ka jingitynnad jong kane ka wah.
Nalor kane, kane ka trok ka la wan bad ka la bret ïa kine ki jaboh harud surok kaba jngai tang khyndiat na ka wah Umïam.
Kane ka jingwanbret ïa ki jakhlia ka lah ban tap ïa kane ka wah bad ka la wanrah ïa ka jingjaboh, ka jingjakhlia bad ka pynduh noh  ruh ïa ka jingitynnad jong kane ka wah bad na ka bynta kane ka jingjia, ngi khlem shym la pynmih kano kano ka jingpynshitom ha ka jaka jong kane, ki hap ban pynkhuid baroh ki jingjakhlia kum ka jingpynshitom khnang ba kin kynmaw shi junom bad kin nym mlien shuh ban leh biang sa shisien.
’’Kum ka jingmaham na ka bynta jong kiwei ruh, u la bynrap, “To ai ba kane kan pynkyndit bynriew ïa kiwei pat kiba bret ñiut ha ki rud surok.
Ka Umïam Dorbar Shnong kan sa peit thuh bad lada lap ïa kiba donkti, kin hap ban mad ïa ka jingpynshitom namar kane ka jingleh khlem akor ban bret ñiut ha ki rud surok ngin nym ailad khamtam ha ki jaka jngoh kai bad hajan ki wah.
U Rangbah shnong ka Umïam, u Bah Steven Kharkrang u la ong, “Ngi la ïoh jingtip khyndiat ba kane ka trok ka lah ban wan na Shillong Civil Hospital na ka bynta ban pynpoi ïa ki mar ki mata bad haba ka la wan phai ki la bret ïa ki jakhlia hangne.
Ngim don jingtip kaba bun hynrei baroh ngi tip ka long ba kane ka jingleh khlem akor jong ki ka pynjaboh ïa kane ka wah bad ka long ruh kum ka jingshah ñiewbeiñ bad shah ibeiñ na ka bynta jongngi namar ngi pyrshang ban leh kaba bha tam ban pynneh pynsah ïa ka jingkhuid jingsuba katba kiwei pat kim kheiñ kor ïa kane ki la wan ban bret pynban da ki jaboh.
".
:Myn ha ka sngi Balang, ka KSU Namdong Area Unit ha ka jingïalam u Samla Kitboklang Lamare uba dei u President, u samla Rimiki War u Finance Secretary bad katto katne ngut ki dkhot kila leit pynsngew bad ai da ka jingthoh sha ka ophis u DM&HO West Jaintia Hills halor ka jingleh matlah ka sorkar ïa ka Community Health Center Namdong.
Na ki por sha ki por ngi na ka liang jong ka seng ngi lah ïai pynsngew sha kiba dei peit hynrei ym don ba sngew bad ym don ba pynsngap bad sa mynta ka kynti ngi la ïoh ban ïakynduh ïa u Additional DM&HO ngi la ai da ka jingthoh bad ngi pynsngew halor ki jingeh ba ki paidbah ki ïa kynduh haba ïadei bad ka jinsniew rathai jong u surok ba ïaid sha CHC.
Ha ka jingïakren na ka liang jong u Additional DM&HO u la kubur ba ka surok CHC ka long kaba sniew bad ula kular ban pynsngew bad rah sha kiba halor.
Ka Hynniewtrep Youth Council (HYC) Lai Lyngdoh Circle myn ha ka sngi Balang ka la leit ban ïa kynduh ïa u Executive Engineer jong ka Public Works Department (PWD) (Roads) Nongstoin, ban pynpaw ïa ka jingsngewkhia jingmut halor ka jingsniew ka surok Mawkaton-Nongstoin bad ka jingjulor ka jingkieng kaba don hapoh ka shnong Mawkaton.
Ka sorkar jylla ka la ai kyrteng thymmai ïa ka Department of Labour kum ka Department of Labour, Employment and Skill Development.
Ïa kane ka rai la mynjur da ki Myntri jylla mynta ka sngi ka 16 tarik Naiwieng.
Haba kren sha ki nonglum khubor, u Myntri Rangbah ka jylla, u Conrad K Sangma u la ong ka Labour Department ka peit ruh ïa kiwei ki mat jong ka jingïohkam ïohjam bad shibun ki mat jong ka rukom ai jinghikai.
“Na kata ka daw, ngi sngewnguh ïa ka kyrteng jong ka tnad Labour kumjuh ruh ïa kiwei kiwei ki kam kiba dei ban pynkiew.
Ka la don lypa ka lad ban kiew ïa ka rukom hikai kaba la shimti da ka tnad labour.
Te kumta, ngi la rai ban pynkylla ïa ka kyrteng na ka Labour Department kum ka Department of Labour, Employment and Skill Development," ong u Sangma.
U Myntri Rangbah ka jylla, u Conrad K Sangma, mynta  ka sngi u la pyntip ba ka National People’s Party (NPP) ka la shim ïa ka rai ban ai tiket ïa ki kyrtong na ka bynta ka ilekshon MP ha ka por kaba biang, bad u la pynshai ruh ba ka seng kat haduh mynta kam pat shym la shim rai ïano ïano.
SHILLONGKa kynhun myntri jong ka Sorkar Meghalaya mynta ka sngi ka la shim ia ka rai ba kan pyndonkam ia ki kot jong ka NCERT naduh Klass-I haduh Klass-X ha ka juh ka por kita ki kot pule ki dei ruh ban don ka jngiadei na ka larity, history, ka jinglong kyrpang jong ki jaitbynriew ka jylla khlem khlem kano kano ka jingkylla.
Ka jingpdiang jong ka kynhun myntri ia ka jingpule ia ki kot NCERT ka long ba ki nongpule jong ka jylla kin iaryngkat bad ki nongpule jong kiwei ki bynta jong ka ri India.
U Myntri Rangbah ka Meghalaya, u Conrad K.
Sangma u la iathuh ba ki kot NCERT ki long kiba lyngkot, hynrei kin pynnep pat ia ki jingmut jingpyrkhat jong ki nongpule jong ka Meghalaya.
Ka kynhun Myntri ka la shim ruh ia ka rai ban bun ia ka Education Recruitment Board ban pynsted ia ka jingpyndap noh ia ki kam kiba lait kiba doh haduh 187 tylli hapoh jong ka tnad ka thoh ka pule.
Ia kane ka kynhun kaba don haduh 11 ngut ki dkhot jong ka, yn khlieh da u Chief Secretary lane da u Additional Chief Secretary lane da u Principal Secretary jong ka tnad ka thoh ka pule jong ka Sorkar Meghalaya.
Ka kynhun myntri ka la shim ruh ia ka rai ban pynkylla ia ka Meghalaya fiscal responsibility and budget management act 2006.
Kane ka jingpynkylla ia katei ka ain, kan ailad ia ka Sorkar ba kan lah ban shim ram tang  sa 5 na ka 100 na ka bynta ki kam kiba ia dei bad ka jingpynmih bording elektrik.
Kawei pat ka rai ba ka kynhun myntri ka la shim mynta ka sngi, ka long ban pynkylla noh ia ka kyrteng jong ka Labour Department sha ka Department of Labor, employment and skill development.
Kane ka long namarba ka kyrteng barim ka thew tang ia ki kam bylla.
Hynrei, ka jingmut bashisha jong ka, ka kynthup ia ka kam bylla, ka ioh kam ioh jam, ka jingpynjanai ia ki jingtrei jingktah bad kiwei de.
Ka Sorkar Assam bad kum juh ruh ka Sorkar Meghalaya kim pat aiti sha ka Central Bureau of Investigation (CBI) ha kaba ia dei bad ka jingtohkit iasiat ha Mukroh, la iathuh u Myntri Rangbah ka Meghalaya, u Conrad K.
Sangma ha ka Sngi Paleit.
Haba kren ha ki nongthoh kot khubor bad lad pathai khubor, u Conrad K.
Sangma u la ong ba kine ki artylli ki jylla kin pat lah ban aiti sha ka CBI ia ka jingtohkit iasiat ha Mukroh kaba la jia ha ka 22 tarik u Naiwieng namarba ba hap ban bud ia ki kyndon shuwa ban pyntrei kam, ha kaba kine ki artylli ki jylla ki hap ban pyndep ia ka jingsoi ia ki kot ki sla kiba ia dei bad ka jingiakren jong kine ki arngut ki Myntri Rangbah halor ki jingiapynbeit buh hapdeng ka Assam bad Meghalaya ba la pyllong haka 30 tarik u Nailur mynta ka snem.
“Kane ka la shim por namarba hap ban leh biang pa biang khnang ba kan long kaba lait na kano kano ka jingbakla.
Baroh arngut ki Myntri Rangbah jong ka Assam bad Meghalaya, ngi la dep soi ia kine ki kot ki sla jong katei ka jingialang", la iathuh u Myntri Rangbah Conrad K.
Sangma.
U Myntri Rangbah Conrad K.
Sangma ula iathuh ruh ba namarba la pyndep ia kane ka jingiasoi, sa kawei ka jingtrei kam kan sdang.
Kane ka dei pat sa kata ka jingpyntip ia ki Commission jong ka Assam bad Meghalaya, ba ka Sorkar Assam bad ruh ka Sorkar Meghalaya ki kwah ba kan don ka jingtohkit da ka CBI ia ka jingiasiat ha Mukroh.
Hadien ka Sorkar India kan sa leh la ka jong ka bynta.
U Myntri Rangbah Conrad K.
Sangma ula iathuh ba ka Sorkar Assam bad Sorkar Meghalaya ki la shim ia ka rai ban weng noh ia ki bor pahara ha kiba bun tylli ki shnong ha ki khappud jong ka Assam bad Meghalaya.
Ka jylla ka la rakhe ia ka leh kmen leh sngewbha Jan Jatiya Gaurav Divas (Tribal Pride) ha U Soso Tham Auditorium ha Shillong ryngkat bad ka ri baroh kawei ban pynkup burom ia ki nongialeh laitluid ‘riewlum jong ka ri India.
U Myntri ka tnad Arts & Culture, u Bah Paul Lyngdoh ba u Deputy Chief Executive Member, KHADC, P.
N.
Syiem ki la long ki Kongsan bad Symbud Kongsan ha katei ka program.
Ia ka Jan Jatiya Gaurav Divas la rakhe man ka la snem ha ka 15 tarik u Naiwieng ba kynmaw ia ka sngi sngi kha jong u Birsa Munda, uba long u nongialeh laitluid bakhraw, u nongwanrah jingkylla bad u nongialam ‘riewlum bakhraw jong ka ri.
Haba kren ha katei ka sngi, u Bah Paul Lyngdoh u la ong u la ong ba ka jingrakhe ia ka taiew ki ‘riewlum ka long ka burom kaba khraw ia ki riewlum bad ki ‘riewlum ki dei ban sngewsarong ia la ka jong ka khyndew ka shyiap kaba long ka mynsiem na ka bynta ka jingim jong ki.
Haba kren shaphang ka ri Bilat, u Bah Paul Lyngdoh ula iathuh ba ioh ban leit jngoh ia ki mawlong mawteh bad mawbynna jong ka ri Bilat bad kane ka la pynlyngngoh ia u ba kitei ki mawlong ki mawteh kim iapher mawlong ki mawteh bad ki mawbynna jong ka Meghalaya.
U Bah Paul Lyngdoh u la iathuh ruh ba ka long ka burom kaba khraw ia ka Meghalaya namarba ia kane ka jylla la niew ruh kum ka Meghalayan Age kaba long ka jingkhein snem geological age kumba 4200 snem mynshuwa haduh ka snem 1950.
Kiwei kiba la kren ha katei ka sngi ki long u Bah P.
N.
Syiem bad Commissioner & Secretary, Arts & Culture, u Bah F.
R Kharkongor  bad kiwei.
Ha katei ka sngi la don ruh ia ka jingsam ia ki khusnam nongjop jong ka Inter School Traditional singing competition ha ka jingrwai marwei.
Ka Meghalaya Police Public School ka la rah 1st prize, St.
Edmund’s School 2nd prize bad Pariong Presbytery HSS the 3rd prize.
Ha ka Duet category ia ka 1st, 2nd and 3rd prizes la rah da ka St.
Mary’s HSS, Shillong, Meghalaya Police Public School and St.
Edmunds School bad ha ka jingrwai kynhun, ka  St.
Edmunds School, Seven Set HSS and Jowai Public School ki la rah 1st, 2nd and 3rd prize respectively.
Ka Joint Action Committee (JAC) kaba kynthup ia ki nonghikai, ki nongtrei bad samla pule ka North Eastern Hill University ka la rai ban weng noh ia ka jingsangeh trei kam ba khlem buh por, hadien ba u Vice Chancellor ka NEHU u Prof.
P.
S.
Shukla ula pynpaw ia ka jingkloi jong u ban iakren ia ki khyndai tylli ki jingdawa jong ka seng.
Kane ka jingsangeh trei kam jong ki dkhot ka Joint Action Committee ka la sdang naduh ka 13 tarik u Naiwieng.
U Shongknor jong ka JAC u Prof.
Lalkhon Kma u la iathuh ba ka Joint Action Committee ka la rai ban pynsangeh shuwa ia kane ka jingiakhih.
Hynrei, ki jingdawa jong kane ka kynhun ki dang iai bteng.
Kane ka jingsangeh iakhih ka mut ba ki Klass jong ka NEHU ki sdang biang naduh ka 17 tarik u Naiwieng khnang ba ki jingpule ki iaid beit iaid ryntih.
U Prof.
Kma u la iatuh ba u Vice Chancellor ka NEHU u la kular ba un khot ia ka jingialang jong ka Academic Council ha ka taiew banyngkong jong u Nohprah, 2023.
U Prof.
Kma u la iathuh ruh ba u Vice Chancellor u la kular ban buh ia kawei ka Committee kaba bishar bniah ia ki jingdawa jong ka Joint Action Committee.
Ki khyndai tylli ki jingdawa jong ka Joint Action Committee, ka kynthup ia ka jingweng ia ka jingthung kam ia u Technical Officer, Senior Consultant  bad ban thung noh ia ki Statutory Officers bad Engineer jong ka NEHU, ban pynbha ia ka jinghiar syndet jong ka HEHU Health Centre, ban pynlait noh ia ki nonghikai bad nongtrei Technical Staff na ki jingtrei ia ki kam ophis jong ka NEHU, ka jingbuh ia ka NEHU Act, Statuess bad Ordinance ha ki lad pathai jingtip jong ka NEHU Website, ka jingpynlong ia ka jingpynkup burom Convocation man la ka snem, ka rukom ai marks, ka jingkynthup ia ki dkhot ong ka NEHUSU hapoh ka Academic Council bad ka jingwad bniah ia ka shaphang ki shnong kiba dang sahdieng.
:Ka jingkmen jong ki nongrep ban ïoh ot bad kheit noh ïa u soh jong ka jingtrei shitom khamtam ki nongrep kba kadei ha kum u ne u bnai Naiwieng ha kaba ki pyntha kba ki dap bad sawa da ki nongrep ban lum ban lang noh ïala ki soh jong ka jingtreishitom baroh shi snem.
Hynrei mynta ka kynti ki nongrep kiba na ka shnong Tiehbah Nongstoiñ kila dap da ka jingsngewsih kthang hadien ba kila ïakynduh ïa ka jingduhnong kaba khraw hadien ba u slap u la wan ther mynta ka janmiet jong ka 16 tarik u Naiwieng kaba la pynlong ia ka um ban kit lut baroh ïa u kba ba kila lum bha ha pyntha bad ia u bala shoh u la shu per lut ha sla um ha pyntha kba.
Ki nongrep kba kiba la mad ïa katei ka apot ki kynthup ïa u bah Branli Marweiñ, bah Tholing Kharlyngdoh, kong Ispilian Mawlieh, bad Eldaris Thongni bad kiwei kiwei ruh bad ka ong ba ka jingjulor kala palat ïa ka 15 hajar ei ei u wei u wei u nongrep.
:Kum shi bynta jong ka ‘’Viskit Bharat Sankalp Yatra", prokram kaba lah dep ban plie bad pyntreikam ha ka 15 tarik U Naiwieng 2023, da U Myntri Rangbahduh ka Ri India, U Narendra Modi, mynta ka sngi, u Kartikeya Misra, Director, DFS, Ministry of Finance jong  ka Sorkar India, u ophisar uba dei khmih naka bynta ka West Khasi Hills District, halor katei ka prokram, u la wan sha, Nongstoin bad pynlong ïa ka jingïalang ha Conference Hall ka Ophis, U Deputy Commissioner, West Khasi Hills, District, ha ka jingdon ryngkatlang jong U Deputy Commissioners ka West Khasi Hills, District, u Bah, Garod L.
S.
N Dykes, I.
A.
S, bad kiwei pat ki heh sorkar jong ka district na ka bynta ban pynsgewthuh halor ka thong bad jingmut jong kane ka ‘’Viskit Bharat Sankalp Yatra" prokram.
U Kartikeya Misra, u la pyntip bad pynshai ba ka thong bad ka jingmut jong kane ka prokram ka long ban pynshai paidbah, ban pyntip sha ki paidbah shaphang ki skhim sorkar kiba pher bad ki jingmyntoi lyngba kita ki skhim kiba la pyntreikam da ka Sorkar India na ka bynta ki nongshong shnong bad ban pyntikna ruh ba ki skhim ki dei ban poi sha kiba dei hok ban ioh.
Une u heh ophisar ka sorkrar pdeng, u la ong ba ka ka kamram jong ka Bor Shynshar District na ka bynta katei ka prokram, ka long ba kidei ban leit sha ki paidbah nongshong shnong bad ban pynshai halor kane ka prokram, khnang ban ym don uwei ruh uban duh ïa ki jingmyntoi lyngba ki skhim sorkar kiba pher kiba ka Sorkar India ka la dep ban pyntreikam kyrpang na ka bynta ki nongshong shnong ka Ri India.
U Deputy Commissioner bad ki ophisar kiba la ïadon ryngkatlang ha katei ka jingïalang kila pynpaw ïa ka jingkmen halor kane ka prokram bad ki la mynjur ruh ban trei shitrhem ban pynlong ïa kane ka “Viskit Bharat Sankalp Yatra", prokram, ka prokram kaba jop bad kaba myntoi na bynta ki nongshong shnong jong ka thaiñ West Khasi Hills District hi baroh kawei.
U national president ka seng National People’s Party (NPP) bad Myntri rangbah jong ka jylla Meghalaya, u Conrad K Sangma, ha ka sngi ba ar, u la pyntip ba shen, un sa pynlong da ka jingïalang national executive ka ban sa sdang ban pyntreikam na ka bynta ban khot ïa ki aplikeshon ïa kito kiba don jingmut ban ïakhun ha ka ilekshon Lok Sabha.
“Ngin sa sdang ban pynlong da ka jingïalang national executive ha ka bynta jong ka national level ba ngin kyrpad ïa ki jylla ba kin sdang pyntreikam ban khot aplikeshon ïa kito kiba don jingmut ban ïakhun ha ka ilekshon bad hadien ngin sa rai mangi," ong u Sangma ha ki nongthoh kot khubor.
Haba la kylli ba lehse ka seng ka la dep ïakynduh ïa u MLA barim jong ka Umroi, u George B Lyngdoh na ka bynta ban ïakhun na Shillong seat, utei u nongïalam ka NPP u la ong, “Ngam kwah ban ong eiei shaphang mano ba la ïakynduh ïano, mano ba don kyrteng ha ka list ne ym don kata ka list, naba kum kine kiei baroh, ki pher bad kan ïai jia beit na ka por sha ka por.
"Da kaba ong ba la don bun ki paidbah kiba don jingmut ban ïakhun na ka bynta ka tiket NPP, u Sangma u la ong, “La i kumba la don kiba don jingmut ha ka seng NPP.
Ka pyni ba la don bun ki jingdawa na ka bynta kane bad ka long ka dak ba bha na ka bynta jong ngi … Kane ka dei kaei kaba nga ïohi.
" U la ong ba ka seng kan khot lut ïa baroh bad kan sa shim rai hi ma ka halor ka Shillong parliamentary seat.
“Nga la kut jingmut ba lada ngi la rai halor kaei kaei, ngi kwah ban khot lut ïa baroh.
Ngi kwah ban shim ïa ka rai na ka bynta ki paidbah bad ngi kwah ban shim ïa ka rai ba biang, lada long.
Baroh ki bynta kiba don, ngin sa khmih bniah bad peitthuh bha….
hynrei ha kaba kut jong ka sngi, yn don tang uwei u kyrtong bad ngin sa shim ïa ka rai ba biang ha ka por ba biang," ong u Sangma.
La don haduh hynriew ngut ki kyrtong ba kwah tiket.
Katba u Sangma, u la ong ba kan nym lah ban ai tiket lada ym don ba ïasnoh bad ka seng.
Utei u nongïalam jong ka NPP u la mynjur ba ki paidbah ki la don jingsngew haba une u Myntri rangbah u la shah kylli jingkylli shaphang ki katto katne ki nongïalam jong ka seng halor ka jingbym kmen jong ki ïa ka jingtyrwa jong u Dhar ïa ka tiket ban ai ïa u MLA barim ka Mawhati, u Dasakhiat Lamare.
U la ong, “Ka la don ka jingbym sngewtynnad napdeng kiwei pat ki seng saiñ hima ruh.
Ngan nym pynsngewsih ïano ïano ruh; ngan kam ba ka dei tang ka jingdon jingsngew.
Ngan ong ba ki paidbah ki don jingsngew shaphang ki katto katne ki jingjia, ki paidbah ki la don jingsmgew shaphang ki nongïalam jong ki, ki kyrtong jong ki, kiba ki kyrshan ïa ki bad ka jia beit kumne bad ym don jingbakla eiei eiei ruh em bad ngi burom ïa kane.
"Shuh shuh, u Sangma u la ong ba kum kine ki jingrai ki donkam bun ka jingmynjur ba bun rukom lada ka seng ka kwah ban ïakhun met bad mynsiem ha ki ilekshon ban wan.
“Ki paidbah ki kwah ban pyndonkam da ka ktien ‘high command’ hynrei phi dei ban kynmaw ba ka seng ka treikam kumne.
Ngi ngeit ba ngi don ka jingsngew jong ka jingskhem bad shisien ba ngi ïohsngew, ngi peit bad khmih bniah ïa kaei kaba ki paidbah ka jylla ki kwah bad ngi kwah ban shim rai katba lah halor ka jingtrei jong ki nongtrei grassroots bad ka kynhun seng bad kaei kaba ki paidbah ki kwah bad kaei ka jinglong jingman jong ka seng saiñ hima sima ha ka jylla.
Te kumta, ka dei ka jingshim rai kaba donkam bun ka jingmynjur.
Ngi hap leh ïa kata lada ngi kwah ban ïakhun tyngeh, te tang kane kaba ngi kwah ban leh," bynrap u Sangma.
Ha kaba ïadei bad ka Tura parliamentary seat, utei u nongïalam jong ka seng NPP u la ong ba ka MP, ka Agatha K Sangma ka don jingmut ban ïakhun biang.
“Te kumta ka seng kan sa rai halor ki jingkhot aplikeshon," ong u Sangma.
U myntri rangbah ka Meghalaya u Conrad K Sangma u la pyllait paidbah ia ka Mobile Ex-servicemen Contributory Health Scheme Polyclinic na ka bynta ka Tura ha Rhino Training Centre ha Shillong.
" Ngi dap da ka jingsngewnguh ia ka jingshakri jong ki shipai bad ka Ex-servicemen na ka bynta ka ri.
Ka jingthmu jong kane ka kali sam dawai ka long ban ai jingsumar na ka bynta ki shipai ba la shongthait Ex-servicemen ong u Myntri rangbah Conrad K Sangma".
U Sangma u la iathuh ruh ba ka sorkar kan iai kyrshan ban iarap ia ki shipai ba la shong thait.
“ Ngi sngewkmen ruh ban ai jingkyrshan pisa 5 lak tyngka na ka CM’s Special Grant na ka bynta kane ka jingthmu.
Nga kyrmen ba kane ka jingtreikam kan long ka jingmyntoi na ka bynta ki shipai ba la shongthait" ong u U myntri rangbah ka Meghalaya u Conrad K Sangma.
Wat  hapdeng ka jingkhang jong ka tnad ka rep ka riang jong ka srkar kmie ban die ia ki dawai Glyphosate kiba pynheh pynsan ia ki jingthung,kine ki jait dawai lah ban ioh da kaba suk ha kylleng jong ka Garo Hills.
Ka tnad ka rep ka riang ka la khang ia ka jingdie ia kine ki jait dawai namar ba ki pynsniew ia ka khyndew bad ki pynduh bor ruh ka jingsboh jog ka.
Ki stad ka koit ka khiah ki iathuh ruh ba ka jingpyndonkam ia ki dawai Glyphosate ka buh jingma ruh ia ki nongbam ia ki jingbam ia kine ki jingthung ba la pyndonkam da ka Glyphosate bad ki lah ruh ban ioh ia ka jingpang ampong.
Ki khubor ki iathuh ruh ba wat hapeng ka jingkhang jong ka sorkar, ka jingdie ia ka dawai Glyphosate ka long kaba lah ban ioh da kaba suk na kino kino ki dukan kiba don ha Garo Hills la ka log ha ki jaka sor lane ha ki jaka nongkyndong.
La iathuh ruh ba kane ka jingdie ia kane ka dawai ka long khlem kano kano ka jingteh lakam wat ha khmat jong ka ophis jong  Deputy Commissioner jong ka Tura.
Kane ka jingdie ka long kaba khlem kano kano ka jingteh lakam namar lah ban ioh ia kin a kano kano ka dukan ha Tura.
Laiathuh ruh ban a ka liang ki bor sorkar kim shim la leh eiei ban khang ia ka jingdie ia kane ka dawai.
Ki khubor ki iathuh ba ka Garo Hills ka long ka jaka kaba la kyrkhu kyrpang bad kaba seisoh.
Hynrei don pat ki nongrep khwan myntoi kiba pyndonkam ia kane ka dawai ba kin ioh kloi ban kheit kloi ia ka rep ka riang hynrei kim salia pat wat lada kan don ka jingpynsniew ia ka khyndew bad ka ban ktah ia rep ka riang jong ki pateng ki ban dang wan.
Ka sorkar ka dang khmih ïa baroh ki bynta na ka bynta ka jingdawa ban pynrung ïa ka ktien Khasi bad Garo kum ki kyntien ba kongsan jong ka Meghalaya.
“Ngi hap ban peitthuh baroh kine ki bynta bad ngin sa shim rai," ong u Myntri rangbah ka jylla Meghalaya, u Conrad K Sangma sha ki nongthoh kot khubor ha ka sngi palei.
Shen u la ong ruh ba ka mat halor ka jingpynbna ïa ka jingdonkam kine ki kyntien ka shong ha ka jingbatai jong kaei ka ktien ba donkam.
“Te kumta, la dep peitthuh ïa baroh ki bynta wat haduh mynta ruh," ong u Conrad.
Da kaba ong ba bun ki jingïakhun, u Myntri rangbah u la ong kumne, “Lashai ka sngi, lada don ki dak ha ka kot sorkar kiba lah ban leh ha ka ktien Garo, hato kan long ka mat ba kongsan ne em, kumno ngin teh lakam ïa ka.
Lada don ka jingthoh ha ka ktien Garo, te ki paidbah kiba kren ha ka ktien Khasi bad English, kin nym lah ban kynthoh ne sngewthuh te ngi hap mad ïa ki jingeh ha ka rukom shakri ïa ki paidbah.
Lada kito ki bynta ki shah kynthup lang lada ka long kaba donkam, te ngi lah ban ïaid lyngba ki jingeh ne lada ngi kwah ban weng ïa kato ka bynta bad ka jingpynbna na ka sorkar bad ki jingthoh hapoh ka kot, kin donkam ban dei da ka ktien Khasi ne Garo, te kan mut ka don jingmut jong ka jingdonkam.
"“Te ngin sa ïohi ïa kito ki bynta bad hangta ngi lah ban rai kumno ba ngin ïaid shakhmat bad kane namar ba hooid, ngi kwah ban pyndon ïa kine ki ktien Khasi bad Garo kum ki ktien ba kongsan hynrei ka mut kaei bad kumno ngin teh lakam ïa kine ki bynta bad lada ki jingthoh hapoh ki file ki thoh ha ka ktien Khasi bad Garo bad kumno ki bor ba dei peit ki treikam bad kaei ka ban ktah ha ka jingshakri ïa u paidbah," bynrap u Sangma.
U Myntri rangbah ka jylla, u Conrad K Sangma, ha ka 16 tarik, Naiwieng, u la ong ba ka sorkar kan khot halor ka ilekshon KHADC bad JHADC katkum ki kyndon treikam.
“Ngi la bud ïa ka kyndon bad ngi la ïaid shakhmat katkum ki kyndon khnang ba ha kano ka por ba ka tnad ka wanrah sha ka sorkar, kan sa rai kumno bad yn sa rai ïa ki tarik bad baroh bad kiwei kiwei," ong u Sangma sha ki nongthoh kot khubor.
Haba la kylli ba lada ka jingthep vote ADC kan sa pynkynriah noh ha ka jingpeit jong ka amendment jong ka Sixth Schedule jong ka riti ka synshar, u MR u la ong ba ym don kano kano ka kaiphod ka ban wan ha u ha kane ka mat.
“Ngam shym ïohpdiang ïa kano kano ka kaiphod.
Ym don kano kano ka kot ne file ha nga ha kaba ïadei bad kane.
Tang haduh lada poi ki file ha ka kti jong nga bad sha u Myntri ka DCA, tang katta hi ngi la lah ban kynthoh halor ki kaiphod kiba wan na ka tnad," bynrap u Sangma.
U Myntri rangbah ka jylla, u Conrad K Sangma, ha ka 16 tarik, Naiwieng, u la ai khublei ïa ki para nongthoh kot khubor halor ka jingrakhe ïa ka National Press Day.
“Nga kwah ban shim ïa ka lad ban pdiang ïa ka jingnoh synniang kaba la trei shitom da ki para ba thoh kot khubor ha kane ka riti jong ka jingsynshar ka khadar hapoh ka ri jong ngi bad ym tang na ka rukom treikam ka seng saiñ hima sima ne katkum ka jingsynshar ban shakri ïa ki paidbah hynrei wat haba ha bun ki bynta jong ka jingïalehkai, kolshor, jingrwai, ha kaba ki nongthoh kot khubor ki long kiba kongsan ha ka ban pynthikna ïa kaba ki lah ban wanrah ïa kine ki bynta bapher bapher kiba jia sha kiwei pat ki ri jong ka pyrthei baroh kawei," ong u Sangma sha ki nongthoh kot khubor.
“Te nga ïaroh bad nga pdiang ïa ka kam ba ki trei bad nga kwah ban ai khublei ïa ki na ka bynta ka jingnoh synniang ha kaba ïadei bad ka jingpyn thikna ba baroh ki khubor bad ki jingtip ki paw pyrthei hakhmat ki paidbah ha ka rukom kaba biang," bynrap u Sangma.
Da kaba kyrpad ïa ki nongthoh kot khubor ban kin bteng ka jingtrei shitom jong ki, u Sangma u la ong, “Nga kyrmen ba hadien ha bud ruh ka Press kan ïai bteng ban trei ha kane ka rukom namar ba kane ka donkam ha kum kane ka ri, hapoh ka jylla kaba kuma ka jong ngi, kaba kongsan jong ka press ka long kaba donkam.
Te nga ai khublei ïaphi baroh bad ka National Press Day ka basuk bakmen.
".
Ka Mawhati Circle jong ka Ri Bhoi Youth Federation (RBYF) ka la pynpaw ka jngsngew diaw halor ka jingot pathar ïa ki dieng ha ka shnong Mawkynrong da ka tnad Forest.
Katei ka tnad ka la dep ot ïa ki dieng hapoh katei ka jaka haduh 15,000 tylli, hynrei haba la shah ban ot tang 8,000 tylli ki dieng, kaba la aiti noh sha ka Dhar Company.
Katei ka jingshim khia, kaba ïasyriem bad ka jingshim khia jong ka tnad Forest ban ïada ïa kane ka mariang, ka la pynkhih win shaphang ka jingktah ïa ka jingitynnad jong ka sawdong sawkun ka mairiang bad kan ktah wat ïa ka um bam um dih ha ki lum na katei ka jingot dieng beaiñ.
Katba ka jingpdiang ïa ka jingdon bynta bad ki nongshnong shnong, ka RBYF Mawhati Circle ka la sangeh ban kynnoh ïa ki, da kaba ong ba ka jingithuh jong ki ba ka dei ka jingshim khia bad ka tnad Forest.
Ka kynhun ka la pdiang ruh ban pynlong da ka jingtohkit ba pura bad lada ka lap ba ym donkti lang ki nongshong shnong, yn pynshitom tyngeh pyrshah ïa ka tnad Forest.
Ha ka jingtrei shitom ban khmih halor kane ka jingpom pathar ïa ki dieng, ka kynhun ka thmu ban shikkhia ïa kane ka mat sha ka ophis treikam jong ka tnad Forest bad pynlong da ka jingïakhih.
Katba u President, u Reynold Dkhar u la ban jur halor ka jingdonkam kyrkieh na ka bynta ka tnad Forest ba kan ap ka jingpynshai ba biang halor ka jingïoh jingbit na ka Dhar company ha ka ban pom ïa ki dieng.
Katei ka kynhun, kaba la kyrshan da ki dkhot, ka la pynkhreh ban shimkhia, kynthup ïa ka jingleit peit ïa katei ka jaka, lada ka tnad ka pulom ban jubab ha ka por ba biang.
Shuh shuh, ka Mawhati Circle ka la dep pynmih da ka jingpynbna ban ai por shi ne ar sngi na ka bynta ka tnad Forest ba kan pynshai lem bad ki kyndon bad kiwei kiwei, ka jingpyn husiar jong ka jingshimkhia ba dei hok, kynthup ïa ka jingujor da ka ejahar na ka ïing kashari, lada ym ïoh jingpynshai ba biang na katei ka tnad Forest.
Ki nongtrei jong ka Accredited Social Health Activist (ASHA) myn ha ka sngi thohdieng, ki la ong ba kin nym shongthait na ka jingïakhih jong ki, tad haduh ba ka sorkar ka la pynbiang ki jingdawa jong ki.
Ki la pynlong da ka jingïaid paidbah ha ka jylla myn ha ka 17 tarik, Naiwieng, kum ka dak jong ka jingïakhih pyrshah ïa ka sorkar halor ka jingsngap mynthi pyrshah ïa ki jingdawa jong ki, ba kynthup ïa ka jingsiew ïa ka bainong jong ki.
Da ki spah ngut ki nongtrei ASHA ki la tuid katba ki la ïashim bynta ha katei ka jingïaid paidbah, kaba la kylla long ka jingïaid paidbah ha madan Malki.
Da kaba pynbna shaphang kitei ki nongïakhih, ka President jong ka Meghalaya Accredited Social Health Activist Workers’ Union (MASHAWU), ka Marajune Myrsing, ka la ong ba kin nym sangeh bad nym pyndem lada ka sorkar jylla ka pylom ban ai jingïarap halor ka jingdawa jong ki.
Ki nongtrei ASHA ki la dawa ba ka sorkar jylla ka dei ban pynkiew ïa ka tulop jong ki naduh T.
2,000 haduh T.
5,000.
Da kaba ong ba ki nongtriei ASHA ki don ïa ka hok ban dawa, ka Myrsing ka la ong kumne, “Ka Myntri ka koit ka khiah, ka la dep pynbna ba ka tulop jong ki nongtrei ASHA ka dei T.
5,000 hynrei ka tip ba ka sorkar ka siew ïa ki tang T.
2000 kaba mut ki ïoh tang T.
66 shi sngi.
"“To ngin ïa pynkynmaw ba katei ka Myntri ka koit ka khiah ba ka sorkar jylla ka la kular ban ai ïa ka T.
2000 hadien ba ka la shim noh ïa ka jingïoh jingmyntoi na ka ABF/MBBS, ka bym pat shym la siew la da ki bun bun snem mynta," bynrap ka Myrsing.
Shuh shuh, ka Myrsing ka la ong ba katei ka kynhun kan sa ïashem biang lashai ka sngi na ka bynta ban shim ïa ka rai ba kumno ban shimkhia.
“Ng la pynbna ïa kane ka jingïaid paidbah ba jai jai ha baroh ki district, kaba la pynkut noh mynta ka sngi bad naduh lashai ka sngi, kan nym dei shuh ka jingïaid paidbah ba jai jai, hynrei kan dei ka jingïaid paidbah jong ka jingïakhih.
Nga kyrpad ïa ki dkhot jong ka EC ba kin leit ha katei ka jingïalang lashai ka sngi na ka bynta ban rai halor ka jingshim khia ban wan," ong ka Myrsing.
Ki jaka treikam jong ka koit ka khiah kiba don ha ki 7,000 tylli ki shnong ki la shah ktah ha ka jingpeit jong ka indefinite strike ba la pynlong da ki nongtrei ASHA ha kine shiphew sngi ba la dep.
Ha ka 15 tarik, Naiwieng, ka Myntri ka koit ka khiah, ka Kong Ampareen Lyngdoh ka la pyni da ka kot donkam ba dei halor ka jingsiew tam ïa ka pisa kaba dei ban ïoh ki nongtrei ASHA kaba la phla da kawei ka nongtrei ASHA na Kyrdem public health centre (PHC) kaba la ïohpdiang haduh T.
82,000 kum ka performance incentives bad ka tulop ba ka ïoh haduh hynriew bnai.
Katkum katei ka kot donkam, kaba bun ki nongtrei ASHA ki la ïoh sei ïa ka pisa kaab kot naduh T.
23,000 haduh T.
82,000 ha ki hynriew bnai kaba dei naduh ka 1 tarik, Ïaïong haduh ka 30 tarik, Nailur 2023 kaba dei hapoh ka tarik jong ka bank payment credit.
Ka Lyngdoh ka la ong ba kine ki volunteer ki la ïoh da ka pisa ba biang bha.
Da kaba ong baq ka jingïateh bad ka ASHA ka long kaba shai naduh ka sngi ba nyngkong, kaba katkum ka kyndon, ka la ong ba khlem don ka jingkular ïa ka tulop ne kular ïa kano kano nalor ka bynta ba ki nongtrei ASHA ki la don ka jingïateh.
Ka la bynrap ruh kumne, “Lada phi kwah ban wan ban ïakren, ka jingkhang jong nga ka plie beit.
Nga la kyrshan ïa kane da ki paidbah, nga dei ka briew jong ki paidbah, ngan sa ïakynduh ïaphi hynrei wat wan pat da kawei pat ka jingkhmih lynti kaba ngam lah ban pynbiang.
".
Ki nongïalam ba pawnam jong ka kynhun riew kieng atiar, ka Hynniewtrep National Liberation Council (HNLC) myn ha ka 17 tarik, Naiwieng, ka la pynpaw ïa ka jing kyntait jong ka ban ïashim bynta ha ka ban ïakren tad haduh ba ka sorkar ka la pynkhreh ban weng noh ïa ki mukotduma ba sah teng baroh pyrshah ïa ki ne ka konktrak ba la dep ïasoi na ka bynta ka jingpyn sangeh ban ïasiat.
Ha ka jingthoh, u chairman ka HNLC, u Bobby Marwein bad u general secretary-cum-publicity secretary, u Sainkupar Nongtraw ki la ong kumne, “Dang shen, la dep pynlong ïa ka bynta jong ka jingïakren hapoh ka jing kdew jong u vice-chairman barim jong ngi.
Hynrei, ka sorkar ka la ban jur halor ka jingïashim bynta jong u Chairman bad u General secretary.
"“Ngi la pynshai hangne ba tad haduh ba ym pat weng lut ïa baroh ki mukotduma pyrshah ïangi ne pyndep ïa ka jingïasoi na ka bynta ka jingpyn sangeh ban ïa siat, u chairman ne general secretary ka HNLC kin nym lah ban ïashim bynta ha kino kino ki jingïakren," kam katei ka kynhun da kaba bynrap kumne “Ïa mynta, ngi la aiti ha u vice-chairman ba thymmai jong ngi, u Teimiki Laloo, lem bad ka jingpeit ïa ka rukom treikam bad kumno ka kam ka ïaid.
"Kane ka la jia hadien ba u symbud Myntri ba dei peit ïa ka kam poh ïing (Home), u Prestone Tynsong u la kren biang ba ka sorkar jylla ka dang ap ïa ka rai jong ka HNLC halor ka jingkyrpad ba dei ban don lang u chairman bad u general secretary ha ka bynta ba ar jong ka jingïakren ka ban sa jia noh shen.
U Marwein bad u Nongtraw ki la ong ba ka HNLC ka la dep ïakren bad ka sorkar India halor ka jingtrei shitom ban pyndon jingsuk jingsaiñ hapoh ka jylla.
“Ngi ngeit skhem ba ka jingsuk ha ka saiñ hima sima ka long kaba donkam na ka bynta ka jingïoh jingsuk.
Te kumta, ka long kaba kongsan ba ka jingïa kren ïasuk kan nym dei katkum ki kyndon.
Lada buh da ki kyndon, ki dei ban ïa mynjur lang na baroh ar liang ki party ban ïa kaba kren tang kawei ka liang marwei," kam kine ar ngut.
Da kaba ong ba ka jingïakren ïasuk ka la thmu ban pynïoh lyngba ka jingïakren bad ka jingtrei shitom jong ka sorkar, ha kaba kitei ki nongïalam ba pawnam ki la ong, “Hynrei, ka sorkar India ka la i kumba kan sa khmih biang ïa kine ki jingïakren kum ha ka dur jong ka jingwan pyndem wait ne khlem rah atiar.
"“Ngi thrang ïa ka jingsuk ba khatduh kaba dei ban dei ka jinglait luid bad ka hok katba pdiang bad burom ïa ki jingsngew bad jingkwah jong ki paidbah ka Hynniewtrep kum kaba ïatylli kawei.
Ngi pyrshah ïa kano kano ka jingai jingmut jong ka jingsuk ba tang shipor kaba lah ban buh jingma ïa ka jylla jong ngi bad ka hok jong ka jingshaniah ha lade," pynkut katei ka kynhun.
Ka jingrakhe ïa ka 70th All India Cooperative Week 2023 ka la sdang mynta ka sngi, ha ka 17 tarik, Naiwieng ha Baghmara Baptist Church Hall, ha kaba u Block Development Officer, u Shri Halley Marak u la wan ha katei ka jingrakhe kum u Chief Guest.
U Marak ha ka por ba ai jingpynbna, u la kren shaphang ki jingdonkam ba ki Cooperative Societies ki long ki kongsan ha ka ban pynkiew bad pynkylla dur ïa ka lynti jong ka jingim jong ngi kaba la ïarap shisha ha ka ïoh ka kot jong ka jingsuk ka shnong nongkyndong.
U la bynrap shuh shuh ba ki paidbah ki dei ban kyrshan ha ki bynta ba bun jong ka jingpynkiew kiba la sdang da ka sorkar katkum ha kaba bun ka liang kaba ki paidbah ki la peit ïa ka rukom treikam bad ki kam jong ka sorkar ha ka lynti ka bapher, kaba ha ka jingshisha, ka long ka jingmyntoi ïa ki hi.
Te kumta, u la kyrpad ïa ki paidbah ba wan ha katei ka jingrakhe bad ban kyrshan iwei ïa iwei kaba lah ban tei ïa ka imlang sahlang ba biang.
Ha ka por ba don katei ka jingrakhe, ka Siju Gangga ba hap hapoh ka Baghmara Block bad Silki Achak Chiring hapih ka Chokpot Block ka la ïoh nam kum ka best performing Societies hapoh ka District.
Ka Meghalaya High Court myn ha ka sngi Thohdieng ka la pan ïa ka kaiphod ba dang sah halor ki kam bymman pyrshah ïa ki MP ne ki MLA ha ka Jylla.
Ïa ka suo-moto cases ba ai kyrteng, “In-re: Designated Courts na ka bynta ki MP/ MLA la rejistar katkum ka jingbthah jong ka Supreme Court ha ka 9 tarik, Naiwieng, 2023.
Ka hukum ba la pynmih da u Chief Justice (Acting) HS Thangkhiew ka la ong, “ha kaba ïadei bad ka jingbtah ha ka Sl.
(i), (iv) and (vi), la bthah ïa ki District and Session Judge jong ki district ban phah ïa ki kaiphod ha kaba iadei bad ki mukotduma ba dang sahteng ha ki Ïingkashakri jong ki.
Shuh shuh, la ailad ïa ki Designated Court katkum ba la kdew haneng ha ka para 20 (iv) kumjuh ka para (vi).
Ka jingbthah  ka kynthup ruh ha ka para (vii)  bad yn sa btah ia ka Computer Section ban shim khia ïa kane ka kamKat kum ka jingbthah jong ka Supreme Court, ka High Court ka lah ban donkam ïa ki Principal District and Sessions Judge ban shim ïa  ka jingkitkhlieh ha kaba bhah  ïa ki sobjek mukotduma sha kita ki Ïingkashari lane ki Ïingshari katkum ka jingidonkam.
Ka High Court ka lah ban khot ïa u Principal District and Sessions Judge ban phah ïa ki kaiphod.
Ka Supreme Court ka la bthah ruh ïa ki Ïingkashari ban buh shwa ha khmat, “ (i) kaba nyngkong eh ïa ki mukotduma kam sniew (Criminal Cases)  pyrshah ïa ki MP & MLA kaba ka jingpynshitom ka long da ka jingïap ne ka jingshah set along shi junom, nangta kaba (ii)  ki mukotduma ba la pynshitom da bad set along na ka bynta 5 snem lane bun, bad ban shong bishar (ii) ïa kiwei kiwei pat ki mukotduma.
Ki ïing bishar ba kham hapoh kim lah ban pynsahteng ïa ki mukotduma lait noh tang lada don ki daw bym lah kiar.
"Ka la ong ruh: “U Principal District and Session Judge un pynthikna ba baroh ki jingdonkam na ka bynta ka jingtrei ïa ki ïing kashari ba la thmu ban tei bad ban wanrah ruh ïa ki buit teknoloji namar kan ïarap ha kaba treikam ba ïaid beit jong ka ïing kashari.
"Ka Ïing bishar ba hakhlieh duh ka la ong ruh ba ka Special Bench ka ban bishar ïa ka suo-motu case ka lah ban kdew ïa ki jingdonkam katkum ka jingsngewbit jong ka.
Ka High Court ka lah ban ai ïa kum kine ki hukum lane jingbthah katkum ka jingdonkam na ka bynta ka jingïaid beit ka jingbishar ïa kum kine ki mukotduma.
Ka Special Bench ka lah ban khot ruh ïa u Advocate General lane u nongïasaid aiñ na bynta ki paidbah ban ïarap ïa ka Court.
“U Chief Justices u la lah ban buh sngi ïa ki mukotduma kiba la pynmih hukum ban pynsangeh ïa ka jingshong bishar ba la dep pynmih kham ha shwa da ka Special Bench ban pynthikna  ka jingpynmih ïa ka hukum kynthup ruh ka hukum ba la pynsangeh ban pynthikna ba kan long noh mardor bad ban pynkut noh ia ka jingbishar", ka la ongShuh shuh ka Supreme Court ka la bthah ruh ïa ki High Court ban shna la ka jong ka tab ha ka website jong ki ban ai ki jingtip katkum ki district ha kaba ïadei bad ki jingtip ba bniah halor u snem ba ujor, ka jingdon ki mukotduma kiba sahteng bad kiba dang ïaid.
“Ngi pynpaw shai ba katba dang peit ïa kine ki mukotduma, ka Special Bench kan ai ïa kiba Kum kine ki hukum lane ban ai ki jingbthah katkum ka jingdonkam ban pyndep kloi ïa kiba kum kine ki mukotduma" la bynrap ka ïing bishar.
Ki nongïalam ba pawnam jong ka seng Hynniewtrep National Liberation Council (HNLC) ha ka sngi thohdieng, ka la pynpaw ka jingsngew bym lah jong ka ban ïashim bynta ha ka jingïakren tad haduh ba ka sorkar ka la pynkhreh ban weng noh ïa baroh ki mukotduma ba sah teng pyrshah ïa ki bad ka jingsoi ïa ka jingmynjur jong ka jingsangeh ïa siat.
Ha ka jingthoh, u chairman jong ka HNLC, u Bobby Marwein bad u general secretary-cum-publicity secretary, u Sainkupar Nongtraw u la ong kumne, “Dang shen, la don ka jingïakren ba kongsan kaba hap hapoh ka jingïalam jong u vice chairman barim jong ngi.
Hynrei, ka sorkar ka la ban jur halor ka jingïashim bynta jong u Chairman bad u General secretary.
"“Ngi la pynshai hangne ba tad haduh ba ka sorkar kan weng noh shwa ïa baroh ki mukotduma ba dang sah teng ne ka jingïasoi jong ka jingsangeh ban ïasiat, u chairman jong ka seng HNLC ne general secretary kim lah ban ïashim bynta ha ka jingïakren," ong katei ka kynhun da kaba bynrap kumne “Ha ka jingshisha, ngi la thung thymmai da uwei pat u vice chairman, u Teimiki Laloo, lem bad ka jingpeit jong u ïa ka rukom ïaid ka kam.
"Kane ka la wan jia hadien da ki sngi ba u symbud myntri, u Prestone Tynsong uba la kren biang ba ka sorkar jylla ka dang ap ïa ka rai jong ka HNLC halor ka jingkyrpad jong u chairman bad u general secretary ba ki dei ban don lang ha ka bynta ba ar jong ka jingïakren ïasuk ka ban sa jia noh shen.
U Marwein bad u Nongtraw ki la ongba ka seng HNLC ka la dep ïakren halor ka kam saiñ hima sima bad ka sorkar India ha ka jingtrei shitom jong ka jingpynïoh ïa ka suk ka saiñ.
“Ngi ngeit ba ka jingïakren ïasuk ka long kaba kongsan na ka bynta ka suk ka saiñ.
Te kumta, ka long kaba donkam ba ka jingïakren ïasuk kam dei katkum ki kyndon.
Lada pynmih ïa ki kyndon, ki dei ban mynjur lang ïa ki ar liang ki seng ban ïa kaba kren tang na kawei ka liang jong ka seng," kam kine ar ngut.
Da kaba ong ba ka jingïakren ïasuk kaba la thmu ban pynïoh jingsuk lyngba ka jingtrei shitom jong ka jingïakren bad na ka liang ka sorkar, ong kitei ki nongïalam ba pawnam, “Hynrei, ka sorkar India ka la i kumba kan sa sdang biang ban khmih ïa kine ki jingïakren kum ha ka dur jong ka jingwan pyndem wait ne khlem rah tiar.
"“Ngi thrang ïa ka jingpyn ïoh jingsuk kaba junom kaba dei ban don ka jinglait luid bad ka hok katba pdiang bad burom ïa ka jingkwah bad jingthrang jong ki paidbah Hynniewtrep kum ka ri ba ïatylli lang kawei.
Ngi pyrshah jur ïa kano kano ka jingthoh jong ka jingpynïoh jingsuk ba tang shipor kaba lah ban ap jingma ïa ka ri jong ngi baroh kawei bad ka hok jong ka jingshaniah ha lade," pynkut kine ki nongïalam.
:Ka Hynniewtrep Achik National Movement (HANM) ka la shim ïa ka rai  ba kan sa leit ïakynduh ïa u Myntri Rangbah ka Assam, u Himanta Biswa Sarma bad ki Members of Parliament (MPs) jong ka North East halor ki lai tylli ki mat jingdawa jong ka jylla Meghalaya.
Haba kren sha ki nonglum khubor, u President ka HANM, u bah Lamphrang Kharbani u la ong ba ki lai tylli ki mat jingdawa kynthup ban pyntreikam noh ïa ka Inner Line Permit (ILP), ka jingpynrung ïa ki ktien Khasi bad  Garo ha ka  Eighth Schedule jong ka Constitution of India bad ban pynbeit ïa u pud u sam hapdeng ka Meghalaya bad Assam.
U Kharbani u la ong, ba dangshen la pynbna ïa ka Dharna ha New Delhi  ha kaba ki donkam ïa ka jingkyrshan na u Myntri Rangbah ka Assam bad ki MP na ka thaiñ North East.
U la ong ruh ba ka HANM kan sa ïakynduh ïa ki MP na ka thaiñ North East ban kyrpad ïa ki ba ki dei ban kren hapoh ka Parliament halor ka jingdonkam ban pyntreikam noh ïa ka ILP ha Meghalaya, ka jingpynrung ïa ki ktien Khasi bad Garo bad ban pynbeit ïa u pud u sam.
“Hadien ka Dharna ha New Delhi, ngi la ïakynduh ïa ki ophisar na ka Ministry of Home Affairs bad ki la pynthikna ban kin phai khmat halor kine ki lai tylli ki mat jingdawa ha kaba ka HANM ka la buh hashwa ka sorkar India," ong u Kharbani.
:Myn ha ka 19 tarik, Naiwieng, ka South Garo Hills GSU Chokpot Regional Unit ha ka sngi saitjaiñ ka la leit jngoh ïa ka jingshna thymmai ïa ka surok, kaba naduh Chokpot shaduh Baghmara.
Ka kynhun ka la dep ong ba ka la dep ïohpdiang ïa ka jingujor shaphang katei ka mat na katei ka shnong, te dang shen, ki la leit ïakynduh ïa ki nongshong shnong bad lap ba la don bun ki tiar ki tar ba u kontraktor u la iehnoh bad um shym la pyntrei bha ban plastar ïa ka surok.
Ka surok kaba la shah kylli ka dei na Chokpot shaduh Baghmara, ha South Garo Hills district.
Katkum katei ka kynhun, kane ka jingshna thymmai ïa ka surok, ka la dei ba ai jingbit da ka kompeni CCL.
Katei ka kynhun ka la kyrpad ïa ki bor ba dei peit ba kin khmih halor kane ka mat bad shimkhia ban pynshitom pyrshah ïa ki.
Ban pyni ia ka jingiadei hapdeng ka India bad ka Japan, u nongkit ktien ka Japan ka India, u Hiroshi Suzuki u la iakynduh ia u Lat ka Meghalaya u Phagu Chauhan, at Raj Bhavan, ha Shillong mynta ka sngi.
Ha kane ka jingiakynduh jong ki, u Hiroshi Suzuki bad u lat ka Jylla u Phagu Chauhan ki la iaphylliew jingmut bad pynsngew ia ka jngdonkam ban don kane ka jingiadei kaba jan hapdeng ka Japan bad ka India bad ban kyntiew ia la larity jong kine ki artylli ki ri.
Kine ki arngut, ki la iakren ruh shaphang ka jingdonkam ban kyntiew ia ka ioh ka kot bad ban ialeh pyrshah ia kiba bun ki jingeh ba kine ki artylli ki ri iakynduh.
Ka seng sain hima sima Congress ka la kynthoh jur ia ka ia ka Sorkar Pdeng halor ka jingkhang khyrdep jong ki 40,175 tylli ki jaka pynmih tiar hadien ka jingwan lynhop lynsher jong ka khlaw Covid-19 ha India.
Ka Congress ka la ong ba ka jingkhang khyrdep jong kine ki jaka pynmihtiar, kiba long u budlum jong ka ioh ka ioh ka kot, ka la ktah shibun ia ka roi ka par jong ka ri.
Haba pathai khubor lyngba ka lad pathai khubor “X", u General Secretary (Communication) jong ka Congress, u Jairam Ramesh u la ong ba ka jingkhang khyrdep jong kitei ki jaka pynmih tiar ka la pyntroin ia ka ioh ka kot jong ka India, katba u Myntri Rangbahduh Narendra Modi u bun kam ban kyntiew ia ki paralok bamarjan jong u bad haba ka leit ialap elekshon.
Hadien jong ka jinglynshop lynsher jong ka klam Covid-19 arsnem kynthih, haduh 40,175 tylli ki jaka pynmih tiar ki la khang khyrdep bad u Myntri Rangbahduh Naremdra Modi um shym la leh eiei ban pynim ia ki, la ong u Jairam Ramesh.
“Ki kompani kiba heh ki nang kiew bad ki karkhana kiba rit ki la nang jan.
Kane ka pyni shai kdar ia kane ka jingpyni ka jong ngi", la ong u Jairam Ramesh.
U la ong ruh ba ka Congress ka iai kdew ia ka jingtrei kam jong ka Sorkar NDA ba la lam khmat da ka BJP ha kaba ia dei bad ka ioh ka kot jong ka ri.
Ka Congress, kaba long ka seng sain hima sima kaba la rimduh ha India, ka la kynthoh jur ia ka Sorkar Pdeng halor ka jingiapher jong ka jingdon hapdeng kiba duk bad kiba ‘riewspah.
U nongialam ba ha khliehduh bamynshuwa jong ka Congress, u Rahul Gandhi u la kren shaphang kine ki jngeh ka kata ka jingiaid lynti Bharat Jodo Yatra kaba 4,000 Km, ha ki jingialang paidbah bad ha ka jingiakynduh ia ki nongthoh kot khubor bad lad pathai khubor.
Ha ka jing ialehkai kynjatbol ba mynta  ka sngi ka 18 tarik u Naiwieng 2023 hapdeng ka Langsning FC pyrshah ia ka Khlieh Mawlieh YC kaba la pynlong hapoh jong ka Madan Rowell Lyngdoh Stadium Mawlangwir South West Khasi Hills District kala long shisha kaba pynkmen ia ki riew ieid phudboll ha kaba ka Langsning FC na East Khasi Hills District kala ioh ban thep haduh 5 la 2 goal pyshah ia ka khlieh Mawlieh YC na west Khasi Hills District.
Îa ki koll jong ka Langsning FC la ioh ban thep da u  Overkindness Mawnai  3 goals Marwei kata  haka minute minute ba 20 pynbud sa ha ka  , 49 bad 74  minute katba ia ki artylli kiwei ki kol la ioh ban thep da u A.
Marwein jersey  haka  minit kaba  41 bad u W Marbaniang minit 58.
Ha ka kylla mit Ka Khlieh Mawlieh YC ka la ioh ban pynphai 2 goal  lyngba u R.
Dkhar jersey no 11 ha ka minit ba 70 bad 91.
Ka Wahkaji S&CC ka la mad biang ia ka jingïakhaid ha ka jingiakhun pyrshah ia ka Mawthong SCCO jong ka lympung 2nd Division ka Mawkyrwat District Sports Association (MDSA) ha madan MDSA Mawkyrwat.
Lyngba katei ka jingjop ka Mawthong ka la ioh 4 poiñ na 2 tylli ki jingïalehkai bad ka Wahkaji ka la ioh 2 poiñ na 2 sien ki jingïalehkai mynta ka aïom.
U nongai ktien jong ka MDA, u Bah Paul Lyngdoh ha ka sngi saitjaiñ, u la kyrpad ïa ki nongtrei ASHA ba kin wan shakhmat ban ïakren halor ki mat jingeh bad ka sorkar.
“Naba kane ka dei shaphang jong ki, hynrei ngam tip ba balei ki (ASHA) ki hap leit sha surok bad pynpaw ïa ka jingsngew jong ki.
Te ai ïa ki ba kin ïakynduh ïa ki Myntri bad ïakren halor ki jingeh," ong u Paul ha ki nongthoh kot khubor.
Utei u Myntri sorkar u la ong ha ka jingshisha ka jylla Meghalaya ka la leh ïa kaba bha na ka bynta ki nongtrei ASHA da kaba pynbiang ïa ki jingsiew jong ki, haba la pynïa nujor bad kiwei pat ki jylla North East.
“Naduh ba la pynbiang ïa ka jingsiew, la khmih lynti ba ki nongtrei ASHA kin siew kylliang ïangi da ka jingai jingïaroh (sha ka sorkar)," ong u Paul.
U la bynrap da kaba ong, “Ka long ka jinglong jong ngi ki briew ban khmih lynti shibun hynrei don u pud ïa kiei baroh.
"U Paul u la ong ba ka Myntri ka koit ka khiah, ka Ampareen Lyngdoh ka la dep pynthikna ïa ki ban kynduh ïa ki nongtrei ASHA.
Ki jaka ai jingsumar jong ka koit ka khiah ki la kulmar lut ha ki 7000 tylli ki shnong, hadien ba ki nongtrei ASHA ki la pynlong ïa ka indefinite strike ha kine ki khatar sngi ba la dep, pyrshah ïa ka jingpulom ka sorkar ban siew ïa ki ïa ka pisa haduh T.
5,000.
:Ha ka sngi ba sdang jong ka tamasa Cherry Blossom, la ïohi ba u paidbah piadbhur uba la hylla pyrta jam ïa ka kyrteng jong u nongrwai R & B, u Neyo da kaba ong kumne “Ne-Yooooo, Ne-Yooooo", kaba jia mar syn poi utei u nongrwai halor rynsan.
Katba ka tupia ba u la phong, ka pynpaw ïa ka jingïap biej jong u.
U Ne-yo u la sdang ban pyni ïa ka sap jong u, da kaba sdang ban rwai ïa ka jingrwai ‘So Sick’.
Katba u paidbah nongpeitkai u la dep ïohi shwa ïa ka kynhun Hybrid Theory, tang hadien ba katei ka kynhun ka la rwai ïa kawei ka jingrwai ba la pyndon burom ïa uwei na kitei ki nongrwai ba la khlad noh ba la tip kum ka kynhun rwai, ka Linkin Park, kaba la ktah bha ïa ki, da kaba pynsngewsih ïa ki.
Uwei na ki paidbah ha katei ka tamasa u la sngewsih bad u la jaw ummat.
Da ka jingsngewtynnad palat jong u ïa katei ka kynhun, u la ong kumne, “Nga sngewtynnad ïa ki jingrwai jong ka kynhun Linkin Park bad haba nga don hangne, haba nga sngap ïa ki jingrwai jong ki, lyngba kane ka kynhun Hybrid Theory, nga sngew ba nga don halor sahit bneng.
Ka la wanrah biang ïa ki jingkynmaw na ka bynta jong u Chester Bennington bad la long kaba kyrpang shisha.
"Ka jinglong jingman hangne ka la khleh lang bad ka jingkynmaw ïa ki por ba la rim ba la jah, jingthrang bad ka jingktah hapoh mynsiem naba ki jingrwai ki la pynshongshit ïa ki bad pynkynmaw ïa ki por barim bajah.
Haba la kynthoh halor ka jingshongshit jong ki paidbah nongpeitkai, u Ne-yo u la ong kumne, “Ka jingshongshit bad jingsngewtynnad jong u paidbah ka long kaba ym lah ban batai.
Ka Shillong, lem bad ka cherry blossoms, ka la pynpaw shisha kata ka jingitynnad jong ka.
"Katba ha ka miet ba sdang plie ïa katei ka tamasa – ka erïong erngit, ka Midhili kaba la pynthut ïa katei ka tamasa ba sdang plie ha ka sngi thohdieng, hynrei ha ka sngi saitjaiñ, ka long ka tamasa kaba la pynpaw ïa ka sap ka phong.
Hashwa ban rwai u Ne-Yo bad u Hybrid Theory, la don kiwei ki nongrwai, kynthup ïa u Rahul Rajkhowa, Meba Ofilia, Snow White, Banjop, kiba dei ki nongrwai ba pawnam, ki la pynsah jingkynmaw halor rynsan, da kaba rwai pynshongshit ïa ki paidbah.
Ym kum kiwei pat ki tamasa na ri phoreiñ, kum ka Lollapalooza, ka Cherry Blossom Festival kam shym la don tang kawei ka rynsan, ar tylliki rynsan, hynrei haduh lai tylli ki rynsan.
Katei ka rynsan bakhraw ka la kylla long ka rynsan pdeng, kaba la pynlong ban ïalum u paidbah, lem bad ka jingïashim bynta ki nongrwai na India bad shabar India kaba la pynshongshit ïa ki paidbah.
Ka rynsan Cherry Blossom ka pyni ïa ka sap ka phong ba pawnam, katba ka jingpynwandur ïa ka DOME ka la kylla long ka miet jingshad, da kaba pynkynthup ïa ka jingiphuh iphieng jong kane ka tamasa.
Haba kren shaphang jong uwei na ki nongrwai Khasi, u Banker Kharkongor, uba long u nongrwai ba pawnam, u la pynshongshit ïa ki paidbah lyngba ki jingrwai jong u ha ka cherry blossom.
Haba ïoh kren ha kawei ka lad pathai khubor, utei u nongrwai u la pynpaw ka jingsngew jong u ha ka jingïoh ïashim bynta ha kawei na ki tamasa bakhraw ha Meghalaya, da kaba ong, “Nga kyndeh ka mynsiem ban ïoh ïashim bynta ha ka sien nyngkong ha kawei na ki tamasa bakhraw ha Meghalaya.
"Wat hapdeng jong ka jingitynnad katei ka mariang ha kane ka tamasa, la don lai ngut ki durkhmat ba la pynkhring ïa ki paidbah baroh.
Ar ngut na ki, u Tenzin bad u Lee, kiba la wan na Arunachal Pradesh ki la ïohi da la ki jong ki khmat jong ki ïa ki jingrwai jong u Ne-Yo.
Da kaba pynpaw shaphang ka jingkyndeh mynsiem jong ki, u Tenzin u la ong kumne, “Ngi la sngewtynnad na ka bynta jong u Ne-Yo, khamtam ka jingwai ‘So Sick’ bad ‘Miss Independent.
’" bynrap sa u Lee, “Ka jingsah jong ngi ha Meghalaya ka long kaba sngewtynnad bad ngi khmih lynti ban ïoh wanphai biang shane.
"Wat hapdeng jong ka jingshongshit ki jingrwai, la pynlong da ka jingïakop ïaid thei bhabriew, kaba la ai kyrteng da ka Mr Cherry Blossom bad Miss Cherry Blossom.
La don haduh khatsan ngut ki nongïashim bynta kiba la ïaknieh ïa kane ka pansngiat.
Katba u Trebok Talang u la ïohrah ïa ka nam Mr Cherry Blossom, u Aman Passah u dei u first runner-up bad u David Lalrinmawia u la ïohrah ïa ka nam 2nd Runner-up.
Katba ha ka bynta jong ka Miss Cherry Blossom, ka nongjop ïa katei ka nam Miss Cherry Blossom dei ka Jollyne Lyngdoh Mawphlang bad ka Lily Kharthangmaw kum ka 1st Runner-up bad ka Hakani Phawa kum ka 2nd Runner-up.
Da kaba pynlong ïa kane ka jingïa kop ïaid thei bhabriew, ka la pynshongshit bad pynshongkun ïa katei ka tamasa, kaba la rakhe man ki briew ha ka rukom ka bapher.
U Myntri ka tnad jngoh kai pyrthei, u Paul Lyngdoh u dei uwei na ki nongpeitkai.
“Ka Shillong Cherry Blossom Festival ka long ka dak jong ka jingïatylli bad jingrakhe, da kaba wanrah lang ïa ki paidbah baroh ba kin ïakmen ha ka jingitynnad ïa katei ka tamasa ba riewspah ha ka kolshor baroh kawei.
Na ka daw jong ka jingpynthut u slap, ngi hap ban pynsangeh noh ïa ka sngi ba sdang plie ïa kane ka tamasa, da kaba phikir bha, ïa ka jingai jingïada na ka bynta jong ki nongleit nongwan ha kane ka tamasa.
Hynrei, katba ngi duh nong noh, ngi lah ban sah jingkynmaw na kane, kum kaba duna, hynrei ngi thrang ïa kaba bha nangne shakhmat.
".
:Ka kam sorkar lah ban ong ba ka dei ka thong jong manla kawei pa kawei ka longïing, khamtam kiba kham duna ha ka ïoh ka kot ki bymkot bor ban seng ïa ki kam lajong bad dei tang kane ka lad ba ki ïohi kaba lah ban pynlait ïa ki na ka jingduk kaba ban ïa ka longïing longsem bad dei ha kaba kum kane ka bynta ruh ba ki runar bad ki riewthok riewshukor ki shim kabu bha ban pynbiej ïa ka jinglong lui lui bad shisur jong kiba kum kine ki longïing bad kane ka jingshah thok pisa kiba bun ki longïing ha ki riewthok kiba kular ban ai kam sorkar kam dei shuh kaba dang phylla hynrei kaba la ju jia na ka por sha ka por.
Hynrei watla hapdeng kiba bun kum kine ki jingjia ki dang don bun hi ki longïing kiba ngop ha kum kine ki jingshah pynbiej.
Ha kawei na kiba kum kine ki jingjia, kawei ka longkmie ka la shim da ka ram haduh T.
1,30,000 ban ai ïa uwei u riew thok uba kam ïalade ba u dei u shipai bad ruh uba kular ban ai kam pynkhuid ïa ka bad ai kam sorkar ïa ka khun jong ka.
Ïa kane la ïathuh da ka khun kaba la leit ban pan jingiarap na u Samla Lamdame Shangpliang.
Kane ka samla bad ka kmie jong ka, ki dei kiba shong ba sah ha Mynthlu, East Jaintia Hills District bad la ïakynduh ïa une u briew uba kular ban ai kam lyngba ka Facebook da ka kmie jong kane ka samla bad une u briew katkum ka jingïathuh kane ka samla u dei uba la tip kyrteng kum u Dakermi Shadap uba shong ba sah ha ka thain Ri-Bhoi.
Kane ka jingïakynduh jong ka kmie jong kane ka samla ka la nang wanrah ka jingsngewskhem bad jingshaniah ïa une u briew ka dei hadien ba u la wan kai wat shaduh sha ïing sah jong ki bad ha kane ka jingwankai ka la nangwanrah ïa ka jingïasngewjan bad shaniah bha na ka liang ka kmie bad kane ka samla ruh.
Hapdeng ka jingbymdon kam  kane ka samla, une u briew u la kular ban ai kam ïa ka bad ïa ka kmie jong ka bad pan ruh ka pisa kaba T.
1,30,000 khnang ba un lah ban ai kam sorkar ïa kine ki shi kmie shi khun.
Hapdeng ka jingbymdon kam ka kmie jong kane ka samla ka la shim syndon da ka ram ban ai ha une u briew khnang ba kin ïoh ïa ka kam.
Hynrei hadien ba la ïoh ïa kane ka pisa, une u briew u la jah kumba lai bnai eiei bad hadien kane u la wan mih biang bad ban pan pisa kylliang na ka kmie jong kane ka samla ban shna ïa ka kali jong u kaba la aksiden.
Da ka jingbym shaniah shuh, ka kmie jong kane ka samla ka la kyntait ban ai bad dawa ba u dei ban pynurlong shwa ïa kaei kaba u la kular nyngkong, kata ban ai kam  ïa ka bad ïa ka khun jong ka, hynrei hadien kane ka jingkyntait ka kmie jong kane ka samla, une u briew u la jah syndon khlem wan mih shuh bad watla na ka liang ka kmie jong kane ka samla ka la pyrshang ban phone hynrei ym ïoh shuh bad ka Facebook Account kaba u ju pyndonkam ruh u khlem pyndonkam shuh.
Kane ka samla ka la pynpaw ïa ka jingsngewsih kaba jur halor kane ka jingshah thok bad kaei kaba kham pynsngewsih bad sngewkhia ka dei namar ba kane ka pisa ruh ka dei kaba ki shu shim da ka ram hapdeng ka jingkyrmen ba ka jingeh kan kut noh bad ba kin ïoh ïa ka kam sorkar.
Na ka liang kane ka samla  ka la ai por ruh shi taiew ba une u briew un wan pynphai ïa kane ka pisa bad ki kot ki sla kiba u la shim bad lada um lah ban pynphai hapoh kane ka shi taiew kin leit ban ujor da ka ejahar sha ki pulit.
Na ka liang u Bah Lamdame u la kyntu ïa une u briew ba un wan siew noh ïa ka pisa hapoh shi taiew bad u la kyntu ruh ïa ki paidbah la ki ïohi ïa une u briew ba kin bat bad pyntip sha u bad une u la kyntu ruh ba kane kan long kum ka jingsneng ïa kiwei pat ki khun samla bad ki paidbah ba kim dei ban ngop ha kum kine ki jingshah pynbiej bad ban long kiba husiar.
:Ki riew ngeit jong ka Balang Catholic jong ka Sawsymper Parish ha ka 19 tarik ka sngi u Blei kala ïoh ban pynlong ïa ka Proseshon ha kaba ha kane ka sngi la ïoh ruh ban  plie  ïa ka ïing Skul  St.
Ferrendo Higher Secondary School Sawsymper ha ka mang tyngka kaba T.
1 klur duna  ïa ka Podium VIP T.
20 lak ïa ka Bishop Victor’s Road T.
95 lak bad ïa ka Land Mark T.
5 lak tyngka  ïa kine ki saw tylli ki bynta ka ïoh ban wan plie da u Bah Charles Pangrope MLA ka Nongthymmai bad u Bah Olland Singh Suin MLA ka Mawsynram Constituency la ïoh ruh ka jing kyrkhu pynkyntang  da u Bishop Wilbert Marwein bad u Most Rev.
Lyngdoh D.
D.
U Most Rev Vicctor Lyngdoh haba ai jing kren  ha kane ka sngi u Blei u la ai ka burom ïa u Blei trai kynrad kumjuh  ruh ïa u Conrad K.
Sangma Myntri rangbah jong ka jylla Meghalaya bad  ïa u Bah Charles Pangrapoe MLA ka Nongthymai Constituency bad ïa u bah Ollansingh Suin MLA ka Mawsynram Constituency  bad ïa ki ophisar sorkar ba dei lyngba jong ki ba ki la ïoh ban plie ïa kine ki 4 tylli ki jingtei hapoh jong kane ka Sawsymper Parish.
Haba kren shaphang ka sngi kyrpang jong ka sngi U Blei u la shim na ki dhot jong ka Bible da kaba pynkynmaw ïa ki khun khristan ba ka sngi u Blei ka dei ka sngi kaba khuid bad ka sngi kaba kyntang ba ki paid riewngeit kim dei ban kheiñ dew thala da kaba pynlut ïa ka por bad  ka pyrthei.
Ka sngi u Blei kam dei ka sngi ba ngin leit saitjaiñ sha lum sha wah ne leit sait kali sha surok ne pynlut ïa ka por ha ki rymphong jong ka pyrthei, ka sngi u Blei  ka dei ka sngi ban ai nguh ban ai ka burom sha u Blei da kaba leit ha ki ïing kyntang ne ha ki ïing mane Blei.
Shuh shuh  u la  kren shaphang ki sap  ki phong ba u Blei u la ai ha manla u briew shibun ki briew ki la roi bad kiew ka spah  ka kamai kajih ha ka spah ka  phew da ka jing pyndonkam hok ïa kaba u Blei u la bynta ha ki.
Namar kata u la kyntu ïa kito ki briew ki bym pat leh ïa kane leh noh mynta ngim dei ban ai lad ïa ki jingjaipdeh jingjaituh bad ka jingsarong kiba don hapoh ka mysiem jong ki hynrei pynroi ïa ka jingngeit ha u Blei bad un sa siew kylliang ïa ngi katkum ka sap bad ki jingleh ba ngi don.
Ngim dei ban khñium ne aidaw ïa u Blei wat ïa kaei kaba ngi  don yn sa shimnoh.
Ha kane ka sngi la sakhi lang da ki hajar ki paid riewngeit jong ka Balang Catholic na ka Sawsymper Parish bad na kiwei de ki balang na ka liang ka Balang Catholic Sawsymper Parish ki la  ïoh ruh ban ai sngewbha  da ki Blang ïa u MLA ka Mawsynram, u Bah Ollan Singh Suin, u Bah Charles Pangrope MLA ka Nongthymma, ïa u Bishop Wilbert Marwein Nongstoin Dioses, ïa u Most Rev.
Lyngdoh D.
D ha ryngkat ki Momento kum ka dak ka jingsngewnguh bad ka burom ïa ki jingleh bha ka jong ki ïa ka Balang bad ia ka Sawsymper Parish.
Uwei na ki nongrwai bapawnam, u Lou Majaw uba la ioh ia ka nam “Bob Dylan of the East," u la pyniapbiej ia ki nongleh kmen lehsngewbha ha ka Cherry Blossom Festival ha ka 19 tarik u Naweing.
U Lou Majaw u la pynshoh biej ia ki paidbah da ki jingrwai Rock & Blue Music.
U Lou Majaw u pynkmen pynsngewbha ia ki nongpeit kai bad khynnah bad rangbah da ki jingrwai bapher bapher jong u.
Uwei na ki Myntri jong ka Sorkar jylla bad uba long ruh u working president jong ka United Democratic Party (UDP), u Bah Paul Lyngdoh u la ong ba um don jingthmu ban iakhun na ka bynta ka jingjied ia u nongmih khmat sha ka Iing Dorbar Thaw Ain Lok Sabha na Shillong Parliamentary Assembly.
U Bah Paul Lyngdoh ula ong ruh ba nalor ba um kwah ban iakhun bad sa kawei ruh ka long ba u don ruh sa kawei ka lyngkor kaba khia kaba u dei ban kit bad kata ka dei ka jinglong dkhot jong ka Khasi Hills Autonomous District Council.
U Bah Paul Lyngdoh uba long ruh u MLA jong ka West Shillong u la iathuh ba um ju don jingmut ban iakhun na ka bynta ka shuki Lok Sabha bad kathong kaba hakhmat jong u ka long ban iatrei lang hapoh jong ka party.
U Bah Paul Lyngdoh ula aathuh ruh ba ka Seng kan sa jied ia u kyrtong uba bha tam napdeng jong kine ki saw bad san ngut ki kyrtong kiba la pynpaw ia ki kyrteng jong ki ba ki kwah ban ia khun ia ka suki Lok Sabha.
Kine kiba la pynpaw kyrteng ba ki kwah ban iakhun ia ka shuki Lok Sabha na ka UDP ki long u President baynshuwa jong ka HYC u Bah Robertjune Kharjahrin, u dkhot bathymmai ka UDP na Mawkyrwat, uba long ruh u President ka Khasi Author Society, u Dr DRL Nonglait bad MLA bamynshuwa jong ka Mawlai, u Bah P.
T.
Sawkmie.
Ka Sorkar jylla kan sa pyndep noh shen ia ki jingbatai ba bniah kiba ia dei bad ka jingpyntrei kam ia ka Ropeway Project ha nongbah Shillong.
Ki khubor Sorkar ki iathuh ba ka Sorkar ka dang ap ban ioh ia ka jingmynjur na ka tnad ki khlaw ki btap ha kaba ia dei bad ka jingpyntrei kam ia kane ka project.
Ha u Kyllalyngkot mynta ka snem, ka la don ka jingpynlong ia kawei ka prokmar ha Lum Shillong ha kaba la don lang u Myntri Rangbah Conrad K.
Sangma kaba ia dei bad ka jingaiti ia u Lum Shillong.
Ki Ka jingpyntrei ia katei ka Ropeway Project kan bam jaka haduh 1.
34 hektar ha ka jinglut kaba 138 klur tyngka.
Kane ka project kan kynthup ia ka Lower Terminal Point (LTP) na Forest Nursary Raid Laban ia kaba ban shna hapoh jong ka  11,146.
96 Sq.
M  ha ka kynjang kaba 838 mitar na sla duriaw.
Kane ka jaka kan kynthup ia ka jingshan ia ka Station, ka jaka shna bad jaka die tiket, ophis, jaka buh tiar, ki kamra ia ki nongpahara, ka jaka ap jong ka nongshong rel, ki pain khana bad ki jaka pynieng kali.
Ia ka Upper Terminal Point (UTP) yn shana ha ka jaka shnong ha ka jingheh kaba 2025 Sq.
mitar ha ka kynjang kaba 1,633  mitar na sla duriaw.
Ha katei ka jaka yn don ki iing shong iing sah, ki jaka di tiker bad ophis, ki karkhana, ki jaka ap briew, ki jaka pynieng kali bad ka jingbuh ia ki khyndai tylli ki jaka peitkai jaka.
Ka jingiaid jong kane ka rope, ka ialad ia ki nong jngohkai pyrthei ban peit ia ka jingitynnad jong ka Sor Shillong.
Ki nongtrei ka koit ka khiah Accredited Social Health Activist, ki la shim ia ka rai ba pynkhlain shuh shuh ia ka jingiakhih jong ki da kaba leti tur khmat jong ka Main Secretariat ha ka 27 mynta u bnai.
Kane ka jingiakhih jong ki ka long ban pynsha ia ka jingle bym khlein snep ia ka jingdawa jong ki, kata ka long ban siew ia ka Honorarium kaba long 5,000 tyngka.
Ia kane ka rai la shim ha ka jingialang jong ka Executive Committee jong ka Meghalaya Accredited Social Health Activist Workers’ Union (MASHAWU) kaba la long ha Mawlai ha Mawlai Motsyiar.
La shim ia kane ka rai hadien ba la pynlong ia ka jingiaid paidbah.
“Ngi la shim ia ka rai ban iaid pyrshah bad ban shong kyllain mongor ha khmat Secretariat ha ka 27 tarik mynta u bnai, ong ka President ka Union ka Kong Marajune Myrsing.
Ha kane ka jingiaid paidbah ka Myrsing ka la ong ba ngin ym pyndem lada ka Sorkar kam treh ban iakren halor kane ka bynta kaba iadei bad ki ASHA.
Ki nongtrei ASHA ki la dawa ba ka Sorkar ka la kular ban pynkiew ia ka Honorarium na ka 2,000 tyngka sha ka 5,000 tyngka.
Ka jingai jingsumar na ka bynta ki 7000 tylli ki shnong ka la shah ktah na ka daw jong ka jingiakhih khlem buh por da ki ASHA ha ki sngi ba la dep.
Ka Myntri ka koit ka khiah ka kong Ampareen Lyngdoh ka la kyrpad ia ki nongtrei ASHA ba kin sahngeh noh ia kane ka jingiakhih ban wan iakren halor kane ka bynta.
Ka 7 Wasa ka la ioh ia ka jingjop ha ka jingialehkai na ka bynta ka lympung Super Division ka West Jaintia Hills District Sports Association (WJDSA) ïa kaba la tip ruh ‘U Kiang Nangbah Memorial Trophy 2023’ ha ka jingiakhun pyrshah ia ka Mynthong.
Ha katei ka jingiakhun kaba la iaid mynta sha ka sngi kaba 21, ka 7 Wasa ka la thep 5 kol katba ka Mynthong ka la ioh ban pynphai tang 2 kol.
Ia kitei ki 5 kol na ka bynta ka 7 Wasa la ioh ban thep da u Sucrip Manner haka minit ba 3 bad 49, u Dashngain Sukhlain haka minit ba 35 bad 64 bad ia ka shi kol la ioh da u Samehi Ryngki haka minit ba 48 katba ia ka kol na ka bynta ka Mynthong la ioh ban thep da u Mo Nuwaz haka minit ba 6 bad u Md Aruwaz Khan haka minit ba 81.
Ka jingïalehkai ba mynta ka sngi ka 21 Naiwieng kan long hapdeng ka Khimusniang bad Sailung Ialong ha ka por 1:30 mynsngi.
Ka Meghalaya High Court, myn ha ka 20 tarik, Naiwieng, ka la khmih bniah ba ym don kano kano ka jingïarap ban lait na ka jingdheng kali hapoh ka jylla, watla shim ïa ki lynti, ba kynthup ïa ka jingdon bynta jong ka kynhun ba la tbit ban teh lakam ïa ka jingdheng kali hapoh sor Shillong.
Haba la sngap ïa ka PIL halor kane ka mat, ha ka miej ba kynthup ïa u Chief Justice (Acting) HS Thangkhiew bad u Justice W Diengdoh, ki la ong kumne, “La ïohpdiang da ka jingpynbna da ka ïing kashari kaba la bun ki kaiphod ba la dep ujor lem bad ka jingïadei halor ka jingdheng kali bad ki lynti ba la dep shim, ba kynthup ïa ka jingdon bynta jong ki katto katne ki kynhun ban teh lakam ïa ka jingdheng kali.
"“Hynrei, ka jinglong jingman kumba ju long hapoh ka jylla, ka la i kumba la eh ban pynbiang ïa ka jingdheng kali.
Haba peit halor kane ka mat, hadien ba la dep ujor da ka affidavit da ki nongkyrpad, ïa katei ka mat, yn sa shimkhia na ka bynta ban khmih bniah," ong na ka liang ka ïing kashari.
Na la liang jong ka miej ki Justice, ki la ong ba la dep peit ba ïa ki kyrteng jong ki katto katne ki briew, la dep phah da u senior counsel na ka bynta katei ka jingkyrpad ka ban dei ban khmih bniah bad kaba long da ki dkhot jong ka Decongestion Committee, ha kaba ïa kajuh ka mat, la thmu ban shimkhia lang bad yn sa pynsngap biang ha ka 1 tarik, Nohprah.
Ki samla pule jong ka North-Eastern Hill University (NEHU) ki la ïakynduh ïa u Vice-Chancellor (VC) ka NEHU, u Prof Prabha Shankar Shukla na ka bynta ban dawa weng kam mar mar ïa u Nantu Das, uba la shah kynnoh ba u la jrong kti pyrshah ïa kawei ka samla ba ïashim bynta ha katei ka jaka pule.
Haba la ïoh ïakren bad ki nongthoh khubor, u general secretary ka NEHUSU, u Rudolf Carey Chyne u la dep pyntip ba ïa u Das, dang shen, u la shah kem noh ha ki pulit ha ka janmiet jong ka sngi u Blei.
U Chyne u la kam ba u Das dang shen, u dei u Assistant Director jong ka Sports bad ha ka sngi nyngkong, u la leit ban shaw ïa kawei ka nongïashim bynta(volunteer) kaba la shimti ban ïashim bynta ha ka Women’s Inter University Football ka ban sa pynlong ha Odisha.
