Utei u kapten ka France um shym la kwah shuh ban dang ïai pynbeit ïa ki kyndon kiba thymmai bad dangshen ka PSG ka la thmu ban die noh ïa u.
Kumta na ka liang ka Saudi Arabian Public Investment Fund (PIF) ka la ïohi ba kane ka long ka kabu kaba biang eh na ka bynta ban ïakren ïa u Mbappe ban leit ïalehkai noh sha Middle East.
Kumta na ka liang ka Al Hilal ka la phah ka jingtyrwa ha ka dor kaba €300m (£259m) na ka bynta u Mbappe.
Ka PSG ka la pdiang bad ka la pynpaw ba ka Al Hilal ka lah ban ïakren bad utei u rangïalehkai shakhmat na ka bynta ka kontrak.
Lada u Mbappe un leit pynïasoh un long u rangïalehkai uba rem dor tam na baroh.
Ka rekod kaba u Mbappe u ïoh bad u Neymar na ka PSG, ka long £200m hadien ba u la mih noh na ka Barcelona ha u Nailar jong u snem 2017.
Wat la ka Al Hilal ka la khreh ban ïamynjur bad katei ka kynhun u Luis Enrique, hynrei kan long kaba eh ba u Mbappe ba un leit ïalehkai sha ka Saudi Pro League.
Un kwah ban ïalehkai ha ki lympung ïalehkai kiba heh ha ka kam ïalehkai ka jong u, khnang ba un lah ban pynurlong ban khur ïa ka khusnam Ballon d’Or ha ka sien nyngkong bad kiwei pat ki khusnam.
tang kawei kaba lah ban pynkohnguh ïa u long tang lada ka Al Hilal ka la buh ka jingtyrwa ha ka dor kaba heh duh na ka bynta kane ka aïom ha shwa ba un leit ïasoh sha ka Madrid kum u rangïalehkai ba la laitluid ha u 2024.
Kumba ka paw mynta ka Madrid ka lah ban soi noh ïa utei u rangïalehkai ba dang 24 snem ka rta.
Te kumta une u rangïalehkai u kwah ban tyngshaiñ kumba long u Cristiano Ronaldo ha ka Bernabeu bad ban ïarap ban pynurlong ïa ka Los Blancos ba kan khur jingjop ha ka Champions League bad kumjuh ha ka La Liga.
Hynrei ki khubor na France ki la pynpaw ba ka Madrid kam pat shym la ïakren eiei na ka bynta utei u rangïalehkai.
Lada ka urlong kan long ka jingplie lad ïa kiwei pat ki klob jong ka Premier League kum ka Man Utd and Arsenal ban soi ïa u Mbappe.
Kawei ka briew ha ryngkat bad ki bahaïing  ki la shah kem noh ha ki pulit ka Japan hadien ka jinglap ia ka metïap jong uwei u briew u bym don khlieh shuh hapoh ka kamra jong ka ‘Love Hotel’.
Ka tnat pulit jong ka nongbah Hokkaido kaba don Shatei jong ka Japan, ha ka Sngi Ba-ar ka la iathuh ba la ioh ban kem noh ia ka Runa Tamura (29 snem ka rta), ha ryngkat bad u kpa jong ka- u Osamu Tamura (59 snem), ki la shah kem noh ha katei ka sngi halor ka jingsuba don kti ha ka jingpyniap ia utei u briew hapoh ka kamra jong katei ka hotel kaba la jia ha ki 3 taiew ba la leit bad ka lah ban long ha ki 1 tarik lane 2 tarik jong u Naitung.
Kumjuh ruh ki pulit ki la kem biang sa ia ka kmie jong katei ka samla hadien ba la lap ia ka khlieh jong utei u briew ba la shah pynïap na ka iingsah ka kmie jong katei ka samla.
Ia utei u briew ba shah pynïap la ithuh kum u Hitoshi Ura, uba la don 62 snem ka rta.
La lap ia ka metïap jong u na ka dabor sum ‘Bathtub’ hapoh ka kamra sum jong katei ka iing hotel ha ka 2 tarik jong une u Naitung, ha kaba ym don shuh wat tang iwei ruh i tiar jong u ha katei ka kamra ba u sah namar wat ka jingthiah ruh ka neh kumjuh khlem pat don ba pyndonkam ne thiah.
Ki pulit ki dang wad bniah la katei ka samla 29 snem ka don jingiadei eiei ne em bad utei u briew khnang ba ka jingtohkit kan lah ban iaid shakhmat  da kaba shai.
U nongialam jong ka North Korea – u Kim Jong Un ha katei ka sngi u la pdiang sngewbha ia u Nongialm ka Russia ban nang pynjanai ruh ia ka jingiadei bad ka jing ïatreilang khamtam haba iadei bad ka jing pyndonkam ia ki ‘namding ‘Ballistic Missile’ jong ka North Korea kiba la shah khang pyrshah ha kiwei ki ri.
Utei u nongialam ka Russia- u Sergei Shoigu, ha ryngkat bad ka kynhun Myntri ka China kynthup ia ki dkhot ka Politburo, ki la leit poi ha North Korea ha katei ka sngi naka bynta ban leit ïashim bynta ha ka jingrakhe ia ka jingdap 70 snem ka jingkut noh jong ka thma Korea ‘Korean War’ hapoh North Korea.
Ia ki ‘namding jong ka North Korea, la khang noh da ka U.
N.
Security Council naduh ki por ba la leit hynrei la ong ba ka North Korea kam shym pynsngap ia kitei ki jingmaham bad jingbthah jong kiwei pat ki ri bad ka dang iai pynher ia kitei ki jait ‘namding na ka por- sha ka por.
Ka jingleit jurip jong ki Myntri ka Russia bad China sha North Korea ka long ka jingplie biang ia ka lad jing iatrei lang hapdeng kitei ki 3 ri naduh ba ka NK ka la khang khyrdep ia ki khyrdop khappud naduh ba wan ka khlam Covid.
U nongïalam jong ka seng CPI(M) u la shah siat ïap ha ki briew kiba la shong da ka kali ar shaka ha Ranchi kaba don ha Jharkhand.
Kane ka jingjia ka pynlong ïa ki nongshong shnong ba kin pynlong da ka jingïakhih kaba jur, la ïathuh ki pulit.
Kane ka jingjia ka la jia ha ka janmiet jong ka sngi Balang ha Daladali Chowk hapdeng ka por 7 bad 8 baje janmiet ha ka por ba u nongïalam jong ka seng CPI(M) ïa uba la tip kyrteng kum u Subhash Munda, u dang don ha ka jaka treikam jong u.
Ki briew kiba la shong ha ka kali ar shaka ki la leit sha katei ka jaka bad ki la siat da kumba 7 tylli ki kuli ïa u, la ïathuh u State Secretary jong ka seng CPI(M) u Prakash Viplav.
Hadien kane ka jingjia, ki nongshong shong kiba la dap da ka jingbitar ki la mih paidbah bad ki la leit ban pynjulor ïa ki dukan kiba don ha katei ka shnong bad ki la khang lynti ruh ïa ka surok, la ïathuh u heh pulit.
U Munda u la ïakhun ïa ka ilekshon Assembly arsien na Hatia konstitwensi bad ha ka ilekshon shiteng samoi na Mandar konstitwensi.
U IG (Operations) u Amol V Homkar ha ka jingïakren bad ki nongthoh khubor, u la ong, “u nongïalam u la shah siat ïap, ha kaba kane ka la wanrah ïa ki kynrum kynram ha ka synshar khadar.
"Ki la don shuh shuh ki shipai kiba la leit sha katei ka jaka bad ki pulit kin sa shim ïa ki sienjam na ka bynta ban leh ïa kaba donkam halor kane ka jingjia.
Ki la don lai ngut ki briew kynthup u nong Myanmar kiba la shahkem ha ka por ba ka kynhun National Investigation Agency (NIA) ka la pynlong ïa ka jingleit khynra ha kaba ïadei bad ka jingïoh kurup ïa ki tiar pynbthei bad ki tiar siat ha Mizoram, la ïathuh ki heh pulit.
Ki briew kiba la shahkem ki kynthup ïa u nong Myanmar u Henry Siangnuna (48) bad arngut kiba na ka thaiñ ïa kiba la tip kyrteng kum u J Rohlupuia (55) bad u C Laldinsaga (43), kine kin sa shah rah hakhmat ka Special NIA Court ha Aizawl, ha kaba ka kynhun tohkit kan sa pan jingbit na ka bynta ban ïoh set bad tohkit bniah ïa ki ha kaba ïadei bad ka jingjia kaba la jia ha u snem ba la lah, la ïathuh u nongaiktien jong ka kynhun NIA.
Ki heh pulit ki la ïathuh ba kine kiba la shahkem ki la shah rah ha ka kynhun NIA na ka bynta ka jingtohkit hadien ba ki la dep ban pynlong ïa ka jingleit khynra ha ki saw tylli ki jaka kiba don ha Mizoram, kiba kynthup ar tylli ha Champhai distrik bad mar kawei ha Aizawl bad Lawngtlai distrik, ha ka lah sngi U Blei.
Ïa ki jingleit khynra la pynlong ha ki ïing jong ki briew kiba la sha suba donkti ha ka ban tuh bad khaïi ïa ki tiar pynbthei, ki tiar siat na Mizoram sha Myanmar.
Kiba bun ki tiar kiba long beaiñ la ïoh ban kurup ha ka por ba la pynlong ïa ki jingleit khynra, la ong u nongaiktien jong ka kynhun tohkit.
Ka jingtohkit jong ka kynhun NIA ïa kine ki briew ka dang ïai bteng.
U Bah Damonmi Dkhar uba dei u Rangbah Shnong ka Moodok Nartiang u la dawa ba u Bah Erwin K Syiem Sutnga uba dei u nongïasaid aiñ ba paw ka jylla bad kumjuh u Chairman jong ka Joint Action Committee Border of Meghalaya (JACBoM), u dei ban ai ka jingpynshai halor ka jingpynmih kyrteng bad ka jingbyrngem byrsit jong u ïa ka kam kaba u bat kum u Rangbah Shnong.
Haba kren sha ki lad pathai khubor ha ka Sngi Ba-ar, utei u Rangbah Shnong u la ong ba u Bah Erwin u la pynmih ïa ka kyrteng Rangbah Shnong ha kawei ka jingïalang paidbah kaba la pynlong ha madan phutbol ha ka shnong Khanduli kaba hap hapoh ka Namdong Block ha ka Sngi Saitjaiñ jong ka taïew kaba la dep kaba la pynlong da ka seng kaba dang thymmai kaba la tip kum ka Namdong Block and Laskeiñ Block Border Area Peace Committee.
Utei u Rangbah Shnong u la kynnoh ba u Bah Erwin u la pynmih ïa ka kyrteng jong u kum u Rangbah Shnong da kaba u la ong ba ïa utei u Rangbah Shnong lah dei ban leit sei, leit wad bad ban ai jingsneng ïa u.
“Halor kane ka nongrim, na ka liang jong nga, nga sngew ban phah lyngba ki lad pathai khubor namar kane ka jingkren jong u, kiba bun ki nongshong shnong jong ka jylla khamtam ki nongshong shnong jong ka Ri Hynñiewtrep Hynñiewskum ki la ïohi lut ïa kane ka video kaba une u rangbah u la kren", la ong u Bah Dkhar.
Katkum ka shithi ba la ïohpdiang na ka Indian Oil Corporation Limited, Guwahati, ka la ai jingmut ïa baroh ki nongpyndonkam tyndong LPG ba kin pyndonkam ïa ki tiar Gas da kiba don ïa ka shap ne ka jingthoh ISI bad ruh ban bujli ïa u Pipe (Hose Pipe) man la ka 5 snem na ka tarik ba la shna ne pynmih (Manufacturing date).
Kumta, ka shlem treikam u Deputy Commissioner (Supply) ka kyntu ïa baroh ki nongpyndonkam ïa ka tyndong lyer shet jingshet ne ka LPG, ba kin bud ïa ka jingbthah kaba donkam khnang ban ïoh ïa ka jingshngaiñ (safety) ha ki longïing longsem kumjuh ïa kiba ker sawdong baroh.
Ka Seng Samla Mawlai Pyllun (SSMP) ka la leit ban buddien na ka Sorkar Jylla ha ka Sngi Balang na ka bynta ban tip ïa ki sienjam kiba ka tnat pynroi sor lem bad ka Shillong Municipal Board ka la shim ban pynkynriah noh ïa ka jaka theh jaboh jabaiñ ha Marten bad ki kor ki bor kiba ka Sorkar ka la kular ban leh ha Marten na ka bynta ban pynkylla ïa ka jaboh jabaiñ sha ka spah.
Hadien ka jingïakynduh ïa u Myntri pynroi sor, u Bah Sniawbhalang Dhar, na ka liang u General Secretary ka SSMP, u Bah Samran Syiem u la ïathuh sha ki lad pathai khubor ba ha kane ka jingïakynduh ban buddien ïa ki sienjam kiba ka Sorkar ka dei ban shim, ka seng ka buh jingkylli ïa u Myntri halor ka jingpyntrei ïa ki kor kiba lah ban pynkylla ïa ka jaboh jabaiñ sha ka spah bad kwah ban sngewthuh kumno ka kam ka la ïaid naduh ka jingpynkynriah ïa marten bad ban pynduna ïa ka jingsma kaba ju mih na kane ka jaka bret jaboh jabaiñ.
Hynrei haduh mynta ym pat don ka jingtip kaba shai kumno yn pynkynriah ïa ka marten shawei pat, bad hangno ka jaka ka don ban pynlong kum ka jaka pyllang ïa ki jaboh jabaiñ.
U Bah Samran u la ong ba u Symbud Myntri Rangbah u la batai ba ka la don kawei ka kompani ha marten kaba pynkhuid ïa ka jaboh jabaiñ bad pynkylla ïa ka jaboh jabaiñ sha ka spah, bad ka Shillong Municipal Board ruh ka la shim ki lad ki lynti ban pynkit ïa ki plastik sha ki karkhana ban pynduna ïa ka jinglang ki jaboh jabaiñ ha Marten bad ban pynduna ïa ka jingsumar.
U la ong kumba ka long mynta, wat la ka jingsma ka dang mih na marten hynrei ka la kham duna ym kum ha ki por ba la leit ba ka jingsma ka jur palat.
Halor ka jingpynkynriah noh ïa ka Marten na Mawlai Mawïong, ki nongïalam ka SSMP ki la ong ba u Symbud Myntri Rangbah u la pyntip ba kane kan sa urlong bad ka kam ka dang ïaid shakhmat.
“Kane ka kam ka shimpor bad ngi kwah ba ka Sorkar kan leh kloi noh namar ka marten kam long shuh ban pyndonkam," u la ong.
Hynrei haduh mynta ym pat tip satia sha kano ka jaka ka Sorkar kan pynkynriah ïa jaka pyllang jaboh namarba ka Marten ha Mawlai Mawïong ka dei kaba la pyllang jaboh la kumba 85 snem naduh u snem 1938 bad kane ka jaka kam long shuh kaba biang ban bret jaboh.
Ka jingmih jong ki briew kiba dei na ka kynhun jaitbynriew Meitei na Mizoram ka dang ïai bteng, wat lada ka sorkar Mizoram ka la pyntikna ban ai ka jingïada kaba kyrpang na ka bynta jong ki.
Ki la don kumba 2,000 ngut ki longïing jong ki Meitei na Manipur bad Assam kiba la sah ha kiba bun ki jaka ha Mizoram, kynthup ha Aizawl, da bun bun snem bad kine ki la trei ha kiba bun ki kam kynthup ha ki kam sorkar, kiba pule bad kiba leh ïa ki kam khaïi.
Kumba la ïathuh ki heh ba dei khmih, la ong ba ki la don kumba 200 ngut ki briew, kynthup ki longkmie bad ki khynnah, kiba la mih na Mizoram ha ka sngi U Blei bad ka lah sngi U Blei bad ki la pynlong jaka sah ha Cachar distrik kaba don ha ki bynta ba shaphang Shathie jong ka jylla Assam.
Ki bor ba dei khmih jong ka Cachar distrik ki la ong ba kine ki briew kiba dei na ka kynhun jaitbynriew Meitei, kynthup ïa ki nongtrei sorkar bad ki nongkhaïi, ki la pan ka jingïarap na ka sorkar Manipur ba kin leit sha ka shnong jong ki.
Ka Sorkar Jylla lyngba ka tnat PWD (Roads) ryngkat bad ka National Highway Infrastructure Development Corporation Ltd (NHIDCL) jong ka Sorkar Pdeng ka la mynjur ïa ka laiñ thymmai ban pynïaid ïa ka Pynursla Bypass kaba hap hapoh ka Package-3 jong ka surokbah Shillong-Tamail kaba dang ïaid ban pyntrei da ki konpani ban shna pynheh ïa kane ka surok kaba la mang lyngba ka Japan International Cooperation Agency (JICA).
U Symbud Myntri Rangbah uba peit ïa ka tnat tnat shna surok ha Jylla, u Bah Prestone Tynsong u la ïathuh ba ma u lem bad ki ophisar bad ki briew ka NHIDCL la ïakren halor ka projek shna surok na Shillong sha Tamabil ha kaba la mynjur ruh ïa ka laiñ thymmai ban pynïaid ïa ka Pynursla Bypass kaba hap hapoh ka Package-3.
Haba kylli, u la ïathuh ba ka laiñ ban ïaid ka Pynursla Bypass ka don ïa ka jingjrong kaba long 8 km – 10 km.
U la ïathuh ruh ba ka don ruh ka bynta jong ka Mawshun Bypass kaba shen yn la lah ban pynbeit noh kaba ka jingkongsan ka long 500 mitar haduh 600 mitar.
Halor ka jingslem ka projek ban dep, u Bah Prestone u la ong ba ki don bun ki daw kiba pynlong ban shimpor naduh ka jinglong jingman ka rukom shim jaka ha kaba ki don kiba kloi ban ai jaka bad ki don kiba artatien ban ai jaka ha kaba ka Sorkar ryngkat ki bor district hap ban pynsngewthuh bunsien bad pynkohnguh ba kin ai jaka bad yn sa lah ban pynbeit ban shna ïa ki projek.
Halor ka jingsniew palat ki bynta jong ka surok kynthup ki bynta na Pynursla sharum, u Bah Prestone u la ong ba ïa kane ruh la dep ïakren bad mynjur ba ka NHIDCL kan maramot noh ïa ki bynta jong ka surok kiba la sniew palat.
Ka Khasi Students’ Union (KSU) Narpuh Circle bad ki nongïalam shnong ka thaiñ Narpuh ki la ai por 7 sngi ban maramot ïa ka surok National Highway 6 naduh Mynkre shaduh Malidor.
Ïa kane la ong da u nongïalam ka KSU Napuh Circle u samla KS Suchiang hadien ba la dep ai ïa ka shithi sha u Deputy Commissioner ka East Jaiñtia Hills District ha ka sngi Balang.
Une u nongïalam ka KSU u la ong ba ka NHAI ka la leh beiñ ïa ki shnong kiba hap ha ka thaiñ Narpuh naduh Mynkre shaduh sha Malidor la bun bun snem wat la ka khrong khajna na ka Toll plaza ha Lumshnong.
Hynrei ka la pulom pat ban shna ne maramot ïa ka surok kaba la dap sa ki thliew ki syar bad ki pung um kaba wanrah jingeh ïa ka leit ka wan u paidbah.
U la ong ruh ba kim lah shuh ban ñiew ïa ka National Highway namar ba kam pher shuh ïa ka surok khyndew.
Ka ïaid ka ïeng ki paidbah khamtam haba kit ïa ki briew kiba pang shitom ka la buh jingeh ban ïaid lyngba kane ka surok.
Kumta haba kyrpad ïa u DC, ka KSU bad ka Nongïalam shnong Narpuh ki la dawa ba ka NHAI bad ki bor ba dep peit ïa ka surok ki dei ban pynthikna ban shna ïa ka surok na Mynkre sha Malidor hapoh 7 sngi.
Lada ym lah ban pyndep ïa ka jingmaramot hapoh kitei sngi ba la buh ïa ka shithi kin shim da kiwei ki sienjam da kaba khang ïa ka toll plaza bad ban mudui da ka ejahar pyrshah ïa ka NHAI.
Lah ban pynkynmaw ba kane ka jingbym lah ka NHAI ban pynbha ïa ka surok ka la poi shaduh sha ïingbishar Meghalaya High Court, pynban ka NHAI haduh mynta mynne ka la leh matlah ban shna ïa ka surok.
Ka Central Puja Committee (CPC) ha Meghalaya ka la pynpaw ka jingsngewkhia bad diaw halor ka jingjia thombor ha Mahadev Khola ha ka 24 tarik mynta u bnai bad ka ong ba kum kane ka jingjia, kam dei satia kaba ju jia.
Ha u kyrwoh, ka CPC lyngba u nongïalam u JL Da,  ka la ong ba kum kane ka jingjia kam dei satia kaba ju jia namar ka Jylla Meghalaya ka dei kaba la tip kum ka ka Jylla kaba don ka jingsngewtynnad lang bad long paralok.
Haba rai ban pynrem ïa ka jingjia, ka CPC ka kyrpad ruh ïa ka Sorkar ban buh ki nongpahara ha ki jaka mane  namarba ki don beit kiba ju leit jngoh ïa ki jaka mane baroh shisnem ban pyndep ïa ka jingngeit niam bad lehniam jong ki.
Ka jingïalang ka CPC kaba long ha ka 26 tarik mynta u bnai ka la kyrpad ruh ïa baroh ki jaka mane ki riewngeit Hindu ban pyndait ka kor CCTV ha ki jaka mane shimet jong ki ruh na ka bynta ka jingpeitngor bad ban khanglad ïa kum kine ki jingjia hadien habud kiba lah ban pynmih da kito kiba pyrshah ïa ka suk ka saiñ ha ka imlang sahlang.
U Symbud Myntri Rangbah uba peit ïa ka tnat pulit, u Bah Prestone Tynsong u la ong ba ka long ka man ka suk ka saiñ ka long kaba biang ha ka Jylla kynthup ha sor Tura ha kaba la mih ka huri-hura ban thombor ïa ka jaka pynlong jingïalang u Myntri Rangbah, u Conrad K Sangma ha kaba ïada ruh ïa ka jingdawa ban weng ïa u DGP bad SP ka West Garo Hills da kaba ong ba wat lada ki dawa, hynrei kiba shahkem bun ki dei na ki seng saiñ pyrthei.
Haba ki nongthoh khubor ki buh jingkylli ïa u Bah Prestone halor ki jingjia kiba pynthut ïa ka suk ka saiñ ha Jylla kynthup ha Tura, bad ka jingdawa ka TMC ban weng ïa u DGP bad SP da kynnoh ba ki buh jingma ïa ka jingim u Myntri Rangbah ka Jylla, u Bah Prestone u la ong ba ka jingkem ïa kiba donkti ka la ïaid bad ka aiñ kan leh ïa kaba donkam.
“Phi dawa ban weng (DGP, SP) bad phi lah ban dawa, hynrei ka jingshisha ka long ba kito kiba la shahkem ki dei na ki seng saiñ pyrthei.
Ka dei ka jingjia kaba la leh ban pynlong saiñ hima, tangba ngam kwah ban ong than namar ka jingtohkit ka dang ïaid bad ka aiñ kan leh katkum dei ban leh.
Ki pulit ki la leh la kajong ka kamram bad nga ai ka jingïaroh ïa ki.
Nga kyrpad ruh ïa ki pulit ban nang lehbha shuh shuh ban tehlakam ïa ki kam kiba thmu ban pynthut ïa ka suk ka saiñ," la ong u Bah Prestone.
U la ong ruh ba lada ïakren ïa ka jingthmu ban pynjulor da kiba la thmu ban pynkulmar, ka jingduh ka dei hi ïa ki paidbah, bad ym lah ban shu leh ha ka kyrteng ban pynsniew ïa ka jinglong jingman tang na ka bynta ka jingmyntoi jong ki bad ki pulit bad ka Sorkar ki don hangne ban pynneh ïa ka suk ka saiñ ha Jylla.
“Ngi donkam ban kham smat ha baroh ki liang, bad ngin leh lut ïa kata na ka bynta ka suk ka saiñ.
Ki pulit ki dang tohkit bad lehse kan don shuh ka jingkem ïa kito kiba donkti bad ai ba kin dep shwa ki bynta kiba dei ban leh.
Ym lah ban shu pynkut noh la ka dei kaba la don kiba thmu lypa hashwa ne kaba thmu hadien, hynrei ka aiñ ka dei hi ka aiñ bad ki pulit ki don hangne ban shakri ïa ki paid nongshong shnong ka Jylla ladon mih jingeh ne ym mih jingeh ki trei beit ban pyndep ïa ka kam ba ki dei ban pyndep ban ai jingshngaiñ ïa ki paidbah," la bynrap u Symbud Myntri Rangbah.
Kumta namarba kito kiba shahkem ki dei kiba don ha ka seng saiñ pyrthei A lane B, ka paw ba ka jingpynkulmar ka dei ka mat saiñ pyrthei jong ki katto katne, tangba ai ba ka jingtohkit kan dep lut shwa katkum ki kyndon.
Halor ka jingkynthoh u Myntri Rangbah barim u Dr Mukul Sangma ba ki pulit ki pyrshang ban trei na ka bynta ki heh saiñ pyrthei kiba don ha ka bor synshar, u Bah Prestone u la buh jingkylli kylla, hato u Dr Mukul u mut ban ong ba ha ka por ba u long kum u Myntri Rangbah ka Jylla u la pyndonkam ïa ki pulit ban leh kumta?“Ngim don hangne ban ïada ïalade hynrei ban ïada ïa ki paidbah ka Jylla," u la ong.
Haba kylli ba ka don ka jingbymleram ka tnat pulit kaba pynlong ban jia kat kato ka jingjia ha Tura, u Bah Prestone um shym la pdiang ba ka dei ka jingbymlerkam, hynrei u la ong ba donkam ban kham pynbha shuh shuh ïa ka jingtreikam namarba kino kino ki kam runar ne haba jia ka tuh ka thiem bad kino kino ki jingjia kiba pynthut ïa ka suk kaka dei ha shnong ne nongbah, kumno yn tip lypa bad kumno kan jia.
“Kumta ngi hap ban kham pynbha shuh shuh khnang ba ngin lah ban tehlakam ïa kino-kino ki jingjia," la ong u Bah Prestone.
Ka Khun ki Hajar ka Hima Langrin ha ka Sngi Palei ki la pynpaw ïa ka jingsngewkhia bad ka jingsngewrem halor ka jingsynshar donbor bad ka jingsynshar kaba marwei da u Syiem ka Hima Langrin.
Haba kren sha ki lad pathai khubor ha Shillong Press Club, u Bah Edira Lyngdoh u la ong ba watla na ka liang ka KHADC ka la shimkhia ban khot ïa u Bah Nangtei Syiemïong ban wan ai jubab halor ka jinglut jingsep ka pisa ka tyngka.
Hynrei ka jingwan jong ki ka long ban pynshai shuh shuh ha kaba ïadei bad ka jingong ba ka jingkynnoh pyrshah ïa u Syiem ba u la leh donbor, ka dei kaba la leh tang da ki katto katne ngut bad ba ka hima ka don hapdeng ka jingshongsuk shongsaiñ naduh ka por ba synshar u Syiem Nangtei hynrei naduh u snem 2011, ka Hima Langrin kam don jingsuk naduh ba u Syiem Nangtei u la wan synshar bad u la wanrah ïa ka Management Committee.
U Bah Edira u la ong ba ha ka por mynshwa ïa ka Hima ha kaba ïadei bad ka synshar ka khadar la pynïaid lang da u Syiem bad ka Dorbar, hynrei ha kane ka juk kaba mynta ka long kaba pynkulmar haduh katta katta ba ïa ka rukom synshar khadar lah synshar marwei da u Syiem bad kane ka ïapher bad ka riti ka dustur kaba pynïaid da ki longshwa manshwa.
“Dei halor kata ka nongrim ba ngi kum ki khun ki hajar jong ka Hima, ngi don ka jingsngewkhia bad ka jingsngewrem ba lah shu pynkit pop tang ïa kane ka Hima hynrei baroh ki jingmih, ka synshar ka khadar ka la pynlong ba la synshar marwei tang da u Syiem", la ong u Bah Edira.
U Bah Edira u la ong ba ha ki por kiba mynshwa, ki Syiem ki la synshar ïa ka Hima tang da ka suk ka saiñ ryngkat bad ka Dorbar.
U Bah Edira u la ong ba ha u snem 2011 u Syiem u la ong ba un sa pynlong ïa ka Dorbar, hynrei ki khlem shym la pynlong satia ïa katei ka dorbar ha kaba khlem ïoh rai hapoh ka Dorbar ha shwa ban wanrah ïa ka aiñ ka Management Committee.
“Kane ka aiñ ka long pyrshah jur ha ka jingïadei jong ka Hima ka jong ngi, ngi pyrshah jur namar kam ïadei ïa ka riti ka dustur ha ka synshar hima bad halor kata ka nongrim, ngi kum ki khun ki hajar jong ka hima, ngi wan hangne ban pynshai bad ban pynsngewthuh lem ba kane ka jingleh jong u Syiem ka long kaba bakla shibun", la ong u Bah Edira.
Nangta, u la ai khublei ruh ïa ka District Council kaba la pdiang ïa ka kaiphod jong ka Seng Samla Hima Langrin bad ha kaba ïadei ba ka pisa ka tyngka, ka District Council ka la ai por ïa u Nangtei Syiemïong uba dei u Syiem jong ka Hima Langrin ban wan jubab hapoh ka 5 sngi.
“Ngi ai khubei ïa ka jingshim bynta lem bad ïa ka jingkitkhia kum ka bor kaba dei peit ïa ka riti ka dustur bad ka jingsynshar Syiem hapoh ka Hima", la ong u Bah Edira.
Kum ban shu kdew hangne, ki Myntri, ki Lyngdoh, ki Sordar Shnong bad ki paid ka Hima Langrin ki la leit ban ïakynduh ïa Bah PN Syiem uba dei u EM ka Elaka ha KHADC ha ka Sngi Balang.
Kane ka jingïakynduh ka long ban pynsngew halor ki nongrim ba ha ki taïew kiba la dep ba ki la don ki kynhun na ka Seng Samla Hima Langrin kiba la wan ban ujor pyrshah ïa u Syiem da kaba kynnoh ba u lah synshar donbor ïa ka hima marwei.
Ha ka jingïakynduh bad utei u EM, ki rangbah nongïalam napoh ka Hima Langrin ki la pynsngew sha u bad ong ba naduh ba u Bah Nangtei Syiemïong u dang long kum u Acting Syiem bad haduh kine ki sngi ym pat ju don kano-kano ka jingsynshar donbor ne leh donbor ïa ki paidbah bad ïa ki khun ki hajar ka Hima hynrei ka la long tang ka jingpynthohbria da ki nongpyrshah ïa u.
U Bah Edira u la ong ruh ba kum ki paidbah ka Hima Langrin ki kwah ba ka District Council kan weng noh ïa katei ka aiñ khnang ba ka Hima kan shongsuk shongsaiñ bad ba kan nym don kano kano ka aiñ hynrei kan ïaid beit da ka riti ka dustur kumba long ha ki por kiba mynshwa.
Namarkata, ka Khun ki Hajar ka Hima Langrin ki la dawa ruh ba dei ban weng noh ïa utei u Syiem Nangtei ryngkat bad ka aiñ kaba u la wanrah bad ban jied thymmai noh da uwei.
Ki bor pulit ka Ri Bhoi mynta ka sngi ki la ïoh ban wanlam noh ïa uwei u khynnah rit uba la shah rahbor na ka shnong Umling sha ki bynta jong ka Nagaon District ka jylla Assam.
U ne u khynnah rit u dei uba la shah rah bor ha ki ar ngut ki briew ki bym lah satia ban tip ha kine khyndiat sngi ba la dep.
La ïoh jingtip ba utei u khynnah rit, uba la lait na ka tyrsim jong kitei ki nongrahbor, u la ïathuh ba kitei ki nongrah bor ki la thmu ban pynïap ïa u da kaba pynhap nalor jingkieng, hynrei namar ka jingbun jong ki briew kiba ïaid ba ïeng, kitei ki runar kim ïoh lad satia ban leh ïa katei kam pyntriem.
Nalor kata, utei u khynnah u la ïathuh ruh ba kitei u nongrahbor ki la ksih ïa u kat haduh ba un da ïapler.
Hadien katto katne por ba u la kyndit bynriew biang, u la ïoh lad ban phet krad na ka kti jong kitei ki runar kiba la rah bor ïa u.
Na ka liang utei u khynnah u la phla ruh ba u ithuh ïa uwei na kitei ki nongrahbor ba la khot kum u ‘Bablu’.
Kumta na ka liang u Superintendent of Police ka Ri Bhoi, u Giri Prasad u la pyntip ba halor kane ka jingjia, la ujor ïa ka ejahar ha Ri Bhoi naduh ka sngi ba utei u khynnah rit u la jah, bad ïathuh ba mynta ka sngi, ka kynhun jong ki Pulit ka Ri Bhoi ki la ïoh ruh ban wanlam ïa utei u khynnah na Morigoan bad aiti pat sha ki bahaïing ki jong u kiba don ha ka shnong Umling.
Utei u heh pulit ka Ri Bhoi u la ïathuh ruh ba ka jingtohkit halor kane ka jingjia ka dang ïaid shakhmat khamtam ban ïoh kem ïa ki runar kiba donkti.
Ka jingjyllei u drok ha Shillong ka daw ka dei namar ba la bun palat kiba la kyrni ha une u jingdih basniew kat haduh ba don kiba pynlut hynriew hajar tyngka shisien tang ban dih ïa u drok.
Kane ka dei ka jingphla kito kiba la ngop ha u drok haba ki wan ban shah ïasyllok ha u Pastor David Jamir kaba don ha Umdihar, Nongpoh, Ri Bhoi District.
Haba ïakren kyrpang bad u Pastor Jamir uba la seng ïa kane ka jaka ïasyllok ban pynkylla kaba mut ïa ki briew kiba la ngop ha ki jingdih basniew kaba ha Umdihar u la ïathuh ba ka jingjyllei u drok ha Shillong bad kiwei ki bynta jong ka jylla ka dei namar ba la bun palat kiba la kyrni.
U la ïathuh ba don kiba la pynlut T.
1500 shisngi, don kiba la pynlut haduh T.
6000 shisngi tang ban hun ka met namar ba la kyrni palat u drok.
Kumta u la ïathuh haba la bun kiba la kyrni, ka jingwad ïa u drok ruh ka bun bha.
Dei na kata ka daw kan sa jyllei u drok hapoh ka jylla.
U la ïathuh biang ba u drok u wan na ki thaiñ Myanmar, Imphal, Mizoram ban shalan shaduh Shillong.
Shuh shuh u la ïathuh ba kito kiba la kyrni kim hun shuh tang ban sma na u khmut, hynrei ki la hap ban shu injek ïalade ban hun ka met.
“Shisien ba la donkam pisa haduh 6000 tyngka shisien kin ïoh pisa shuh naei, ha kaba khatduh hap ban shu tuh, kat haduh ba ïa ki tiar ki tar ha ïing ki tuh lut, ki jaiñ sem ki slipar jong ka kmie ki bahaïing ki la tuh lut" u la ïathuh.
U Pastor Jamir u la ïathuh ba kito kiba la kyrni lada kim ïoh ïa u drok ki kyrthat, kim ïohthiah baroh shimiet, ki shu kwah ban kynroi briew ki kwah ban hylla bad lada kim ïoh ïa u drok ka jingmut jong ki ka long beit ban shu pynïap ïalade ban ïa kaba im ha kane ka pyrthei.
“Nga isynei palat ïa kito ki rangbah kiba la ngop ha u drok, ka kmie ka hap ban kit marwei ïa ka ïing ka sem, ki khun ki lehraiñ haba ki leit sha skul, sha jaka bylla ne sha ïaid sha shnong sha thaw lada u kpa u poi ban sah ha jaka ïasyllok" u la pynpaw.
Shuh shuh u Pastor Jamir u la pynpaw ba ka jingpoi sha ka jingdih basniew ka dei namar ki samla kiba la dep jingpule ki khmih lynti ban ïoh kam, hynrei ki shu shong ïing.
Dei ha kum kane ka por ba ki shong marwei u soitan u ïalam sha ka jingpynshoi namar ïa u briew uba bunkam ka jingpynshoi ka duna bha ban ïalam sha ka jingsniew.
Ha kajuh ka por u la ai jingmut ïa ka sorkar ban rat dyngkhong ïa u drok ka long ban ïatreilang ki pulit, ki dorbar shnong, ki senglongkmie bad ki jaka ba sumar ia kine kiba la ngop dih drok namar lada ki shnong ki ïoh kem ki dei ban wanrah sha jaka ai jingïasyllok ym ban shu sneng ban pyllait noh.
U la ong biang ïa u nongpang haba u pang dei ban ïalam hakhmat ki doktor ban ai dawai, ka long kumjuh ïa uba ngop ha u drok lada ïoh kem dei ban rah sha jaka ïasyllok ban pynjem ïa u bad lada u leh biang ïalam biang namar ban set patok ïa kiba dih drok lada um ïoh drok ki pulit ruh ki jynjar namar u kyrthat ha patok.
Ki dor distrik ka West Garo Hills ki la rai ban weng noh ïa ka korphiw miet na sor Tura naduh ka step jong ka Sngi Thohdieng.
Ha ka hukum ba la pynmih ha ka Sngi Palei, u District Magistrate, Jagdish Chelani, u la ong ba ïa ka korphiw ba la pyntreikam hapoh ka kyndon 144 CrPC yn weng noh naduh ka por 5 baje mynstep jong ka Sngi Thohdieng namar ka jinglong jingman ha Tura ka la jai-jai.
U Chelani u la ong ba katkum ki kaiphod, la pyni ba kim don shuh kino-kino ki briew kiba lah ban pynthut ïa ka shongsuk shongsaiñ ha Tura.
Ïa ka korphiw ha baroh kawei ka sor Tura la pyntreikam ha ka miet jong ka Lah Sngi U Blei hadien ba ka la mih ka jingshah kawang maw ka shlem treikam u Myntri Rangbah, Conrad K Sangma, ha Dakopgre katba ka jingïalang ka dang ïaid hapdeng jong u bad ki seng kiba pyrshah ïa ka Reservation Roster bad kiba dawa ban pynlong ïa ka sor Tura kum ka nongbah ka Meghalaya ha ka por tlang.
Ha kajuh ka por, la ai hukum ban weng noh ïa ki BSF kiba la don bynta ban pahara ïa ka sor Tura.
Ki pulit ka East Jaiñtia Hills ha ka Sngi Palei ki la ïoh ban kurup haduh 69 kilo tam u ‘Ganja’ na kawei ka kali Swift Maruti Car hadien ka jingpynap shrip ha ka surok bah NH-06 ha ka shnong Kongong ha kaba ki la kem noh ruh ïa lai ngut ki briew kiba donkti.
Ha ka kyrwoh khubor ba la pyllait, u Superintendent of Police, DSB, ka EJHD u Jagpal Singh Dhanoa, IPS u la ong, hadien ba ki la ïoh ïa ka jingtip kaba bniah halor ka jingdon jong ki lai ngut ki nongkhaïi drok ba la tip kyrteng kum u Mintu Das, Bijay Kr.
Ray bad u Arvind Kumar kiba dei na Assam kiba la wan da ka kali Swift Dezire kaba don ïa u Registration No AS04-J-0171, kumta ki pulit ki la pynlong ka jingpynap shrip ha ka surok NH0-06 ha Kongong ha kaba ki la ïoh ban bat noh ïa kane ka kali lem bad ki briew kiba donkti ha ka por kumba 2:30 nohphai sngi.
Ha ka jingtalasi ïa kane ka kali ha ryngkat ka jingdon lang ki nongsakhi ba laitluid la ïoh ban kurup noh haduh 91 tylli ki song bad ha ka jingleh ïa ka test la pynthikna ba u dei u ganja uba la thmu ban khaii beaiñ.
Na kine ki lai ngut, la ïoh ruh ban kurup noh ïa ki lai tylli ki mobile phone bad la pynrung case hapoh ka thanat Khliehriat.
Ka jingtohkit ka dang ïaid shakhmat khnang ban lapdien ïa kiba donkti ha kane ka kam khaïi ïa ki jingdih ba beaiñ.
Lai sngi hadien ka jingjia ha Tura ha kaba ka la don ka jingkawang maw, u MDC ka Tura na ka seng BJP, u Bernard N Marak, ha ka Sngi Palei u la kam ba ka jingjrong bad jingshimpor ka jingïalang kaba la neh lai kynta bad ka jingbym biang ka rukom ai jingtip sha ki paidbah kiba ap shabar ha kaba ïadei bad kaei kaba la ïakren ha ka jingïalang hapdeng u Myntri Rangbah, Conrad K Sangma, bad ki kynhun seng, ki dei ki daw bakongsan kiba la ïalam sha ka jingshah kawang maw ka shlem treikam u Myntri Rangbah.
“U Myntri Rangbah u la kyntait ïa ka mat kaba kongsan bad kata ka dei ka jingdawa ban pynlong ïa ka Tura kum ka nongbah ka Meghalaya ha ka por tlang, bad u la pyni sha ka pyrthei ba u la shah pynkylla sohpdung ha ki kynhun Garo.
Ka jingkem naphang ïa ki briew ka dei ka jingïasylla pyrshah ïa kito kiba ju kren pyrshah ïa ka jingbamsap bamngem ha Ri-Lum Garo.
Da kaba pyni bakla ba u la shah thombor ha ki Garo, u Myntri Rangbah u la shet kylla ïa ka jaitbynriew kaba la pynlong Syiem ïa u," la ong u Bernard ha u kyrwoh khubor.
Une u MDC u la ong ba ki la don tang katto katne ngut ki briew kiba la thaw jingkulmar ha kato ka sngi, bad kan ym don jingeh ban kem ïa kita na kato hi ka jaka.
“Mynta, ka pyrthei baroh kawei ka ïohi ba ki Garo ki dei ki briew ki bym pat shai bad kiba long riewkhlaw.
Kane ka long kaba sngewsih namar ngi la kylla long ka jaitbynriew kaba ieid ïa ka jingsuk," la bynrap u Bernard.
Shuh shuh u la ong ba balei ka la shimpor haduh lai kynta tang ban ong ‘hooid’ ne ‘em’ halor ki jingdawa jong ka seng.
U la ban biang ba ka jingshimpor palat jong ka jingïalang ka dei ka daw bah kaba la wanrah ïa ka jingïakynad.
“Da kaba shim kabu na katei ka jingjia ba la leh da ki katto katne ngut, mynta ka la don ka jingthwet sa ïa ki briew kiba don ha kiwei pat ki seng saiñpyrthei.
Ki seng saiñpyrthei ki khlem ïadon bynta satia ha kato ka jingïakhih, hynrei ïa kiba la shah kem pat la pyni ba ki dei ki dkhot ka BJP lane TMC.
Ka long kaba sngewsih ba wat kito kiba khlem don bynta ha ka jingïalang, ki la shah kem," la ong u MDC.
Nalorkata, u Bernard u la kam ba baroh kito ki nongshong shnong kiba ju pan jingtip lyngba ka RTI pyrshah ïa ka sorkar lane kiba la pynpaw ïa ki jingduna ha ka jingtreikam ka sorkar lane kiba la kren pyrshah ïa ki kam ba sniew ki la shah jer kyrteng kum kita ki nongpynshit ne nongai ding ha kaba ïadei bad katei ka jingjia kawang maw.
“Ka jingkam ba ka la don ka jingpyrshang ban leh sniew ïa u Myntri Rangbah ka long kaba bakla bad ïa kane dei ban kynnoh ïa ki pulit namar ki khlem lah ban pynbiang jingïada.
U Myntri Rangbah u dei ban sngewnguh ïa kito ki paidbah namar ki la pynlong Syiem ïa u bad ki la khmih lynti ba un ai jingkular sha ki ba kin ym shah shet kylla kumba la leh da kiwei pat ki nongïalam ha ki snem ba mynshwa.
Hynrei u khlem lah ban sngewthuh ïa ka jingsngew jong ki paidbah kiba la ïalum hangto," la kynnoh u Bernard.
Shuh shuh u la ong ba ka jingkem naphang ïa ki briew ka pyni ïa ka jingbym long shngaiñ jong ki nongïalam saiñpyrthei namar ki paidbah ki la kyndit bynriew bad ki la pyni ïa ka sur pyrshah ïa ki nongïalam kiba ym shym la leh ïa kaba biang tam na ka bynta ka Ri-Lum Garo.
U Bernard u la ong ba ha ka Lah Sngi U Blei ki paidbah ki la wan ban sngap ïa ka jingai jingkular na ka liang u Myntri Rangbah halor ki mat ba la dawa, hynrei hadien ba ka jingïalang ka la ïaid la lai kynta bad kam shym la don ka jingkut, ki briew ki la sdang ban lynga bad pynpaw ïa ka jingbitar.
U la ong ba ïa kane lah ban ïohi lyngba ki dur khih lane ‘video’ ha kaba ki briew ki la ong ba kin ap sa tang 10 minit.
“Dei ban kem ïa kito kiba la sdang ïa ka jingïakynad.
Wat kynnoh lut ïa baroh ki paidbah," u la ong.
U Lat ka jylla, u Phagu Chauhan, ha ka Sngi Palei u la ïakynduh ïa ka Deputy Commissioner ka East Khasi Hills, ka Kong R.
M.
Kurbah ryngkat bad u Superintendent of Police ka East Khasi Hills, u Bah Sylvester Nongtnger, ha ka ïing sah jong u ha Raj Bhavan.
Kane ka long katkum u kyrwoh ba la phah na Raj Bhavan bad la ong ba ha kane ka jingïakynduh, kitei ki heh jong ka distrik ki la pyntip sha u Lat ha kaba ïadei bad ka jinglong jingman ka shongsuk shongsaiñ ha ka distrik baroh kawei.
Ka jingleit jong ka DC bad u SP sha Raj Bhavan mynta ka sngi ka long hadien ba ka distrik ka la sakhi ïa ki jingjia kum ka jingjia ha ka Lah Sngi U Blei ha Mahadev Khola ha kaba ka la don ka jingwan thombor na ka daw jong ka jingïakajia bad ka jingshah thang ka kali pulit ha thanat Laitumkhrah hadien ba la mih ka jingïakynad hapdeng ar kynhun.
Kine ki dei tang artylli ki jingjia kiba kham kongsan kiba la paw ha kine ki khyndiat sngi bad taïew.
Ka long ka sien banyngkong naduh ba u Chauhan u la wan ban shimti kum u Lat mynta u snem ba un ïakynduh kyrpang ïa ki heh kano-kano ka distrik ban ïoh jingtip na ki halor ka jinglong jingman ka shongsuk shongsaiñ.
Ka jingkieng Umlipoi kaba don ha kawei na ki jaka jong ka surok Kynroh-Mawkaton-Nongkasen ka la dkut noh bad wanrah pat ïa ka jingsahkut jong kiwei kali kiba ïaid na katei kajuh ka surok kum ki kali kit mar rep bad ki khynnah skul kiba donkam ban ïaid man ka sngi lyngba katei surok.
Ka jingdkut thui jong katei ka jingkieng, ka dei namar ka jingïaid jong kawei ka trok ‘Dumper’ kaba la kit shyiap shaba palat u pud haduh ba kane ka jingkieng kam shym la lah shuh ban shan bad ban dkut thui.
Da ka jingdkut jong kane ka jingkieng ka la pynsohsat pat ïa ki nongleit nongwan kiba jam na shiliang sha shiliang jong katei ka jingkieng.
Halor ka jingdkut katei ka jingkieng, ka Ka HYC Lai Lyngdoh Circle ha ka 27 tarik u Naitung 2023, ka la leit ban ujor sha u DC ka West Khasi Hills da kaba ka la pynpaw ruh ba ka jingkieng ka la dkut ha ka miet jong ka 26 tarik u Naitung 2023 namar ka jingïaid ka trok dumper kit shyiap kaba la kit palat pud, ha kaba katei ka trok ruh ka la sahkut hapdeng ka jingkieng kaba dkut.
Ki nongïalam ka HYC Lai Lyngdoh ki la pynpaw ba ka jingïaid jong ki trok  kit palat pud na katei ka thaiñ bad ka surok, ka la pynlong ba kiba bun ki  jingkieng mynta ki la synjor bad don ruh kiba la dkut syndon.
Ka HYC ka la ïathuh ba ha ka jingshisha ka seng ka la dep ban phah ruh ka shithi sha ki malik shyiap ba kim dei ba kin phah wan kit shyiap ïa ki kali heh namar ka wanrah jingma ïa ka ïaid ka ïeng ki paidbah hynrei ym shym la sngap satia.
Kumta ka HYC ka la kyntu ïa u DC ba un shimkhia ban phah maramot kyrkieh khnang ba ka ïaid ka ïeng jong ki paidbah kan nym thut.
Shuh shuh halor kane ka bynta, na ka liang u Superintendent of Police ka West Khasi Hills u la pyntip ba la khang noh shipor ïa ka jingïaid jong ki kali na Nongkasen sha Umlipoi.
La bthah ruh ïa ki kali kiba na Mawkaton sharum lane ki ban leit sha Mawkaton kin ïaid noh lyngba ka surok na Kynroh.
U Symbud Myntri Rangbah u Bah Prestone Tynsong u la ong ba naduh la ïakut ban poi sha ka jingïakren sngewthuh, ym don kano-kano kaba mih na ka liang ka Hynñiewtrep National Liberation Council (HNLC) kaba lah ban pynthut ïa ka jingïakren, lait noh tang ka shithi thok ban dawa pisa kaba ki pulit kin wad ïa ka jingshisha.
U Bah Prestone u la ong ba naduh ba sdang ka jingïakut ban sdang ka jingïakren, ma u ruh u la ïakynduh ïa kiba mihkhmat ïa ka HNLC bad la ïakren bad ki ba ka jingïakren kan ïaid beit ban poi sha ka jinglah ban pynbeit ïa ki mat kiba yn sa rah hakhmat ban ïakren.
Haba kylli halor ka jingong ka HNLC ba katba dang ap ban pynbeit khatduh ïa ka jingïakren ki briew ki lah ban nohsynñiang sha ka HNLC, u Bah Prestone u la ong ba lada ka dei ka jingong ban nohsynñiang, kam dei ban mih kum ka shithi.
“Mynta ba ka la sdang ka bynta ban ïakren sngewthuh, nga sngew ban ong ba ka dei ban don ka jingshimkhia lang ïa kane ka kam, bad ngi dang ap ruh ban ïoh ïa ki mat kiba dei ban rah sha ka miej ïakren," u la ong.
Haba kylli la kane ka jingmih ka shithi dawa pisa ka lah ban pynthut ïa ka jingïakren, u Bah Prestone u la ong ba hadien ba la poi sha ka jingïakut ban ïakren sngewthuh, ym don shuh kano-kano ka jingpyni kam ne khynra na baroh arliang.
U la ong ba ym don ka shithi dawa pisa, hynrei lait tang kata kaba mih ka shithi thok kaba ki pulit kin wad ban pynshisha ïa kane.
Ka HNLC ha u kyrwoh khubor ka la maham ruh ïa kino kino kiba shim ïa ka kyrteng ka seng ban dawa pisa bad ka la kam ruh ba ka jingphah shithi dawa pisa ka dei ka kam ki runar.
Saw ngut ki briew kiba la kah durkhmat bha ïalade bad kieng atiar ha kajuh ka por ki la leit ban rung jubor ha kawei ka petrol pump kaba dei jong ka Pyngrope Service Station kaba don ha Ur-Masi-U-Joh ha ka por 9:49 mynmiet jong ka 26 tarik Naitung, 2023 ban lute ïa ka pisa kaba kane ka petrol pump ka ïoh kamai baroh shisngi.
Kine ki briew kiba la kieng atiar bha ki la ïoh ban lute haduh 3 lak tam eiei ka pisa na katei ka petrol pump bad mar shu dep ïoh ïa ka pisa ki la phet bak sha ki thaiñ Smit.
Haba ïakren bad kawei ka nongtrei jong katei ka petrol pump ka la ïathuh ba ha ka miet jong ka 26 tarik Naitung ki la wan ki briew kiba riam kum ki pulit ki dang mut ba ki wan ban phah khang noh ïa ka petrol pump ba la miet ne ki mut ban wan rieh slap, hynrei mar shu poi hajan ki shu rung beit ha kamra u manager ban lute ïa ka pisa.
“Nga sngewthuh ba ki dei ki Khasi bad uwei u kren beit da ka ktien Smit namar ki la maham ban nym pyntip sha ki pulit ne pyllait ha ki social media" ka la pynpaw.
Shuh shuh ka la ïathuh ba ha katei ka miet ki don saw ngut ne ar ngut ki shynrang bad ar ngut ki kynthei namar ki mut ban khang.
“Nga la tieng shisha namar ngam pat ju ïohi kum kane ka jingjia nga la ïam nga la panmap ïa ki, hynrei kim sngap" ka la ïathuh.
Nangta, ka la ïathuh ba kane ka pisa kaba ki nongtuh ki la ïoh rah ka dei kaba kamai baroh shisngi.
Haduh ba thoh ïa kane ka khubor ki pulit kim pat ïoh kem ïa kine ki briew namar ki dang pynlong ka jingbuddien.
Ka jylla Meghalaya ka la ïaid sted shakhmat ban long ka jaka pdeng jong ka jingkhaïi ïa u drok ym shuh tang ka lynti ban ïaid lyngba.
Kane ka la wanrah ruh ïa ka jingngop jong kiba bun ki khynnah samla.
Kumba ka long mynta, ka jinglong jingman hapoh ka jylla namar u drok ka la nang shyrkhei.
Ha kaba ïadei bad ka jingjyllei jong u drok, na ka liang u Director General of Police (DGP) ka Meghalaya u Dr LR Bishnoi haba kren bad u nongthoh khubor, u la ong ba u drok u la pyngngop shi katdei eh ïa ki khynnah samla bad ruh ban pynsniew ruh ïa ka imlang sahlang bad ktah ïa ka shongsuk shongsaiñ.
U DGP u la ong ba ka pisa ka dei kawei na ki daw ba u drok u la ïoh ban rung suk, namar kiba bun ki ngop na ka daw ka pisa.
U Dr LR Bishnoi, u la ïathuh ba ha ka jingïakhun bad pyrshang jong ki pulit ban rat dyngkhong ïa u drok, tang ha kine ki shi snem, ki pulit ki la lah ban pynrung kyrteng palat 130 tylli ki case, kaba kham heh haba ïanujor bad kiwei ki snem kiba la leit.
U la ong ba ka jinglong jingman mynta ka long kaba sniew ha Meghalaya namar mynta ka Meghalaya kam long shuh tang ka lynti ban pynïaid ïa u drok sha kiwei pat ki jylla jong ka ri, hynrei ka la kylla long ka jaka pdeng jong ka jingkhaïi drok.
Wat la ki nongkhaïi ki la ïoh lad ban pynrung suk ïa u drok shapoh ka jylla, hynrei kam long pat kaba suk ïa ki ban pynïaid shakhmat, na ka jingpeitngor jong ka tnat pulit kaba la ïakhun bad pyrshang ban rat dyngkhong ïa u drok bad kiwei ki jingdih buaid napoh ka jylla.
U la pyntip ba tang ha kine ki shisnem, ki pulit ki la ïoh ban kurup haduh 14 kilo u drok ‘Heroin’, 400 tylli ki mobile phone, 200 tylli ki kali, 12 hajar kilo u ganja bad haduh 400 tam kiba la shah kem.
Haba kylli halor kiba la shah kem, u DGP u la ïathuh ba ki don kiba dang don hapoh ka patok, don kiba la lait jamin bad don ruh kito kiba la lait, kiba dang pyrshang ban sdang biang ïa kane ka kam, bad na ka liang ka tnat pulit ruh ka dang peitngor bha ban khanglad.
Haba kylli pat hato aïu ka tnat pulit ka leh ïa u drok ba la ïoh ban kurup, u DGP u la pyntip ba ïa u drok ba la ïoh kurup dei ban pynjot ne thang noh hapoh ki 30 sngi bad kata ruh ynda la dep ban pynbit pynbiang lut ki kaiphod bad pyndep ka ‘chargesheet’ bad hadien kata ynda la ai jingbit ka ïingkashari, hynrei teng teng ka shimpor namar slem ban ïoh kaiphod bad pynkhreh ïa ka chargesheet.
Ka jingpynjot ne thang ïa u drok ruh ka ïaid bad long katkum ki kyndon bad namarkata, ha man la ki district la don ki Drugs Disposal Committee bad ynda la ai jingbit ka ïingkashari, ka dei pat ka kamram jong kane ka committee ban leit thang bad ïa ka jingthang ruh la leh ha ki jaka kiba la dep ban ithuh lypa, kiba long ha ki karkhana dewbilat bad ka sien kaba khatduh ba la thang, ka la long ha Khliehriat, East Jaiñtia Hills.
U DGP u la pyntip ruh ba ki saw tylli ki district kiba u drok u jyllei bha ki long ka East bad West Jaiñtia Hills, East Khasi Hills bad Ri-Bhoi District namar ki don ha ka surok bah, kaba dei ka lynti ïaid jong u drok uba wan poi na Myanmar bad ïaid lyngba na kane ka jylla sha kiwei pat ki bynta jong ka ri.
Na ka liang jong u DGP u la buh ka jingkyrpad sha ki khynnah samla ba kin ïaleh ban kiar na u drok, namar u dei u jingdih uba shisien la ngop la eh ban lait.
Kane ym tang ba kan ktah ïa ka koit ka khiah, ka met ka phad, hynrei wat ïa ka shnong ka thaw, ka imlang sahlang bad ka ïing ka sem.
U MLA ka North Shillong konstitwensi, u Bah Adelbert Nongrum, ha ka Sngi Palei u la pynpaw ïa ka jingsngew lyngngoh ba kumno ka sorkar Meghalaya ka la pyntreikam da ka ‘Roster System’ jong ka ‘Job Reservation Policy’ ban jied ïa ki samla ban leit pule doktor, doktor bniat, bad kiwei-kiwei jong u snem 2023-24.
Ha u kyrwoh khubor, u Bah Adelbert u la ong, “Nga la ïoh pdiang ïa ki kyrteng jong ki samla ki ban leit pule MBBS, BDS, BHMS, BASLP, BUMS & B.
Sc Nursing katkum ka ‘quota’ na ka bynta ka jylla jong u snem 2023-24.
"U la ong ba katkum ka thup kyrteng, la jied ïa ki samla ban leit pule ha ki lai bynta – Open Category, Khasi Jaiñtia Category bad Garo Category.
La buh ïa ki kyrteng jong kine ki samla katkum ka jingïoh ‘marks’ jong ki ha ka eksamin NEET UG 2023, u la bynrap.
U MLA ka North Shillong u la ong ruh ba ha ka Open Category, ki don 30 tylli ki kyrteng katba ha ka thup jong ki Khasi Jaiñtia bad Garo, ki don mar 150 tylli ki kyrteng.
“Ka jingkylli banyngkong kaba nga don ka long ba kumno ïa kane ka Quota la pyntreikam lane pynïaid ha kajuh ka rukom kumba long ka Roster System namar ngi tip shai ba ka Roster System kam treikam na ka bynta kiba leit pule, bad ïa kane ruh la pyntip sha ki lad pathai khubor da u Myntri Rangbah," la ong u Bah Adelbert.
Ha kajuh ka por u la ong ba dang shen, u la ïoh jingtip ba ka la don kata ka byrta lane ka ‘Office Memorandum’ kaba ha ka 13 tarik Jymmang, 2022 ba la pynmih da ka tnat ka koit ka khiah, sorkar Meghalaya, bad ha kata ka byrta la batai kumno ban jied ïa ki samla ban leit pule doktor MBBS.
Ha kane ka byrta, la ong ba ka jingjied kan long da kaba bud beit thik ïa ka State Reservation Policy lane ka kpait saiiñ kam kaba ïadei bad ka jingthung kam thung jam ha ki shlem treikam ka sorkar jylla.
Nalorkata, u Bah Adelbert u la buh jingkylli ïa ka sorkar ba hapoh ka aiñ ne kyndon aïu la pynwan dur ïa katei ka rukom jied ïa ki samla pule namar haduh mynta, ym pat don kano-kano ka aiñ ha ka jylla ha kaba ïadei bad kane ka bynta.
“Ha kaba khatduh, nga kwah ban kylli ba kumno la pyndonkam da ka State Reservation Policy ha ka jingjied ïa ki samla ban leit pule namar kane ka dei beit thik tang na ka bynta ka jingthung kam thung jam," la bynrap u MLA ka North Shillong.
Ka Assam Rifle Public School (ARPS) na East Khasi Hills, Saiden Secondary School na Ri-Bhoi District bad ka H.
K.
Sing Secondary School na West Jaiñtia Hills ki la khur ïa ka nam lahduh ha ka State Level Inter School Subroto Mukherjee Cup Football Tournament 2023.
Kine ki kynhyun kin mihkhmat ïa ka Jylla sha ka International Subroto Mukherjee Cup 2023 ka ban sa long shen ha ka nongbah Delhi.
Ha ka jingïakhun final jong ka Under-17 ki shynrang kaba la long ha ka sngi Thohdieng ha SAI Training Centre, ka Assam Rifle ka la lah ban pynliem noh ïa ka Rymbai Presbyterian HSS na East Jaiñtia Hills lyngba ka tie-breaker da 5-4 kol.
Haduh kaba kut ka jingïalehkai kine ki kynhun ki la ïathep mar 1-1 kol.
Na ka liang ka Assam Rifle la thep da u Phermanbha Lyngdoh ha ka minit kaba 19 bad ïa kawei pat u la thep lyngba ka penalty ha ka minit ba 38, katba na ka Rymbai Presbyterian la thep da u Besterly Ksih (21) bad u Sokiwa-oo Bareh (60+2).
Hashwa ban sdang ka jingïakhun final jong kane ka kyrdan ïalehkai la ïadon lang u Myntri ka tnat ïalehkai jong ka Sorkar Jylla u Bah Shakliar Warjri kum u kongsan.
Une u Myntri u la pynshlur bad ai mynsiem ïa ki khynnah ba kin ïalehkai bha ha ryngkat ka jingtrei shitom khnang ba kin ïoh kheit ïa u soh ka jingjop.
Ha ka Under-17 jong ki kynthei, ka Saiden Secondary School ka la pynliem noh ïa ka Ïewrynghep Secondary School na East Khasi Hills lyngba ka tie-breaker da 4-2 kol hadien ba kim shym la lah ban thep kol haduh kaba kut ka jingïalehkai.
Haba phai sha ka kyrdan ïalehkai Under-14 ki shynrang, ka H.
K.
Sing Secondary School ka la lah ban pynliem noh ïa ka K.
B.
Memorial Secondary School na East Jaiñtia Hills lyngba ka tie-breaker da 4-1 kol hadien ba kim shym lah ban thep kol haduh kaba kut ka jingïalehkai.
Ïa ka nam Best Goal Keeper ha ka Under-14 la ïoh da u Novem.
F.
Siangshai na ka K.
B.
Memorial Secondary School bad ïa ka nam Players of the Tournament ka leit sha u Budmiha O.
Mukhim na ka H.
K.
Singh Secondary School.
Ïa ka nam Best Goal Keeper ha ka Under-17 jong ki kynthei la khur da ka Yulity T.
Phangrang na ka Ïewrynghep Secondary School bad Players of the Tournament ka leit sha ka Diamon Makhroh na ka Saiden Secondary School.
Ha ka liang ki shynrang ïa ka nam Best Goal Keeper la ïoh da u Oinam Abin Singh na ka Assam Rifle Public School bad Players of the Tournament ka leit sha u Bankerbha Dkhar na ka Rymbai Presbyterian.
Ïa ki khusnam sha ki nongjop la sam da ka Director ka tnat ïalehkai ka Kong Isawanda Laloo, kumjuh u Working President ka MSOA u Bah John F.
Kharshiing, u Deputy Director ka tnat ïalehkai u Bah PB War Nongbri, Assistant Director u Bah K.
Passah, ha ryngkat ka jingïadon lang ki District Sports Officer bad kiwei.
Ka lympung ïalehkai Football Knockout Tournament ba la pynïaid da ka Ri Khasi Social Cultural and Sports Club kan bteng biang mynta ka sngi Saitjaiñ ha kaba ka Mawtneng S.
C kan ïakhun pyrshah ïa ka P.
F.
R.
Academy ha ka por 2 baje noh phai sngi ha madan Kurkalang kaba ha Bhoi Rymbong.
Kane ka lympung kan bteng biang ha ka 2 tarik u Nailar ha kaba ka Meghalaya Police FT kan ïakhun pyrshah ïa ka Mylliem SC ha ka por 2 baje noh phai sngi.
Kane kan dei artad ka jingïakhun kaba khatduh jong ka wat kaba nyngkong.
Na ka liang ki bor pynïaid ki la pyntip ba ka jingïakhun pre-quarter final kan sdang naduh 5 tarik u Nailar bad ka jingïalehkai kan long hapdeng ka Risyon FC pyrshah ïa ka Shillong Lajong FC (reserved team) ha ka por 2 baje noh phai sngi.
Ka Mawlai SC kaba dei ka lahduh jong u snem ba la dep kan pynkhreh ban ïakhun pyrshah ïa ka Laitkor SC ha ka final jong ka Women’s League 2023 ba la pynïaid da ka Shillong Sports Association ha ka sngi Saitjaiñ ha SSA Stadium, Polo.
Kane ka jingïakhun final kan sdang ha ka 3:30 janmiet bad ïa ki tiket na ka bynta ki paidbah nongpeitkai lah ban ïoh na katei ka jaka.
Ka jingïoh rung biang kine ki kynhun ka long ka jingïai bteng na u snem ba la dep, ha kaba ka Mawlai ka la jop da 2-1 kol ha ka jingai por tam (extra time) na ka bynta ban khur ïa ka nam lahduh.
Kumba ka paw lyngba kane ka lympung ïalehkai ha ka sien kaba ar la ïohi ïa ka jingkiew ki kynhun ha ka rukom ïalehkai naduh ka jingpynshat bol, rah bol bad shut bol.
Ha kaba kut dei tang ka Laitkor bad ka Mawlai ki ban ïaknieh biang ïa ka nam lahduh.
Kumba ka paw ka Mawlai ka la hap ban ïakhun tyngeh ha ka jingïalehkai jong ka Group-B, hynrei ha kaba kut ka la lah ban tam ïa ka Lumparing lyngba ka ‘goal difference’ na ka bynta ban bat ïa ka kyrdan ba hakhlieh.
Ha ka jingïakhun semi final ka la lah ban pynliem ïa ka PFR Academy lyngba ka tie-breaker hadien ba ki la ïakhaid mar 1-1 kol.
Haba phai sha ka Laitkor ka la long tang ma ka, ka kynhun kaba la khur jingjop haduh san sien ïakhun ha ka Group-A bad ka la tam haduh ar point ïa ka PFR, kaba la hiar sha ka kyrdan ba-ar.
Hynrei ha ka jingïakhun semi final ka Laitkor ka la lah ban pynliem noh ïa ka Lumparing da 4-1 kol na ka bynta ban ban sha ka final jong kane ka lympung.
Watla kane ka kynhun ka la lah ban pynpaw ïa ka jingtbit, hynrei mynta ka kynti kan hap ban mih madan khlem ka Ïaraplang Nongrum, kaba la khur ïa ka hat-trick ha ka jingïakhun semi final bad kaba long ruh ka snar nongthep kol ha manla ki jingïakhun jong ka Group-A.
Ka jingbym lah ban ïadon bynta lang jong ka ha kane ka jingïakhun ka long namar ba ka la shah jied ban shah pyntbit hapoh ka shlem ai jinghikai jong ka Bhaichung Bhutia Football Schools kaba ha Nashik, Maharashtra.
Wat la katta ka Laitkor ka dang don ïa ki ‘thei ïalehkai kiba kynsai ki ban ïapyni bor bad ki ‘thei ïalehkai ka Mawlai ha kaba la khmih lynti ba kan long ka jingïakhun ka ban pynhun ïa ki paidbah nongpeitkai.
Ka kynhun ki ’thei bad ki ’rang ïalehkai ka Jylla hapoh ka lama jong ka Meghalaya Basketball Association (MBA) kin pynkhreh ban leit ïashim bynta ha ka 48Sub Junior National Basketball Championship 2023 ka ban long ha Puducherry naduh 3 haduh 9 tarik u Nailar mynta u snem.
Ïa kane ka lympung yn pynïaid da ka Basketball Federation of India.
Ka kynhun ïalehkai ka Jylla kan mih na ka nongbah ha ka sngi Saitjaiñ bad kan wanphai pat ha ka 12 tarik u Nailar.
Ki kyrteng ki ’rang ïalehkai ki kynthup ïa u Phrangsngi Rynjah, Atiar Bakynsai Bareh, Dakyrmen Nongsiej, Menlambha Sawkmie, Daniel L.
Hmar, Joseph Hmingthantluanga, Arkielang Lyngdoh Mawphlang, Donelly D.
Lyngwa, Edward N.
Syiemïong, Darren E.
Blah, Apara Fistos A.
Sangma bad u Abarak K.
Sangma.
Ïa kane ka kynhun yn shimti da u Dulon Banjop Kharsati kum u Coach, Asst.
Coach u Abhyan Changgu G Momin bad Manager ka Kong Yarisha Wahlang.
Haba phai sha ka kynhun ki ’thei ïalehkai ki long ka Elyzia Nengnong, Haphimanbha Kharkamni, Rimesha Kharbyngar, Maphibansan Lyngwa, Cassandra Rijanai Pasi, Angelica Lyngdoh, Asorphi Lyngdoh Mawlong, Ibanpynhun Khongshun, Wankmenbiang Mawlong, Ibaphylla Shympliang, Deimi Dorimit Alaska R.
Marak bad ka Mechira N.
Sangma.
Ïa kane ka kynhun yn shimti da ka Kong Larihun Warjri kum ka Coach, Asst.
Coach ka Kong Bashisha Rani bad Manager ka Jessica T Sangma.
U coach barim ka Shillong Lajong FC u Alison Kharsyntiew u la shimti kum u coach ba thymmai ka kynhun ïalehkai ka Mohammedan SC (reserved team), la pynbna kane ka klob na Kolkata.
U Alison uba dei ruh u Asst.
Coach ka NorthEast United FC, un hap ban shimti ruh ïa ka shlem ai jinghikai jong katei ka klob.
Na ka liang u Alison u la pynpaw ïa ka jingsngewkmen halor ka jingïoh ban shimti ïa katei ka klob.
“Nga sngewkmen eh ban pynïasoh sha kane ka kynhun bad da ka jingtbit kum u coach ngan ïaleh ban kyntiew ïa kane ka shlem ai jinghikai bad ban sei ïa ki ’rang ïalehkai kiba kynsai ha ki snem ki ban wan.
".
Ka lympung ïalehkai Third Division Football Tournament na ka bynta ka 3rd Adelbert Laloo Memorial Trophy ba la pynïaid da ka West Jaiñtia District Sports Association (WJDSA) ka la nang jam shaphrang ha kaba ka Tympang Club bad ka Newhill ki la khur ïa ka jingjop ha ka sngi Thohdieng ha madan Kiang Nangbah Stadium ha Ladthadlaboh, Jowai.
Ha ka jingïakhun kaba nyngkong, ka Tympang Club ka la pynliem noh ïa ka Pasyih Cultural da 2-1 kol.
Ha kane ka jingïalehkai la ong ba tang mar ïasdang ka jingïakhun, ka Tympang Club ka la ïoh ban pynkhih jar nyngkong eh lyngba u Pynshai Chyrmang ha ka minit kaba 8, hynrei u Ïaineh Suchiang u la lah ban pynïakhaid kylla na ka bynta ka Pasyih Cultural ha ka minit kaba 20.
Hynrei ka Tympang Club ka la ïoh ban thep biang sa shi kol lyngba u Vishal Nongpluh ha ka minit kaba 55 na ka bynta ban khur syndon ïa ka jingjop.
Haba phai sha ka jingïakhun kaba bud, ka Newhill ka la jop da 2-0 kol ïa ka Chyrmang Wah.
Ïa kine kol la thep da u Samson Swer ha ka minit kaba 4 bad u Dawanlang Laloo ha ka minit kaba 36.
U rangïalehkai shapdeng barim ka Manchester United u Shinji Kagawa u la lah ban pynurlong ïa ka kynhun ïalehkai J-League, ka Cerezo Osaka ban pynliem noh ïa ka Paris Saint-Germain da 3-2 kol ha ka jingïalehkai paralok kaba la long ha Osaka.
Watla u Hugo Ekitike bad u Vitinha ki la lah ban thep kol na ka bynta ka PSG, hynrei ka Cerezo Osaka ka la lah ban beh kylla na ka bynta ban pynphai kylla lyngba u Jordy Croux bad u Sota Kitano.
Ïa ka rai kaba khatduh la lah ban pynurlong da u Kagawa, uba la lah ban pynurlong ïa ka Cerezo ban khur syndon ïa ka jingjop pyrshah ïa katei ka kynhun kaba khlaiñ bor na France.
Ha kane ka jingïakhun kaba ar, u Neymar um shym la lah ban ïasoh lang bad katei ka kynhun naduh ba um shym la lah ban ïadon bynta lang ha ka jingïalehkai ba ka la ïakhaid khlem ba thep kol pyrshah ïa ka Al Nassr, kaba don ïa u Cristiano Ronaldo, ha ka sngi Ba-ar.
Ha kane ka jingleit ïalehkai ka PSG sha Asia, u Kylian Mbappe um shym la poi pyrkhat ban shah weng na ka kynhun ïalehkai.
Ki khubor ki la ïathuh ba katei ka klob ka la ïoh ka jingshah tyrwa ha ka jingsiew kaba heh tam ha ka pyrthei, kata 300 million euros ($333 million) na ka kynhun ïalehkai kaba na Saudi Arabia ka Al Hilal na ka bynta utei u khlur ïalehkai na France.
Haba phai sha katei ka jingïakhun, u Ekitike u la pynkhih jar nyngkong eh na ka bynta ka PSG ha ka minit kaba 17, hadien ka jingïarap pynbuh bol da u Warren Zaire-Emery.
Ka jingïalehkai lang u Milan Skriniar bad u Danilo Pereira ka la pynlong ïa ka Cerezo ban pynphai kylla hadien san minit lyngba u Croux na ka bynta ban ïakhaid mar shi kol ha ka kylla step.
Hadien saw minit ba la bteng biang ïa ka jingïakhun jong ka kylla miet, ka PSG ka la thep ïa ka kol kaba ar lyngba u Vitinha.
Hynrei ha ka minit kaba 67 ka Cerezo ka la lah ban pynïakhaid kylla lyngba u Sota Kitano ha kaba u rangapkol ka PSG u Gianluigi Donnarumma um shym la lah ban pyllait na ka jingshah thep.
Hadien katto katne por u Kagawa u la lah ban pynurlong na ka bynta ka Cerezo ha ka minit kaba 79 hapoh ‘box’.
Ka PSG kan pynkhreh biang ïa ka jingïakhun ka ban wan pyrshah ïa ka kynhun kaba wan ba-ar ha ka Champions League ka Inter Milan ha ka sngi Ba-ar ha Tokyo, hashwa ba kan leit sha South Korea na ka bynta ban ïakhun pyrshah ïa ka kynhun ïalehkai jong ka K-League ka Jeonbuk Hyundai Motors.
U Riphi O Shylla u la khur ïa ka hat-trick na ka bynta ban pynlong ïa ka 7 Wasa United ban khur ïa ka jingjop ha ka lympung ïalehkai Independence Day Cup Under-17 Football Tournament ba la pynïaid da ka West Jaiñtia District Sports Association (WJDSA).
Kane ka nam jop ka la wan urlong hadien ba ka lah ban pynliem noh ïa ka Mihmyntdu haduh 7-0 kol ha ka sngi Thohdieng ha Kiang Nangbah Stadium Ladthadlaboh, Jowai.
Ha kane ka jingïalehkai la ong ba tang mar ïasdang ka jingïalehkai ka 7 Wasa ka la ïoh ban pynkhih jar nyngkong eh lyngba u Saibok Tariang.
Kane ka kynhun ka la ïakhun tyngeh shuh shuh ha kaba u Riphi O Shylla uba la khur ïa ka hat-tricku la thep saw kol ha ka minit kaba 24, 26, 33 & 35.
Katba ïa kiwei ar kol pat la thep da u Thankyou Mukhim ha ka minit kaba 29 & 42.
Ha ka jingïalehkai kaba bud hapdeng ka Mooknor Thadmuthlong pyrshah ïa ka Lion ka la kut ha ka jingïakhaid da mar 2-2 kol.
Ïa ki kol jong ka Lion la thep da u Nikhil Shylla ha ka minit kaba 2 bad u Bankerlang Shylla ha ka minit kaba 58.
Katba ki kol jong ka Mooknor Thadmuthlong la thep da u Heithrang Lyngdoh ha ka minit kaba 42 bad u Samuru Papiah ha ka minit kaba 50.
Ki tymmen mynshuwa ki im da ka rep ka riang ryng-kat ki ieit ia ka mariang.
Ki ri ki sumar kyrpang ïa ki ‘lawadong, ki thung dieng thung siej hapoh shnong hapoh thaw.
Ki thung ym tang ïa ki dieng ki siej hynrei ki thung ïa ki maw, kum ki mawbynna shynrang bad ki mawbynna kynthei.
Kine ki mawbynna ki don ha kylleng ka Bri u Hynñiewtrep.
Nangta ki pun jingkieng ïa ki wah barit da ki maw lynter ba jrong ban ioh ïaid na shiliang sha shiliang ka wah.
Haba phi leit poi sha ki wah phin lap ïa kiba kum kine ki rukom pun lynti da ki maw ban shaka na shiliang sha shiliang jong ka wah.
Ha ki wah bah kiba heh pat ki pun da ki pyrman da ki dieng ki siej ban ioh ïaid na shiliang sha shiliang jong ka wah.
Ki im da ka rep ka riang hynrei kim ju pom pathar ïa ki dieng ki siej lait noh ïa kito ki jaka ba ki syrti lyngkha.
Ki tymmen mynshuwa ki tip kumno ban ri ban sumar ïa ki khlaw ki btap.
Ki pom ïa ki dieng ki siej kiba la bteng ban ioh shna ïa ki ïing ki sem.
Kim ju pom pathar kum mynta ban thang rnga naphang ïa ki dieng ki siej kiba dang rit haduh kiba rit haduh kiba heh tang ban ioh kamai pisa lyngba ki dieng ki siej.
Kane ka rukom leh kane ka juk ba mynta ka long kumba thang pynduh jait ïa ki dieng ki siej kiba ka mariang ka la ai ïa ngi.
Ki tymmen mynshuwa ki ju shna ïing shna sem da ki maw khamtam ha kito ki jaka ba jur bha u slap bad ka lyer.
Hynrei kiba bun ki shna ia ki iing ki sem ki shna da ki dieng ki siej, ki phlang kum u traw, u tynriew bad kiwei kiwei.
Ha ki por mynshuwa ym ju don ba shna ïing shna sem da ka dewbilat, ki tin bad ki nar rot.
Baroh ki ïing ki sem ki shna da u traw bad u tynriew bad ki kynja dieng ba bun jait.
Don lei lei ki jaka ba ki tymmen mynshuwa ki thung ïa ki diengjri harud ki wah ban pynlong kum ka jingkieng ban ïaid na shiliang sha shiliang ka wah.
Ki jingkieng diengjri mynta ki long ka sakhi ïa ka jingstad ki tymmen mynshuwa ban sumar bad ban ri ïa ka mariang.
Kine ki long tang khyndiat eh ka jingïeit mariang ki tymmen mynshuwa.
Na pajih ka sor ki im, ki im ha pyntha kba, ki bam ka ja-sohriew, ja-tungtyrkhong.
Ki don bun ki khun ki kti, ki pyrsa ki ksiew, ki miaw ba shngaiñ ka ïing bad syaid ka dpei.
Ki im shida, ki tieng burom bad ba ki tip I’u Blei.
Ki trei khlem thait, ki trei ban im ki trei ban bam.
Ki da tip ïa ka kheiñkur kheiñkha, ka burom ha bad habar ïing, ki sngewthuh ïa ka pang ka shitom, ka koit ka khiah, bad ki jingdon jingem.
Ki khuid ha ka ktien ka thylliej, ka pyrkhat pyrdaiñ, bad ka rai ba ki shim.
Ki ïa muja ha ki lum ki wah, ki bri ki lyng-kha, ki khlaw ki btap bad kiwei de ki jingim ka mariang.
Ki ia shynrain ïa ki kam thala kam sniew ka pyrthei ba ïar.
Kine keiñ ki dei ïa kiba ngi ju ong “Ki mynsiem sngur ki nongkyndong.
"Kine baroh ki jinglong jingkren ki thew ïa kito kiba na sha kyndong bah kyndong san ki shnong ki thaw.
Haba ha lynti ki ïaid ki ieng, na la shnong sha sor ki ïaid shida, shaba ki dei ban ïaid bad poi.
Haba sha ki jingsumar ki leit, ki da dwai da phirat ba u blei te un don ryngkat bad ki.
Ha ka jingleit jingwan jong ki, haba ki ïakynduh bad kiba pang ba shitom, ne kiba don jingduna ha ki dkhotmet, ym tang da ka khmat isynei ba ki peit, hynrei ka mynsiem bad ka jingai jingïarap jong ki ka kren bad pyni shisha ïa ka jingtip jong ki I’u Blei bad ba ki leh ïa kine ki kam na ka bynta ka burom u Blei.
Ki long ruh kita kiba sngewthuh bad babe ïa la ki jingbakla khamtam ha ka jingbym lah jong ki ban bahryndang la ki khun ki kti.
Ka kmie ka jingieit, u kpa ka jing-suk, ngi dang lah ban lap sa tang ha kum kine ki mynsiem briew.
Ki dang long ruh kita kiba trei pyndep ban dap ban biang lang shi-ïing shisem.
Ki lah ban long kita kiba duna ha ka pule puthi ne ka jingnang jingstad ne wat ha ka spah ruh, hynrei ka mynsiem sngur jong ki ka pyni ba ki ïar ha ka jingnang jingstad.
Ki khmat ba iohi jong ki, ki ktah bad ktik ïa ka mynsiem jong ki ym kum kito kiba shu isynei khlem ka mynsiem pat.
Haba kum kine ki mynsiem briew ki poi sha sor, ki nongsor ki la dei ban ïoh bha ïa ka jinghikai na kine ki nuksa na ki.
Haba ki wan sha sor ba jingdonkam jong ki, ki rung ki mih kat haba shah kloi ki jaka bam tang ban lait ka thngan bad kdang ka kpoh.
Ki da beh pynsted ruh sha la ïing ba ki tip te ba pyrthei ka sniew.
Kim don ka lorni ka lorhap ïano ïano ruh.
Ha ki, lah ban ïohi ba ki dei kita kiba tieng burom I’u Blei bad ba ki tip ba kim im sah ha kane ka pyrthei.
Ei te ba lah ban im kum kine, dei tang kito ki khun thaw tipsngi i mei i pa ha kaba ka jingkmen jong ki kam ju tylli.
Namarkata, kine dei kita ki mynsiem sngur baieit ki Blei.
Niar ban shem kum kine khamtam ha ki sngi ki por mynta.
Ynda haba ïakynduh pat bad ki, sngew shisha ba ki briew Blei ki dang don ha kane ka pyrthei ba ïar.
Ki sngi khatduh ki la nang jan, ki briew pat ki im thik la kumba ka jingïap kan ym lap shuh ïa ki.
Katba haba peit pat ïa ki mynsiem sngur ki nongkyndong ka paw shai ba ki tieng that-that ïoh ba ka jingïap ka lap ïa ki.
Te kumta, ki im ka jingim kaba u blei u kwah ïa ki ban im.
To ngin im bad long lem kum ma ki ïa kat-lah kat-ïai ba mynsiem te kan suk ha ki khyllipmat ba khatduh.
U dkhot ka kynhun rwai Eagles uba long ha kajuh ka por uba la don bynta ban seng ia kane ka kynhun u Randy Meisner u la khlad noh na kane ka pyrthei.
Katkum ka khubor ba la ioh la iathuh ba une u nongrwai u la khlad ha ka rta kaba 77 snem.
U Randy u la seng ia ka Eagles lem bad u Glenn Frey, Don Henley bad Bernie Leadon ha u 1971 bad ka khubor na Hollywood ka iathuh ba ka jingkhlad u Randy ka dei na ka jingshitom kaba u la ioh ka Chronic Obstructive Pulmonary disease (COPD).
U Randy u la don bynta ban rwai bad ban thoh ia ki katto katne ki jingrwai ba sngewtynnad jong ka Eagles kiba kynthup kum ka Desperado, On The Border, One of These Nights bad Hotel California.
Ha kajuh ka por u la thoh ruh ia kawei na ki jingrwai ba iaid bad ba khring bha ia kiba bun ki nongsngap ka  “Take It To The Limit" kaba ula shim bynta ruh ban rwai ia ka.
Ki dkhot ba dang sah jong kane ka kynhun ki la pynmih kawei ka jingthoh ha kaba iadei bad ka jingkhlad noh u Randy da kaba ong ba ka long ka jingduhnong bakhraw ia kane ka kynhun bad iathuh ba ula noh synñ iang bha sha ka Eagles bad u la trei shitom ruh ban kyntiew ia kane ka kynhun rwai kumne kum ba ka long mynta.
U Randy ula long ruh u nongtem Bass ka Eagles bad ka jingduhnoh ia u ka la pynsngewsih bad pynpait dohnud bha ia baroh ki dkhot ka Eagles bad ha kajuh ka por ia ki nong kyrshan kane ka kynhun.
Ha shwa ba un snohkti bad ka Eagles u Randy ula long ruh u nongtem Bass ka kynhun Poco kaba kynthup ruh ia u Richie Furay bad Jim Messina.
Ka pisa ka pynpisa lane ka pynlynga na ka daw ba lada don duna palat ruh ka jynjar bad lada la bun than ruh ka pynkha ïa ki jingkhuslai.
Ym don jingsuk hangno-hangno.
Sa kawei pat ka long ba ka pisa ka dei ka tynrai jong ki jingsniew baroh.
Ngi ïohi ba katba nang ïaid ki sngi, ka jingïoh rung u drok bad kiwei pat ki dawai pynbuaid ka la nang kiew ha Meghalaya.
Ki pulit ki ïaleh ban kem ïa ki nongkhaïi, bad ïa kita la ju pynpaw lyngba ki lad pathai khubor, hynrei ngi dei ruh ban pyrkhat pat ïa kito kiba ki pulit kim pat lah ban kem na ki daw bapher-bapher.
Ha kane ka juk stad, kam dei kaba suk ban buddien ïa ki nongkhaïi drok.
Ki bun buit shaba palat.
Nalorkata, ki lynti rung bad mih sha Meghalaya ki bun bad ki pulit kin ym lah ban ap ha manla kawei-pa-kawei ka lad.
Namarkata, lada ki khubor syntiat ki khlaiñ bad thikna, ki pulit ki ïoh ban kem ïa kita ki nongkhaïi da kaba suk, bad lada ym ïoh jingtip eiei, ki nongkhaïi ki ïoh ïaid da kaba suk sha kano-kano ka jaka kaba ki sngewmon ban leit.
Ka jinglum jingtip da ki tnat syntiat ka dei kawei na ki bakongsan tam ban ïakhun ïa kine ki nongkhaïi drok kiba dei shisha kita ki nongpynjot ïa ka jaitbynriew bad ka Ri.
U heh duh ki pulit ka jylla lane u Director-General of Police (DGP), u LR Bishnoi, u la ïathuh ba ka pisa ka dei kawei na ki daw ba u drok u ïoh ban rung suk namar kiba bun ki ngop na ka pisa.
U la ong ruh ba ka jylla Meghalaya ka la ïaid sted shakhmat ban long ka jaka pdeng jong ka jingkhaïi ïa u drok ym shuh tang ka lynti ban ïaid lyngba kaba la wanrah ruh ïa ka jingngop jong kiba bun ki khynnah samla, bad kumba long mynta, ka jinglong jingman hapoh ka jylla ka long kaba sniew bha.
Hangne ngi sngewthuh ba ka pisa ka dei kawei na kiba ai mynsiem ïa ki briew ba kin ïadonkti ha ka kam khaïi drok bad ban pynngop ïa ki briew kiba lui-lui ha une u jingdih.
Shisien ba la ngop, ka la eh ban lait na ka jingkyrni.
La shna ïa u drok ha kata ka rukom ba ki nongpyndonkam kin ym lah shah lada kim ïoh ïa une u jingdih.
Mano ki bym donkam ïa ka pisa? Baroh ki donkam katba dang ïa im ha kane ka pyrthei kaba dei tang ka ïing shong basa.
Ka jingkhaïi drok ka ju wanrah da ki phew klur tyngka.
Kiba tlot ha ka jingmut jingpyrkhat, ki lalot spah, ki khwan myntoi kin ym lah shah ban ym kner ïa la ki kti ban die drok namar ka jingïohnong ka bun palat.
Ki thom beit ïa ka sang ka ma tang ban ïoh ïa kata ka spah.
Lada ngi peit kai na ki phlim shaphang ka jingim jong ki nongkhaïi drok kiba shyrkhei ka pyrthei, ngin shem ba ka spah ka phew jong ki ka long kaba la itriem.
Tang ki ïing ki sem, jaka, kali bad kumta ter-ter kiba ki don ki la kot sha ki phew klur tyngka.
Ha kiba tlot bad kiba lalot ha ka jingmut jingpyrkhat, mano keiñ ban lah shah haba ïohi ïa ka tyngka? Kane ka dei ka jingduna ha ka longbriew ka manbriew bad ka jingrhah ban kiew spah la kumba ynda la ïap, lah ban kit lang ïa kata ka spah bym hok.
Tangba haba pynngop ïa ki lui-lui ha ki kam jakhlia kum u drok, ka sngi kan sa poi ba kan kyrtoh kylla ïa kito kiba pynngop.
Ngim dei ban ïa kmen toh hoh ha ka pisa bym hok namar kan ym shongneh bad kan wanrah kylla ïa ka jingbabe.
U Bishnoi u la ïathuh ba ha kane ka shi snem, ki pulit ki la pynrung palat 130 tylli ki ‘case’ ha kaba ïadei bad ka jingïoh kem ïa ki nongkhaïi drok.
U la pyntip ruh ba tang ha kine ki shisnem, ki pulit ki la ïoh ban kurup haduh 14 kilo u drok ‘Heroin’, 400 tylli ki mobile phone, 200 tylli ki kali, 12 hajar kilo u ganja bad haduh 400 tam kiba la shah kem.
Napdeng kine ki 400 ngut, ki don kiba dang shong ha patok, don kiba la lait jamin bad don ruh kiba la lait syndon bad kiba pyrshang ban sdang die biang ïa u drok.
Kam don satia ka jingthngad ha ki namar ki la dep mad ïa ka jingïohnong kaba bun na ka jingkhaïi drok.
Kan eh bha ïa kine ki jait briew ba kin babe namar ki peit beit shwa ïa ka pisa bad ka jingmyntoi shimet khlem da don kano-kano ka jingsngew ïa kito ki lui-lui kiba ki la pynngop.
Na kine ki jingkheiñ ba la ai da u DGP ki kdew shai ba u drok u la treikam bha ha Meghalaya.
Ka suk bha bad kam shimpor ban pynsniew, hynrei kan bam por da ki phew snem ban pynduh jait ïa u drok.
Ngin hap ban shu ïa long husiar ha ka ïaid ka ïeng bad ha ka jingjied ïa ki paralok.
Lada bakla ha ka jingjied paralok, ngi lah ban poi sha ka apot jong ka jingshah pynngop ha u drok bad kan eh palat ban wanphai biang na kata.
Pynkhlaiñ ïa ka jingmut jingpyrkhat khnang ba phin lah ban ong beit ‘EM’ ïa u drok ne kiwei pat ki jingduh pynbuaid.
Bad ha kajuh ka por, wat ïa rhah ïa ka spah bym hok namar kan sa kyrtoh kylla.
Hadien saw snem ba la jah rngai khlem iohi shuh wat tang ka syrngiew- syrnget, la ong ba katei ka khynnah na ka nongbah Arizona jong ka United States ka la wan mih pyrthei biang hadien ka jingleit phai jong ka sha ka stashon pulit kaba don hapoh jong kawei ka shnong rit ha ka thaiñ Montana hajan khappud bad ka Canada.
Ki heh pulit jong ka Glendale Police Department haba ai jingkren sha ki lad pathai khubor, ki la pynbna ba katei ka khynnah, kaba la ithuh kyrteng kum ka Alicia Navarro bad kaba la jah rngai naduh u snem 2019, ha kane ka por la shem biang ia ka hapdeng ka met kaba koit ba khiah bad ba dap- ba biang bad la leit aiti biang ia ka sha ki bahaiing- hasem jongka.
Katkum ka ejahar ba la ioh ban ujor ha utei u snem, ka Alicia ka la jah naduh u Nailur jong u snem 2019 bad mynta la kumba 4 snem, ki pulit jong ka tnat syntiat ki la bud dien halor ki jingtip ba la ioh shaphang jongka hynrei kim shym la lap ia ka.
Katba ha kane ka por, ka Alicia ka la wan phai hi da lade sha ki pulit bad ka la pynithuh ialade ba dei ma ka hi kaba la jah naduh utei u snem.
Haduh mynta, ki pulit jong katei ka station ha ryngkat bad ki pulit jong ka tnat syntiat ki dang sdang ban tohkit bad wad bniah katkum ki jingphla jongka.
Hapdeng ka jingphla jongka ha katei ka sngi ba ka wan phai bad pyntip ialade hakhmat ki pulit, ha ryngkat ka jingiadon lang jong ki bahaiing- hasem jongka, la sngewthuh shai ba katei ka khynnah, kaba mynta ka la don 18 snem ka rta, ka dei shisha ka Alicia Navarro.
Shuh shuh la ong ba ia katei ka ejahar ba la ujor naduh utei u snem ruh, ki pulit ki la mut ban khang noh namar kim shym la lap ksai eiei shaphang jong ka wat haduh kane ka kynti.
Hynrei ka Alicia ka kyntu ia ki pulit bad ia ki bahaiing jongka, ba kin ym wad bniah eiei shaphang ka jingjah jongka namar ka dei ka kam shimet jongka.
Kumta, ki pulit ha ryngkat bad ki bahaiing- hasem jongka, ki la pdiang sngewbha ia ka jingwan phai biang jongka sha la iing bad khlem da pyrkhat shuh ia ka daw bad kaei kaba jia ia ka ha kitei ki snem ba la leit namar kumba la iohi mynta, ka Alicia ka don hapdeng ka met kaba koit- ba khiah bad ka shait- ka khlaiñ kumba ka dei ban long bad namarkata ki bahaiing ruh kim kwah eiei shuh bad ki hun ban shu pdiang beit noh ia ka mynta ba ka la wan phai hi da lade.
Kawei ka khynnah 11 snem na ka nongbah Florida jong ka United States, ka la shah kem noh ha ka Sngi Balang hadien ka jingleh be-aiñ da kaba phah khubor (message) bad pyntip sha ki pulit ha u nombar ‘911’ bad thok ba ka paralok jong ka, ka la shah rahbor ha katei ka sngi.
Ki pulit ki iathuh ba katei ka khynnah ka la phah ia katei ka message sha utei u nombar bad hadien kata ki pulit ki la leit her khlem da pynslem shuh khnang ban ioh bat ia kitei ki runar kumba la iathuh da katei ka khynnah.
Hynrei ynda la wad bniah bha, katei ka khynnah ka la shu thok bad pyndonkam kai ia utei u nombar ba la buh tang ban pyni sha ka pyrthei lyngba ka jingioh mynsiem jongka na Youtube ban leh myn leh ‘Prank’ bad kumta ka la thok ia ki pulit da kaba shu thaw ktien.
Ha katei ka message ba la ioh pdiang da ki pulit, katei ka khynnah ka iathuh ba ka paralok ba 14 snem jong ka, ka la shah rahbor ha uwei u runar uba don ia ka suloi bad la kit ia ka ha kawei ka kali ‘Van’ rong lieh kaba iaid sha ka phang South I-95 jong ka Oak Hill.
Kumta, ki pulit ki la leit her mar-mar ban bud dien bad beh kthong ia kata ka kali van rong lieh kumba la batai da katei ka khynnah hynrei ka long kaba sngew lyngngoh ba kim shym lap eiei dei tad haduh ba kin da bud dien ia ka jaka ba katei ka khynnah ka don bad la shem pynban ba dei tang ka jinglehkai jongka ban pyni sha ka pyrthei ia ka jingstad bad jingshlur jongka ban leh ia katei ka kam shukor.
U President ka FKJGP Sengkmie, Bah Dundee Khongsit u la ong ba ki don ki kyrtong kim nud ban kren ieid jaidbynriew ha kito ki konstitwensi kiba shong khleh jaidbynriew namar ki hap ban pyrkhat ïa ka jingjop ha ka por ilekshon.
U Bah Dundee u la pynpaw ïa kane haba ïakren bad ki lad pathai khubor hadien ba la dep ïakynduh ïa u Chief Executive Member ka KHADC, Bah Pynïaid Sing Syiem kaba long ha ka Sngi Palei ha kamra treikam jong u ha KHADC.
U la ong ba ka jingwan ïakynduh ka seng ïa u CEM ka long hadien ba ka KHADC ka thmu ban pynkhlaiñ ïa ki aiñ ha ki Dorbar ban tehlakam ïa ka jingwan kyrthep ki bar jylla haduh ban da ïoh long ki nongthep vote hapoh ka jylla.
Nangta, u la pynpaw ka jingsngewkhia ba ha Shillong ki la don saw tylli ki konstitwensi kiba la bun da kiwei ki jaidbynriew kiba long ki nongthep vote bad kane ka buh jingma ïa ka jaidbynriew.
Ha kajuh ka por ka seng ka la ïakren ba ka KHADC kan pynkhlaiñ ïa ki Dorbar Shnong ban tehlakam ïa ka jingjyllei u drok.
“Ngi sngewkhia ruh halor ka khaïi ka pateng, namar kata ngi kyntu ïa u CEM ka KHADC, Bah Pynïaid ban pynduna ban ai laisen khaïi sha ki bar jylla lada don ki samla kiba la lah ban trei namar ka sorkar kam lah ban ai ki kam sorkar" u la ong.
Haba phai ha ka imlang ka sahlang, u Bah Dundee u la ong ba ki samla ki la sdang ban ngop ha u jingdih pynbuaid kum u drok, kumta u la kyntu ïa ka KHADC ban kyntu ïa ki Dorbar Shnong ban shna ïa ki aiñ ban khang lang ïa ka jingsniew na u drok.
Ka kynhun rwai KISS ka la ai khublei khatduh eh ia ki nongkyrshan jong ka hadien ba kane ka kynhun ka la pynkut ia ka ‘End of the Road Tour’ ha London ha kaba hadien kane, ka KISS kan ym mih pyrthei shuh.
Hadien 46 snem jong ka jingleit rwai kylleng bad ka jingshim bynta ha kylleng ki Stadium jong ki ri ka pyrthei khatduh eh ka KISS ka la ai khublei ia ki nongkyrshan kiba ju ai mynsiem ia kane ka kynhun na ka por sha ka por.
Ha ka jingwan rwai ha London ka KISS ka la rwai ia ki katto katne ki jingrwai ba paw bha jong ka, kiba kynthup ka ‘Love Gun’, ‘Black Diamond’, ‘Detroit Rock City’, ‘Beth’, ‘God of Thun der’, ‘I was made Loving You’, ‘Strutter’, ‘I Stole Your Love’, ‘100,000 Years’ bad ‘Shout it Out Loud’.
Ha ka jingwan shim bynta khatduh eh jong kane ka kynhun ki nongwan peitkai kila pyndap ia ki jaka bad iarwai lang ruh bad ka.
Ha ka jingleit rwai kylleng ki ri kiba kane ka kynhun ka la shim bynta ki kynthup ka  US, Canada, Germany, the UK, Denmark, the Netherlands, Japan, Australia, Mexico, Russia, Poland, Ukraine, the UAE, Brazil, Chile, Argentina, South Africa, El Salvador, Norway, Finland bad kiwei kiwei.
Ka KISS ka dei ka kynhun rwai kaba la slem bha bad ka riam ka beit jong ki dkhot kane ka kynhun ka dei kawei kaba ki nongpeitkai ki ju shah khring bha naba ka pher na kiwei kiwei.
Ha kajuh ka por kane ka kynhun ka la lah ban pyniaid iew haduh 100 million record.
U Myntri ka tnat Social Welfare ka Jylla, Bah Paul Lyngdoh ha ka Sngi Palei u la kubur ïa ka jingshisha ba ïa ka jingheh jong ka jingkulmar kaba la mih bad jia ha nongbah Tura ha ka Sngi Nyngkong ka dei kaba lah ban tehlakam.
U Myntri u la ong ruh ba bun kiei kiei kin sa paw ynda la lah ban pyndep ïa ka jingtohkit kaba pura bad u la ïathuh ba la dep ban thaw ïa ka jingtohkit kaba halor ne kata ka ‘high level investigation’ da ka tnat Kam Pohïing ban khmih bniah halor kane ka kam.
Kane ka jingpynpaw jong u Bah Paul ka long ruh hadien ba na ka liang jong u Director General of Police (DGP) haba kren sha ki lad pathai khubor u la pyntip ba ka jingmih ka jingkulmar bad huri-hura ha Tura, ka dei kaba la dep ban ïasuhbuit lypa.
Lah ban pynkynmaw hangne ba ha ka Sngi Nyngkong jong ka taïew, katba ka jingïalang hapdeng u Myntri Rangbah ka jylla bad ki kynhun seng ka dang ïaid bad poi sha kaba kut artad, kyndit-kynsan ka la mih ka jingkulmar ha kaba ka la don ka jingkawang bad lun maw da ki paidbhur sha ki pulit pahara bad ban wiang ding ïa ki kali bad pynjulor ruh ïa kiba bun ki jingdon jingem ka Sorkar.
Ka United Democratic Party (UDP) kan sa pynlong ïa ka General Council ha ka 12 tarik u Nailar, 2023 ha shlem treikam kaba don hajan ka Shillong College ban pynthymmai ïa ka samoi treikam u President bad kiwei ki nongkitkam.
Ha shwa ban sdang ka General Council, ka Nomination Committee jong ka UDP kan sa shong jingïalang ha ka por mynstep ban tyrwa ïa ki kyrteng jong ki nongkitkam ka ban sa pan jingmynjur pat ha ka General Council.
Haba ïakren bad u Bah Alantry Dkhar uba dei u Vice-President ka UDP u la ïathuh ba katkum ki kyndon ba la thaw ha ka seng UDP haba jied ïa ki nongkitkam kiba thymmai, ka Nomination Committee kan shong jingïalang shwa ha ka por mynshwa shi kynta shwa ba ka General Council kan sdang.
U la ïathuh ba ha ka Nomination Committee kin mihkhmat ki nongkitkam na ki district, ki nongkitkam na ki Women Wing, ki nongkitkam ka Youth Wing bad hynriew ngut ki dei ki dkhot kiba ju treikam bha ha ka seng UDP ba kin ïa pyrkhat ban tyrwa ïa ki nongkitkam kiba thymmai.
Nangta, u la ïathuh ba ha kane ka General Council yn wan mihkhmat na man ki district bad ki circle katkum ka jingbthah ki nongkitkam na District.
Shuh shuh u la pyntip ba dei tang ha ka Nomination Committee kaba ki lah ban pynkylla ïa ki nongkitkam, ki lah ban pynskhem biang ïa ujuh ne ki lah ban thung bujli da uwei bad khatduh kin sa pan jingmynjur sa ha ka General Council.
Ki khubor ki ïathuh ba haduh mynta ym pat don ba nud ban aireng ïa ka shuki President ba bat da u Bah Metbah Lyngdoh.
Hynrei la sngewthuh ba ka Nomination Committee kan sa pynskhem biang ïa u Bah Metbah kum u President, katba ïa kiwei ki kam ki lah ban bujli noh katkum ka jingïaid jong ka por.
Kum ban shu pynkynmaw u Bah Metbah Lyngdoh u la shah jied kum u President bathymmai ka UDP ha ka 11 tarik Nailur, 2019 hadien ka jingkhlad noh u President barim u Dr.
Donkupar Roy Lyngdoh.
U la iehnoh ruh ïa ka shuki Myntri ha ka sorkar MDA-1 ban leit shimti kum u Lamphang ka ïingdorbar thawaiñ ha utei ujuh u snem ha jaka u Dr.
Donkupar Roy.
Ka samoi treikam ka UDP ka long na ka bynta lai snem kaba dei ban kut ha ka 11 tarik Nailur 2022.
Hynrei, namar ba ka ilekshon MLA ka dei ban long ha u snem 2023, kumta ka UDP da kawei ka jingmut ka la rai ba ki nongkitkam barim kin bteng sa shisnem kata kaba mut haduh mynta u snem.
Kumta ha shwa ban kut ka 11 tarik Nailur, 2024 ka UDP kan sa pynthymmai noh ïa ki nongkitkam ha ka 12 tarik Nailar, 2023 na ka bynta ka samoi treikam kaba lai snem.
U Deputy Commissioner ka West Jaiñtia u la pyndam noh ïa ka Notice No.
GEN-235/Coal Auction/NGT/Pt-I/2020 /168, Dated 18th July 2023 kaba ïadei bad ka jingdie lilam kyllum ïa u dewïong namar ba la ïohpdiang ïa ka jingujor bym biang ka jingkheiñ jingdiah jong u dewïong katkum ba la kdew ha ka ‘Auction Notice’.
U la pyntip ba ïa ka jingpynbna kaba thymmai yn sa pynmih hadien ba la dep ban kheiñ bad pyntikna ïa u dewïong.
Ïa kito kiba la dep thep kyrteng ban thied ïa u dewïong bad kiba la wan ai ruh ïa ka ‘Earnest Money’ katkum ka jingpynbna kaba la shah pyndam, ki lah ban wan shim noh ïa ka pisa na ka shlem treikam u Deputy Commissioner naduh ka 1 tarik u Nailar (August) haduh 4 tarik Nailar (August).
U Bah Paul Lyngdoh uba dei u Myntri hapoh ka Sorkar Jylla u la shim ba ka jingkynthoh bad kynnoh jong ka kynhun Legal Rights Observatory (LRO) lyngba ka ‘Twitter’ ka dei ka bym don nongrim bad ka kynhun bym don jingkitkhlieh hynrei kaba kwah ban wanrah ka jingsngew ïapher niam bad pynthohbria ïa ka Meghalaya.
Lah ban pynkynmaw ba ka Legal Rights Observatory- LRO lyngba ka Twitter, ka la kynnoh ba ka dei ka seng Khasi Students’ Union (KSU) kaba la don bynta ha ka ban thombor ha Mahadev Khola ha ka sngi Nyngkong.
U Bah Paul u la ong ba katei ka kynhun ka dei ka bym don ïa ka jingkitkhlieh bad ka pyrshang ban pynkylla ïa katei ka jingjia kum ka jingïapher niam bad ka pyrshang ban pynthohbria ïa ka jylla Meghalaya.
Ha kaba ïadei bad katei ka jingkynnoh ka LRO pyrshah ïa ka seng KSU, u Bah Paul u la pynrem jur bad shim ba kine ki jingkynthoh ne kynnoh ki dei tang ka lynti ban pynthohbria ïa ka Megha-laya bad ki nongshong shnong jong ka.
Lah ban pynkynmaw ruh ba ha kaba ïadei bad ka jingkynnoh ka LRO, na ka liang ki nongïalam ka KSU ki la ujor da ka ejahar halor ka jingpynthohbria bad jingpynbudnam ïa ka seng baroh kawei.
U Myntri ka tnad kam jngoh kai pyrthei, Bah Paul Lyngdoh u la ong ba ka jingpyllait jong ka tnad ïa ki kali kiba kit ïa ki nongwan jngoh kai pyrthei kan pynduna ïa ka jingdon jong ki kali kiba wan na Assam.
“Nga la bthah ïa ki ophisar ka tnad ban ïakren noh mar-mar bad ki para ophisar kiba na Assam khnang ba ngi lah ban ïatreilang bad ba ka ïaid ka ïeng jong ki kali na Meghalaya sha Assam kan ym ïakynduh jingeh," la ong u Bah Lyngdoh haba kren sha ki lad pathai khubor ha ka Sngi Thohdieng.
Haba ban jur halor katei ka jingdonkam, u la ong ba hap don ka jingïakren khnang ban pynbeit ïa ka jingeh ha ka rukom kaba jai-jai bad da ka jingsngewthuh jingmut.
“Lada ngi shu rai la ka rai ba ym shah, ma ki ruh kin ong ba kin ym shah ïa ki kali jong phi ban ïaid ha Guwahati, te yn leh kumno," u la buh jingkylli.
Haba kylli, u la ïathuh ba ka tnad ka la pyllait ïa 50 tylli ki kali ba ïadei bad ki kam jngoh kai ki ban kit bit thik tang ïa ki nongwan jngoh kai pyrthei – shisien ba la lah ban pynbeit ïa kane, kata ka jingdon jong ki kali kiba wan na Assam kan sa hiar.
Ha kajuh ka por, haba kdew ba ka tnad ka dang pynithuh ïa ki lynti thymmai na bynta ka leit ka wan jong ki kali, u la ong, “Kum ban shu ai nuksa, ka don kawei ka surok kaba la shna na Mawlyndep (Surok Umïam-Mawlyndep), kaba mut ki kali kim donkam shuh ban wan rung sha Shillong ha kaba ki lah ban poi beit shaduh Sohra.
"Halor ka jingpyllait ka tnad ïa kitei ki kali ba ïadei beit thik tang ban kit ïa ki nongwan jngoh kai pyrthei, u Myntri u la ong, “Mynta ngi dang ïaleh ban pyllait shuh ïa bun tylli kiba kum kine ki kali (kumba 500) ha kine ki 5 snem ban wan.
"U la ong ruh ba ha u Lber jong u snem ban wan, ka tnad kan sa pyllait biang sa 50 tylli kiba kum kitei ki kali.
Shuh shuh u la bynrap, “Kane kan pyndap ïa ka jaka ba thylli ba ngi don mynta bad haba phi ai mynsiem ïa ki nongwan jngoh kai ba heh spah, phi kyntiew ruh ïa ka kam jngoh kai jong ka jingkitkhlieh namar dei kine kiba lah ban kham pynlut ha ka tnad kam jngoh kai.
".
U Bah Cheerful Surong na ka thaiñ Wahiajer Narpuh u la phah ka jingujor sha u Myntri ka tnat Commerce & Industry ka sorkar Meghalaya ban pynpaw pyrshah halor ka jingai NOC sha ka kompeni pynmih dewbilat kaba kyrteng ka ‘Bond Cement Company Ltd’ hapoh Wahïajer Narpuh.
Lyngba ka kyrwoh, u la ong ba kum ki nongshong shnong jong ka Wahïajer Narpuh u la wanrah ïa kane ka shithi jingujor pyrshah ïa ka jingai NOC ne ka jingai jingbit na ka bynta ban wanrah ïa ka karkhana pynmih dewbilat kaba thymmai hapoh ka shnong lyngba ka ‘Bond Cement Company Ltd’ ha kaba ïa ka NOC na ka shnong ka jong ki la ai bad mynjur da u Waheh Shnong u Ma Sibren Sumer khlem ka jingai jingmynjur da ki paidbah nongshong shnong.
Halor kane ka bynta, u la ong ba na ka liang ki nongshong shnong ki la pynpaw ka jingpyrshah ban wanrah ïa ka karkhana dewbilat namar kane ka shnong ka dei kaba la kerkut lypa da kiba bun tylli ki karkhana pynmih dewbilat.
La ong ruh ba ka jingwan jong kine ki karkhana dewbilat hapoh ka shnong bad ki shnong ba marjan ka long lyngba ka jingkular ha ka liang ka ai kam ai jam bad ban kyntiew ïa ka roi ka par jong ki shnong ki thaw, hynrei kaei kaba ki sakhi ka long ba ki la nang wanrah pynban ïa ka jingpynjulor ïa ka mariang, ka jingduh ki tyllong um bad ka jingjakhlia jong ka lyer.
U la ong ruh kaei ka ban jia ïa ka shnong ka jong ki bad ki shnong ba marjan lada kiba kum kine ki karkhana ki dang ïai wan.
Ka jingïeng pyrshah halor kane ka jingthmu ban wanrah ïa kane ka karkhana dewbilat ka long ruh halor ka nongrim jong ka jingshah ktah jong ka mariang kumjuh ïa ki jingthung jingtep, ki mrad ki mreng bad khamtam ïa ki briew.
Nalor kata, u la ong ruh ba katkum ki jingtip ba ki la ïoh ki dang don shibun ki kompeni kiba thmu ban sdang ïa ki karkhana treikam ha kane ka thaiñ, bad ka jingsngewkhia ka long ba kane kan nang pynjulor shuh shuh ïa ka mariang bad ïa ki sawdong sawkun jong ka.
Ka jingpule bniah katkum ka saian la pynhisha ba ki karkhana dewbilat ki dei ki nongnoh synñiang ba hakhmat eh ha kaba ïadei bad ka jingduh jong ki khlaw ki btap tang ha i por ba khyndiat, bad ka jingnang bun jong kine ki karkhana hapoh ka thaiñ kan pynlong ïa ki jaka khlaw ka thaiñ Narpuh ba kin duh kin dam noh tang hapoh ka 5 bad 10 snem ki ban wan.
La ong ruh ba ka jingwan jong kine ki karkhana kan nang pynkhluit ïa ka jinglong jingman ha ka mariang hapoh ka thaiñ Narpuh kaba ha ki shiphew snem kiba la dep ka long hapdeng 24-26 degree Celsius ha ka lyiur bah, hynrei ïa kaba mynta ka la kiew shaduh ka 30 degree bad palat namar ka jingpynmih jong ki karkhana dewbilat ïa ka lyer bih (Carbon dioxide).
Kumjuh kane kan wanrah ruh ka jingjulor ïa ka rep ka riang kaba long ka tyllong jong ka jingim na ka bynta ki nongshong shnong.
Shuh shuh ha ka jingujor la pynpaw ruh ba ka jingwan jong kine ki karkhana kam shym la ïarap satia ban kyntiew ïa ka roi ka par ne ha ka ïoh kam ïoh jam hynrei ka la wanrah pynban ïa ki jingpang jingshitom.
Kumta ruh halor kine ki nongrim ba la kdew haneng la kyntu ïa u Myntri ba un shimkhia lem halor kane ka bynta hashwa ba kane ka ophis kan ai ïa ka jingbit na ka bynta ki karkhana dewbilat bathymmai hapoh kane ka shnong ka jong ki ïa kaba kin ïai bteng ban pyrshah jur.
U MLA ka Jowai, Bah Wailadmiki Shylla u la sam ïa ki tiar rep tiar riang bad kor ne Agri-Tools and farm machineries sha ki 12 tylli ki IVCS (Integrated Village Cooperative Societies) jong ka Thadlaskeiñ bad Amlarem Block ha ka jingïalang kaba la pynlong da ka District Project Management Unit, West Jaiñtia Hills District Tyrshi Inn, Khliehtyrshi.
U Bah Wailadmiki Shylla ha ka jingkren u la ong, ka long kaba donkam ban don ka jingïatreilang hapdeng ki tnat sorkar, ka IVCS bad ki nongrep khnang ban lah ban kyntiew ïa ka ïoh ka kot ki nongrep.
U la pynshlur ïa ki nongrep ban shim ba ka rep ka riang kum kawei ka lad kamai bad u la kyntu ban pynmlien lang ïa ki khun ki kti ha kane ka kam.
U la ai jingmut ruh ïa ka DPMU ban pynlong ïa kum kine ki jingïalang ha ki ïew ki hat ban khring ïa kiwei ki nongrep.
U Deputy Commissioner u Bah BS Sohliya, IAS, ha ka jingkren u la kyntu ïa ki IVCS ban shimkhia ïa kine ki tiar kum ki trai bad ha kaba ïadei bad ka jingpynïaid ïew ïa ki mar yn sa khot ïa ka jingïalang bad ka DPD, M-LAMP Project bad kiwei ki tnat sorkar.
U Bah A Suting, Deputy Project Director, M-LAMP u la ïathuh ïa ka thong jong ka project ka long ban pynjanai ïa ka kam ki nongrep.
Kiwei kiba la ai jingkren ki long u Bah M Lamare, Assistant District Agriculture, ka Kong E Buam, Deputy Manager, DPMU, u Bah S Rani, District Horticulture Officer bad hashwa kane u Bah S Lyngdoh, DPM, DPMU u la ai ka jingkren pdiang ha ka jingïalang kaba la pynïaid da u Starwell Paduna, Deputy Manager, DPMU bad haba kut ka jingïalang la ïoh ki kyntien khublei na ka Kong M Syngkon, Assistant Manager, DPMU.
Ka Sorkar Pdeng ha ka Sngi Thohdieng ka la pyntip ha Dorbar Lok Sabha ba haduh mynta, kam don satia kano-kano ka jingthmu na ka liang ka sorkar ban pynwai lang ha kajuh ka por ïa ka samoi jong ka Dorbar Lok Sabha, ki Dorbar Assembly ha ki jylla bad kiwei pat.
Ka jubab halor kane ka la wan na u Myntri ka tnat Aiñ, u Arjun Ram Meghwal, halor ka jingkylli u MP Lok Sabha, u Gopal Chinnaya Shetty.
U Shetty u la kwah ban tip la ka sorkar ka la shim ne ka thmu ban shim ïa ki sienjam da kaba ïakren bad ïamir jingmut lang bad ki sorkar jylla na ka bynta ban pynwai lang ha kajuh ka por ïa ka samoi treikam jong ka Dorbar Lok Sabha, ki Dorbar Assembly bad ki Local Body (Panchayat), bad ban pynlong beit tang kawei ka ilekshon ha kajuh ka por.
U Shetty u la ong ba kane ka jingpynwai ïa ka samoi jong kitei ki Dorbar bad ban pynlong tang kawei ka ilekshon ka long na ka daw ba ka jingpynlong ilekshon na ka por sha ka por ka wanrah tang ïa ka jinglutksan kaba shyrkhei bad ka jingdonkam ïa kiba bun ngut ki briew ban pynïaid ïa ki ilekshon.
Hynrei na ka liang u Myntri ka tnat Aiñ u la jubab kam don satia kano-kano ka jingthmu kaba don hakhmat jong ka Sorkar Pdeng ban shim ïa kaba kum katei ka sienjam ba la kdew da u MP.
Ka Meghalaya State Commission for Women (MSCW) kam slem shuh ban ïoh ïa ki nongkitkam kiba thymmai kynthup ïa ka Chairperson namarba la dep ban thaw ïa ka Search Committee ban ïit ïa ki briew kiba dei ban don ha ka Commission.
Haba ïathuh ïa kane sha ki lad pathai khubor ha ka sngi Thohdieng, u Myntri ka tnat Social Welfare, Bah Paul Lyngdoh u la ong ba ka Search Committee kaba la thaw ha ka 24 tarik mynta u Naitung, ka kynthup ïa ka Commissioner and Secretary ka tnat Social Welfare bad kiwei ki dkhot.
Ka Search Committee ka don ïa ka samoi treikam kaba lai snem lynter namar lada don ki dkhot ka MSCW kiba iehnoh kam, ka Committee kan ïit briew thymmai biang ban ïoh ïa ki dkhot.
Kumta ka Search Committee kam dei bam shu kut noh tang ynda la ïoh ïa ka Chairperson bad ki dkhot kiba thymmai ka MSCW.
Namar kata, u Bah Paul u la ong ba hapoh shibnai, la khmih lynti ba ka Search Committee kan phah ïa ka kaiphod bad ki briew kiba dei ban long ki dkhot ka MSCW.
Ka MSCW kam don Chairperson hadien ba ka Kong Phidalia Toi kam dei shuh ka Chairperson jong ka Commission.
Wat la ka Voice of the People Party (VPP) kam pat jied ïa ki nongkitkam jong ka Sohïong constituency, hynrei haduh mynta kiba la phah jingthoh sha u President ba rangbah ka VPP u Bah Ardent Basaïawmoit ki la don haduh lai ngut kiba pynpaw ba ki kwah tiket ban ïakhun ïa ka ilekshon MDC na Sohïong-Nongspung constituency ka ban long la shem snem.
Ha kine ki sngi la ïoh jingtip ba ki don tang ar ngut kiba la phah jingthoh sha u President ka VPP, hynrei mynta la ïoh jingtip ba u don sa uwei uba la dep phah jingthoh.
Ki khubor kiba ïajan ki ïathuh ba kine lai ngut ki kyrteng kiba la dep phah da ka jingthoh dang hap ban buhrieh shwa namar ki dang don shuh shuh ki ban dang pan tiket.
Kine lai ngut ki long uwei na ki thaiñ Wahlang, uwei na thaiñ Sohïong bad uwei na ki thaiñ Krang.
Katkum ka jingïakren bad u nongaiktien ka VPP, Bah Batskhem Myrboh ha kine ki sngi u la ïathuh ba wat la ki la don kiba la phah jingthoh sha u President ka VPP ba ki kwah tiket ban ïakhun ïa ka ilekshon MDC, hynrei ka rai kaba khatduh ka dei ka Election Committee ban sa pynbna ynda la dei ka por.
Ha kawei pat ka khubor la ïoh jingtip ba ka Congress kan pynïeng biang da u Bah S.
Osborne Kharjana kum u kyrtong ha ka ilekshon MDC, wat la u khlem jop ha kane ka ilekshon MLA ba dang shu dep.
Ki khubor ki ïathuh ba haduh mynta kiba la pynkhreh ban pynïeng kyrtong ha ilekshon MDC ha Sohïong ki long ka VPP, UDP, NPP bad Congress.
Ka Catholic Association of Shillong ha ka 5 tarik Nailar, 2023, kan pynlong da ka ‘Silent Peace Rally’ ha nongbah kum shi bynta ban pyni ïa ka jingsngew halor ka jingïakynad bad ïaumsnam ha ka jylla Manipur kaba la neh mynta la jan lai bnai.
Ha katei ka sngi, kan don ka jingïaid paidbah na Madan Ïewrynghep sha Don Bosco Mini Stadium ha Laitumkhrah bad kane ka jingïaid kan sdang ha ka por 10 baje mynstep.
Ha ka shithi ba la thoh da u Lyngdohsad ka Jylla-Niam Bah Shillong, u Archbishop Victor Lyngdoh, sha ki para Lyngdohsad, Major Superior, Provincial, Parish Priest, Principal, Rector, Superior, Lyngdoh Niam, bad ki riewniam baroh, ha ka Sngi Thohdieng, la kyntu ïa kine baroh bad kumjuh ruh ïa ki para nongshong shnong ban ïashim bynta ha katei ka jingïalang ba la khot pynlong da ka Catholic Association.
U Archbishop u la kdew ba ha ki bnai ba la lah, baroh ki la ïa duwai na ka bynta ka jingsuk ha ka sla pyrthei bad ha ka rukom bakyrpang na ka bynta ka jylla Manipur.
U la kyntu ban bteng ïa ka jingduwai khnang ba ka jingsuk kan wanphai sha Manipur.
“Ngi la ïohi ïa ka jingleh bym hok pyrshah ïa ki kynthei, ka jingshah thang ki ïing ki sem, ka jingshah pynjulor ki jaka mane blei, ka jinghap phet shnong da ki hajar ngut ki paidbah, bad ka jingïap briew namar ka jingïaumsnam," la ong u Archbishop.
U la ong ba baroh kin hap ban ïeng na ka bynta ka jingburom ïa ki para briew.
U Myntri ka tnad Social Welfare, Bah Paul Lyngdoh ha ka Sngi Thohdieng u la ong ba ka tnad ka la dep ban mynjur ïa ka jingthung kam jong 6 ngut ki Child Development Project Officer (CDPO) bad hapoh artaïew kin sa pynïasoh noh sha ka kam.
“Haba ïadei bad ka tnad Social Welfare, baroh shi katta ka don ka jingduna ha ka liang ki CDPO, hynrei ka khubor kaba sngewtynnad ka long ba mynta ngi la lah ban mynjur ïa ka jingthung kam jong ki 6 ngut ki CDPO," la ong u Bah Lyngdoh haba kren sha ki lad pathai khubor.
Na ka liang u Myntri u la ïathuh ba ha kiba bun ki jaka, ki don ki CDPO kiba hap peit lang ïa 2 tylli ki Block, hynrei kane mynta kan sa kylla naba la ïoh ban pynrung ïa 6 ngut bad kine kin shakri ha ki tnad treikam kiba khlem ki CDPO – kaba la pyndkoh shi kat dei ïa ka jingtreikam jong ka tnad.
“Hapoh artaïew, kine ki lah ban leit pynïasoh sha ki tnad treikam bapher-bapher," la ong u Bah Lyngdoh.
Ha kawei ka liang, haba ïadei bad ka jingsahkut pisa ki nongtrei Anganwadi ha kaba ki don ki bym shym la ïoh tulop la 6 bnai bad palat ïa kata, u Myntri u la ong ba u la dep khmih bniah ïa katei ka kam ha ka Sngi Palei ha ka jingdonlang u Commissioner & Secretary bad Director ka tnad Social Welfare.
“Ïa ka tulop jong baroh ki nongtrei Anganwadi, ngin pynkhuid lut ha kaba kut jong mynta u bnai, mut baroh ki ‘arrear’ kiba sahkut, kin sa ïoh noh.
Kaei kaba ngi la leh ka long ba ngi la pynkhreh ba hapoh ka 31 tarik mynta u bnai, ngin pynkhuid lut ïa baroh ki ‘arrear’," la ong u Bah Lyngdoh.
Ka Meghalaya Youth Tourism Development Society (MYTDS) ka la pynbna sa shisien ba ha kane ka kynti kaba mynta kan sa pynlong biang ïa ka rynsan ïakob ’thei bhabriew kaba la tip kum ka Miss Meghalaya bad ka Miss Teen Meghalaya 2023 ka ban sa long ha ka 9 tarik u Nailur, 2023.
Ïa ka Auditions yn sa pynlong ha ka 12 tarik u Nailar, 2023 ha Youth Hostel ha kaba ki nongïashimbynta ki ban shah jied kin hap ban wan shah pyntbit bad shah hikai ha ki klas ai jinghikai ka ban sdang naduh ka 28 tarik u Nailar haduh ka 8 tarik u Nailur, 2023.
Haba kren sha ki lad pathai khubor, u Bah Brian Wahlang uba dei uwei na ki nongpynïaid jong katei ka jingïakob, u la ong ba katei ka rynsan ïakob ’thei bhabriew kan ïarap shikatdei eh ïa ki samla kynthei ba kin long kiba shlur hapoh rynsan.
“Nga sngew ba ki rynsan kum kine kiba ailad ïa ki samla kynthei kan ïarap shikatdei eh ïa ki ha ki por ki ban sa wan namar lyngba kane ka rynsan kan ïarap ïa ki ba kin long kiba shlur halor ka rynsan", la ong u Bah Wahlang.
Nangta, u la ong ba ki khynnah samla ki donkam shisha ba kin long kiba shlur ban ïeng bad ban kren ïa ki mat kiba ki sngew dei ban kren bad kin pynsngew ïa la ki jong ki jingsngew namar baroh ki samla ki don la ki jong ki jingpynsngew bad bunsien kim ju ïoh lad satia ban pynsaphriang ïa ka khubor kaba ki sngew bad kane ka jingïakob kan long ka rynsan kaba biang eh ïa ki ba kin kren bad pynsngew.
“Kaei kaba bun na ki khynnah samla mynta ki duna mynta ka dei ka jingshlur bad ban don ka jingngeit halade ban pynbna ba ki lah ban leh kaei kaei", la ong u Bah Wahlang.
Nalor kata, u Bah Wahlang u la ong ba bun ki khynnah samla ka jylla ki ju don ka jingsngew ba kiwei kiwei ki samla ki kham biang bad ki kham stad ban ïa ki, hynrei haba ki ïakhun bad kiwei pat ki samla na kiwei ki jaka, la lap ba kine ki samla ka jylla ka jong ngi ki leh bha shibun eh, hynrei kaba donkam ka long tang ban ai mynsiem ïa ki ba kin long kiba shlur ba ki lah ban leh kaei kaei ha ka jingim ka jong ki ban ïoh kheit ïa u soh ka jingjop.
Na ka liang ka Kong Rochelle Wahlang kaba dei ka nongjop jong ki rynsan ïakob ’thei bhabriew ha ki por ba la leit, ka la ong ba ka kwah ban ïohi ba ki khynnah samla kin mih shakhmat ban ïakhun ha kane ka rynsan.
Ka Kong Wahlang ka long ba kum ka nongïashim bynta ha ki rynsan ïakob ’thei bhabriew katei ka rynsan bad ka jingïaid lynti jong ka, ka la pynlong ïa ka ba kan long ka briew kumba ka long mynta.
Kane ka rynsan ïakob Miss Meghalaya kan dei ha ka sien kaba saw ka ban sa pynlong biang.
Ki ar ngut shipara na ka shnong Nongtalang Mission, kaba hap ha Amlarem constituency, West Jaiñtia Hills District ki la paw pyrthei ha ka rukom rwai naduh ba wan ka jingkhangdam ïa ka pyrthei baroh kawei na ka jingwan ka khlam COVID-19.
Kine ar ngut shipara ki dei ba la tip kyrteng kum ka Mardikithei Rymbui kaba dei ka para bad ka Hun-I-Kai Rymbui kaba dei ka hynmen.
Ka sap jong kine ar ngut shipara ka la paw pyrthei hadien ba ïoh ban shimbynta ha ka Singing Audition ba la pynlong da ka phlim ‘Dhaka Escape’ ban thep ha Chwa Syiemlieh Production channel kum shi bynta ban jied nongrwai ban rwai ha kane ka  phlim (Dhaka Escape) kaba dei ha u snem 2020 katba ka dang pyrkhing bha ka jingkhangdam ha ka pyrthei baroh kawei namar ka jingwan ka khlam COVID-19.
Haba kine baroh shipara ki la pynpaw ïa ka sap rwai ha Youtube, ka Chwa Syiemlieh Film Production ka la jied ban rwai nyngkong ha ka music video ‘Nga La Ïoh Mad’ na ka phlim ‘Jingim’ kaba la dep pyllait ha u Nohprah 2021.
Hadien kata ka Mardikithei Rymbui ka la shah jied ban rwai sa ha ka music video ‘Shiteng Lynti’ na ka phlim ‘Khohwah Nongsor’ ban rwai lang bad u Ram Suchiang kaba la poi palat shi million view hapoh shibnai ha Youtube channel.
Katba ka Hun-I-Kai Rymbui ka la ïoh ban rwai ha ka jingrwai ‘Jelebi’ jong ka phlim ‘Brother of Skop’ kaba la kot palat 2 million views ha kine ki ar snem hadien ba la thep ha Youtube channel.
Kine ar ngut shipara ki la ïoh ban wan sakhi da la ki jong ki khmat ïa ka phlim ‘Khohwah Nongsor’ haba la sdang ban pyni ha Panaliar Jowai ban sngap ïa ka jingrwai ‘Shiteng Lynti’ kaba ki paidbah ki la tem ha man ki thliew iing.
Haba ïakren bad ka Mardikithei ka la pynpaw ka jingsngewkmen haba ka jingrwai ‘Shiteng Lynti’ kaba la rwai bad u Ram Suchiang ka la poi shi million view hapoh shibnai bad ka kyrmen ba kan dang ïai rwai shuh shuh katba dang mih ki sngi.
Ka la ïathuh ba mynta ka dang pule ha shnong ha Nongtalang bad kan dang bteng ban rwai lada don kiba dang khot ïa ka.
Katba ka Hun-I-Kai kaba dang pule kumjuh ha shnong Nongtalang, ka la ïathuh ba ka la nang ban rwai ka dei namar ka sdang ban rwai ha ïingmane bad ha ki jaka ba don jingïathoh bad rynsan tem ka put.
Ka la ïathuh ba ka jingïoh ban rwai lang ha ka phlim Jingim ka dei namar ki la ioh ban ïarwai lang ruh ha ka Jaiñtia Got Talent, hynrei ki khlem poi sha ka thong namar ki wan ba ar.
Haduh 73 tylli ki kam doktor ki lait thylli ha ka hospital Sorkar Pdeng kaba don ha Mawdiangdiang, kata, ka North Eastern Indira Gandhi Regional Institute of Health and Medical Sciences (NEIGRIHMS) nalor kiwei pat ki kam kiba sah thylli.
Kane ka la paw ha ka jubab jong ka Myntri Khynnah ka Sorkar Pdeng ba dei peit ïa ka tnat ka koit ka khiah, ka Dr Bharati Pravin Pawar, haba jubab ïa ka jingkylli ba la wanrah da u MP ka Lok Sabha, u Bah Vincent H.
Pala, ha ka Dorbar Lyiur ha ka Sngi Thohdieng.
Katkum ka jubab jong ka Myntri, la ïathuh ba la bhah 146 tylli na ka bynta ki kam hikai, bad na kine, 62 tylli ki dei kiba lait thylli.
Ha kajuh ka rukom, la bhah 69 tylli ki kam na ka bynta ka Group A bad kiba lait thylli ki long 23 tylli.
Na ka bynta ka Group B, la bhah 918 tylli, bad kiba lait thylli ki long 159 tylli.
Na ka bynta ka Group C, ki kam ba la bhah ki long 339 tylli bad kiba lait ki don 74 tylli.
Na ka bynta ka kam Group C MTS, la bhah 58 tylli bad dei hangne ba ym don satia kano-kano ka kam kaba lait thylli.
Kaba kham sngewbynñiaw ka long ba na ki 107 tylli ki kam Senior Resident Doctor, kiba lait thylli ki long 52 tylli, bad na ka bynta ki 90 tylli ki kam Junior Resident Doctor, kiba lait thylli ki long 21 tylli.
Kine ki jingkheiñ jingdiah jong ki kam kiba la mang bad kiba lait thylli ki dei haduh ka 21 tarik Naitung, 2023.
Haba la kheiñ kyllum, baroh ki kam kiba lait thylli ha NEIGRIHMS ki long 391 tylli.
Halor ka jingkylli jong u Bah Pala, ka Myntri ka la ïathuh ba ka Sorkar Pdeng kam don jingthmu satia ban kyntiew ïa ka NEIGRIHMS sha ka kyrdan jong ka All India Institute of Medical Sciences (AIIMS).
Halor ka jingdon ki nongwan shim dawai lane OPD, ka Myntri ka la ïathuh ba ha ka shi snem, ym duna ïa ka 3 lak ngut ki nongpang ki ju wan ban shim dawai na NEIGRIHMS.
Halor ka jingdon jong ki nongthiah pang lane IPD, ka la ong ba ha ka shi snem, ym duna ïa ka 16,000 ngut ki briew ki ju wan thiah pang ha katei ka hospital.
Shuh shuh halor ka jingkylli katno ngut ki nongtrei ‘Contractual’ ki don ha NEIGRIHMS, ka Myntri ka la jubab ba haduh mynta u don tang uwei u ‘Consultant’ uba trei ‘Contractual’.
Ha kajuh ka por, ka la jubab ba ki don ki nongtrei kiba la pynrung kam lyngba ka ‘Outsource Basis’.
Ka jingthmu ka Sorkar Jylla ban kham pynduna ïa ka dheng kali ha Shillong lehse kan dang shimpor, hynrei ki don pat katto katne ki projek kiba la nang pynwandur ban pyntreikam kiba kynthup ïa ka Flyover bad Skywalk nalor ki jaka ïeng kali bad jingtei ïa ka Secretariat thymmai ha New Shillong Township ki ban sa ïarap weng ïa ka jingeh namar ka jingkhapngiah bad ka dheng kali.
Ïa kane la ïathuh da u Myntri Rangbah u Conrad K Sangma haba kren sha ki lad pathai khubor ha ka sngi Thohdieng.
U Conrad u la ïathuh ba ka Sorkar ka la don ka jingthmu ban leh bun tylli ki projek da kaba donbynta lang bun tylli ki tnat treikam naduh ka tnat Forest, PWD, MeECL, bad kiwei kiwei ki tnat na ka bynta ban pyndonkam lang ïa ki jaka jong ki.
U la ai nuksa ruh ïa kawei ka jaka kaba dei jong ka tnat Forest ha Polo kaba dang lait bad khlem pyndonkam ha kaba la aiti mynta sha ka tnat Pynroi Sor na ka bynta ban pynwandur ïa ki jingtei jingshna ki ban long ki jingmyntoi bad yn lah ban leh ki jingpynitynnad bad ki jaka pynïeng kali.
U Myntri Rangbah u la ong ba baroh ka thong ka long ban pynduna ïa ka jingkhapngiah bad ka dheng kali.
U la ong ba na ka bynta ka Secretariat kaba thymmai, ka Detailed Project Report (DPR) bad ‘master plan’ la khmih lynti ban pynbiang ha u Risaw bad yn pyni sha ka Sorkar la kumno-kumno ha u Nohprah mynta u snem.
Nalor kane, u Conrad u la batai ruh ka jingtei ïa ki Skywalk ban kham pynbha ïa ka jingpynïasoh hapdeng ka Khyndai Lad bad kiwei pat ki jaka.
Ki paidbah ka nongbah Shillong kiba la khmih lynti la bun phew snem ban don ki surok kiba ïaid nalor lane flyover kumba long lem ha kiwei ki nongbah, lehse kin sa ïohi ïa ka Flyover kaba nyngkong eh ha kane ka nongbah ha kine ki khyndiat snem ban wan, namarba ka Sorkar ka la pynkhreh ïa ka jingpynwandur ban tei ïa kane ka surok kaba ïaid nalor na Umshyrpi sha Rhino Museum.
Ïa kane la ïathuh da u Myntri Rangbah u Conrad K Sangma haba jubab ïa ka jingkylli la ka Sorkar ka dang lah ne em ban tei flyover ha nongbah Shillong wat hapdeng ka jingbym ïoh jaka bad jingkhapngiah kaba shyrkhei.
U Myntri Rangbah u la ong ba lada dang long, yn pynjrong shuh ïa ka Flyover shaduh thaiñ Anjalee.
Lada dang ïoh jaka yn sa nang pynjrong shuh shuh sha kiwei kiwei ki bynta kiba dang lah ban leh.
Hapdeng ka jingkhapngiah kaba jur, bad ka jingthmu ka Sorkar ban wanrah ïa ki projek ban pynduna ïa ka dheng kali, ka jingkylli ka long, hato yn urlong kloi kine ki projek kum ka flyover, skywalk bad kiwei ki projek kiba lah ban pynduna ka jingkhapngiah ha nongbah Shillong.
Haba kylli halor ka rai jong ka Sorkar Pdeng lyngba ka tnat Defence ban pynhap noh ïa ki jaka jong ki Civil Cantonment ha India sha ki Municipal jong ki Sorkar Jylla, u Conrad u la ïathuh ba ha kane ka Jylla ruh ka kam mynta ka la nang ïaid na ka bynta ban pynphai ïa ki jaka kiba hap ha Civil Cantonment sha ka Sorkar Jylla lait noh ki Military Cantonment, ha kaba ka jingïakren ka dang ïaid bad ki bor ba dei khmih haba ïadei bad kane.
Haba kylli halor ka jingbymlah pynïaid da ki bos ban kit ïa ki khynnah skul ban pynduna ïa ka jingkhapngiah, u Myntri Rangbah u la ong ba ka Sorkar Jylla ka la shim ïa ka sienjam hynrei kane ka dang shimpor ban pdiang da ki kmie ki kpa namar ka don jingïadei bad ka jingsngew ïa ka jingshngaiñ ki khun ki kti.
Hynrei u la kyrpad ïa ki kmie ki kpa ban pdiang ïa kane ka jingpyrshang kaba ka Sorkar ka la leh da kaba pyntreikam ïa kine ki bos kiba la leh bad pynwandur ha ryngkat ka jingshngaiñ kaba la buh hakhmat eh.
Namar kata, u kyrmen ba namar ka jingdon kiba pdiang ïa ki bos, kan sa don ka jingpdiang bad pyndonkam ïa kine ki bos kiba kit ïa ki khynnah skul bad kan long ka jingïarap ïa baroh ban pynduna ïa ka jingkhapngiah.
Kum ban pynkynmaw, ka Sorkar Jylla ka la pyllait paidbah ïa kine ki bos kiba hap ha ka jingpeit jingkhmih ka Sustainable Transport and Efficient Mobility Society (STEMS) ha u Kyllalyngkot mynta u snem 2023, bad ki don ki bos kiba la sdang treikam naduh u bnai Jylliew mynta u snem.
U Myntri Rangbah, Conrad K Sangma u la ong ba ka jingkem halor ka jingjia ha Tura ka dei katkum ki sakhi- sabut ym ba ka dei na ka jingdonbynta bad kano-kano ka seng saiñ pyrthei.
Haba ïakren bad ki lad pathai khubor ha ka sngi Thohdieng, u Conrad u la batai ïa kaei kaba la jia ha ka 24 tarik ha por ba dang ïaid ka jingïakynduh bad ki nongïalam jong ka kynhun kaba wanrah ïa ki mat jingdawa halor ka nongbah por tlang bad roster system, bad ka jingmynsaw ki pulit pahara.
U la ong ba wat ki nongïalam jong kine ki kynhun ki la lyngngoh ïa ka jingdon ki briew ki bym lah ban ithuh bad kiba khlem donbynta ha ka jingshah jingit.
“Nga dei manga uba kwah ban leit ïakren bad ka kynhun jong kiba shah thngan ha ka jaka ba don ka shlem treikam u Myntri Rangbah wat la ka jingïakynduh ka dei ban long ha Tura Circuit House," la ïathuh u Conrad.
U la ong ba ki sakhi bad ki sabut ki don ha kaba ki briew ka aiñ ki pynshong nongrim ban ithuh ïa kiba donkti ban thaw jingkulmar ha kato ka sngi.
Haba kylli halor ka jingkynnoh u nongïalam ka TMC u Dr Mukul Sangma ba ka rukom leh ki pulit ka long ba ki long kum ki atiar jong ki heh kiba bat ïa ka bor synshar, bad ba u DGP bad SP ka West Garo Hills ki buh jingma ïa ka jingim u Myntri Rangbah, na ka liang u Conrad u la ong ba ka jingkynnoh kam shong nongrim namarba ki pulit ki pyndep ïa ka kamram ban ïada bad ki la ai jingïada ruh ïa u ha kato ka sngi bad ïa baroh kiba don ha kato ka sngi ba mih ka jingshah thombor ha ki ’riew shim kabu.
U la ong ba hadien ba la dep jia ka jingkulmar, ki pulit ki la lap ba la don sa ki maw bad umphniang petrol ban leh ïa ki kam ki ban pynthut ïa ka shongsuk shongsaiñ.
Kumta u la ong ba ka jingkem ïa ki briew kiba donkti kam dei satia kumba kynnoh ba ki dei kiba don jingïadei bad ki seng saiñ pyrthei, hynrei ka jingkem ka dei beit katkum ki sakhi ki sabut kiba la don lypa.
U Myntri Rangbah u la ong ba u la leit khnang ban ïakynduh ïa ki nongïalam kiba shah jingit da ka jingkhuid mynsiem bad ka jingthmu babha ban ïakren bad shim ka ki lad ban pynbeit ïa ki jingeh.
Hynrei ka jia pynban kumto ha kaba ki nongïalam kiba wan sha ka jingïakren ruh ki lyngngoh namarba kim ithuh ïa kito ki briew kiba wan ïalum kynsan da ki spah ngut, namar ha kiwei ki sngi ba ki shong shah jingit, ki don tang khyndiat ngut kiba wan ban ai jingkyrshan bad ai mynsiem ïa ki.
U la ong ba ka long kaba bakla ban pyrkhat ba kito kiba wan ha kato ka sngi kin shim ïa ka aiñ ha kti lajong bad leh katba sngew dei maki ban thaw ka huri-hura, katba ma u bad ka kynhun ba shah jingit ki don ka jingthmu babha ban poi sha ka jingbha ban pynbeit ïa ki jingeh kiba don hakhmat.
Kumta u Conrad u la ong ba un hap ban shim lang ïa ka jingbatai ki bor pahara lada u dei ban ïakynduh biang ha ka sien ka ban wan, bad ïa mynta la hap pynsangeh shwa tat haduh ban da pynbeit da kumwei pat.
Ka Khasi Students’ Union (KSU) ha ka Sngi Thohdieng ka la pynpaw ka jingbitar ïa kawei ka lad pathai khubor ba paw ka ri – ka ‘Times Now’ kaba la pynmih ïa ka khubor kaba noh shiliang halor ka jingjia ha Mahadev Khola.
“Lada phi peit kine ki lad pathai khubor na ri-thor, ki leh shiliang bha bad ka tarajur jong ki ka noh bha haba ïadei bad ki bar Jylla.
Haba ki pynmih ïa kano-kano ka khubor, kim ju ai ïa ka khubor na baroh arliang mamla bad lada ki ai ruh, ïa kawei ka liang (kaba dei ka liang jong ki Khasi), ki ju thoh ha kata ka rukom ban pyni ba ngi dei kiba sniew ne ba ngi bakla ma ngi," la ong u General Secretary ka KSU, samla Donald V.
Thabah haba kren sha ki lad pathai khubor.
Haba pynkynmaw ïa ka jingïakhih CCA, Them Metor, u la ong ba watla ki lad pathai khubor na ri-thor ki wan shane ban wad jingtip halor ka CCA bad Them Metor, hynrei haba ki kylli jingkylli, bad haba la pynshai halor ki jinglong-jingman, ki jingkren jong ki trai-ri trai-muluk barabor kim ju poi shano-shano naba kim ju da kham pynmih, pynban ki pynmih bha tang na ka liang ki bar Jylla.
Haba kdew ba ka jingleh jong ka ‘Times Now’ kam dei shuh kaei-kaei kaba phylla, u la buh jingkylli ba kumno kita ki nongthoh khubor ki long ki bym larkam ne bym don sap ban long nongthoh khubor namar ha ka jaka ban tih bniah ïa ka jingshisha, la shu pynmih beit ïa ka khubor kaba la ïoh tang na shiliang.
“Bun kiba la ïakren halor ka jingïashoh ïadat ba tang namar ka ‘Amul Kool’, mih ka jingïakynad hapdeng ki 2 kynhun…kam don ka jingïashoh hapoh ka jaka mane hynrei ka dei habar dukan bad ki bor ka aiñ ruh ki la kren ba ki kynhun niam – ki Balang Khristan kim donkti, ka KSU kam donkti," u la ong.
Halor ka jingkynnoh jong ka Legal Rights Observatory (LRO), Hindu Rashtra bad kawei ka sla BJP, kiba la sam ïa ka jingthoh ka LRO kiba kynnoh ba ïa katei ka kam la leh da ki dkhot ka KSU, utei u samla nongïalam u la ong ba ka ‘Times Now’ ka la shim beit tang ïa ka jingthoh ka LRO bad kam shym la wad jingtip na ka seng halor katei ka jingjia.
“Nga tharai ba don mano-re-mano ba la shu phah bad ka ‘Times Now’ ka pyni shai ïa ka jingnoh jong ka tarajur ban ïashah ïa kiwei pyrshah ïa ngi," u la ong.
Ka seng ha kawei ka liang ka la kren shai ba ai kiba kynnoh kin nang kynnoh hynrei kitei ki jingpyntieng koh tympan kin ym lah ban pynran dien ne pynduh mynsiem ïa ka seng namar kan ïeng ha kajuh ka nongrim.
“Nga tharai ki la kwah ban buh noh ïa ka KSU sharud hynrei ki don na ki bar jylla na shane kiba kynshoit ba dei ban don eiei shaphang ka KSU khnang ban shah kynnoh.
Kane ka dei ka buit jong ki ba lada ki pyni ïa ka shap jong ka seng, ki briew kiba peit kin ong ba dei kane ka seng kaba donkti," la ong u samla Thabah.
Haba kynthoh, u la ong, “Ki kynhun kum ka LRO lem bad kiwei-kiwei ki kynhun seng niam bar Jylla…ka jingthmu jong ki hi namar ki sngewthuh ba da ka thma jaitbynriew kan eh bha ïa ki, ki kwah ban pyndonkam noh da ka niam khnang ban ïakhun pyrshah ïa ka jaitbynriew Khasi kumjuh ïa kiwei ki ’riewlum ki bym dei kajuh ka niam bad ki.
"Shuh shuh u la bynrap ba kitei ki briew ki don shane watla ka ‘Headquarter’ jong ki ka lah ban dei na shabar.
“Lada dei nabar kumno tang hapoh ki khyndiat kynta kane ka LRO kan ïoh ïa ka khubor halor ka jingïashoh ha Mahadev Khola bad kynnoh ïa ka KSU," la ong utei u samla nongïalam.
Ka kynhun Legal Rights Observatory (LRO) ka khlem pat sangeh ban kren halor ka jingïakajia ha Mahadev Khola kaba la jia ha ka Lah Sngi U Blei bad ka dang pyrshang hi ban pyni ba ka dei ka jingthombor ïa ka jaka mane blei watla ki pulit ka East Khasi Hills ki la dep pynshai ba kaei kaba la jia kam don jingïadei eiei bad kano-kano ka niam.
Ha ka Sngi Thohdieng, kane ka kynhun ka la kynthoh biang ha ‘Twitter’ da kaba pynkynmaw ba ka seng Khasi Students’ Union (KSU) kumba katto katne por mynshwa, ka la leit rah da ka jingujor.
“Ka KSU ka la leit ujor pyrshah ïa ka Mahadev Khola temple; ki Alien na Mars ki la ïoh mynsiem bad ki la thombor ïa ka Temple, shoh ïa ki rangbah niam!" la ong ka LRO ha ‘Twitter’ ha kaba ha ka ktien nongwei ka la ong: “KSU submitted complaint against Mahadev Khola temple; aliens from Mars drew an inspiration n attacked temple, thrashed priest!"Shuh shuh ka LRO ka la ong ba watla ka long kumno-kumno, ka kynhun jong ka kan bteng ban ai jingïarap ïa ki 1,839 ngut ki samla pule na Meghalaya kiba don ha kylleng ka Ri India.
Nalorkata, ka la kam ruh ba kito kiba la donkti ha katei ka jingjia ha Mahadev Khola, kaba ka la kynnoh ba ka dei ka jingthombor ïa ka jaka mane, kin sa shah kem lada ki mih na Meghalaya bad mar ïa lait na Jorabat.
Lah ban kdew hangne ba ka KSU Laban Circle ha ka 5 tarik Naitung, 2023, ka la leit ban aiti ïa ka dorkhas sha u Divisional Forest Officer (DFO) ka East Khasi Hills halor ka jingsah be-aiñ ki bar jylla ha Mahadev Khola.
Katkum ka jingwad bniah jong ka KSU, ka lap ba ka tnad khlaw ka la ai jaka sha ki ’riewniam Hindu ban shna ïa ka Mandir ha Mahadev Khola ha u snem 1923 bad ka jingai jaka ka long beit thik ban lehniam bad ym ban buhai shnong.
Hynrei ha ka jingleit jurip jong ka seng la lap ba la don haduh 30-40 tylli ki longïing ba nabar Jylla bad bun tylli ki dukan (jong ki bar jylla) ba la pynïeng bad kiba wan sah ha katei ka jaka khlem kot khlem sla.
“Kaba kham ishyrkhei ka long ba ïa kane ka jaka ki Dorbar Shnong kim shym la kam namar ba ka dei hapoh ka jingpeit ka tnad khlaw bad ki bar jylla ki ïoh rung ïoh mih katba mon khlem kano-kano ka jingpyrkhing," la ong ka kyrwoh na ka seng ha ka 5 tarik Naitung.
Ka KSU ka la kdew ruh ba ïa ki jaboh na ki tyllong ïing la lap ba la pyntuid beit sha ka wah bad ïa ka jaboh la shu bret pathar khlem da ñiewkor ïa ka mei mariang.
Shuh shuh ka la bynrap ba katei ka jaka ka long ruh kum kawei na ki ktem jong ki nongdih drok bad bun tylli ki jingjia shah tuh sha lute kiba ju jia na ka por sha ka por.
Na ka liang u DFO u la pan por na ka Seng ba un leit jurip bad ban pynmih ïa kitei ki briew kiba sah be-aiñ.
Ka Mawlai Sports Club ka la rah ïa ka nam lahduh jong ka Shillong Sports Association’s (SSA) Wo-men’s League 2023 hadien ba pynliem noh ïa ka Laitkor Sports Club da 3-1 kol ha ka final kaba la long ha ka sngi Saitjaiñ ha madan SSA Stadium, First Ground, Polo.
Lah ban pynkynmaw ba ka Mawlai ka la ïoh rah teng ïa ka nam lahduh jong kane ka lympung ha u snem ba la dep ruh da kaba pynliem hi ïa ka Laitkor ha ka final.
Haba phai sha ka jing-ïalehkai final, ka la long kaba itynnad bad ïakhaid bha ha kaba sdang bad dei ha ka minit kaba 15 ba ka Sunalinda Iawren ka la ïoh thep ïa ka kol ba nyngkong ka Mawlai, hynrei ha ka minit kaba 36 lyngba ka jingïakhun tyngeh, ka Laitkor ka la ïoh ban pynphai ïa kane ka shi kol ba la khyrwit da ka Iawanlang Nongbet.
Watla ka la lah ban pynïakhaid hynrei tang hadien 4 minit, kata ha ka minit kaba 40 ka Mawlai ka la lah ban pyntam biang lyngba ka kol ba la khyrwit da ka Charlinda Nongtdu bad ka Ideibanri Kharpan kala thep ïa ka kol kaba lai ha ka minit kaba 50 kaba la biang pura ïa ka Mawlai ban rah biang ïa ka nam lahduh jong katei ka lympung.
Watla ha kane ka jing-ïakhun la don kiba mad ïa ka jingjop bad jingrem hynrei kine ki ‘thei samla ki la lah ban pynpaw ïa ka rukom ïalehkai kaba itynnad kaba kdew bad pyni ruh ba ka jingïalehkai phutbol jong ki kynthei hapoh ka jylla mynta ka la sdang ban kiew.
Ha kane ka sngi, ka Director of Sports and Youth Affairs, ka Kong Isawanda Laloo ka la ïadon lang kum ka kong-san bad ban aiti ïa ka song pisa da ka cheque kaba T.
30000 bad ka trophy sha ka Mawlai kaba la long ka lahduh, katba ka Laitkor SC kala ïoh pdiang ïa ka cheque kaba T.
18000 ryngkat bad ka trophy.
Ha kane ka sngi la ïa-donlang ki nongkitkam ka SSA kiba kynthup ïa u Bah Karsing Kurbah, Bah Prosper Warjri bad Freddy Kharpran bad kiwei kiwei.
Ka Priyanka Latam jong ka Lumparing SC kala ïoh khur ïa ka khusnam Best Goalkeeper, ka Nisilia Majaw jong ka Laitkor SC kala ïoh ïa ka khusnam Player of the Tournament bad ka Suna-linda Iawren jong ka Maw lai SC kala ïoh ïa ka khusnam Player of the Final.
Ka Myrjai Sports Club ka la khur ïa ka jingjop, katba ka Da I hi Mynsngat Sports Club bad ka SCSC Nonglatem ki la ïakhaid bad ban ïasam mar shi point ha ka lympung ïalehkai 3rd Division Tournament Football Tournament-3rd Adelbert Laloo Memorial Trophy ba la pynïaid da ka West Jaiñtia District Sports Association (WJDSA).
Haba phai sha ka jingïakhun kaba la long ha madan Kiang Nangbah Stadium, Jowai ha ka sngi Saitjaiñ, ka Myrjai ka la lah ban pynliem noh ïa ka Khlieh Shnong Ialong da 2-0 kol.
Ïa kine ki kol jong ka Myrjai la thep da u Jumonki Phawa ha ka minit kaba 5 bad u Bahduh Phawa ha ka minit kaba 44.
Haba phai pat sha ka jingïalehkai kaba bud, ka jingïakhun kaba la long hapdeng jong ka Da I hi Mynsngat pyrshah ïa ka SCSC Nonglatem ka la kut noh ha ka jingïakhaid da mar shi kol bad ban ïahun ban ïasam mar shi point.
Ïa ka kol jong ka Da I hi Mynsngat la ïoh ban thep da u Heltwis Pyrtuh ha ka mint kaba 45 katba ïa ka kol jong ka SCSC Nonglatem la thep da u Living Suja ha ka minit kaba 60.
Ka Thad Football Club ka la ïoh rah ïa ka nam lahduh jong ka lympung ïalehkai phutbol kaba la pynlong da ka Umsning Sport & Cultural Club (USCC) hadien ba ka lah pynliem noh ïa ka Warrior Umran Diary da 1-0 kol ha ka final.
Haba phai sha ka jingïalehkai final kaba la wan ban sakhi da ki nongkyrshan na baroh arliang, la sakhi ba ka jingïakhun ka la long kaba ïakhaid bha hapdeng ki arliang mamla bad kaba itynnad.
Hynrei ka shi kol ba la ïoh khyrwit ha kane ka jingïalehkai, ka la biang pura ïa ka Thad FC ban jop bad rah syndon ïa ka nam lahduh.
Ïa kane ka lympung ïalehkai la wan pynhap pyrda da u Bah Rayonald Kharkamni, President ka Ri Bhoi District Cricket Associa-tion kum u kongsan ha ka jingïadonlang u samla James H Mawphniang, General Secretary ka KSU, North Khasi Hills, kiwei kiwei ki riew pawkhmat nalor ki nongkitkam jong ka Umsning Sport & Cultural Club.
Haba ai jingkren ha kane ka sngi, u Bah Rayonald Kharkamni u la pynpaw ïa ka jingkmen ban ïa donlang ha kane ka sngi ba pynhap pyrda ïa ka lympung ïalehkai kaba la long kum ka rynsan ban ailad ïa ki samla donsap ban ïashimbynta ban sei ïa la ki sap ki phong ïalehkai phutbol kaba dei ruh ka kam ïalehkai kaba la pynim jakpoh ïa kiba bun ki ‘rang bad ki ‘thei ïalehkai phutbol jong ka jylla Meghalaya.
U Bah Kharkamni u la ai khublei kyrpang ruh ïa ki nongïalam ka Umsning Sport & Cultural Club kiba la ai ïa ka jingïatreilang ha kaban ai ïa ka jaka ban pynlong kum ka jaka pyntbit (net practise) ha ka kam ïalehkai kriket ka thaiñ Umsning kaban long shisha ka jingmyntoi na ka bynta kito ki samla kiba donsap ha ka jingïalehkai kriket bad kiba angnud ban kiew ha kane ka kam ïalehkai.
“Kum ki nongïalam jong ki Sport Association, ngi don shisha ïa ka jingkitkhlieh kumno ban kyntiew ïa kine ki kam ïalehkai bad ruh ban plie ïa ki lad ki lynti ban plie lad ruh ïa ki samla donsap ban ïoh ïa ka rynsan ban pyntbit bad ban kiew shuh shuh ïa la ka sap ka phong bad ruh ban long briew man briew lyngba kine ki kam ïalehkai", ong u Bah Kharkamni.
Ka Lyngdoh Maram Sports Club bad ka Mawkarah Sports Club ki la khur ïa ka jingjop ha ka lympung ïalehkai Second Division League 2023 Football Tournament ba la pynlong da ka Pyndengumïong District Sports Association jong ka Eastern West Khasi Hillsfrom ha ka sngi Saitjaiñ ha madan Madan Dommawlum.
Haba phai sha ka jingïalehkai, ka Lyngdoh Maram SC ka la pynliem noh ïa ka Myriaw Sports Club da 5-0 kol.
ïa kine ki kol la ïoh ban khyrwit da u Albirth Kharjana ha ka minit kaba 15 bad 64, u Dibor Kharjana ha ka minit ba 2, u Tyngshain Kharjana ha ka minit ba 53 bad u Borsing L Mawlong ha ka minit ba 75.
Ha kane ka jingïalehkai, ïa ki kol jong ka Mawkarah la ïoh ban khyrwit da u Damut Nongrang ha ka minit ba 42, u Nickstar Nongrang ha ka minit ba 64, u Tenbok ha ka minit ba 80 bad u Banikstar Mawblei ha ka minit ba 83 katba ïa ka shi kol jong ka Nala Rympei pat la ïoh ban thep da u Dhoni Thangkhiew ha ka minit ba 69.
Haba phai pat sha ka jingïalehkai kaba ar, ka Mawkarah SC ka la lah ban pynliem noh ïa ka Nala Rympei Sports Club da 4-1 kol.
Ka Rympei PIP Sports Club ka la ïoh khur ïa ka nam lahduh jong ka lympung ïalehkai ba la tip kum ka “1st Open To All 40 Above Veteran Cup Football Tournament" ba la pynïaid da u Marlangki & Friends.
Kane ka nam lahduh ka la wan urlong hadien ba ka Rympei PIP ka lah ban pynliem noh ïa ka Friends United da 1-0 kol ha ka jingïakhun final kaba la long ha madan Mini Stadium, Wahiajer ha ka sngi Saitjaiñ.
Ïa ka shikol ka Rympei PIP ha kane ka jingïa-lehkai final la ïoh ban khyrwit da u Marlangki Suting ha ka minit kaba 36 kaba la biang pura ïa ka Rympei PIP ban jop ïa kane ka jingïalehkai.
Ka Rympei PIP kaba long ka lahduh, ka la ïoh ban khur ïa ka song pisa kaba 30 hajar tyngka katba ka Friends United kaba ka la shah rem ha ka final ka la ïoh khur 20 hajar ryngkat ka trophy.
Ïa kane ka lympung ïalehkai la wan ban pynhap pyrda da u Waheh Shnong barim ka Wahia-jer u Bah Kmenlang Shylla ha ka jingïalang lyngkot kaba la pynïaid da u Da-u-ni Phawa ha ka jingdonlang ki katto katne ki riew rangbah ka shnong bad ki nongkyrshan jong ki kynhun.
Ka Ladthadlaboh Sports Club ka la khur jingjop ha ka lympung ïalehkai Independence Day Cup Under-17 Football Tournament ba la pynïaid da ka West Jaiñtia District Sports Association (WJDSA).
Kane ka jingjop ka la wan urlong hadien ba ka Ladthadlaboh ka la pynliem noh ïa ka FAM da 2-0 kol ha ka jingïakhun kaba la long ha madan Kiang Nangbah Stadium, Jowai ha ka sngi Saitjaiñ.
Ïa kine ki ar kol jong ka Ladthadlaboh la thep da u Chanmi Phawa ha ka minit kaba 51 bad u Fourly Phawa ha ka minit kaba 57.
Haba phai pat sha kawei ka jingïalehkai jong kane ka lympung, kaba la long hapdeng jong ka Sohmynting Sports Club pyrshah ïa ka Pynthor Youth Social Welfare, ka la kut noh ha ka jingïakhaid khlem da don kiba lah ban pynkhih jar.
Ka PFR Football Academy ka la lah ban pynliem noh ïa ka Mawtneng Sports Club da 2-0 kol ha ka jingïalehkai jong ka lympung Knockout Football Tournament ba la pynlong da ka Ri Khasi SCSC ha Madan Kurkalang, Bhoirymbong.
Haba phai sha kane ka jingïalehkai kaba la long ha ka sngi Saitjaiñ, ïa ki ar tylli ki kol jong ka PFR Academy la khyrwit da u Samlang Rympei ha ka minit ba 64 bad u Fairming Suting ha ka minit ba 80.
Ka jingïalehkai ban wan jong kane ka lympung kan long hapdeng ka Meghalaya Police pyrshah ïa ka Mylliem Sports Club ha ka 2 tarik Nailar, ka ban dei ruh ka jingïalehkai kaba khatduh jong ka round kaba nyngkong.
Ka jingïakhun ïa ka pre-quarterfinals kan sdang naduh ka 5 tarik Nailar ka ban long hapdeng ka Risyon Football Club pyrshah ïa ka Shillong Lajong Football Club reserves.
Ki ar tylli ki ri ki la shaïong hi ngaiñ hadien ba ki la shah pynliem noh ha ki jingïalehkai pyrshah kaba la long ha ka lympung FIFA Women’s World Cup 2023 ha ka sngi U Blei.
Haba phai sha ka jingïalehkai, ka kol kaba la ïoh ban khyrwit da ka Manuela Vanegas ha ka minit kaba 97 ka la pynshaïong hi ngaiñ ïa ka Germany kaba la mad noh ïa ka nam rem hakhmat ka Colombia.
Ha kane ka jingïalehkai, ka Linda Caicedo ka la ïoh ban khyrwit ïa ka kol kaba nyngkong jong ka Colombia hynrei ha shwa ban wai ka jingïalehkai ha ka minit ba 89, ka Germany ka la ïoh ban pynphai ïa kane ka kol lyngba ka Alexandra Popp hynrei ka kol kaba la ïoh thep da ka Vanegas ka la pynlong ïa ki nongkyrshan ka Colombia ban kmen bad shad ha madan phutbol kaba ha Sydney, Australia.
Kane kan dei ka jingshah rem kaba nyngkong eh jong ka Germany ha ka group stage jong ka lympung World Cup, kata naduh u snem 1995.
Ka jingïalehkai ba khatduh jong ka group kan long ha ka 3 tarik Nailar, ha kaba ka Colombia kan ïakhun pyrshah ïa ka Morocco bad ka Germany pyrshah ïa ka South Korea.
Kumba ka long mynta, ka Colombia ka donkam tang shi point ban don hakhlieh duh jong ka group, katba ka Germany ka donkam ban jop ban pynthikna ban jam sha kawei pat ka kyrdan.
“Ka long kaba shisha, ba phi donkam ban kmen bad mastieh namar kane ka dei ka jingjop kaba khraw na ka bynta ka ri baroh kawei," la ong u Assistant Coach ka Colombia u Angelo Marsiglia.
Ha kawei pat ka jingïalehkai, ka Morocco ka la khur ïa ka jingjop kaba nyngkong eh ka jong ka, ha ka lympung Women’s World Cup hadien ba ka la pynshaïong hi ngaiñ ïa ka South Korea.
Ka Ibtissam Jraidi ka la khyrwit ïa ka kol kaba nyngkong jong ka Morocco ha kane ka World Cup ban pynjop ïa kane ka ri kaba bat ïa ka kyrdan kaba 72 ha ka pyrthei bad pynshaïong ngaiñ ïa ka South Korea kaba bat ha ka kyrdan kaba 17.
“Ngi da sngewkmen eh shi katdei ba ka jingtrei shitom jong ki, ka la seisoh.
Kane ka jingjop ka dei na ka bynta ka Morocco bad Arab, u dei u soh jong ka jingtrei shitom ka jong ngi," ong u Jraidi.
Kumba ka long mynta, ka South Korea ka la shah rem ha baroh ar tylli ki jingïalehkai bad kan hap ban jop ha ka jingïakhun pyrshah ïa ka Germany.
Ha kiwei pat ki jingïalehkai, ka Norway ka la lah ban pynliem noh da 6-0 kol ïa ka Philippines bad ka Switzerland ka la ïakhaid ha ka jingïakhun pyrshah ïa ka New Zealand.
Ka Barcelona ka la bteng ban khur jingjop ha ka jingleit ïalehkai paralok sha USA, hadien ba ka la pynliem noh da 3-0 kol ïa ka Real Madrid ha ka jingïalehkai kaba la long ha Arlington, Texas.
U Ousmane Dembele u la ïoh ban khyrwit ïa ka kol kaba nyngkong tang katto katne minit jong ka jingsdang ka jingïalehkai, katba ïa ka kol kaba ar bad ba lai pat la thep da u Fermin Lopez bad Ferran Torres.
U rangïalehkai ba la soi thymmai u Jude Bellingham u la ïoh ban mih madan ha kane ka jingïalehkai bad ka bol kaba u la shut ka la leit ban dei beit ïa u diengkol.
Ka lympung ïalehkai SSA U-20 4th Division Football League 2023 ba la pynlong da ka Shillong Sports Association (SSA) kan bteng biang ha ka sngi Nyngkong ha madan Polo, ha kaba yn pynlong ïa ki ar tylli ki jingïalehkai.
Ka jingïalehkai kaba nyngkong ka ban long ha kane ka sngi, kan long hapdeng ka Nongkolew Sports Club pyrshah ïa ka Mawphlang Sports Club ha ka por 2 baje mynsngi.
Katba ka jingïalehkai kaba ar jong kane ka lympung kan long hapdeng ka Mawreng Sports Club pyrshah ïa ka Madanriting Sports Club ha ka por 4.
15 janmiet.
Ha kine ki khyndiat sngi, u Myntri Rangbah, Conrad K Sangma, u la ong ba ka jingthmu ka sorkar jylla ban kham pynduna ïa ka dheng kali ha Shillong lehse kan dang shim por, hynrei ki don pat katto katne ki projek kiba la nang pynwandur ban pyntreikam kiba kynthup ïa ka ‘Flyover’ bad ‘Skywalk’ nalor ki jaka ïeng kali bad jingtei ïa ka Secretariat thymmai ha New Shillong Township ki ban sa ïarap weng ïa ka jingeh namar ka jingkhapngiah bad ka dheng kali.
Ngi kwah ban pyntip hangne ba kita ki jingphohsniew ban shna ïa ki ‘Flyover’ bad ‘Skywalk’ ki la don wat naduh shwa ba u Conrad un rung sha ka saiñpyrthei.
Ngi sngewthuh ba kiba bun na ki nongïalam jong ka jylla ki shyrkhei bha ban phohsniew, hynrei ki duna pat ha ka liang ban pynurlong ïa kita bad namarkata, ki shu kut noh ha ka jingphohsniew ruma.
Ban pynurlong ïa kitei ki jingphohsniew kiba la shu kylla thymmai jait ba ka dei ka sorkar kaba la wan ha ka bor ha u bnai Lber, u Conrad u la ïathuh ba ka sorkar ka thmu ban leh bun tylli ki projek da kaba don bynta lang bun tylli ki tnat treikam naduh ka tnat Forest, PWD, MeECL, bad kiwei kiwei ki tnat na ka bynta ban pyndonkam lang ïa ki jaka jong ki.
U la ai nuksa ruh ïa kawei ka jaka kaba dei jong ka tnat Forest ha Polo kaba dang lait bad khlem pyndonkam ha kaba la aiti mynta sha ka tnat Pynroi Sor na ka bynta ban pynwandur ïa ki jingtei ki ban long ki jingmyntoi bad yn lah ban leh ki jingpynitynnad bad ki jaka pynïeng kali.
U Myntri Rangbah u la ong ba baroh ka thong ka long ban pynduna ïa ka jingkhapngiah bad ka dheng kali.
Ngi kynmaw ba katto katne snem mynshwa ha ka por ba u Dr Mukul Sangma u dang long kum u Myntri Rangbah, u la ïathuh ba ka sorkar jong u ka kwah ban pynwandur ïa ka Polo ba kan long kum kata ka Times Square kaba don ha nongbah New York.
Hynrei haduh mynta, ka khlem urlong satia.
Ha kajuh ka rukom, ka jingïakren ban tei ïa ki ‘Flyover’ bad ‘Skywalk’ ki dei kiba la slem bah.
Ha kato ka por ba la ïakren, ka Shillong ka la khapngiah na ka jingbun palat ki kali.
Mynta lei ka la nang kham palat.
Ka jingeh ha Shillong ban shna ïa kita ki ‘Flyover’ bad ‘Skywalk’ ka dei namar ka jingbym don jaka.
Shibun bah ki jaka puta ha Shillong ki hap hapoh ka jingpeit jong ka Cantonment Board kaba dei jong ki shipai.
Ngi ïohi ba ki shipai kim ju kham ai jaka na ka bynta ka jingmyntoilang jong ki paidbah.
Ki ïaleh beit ban nang pynbun ïa ki kynroh bad ki jingpyrkhing namar ka jingsheptieng ïoh jia eiei.
Ki sorkar ki la wan la leit, hynrei ki khlem lah ban ïakren sngewthuh bad ka Cantonment Board lane bad ka Tnat ïada Ri kumno ban ai jaka lem ban ïoh pynwandur ïa kitei ki jingphohsniew kiba la kylla long pynban ki jingphohsniew kynsha.
U Conrad u don lang ha kajuh ka sorkar ha Delhi bad ka dei ka kamram jong u ban ïakren bad u Myntri ïada Ri, u Rajnath Singh, bad ban pynkohnguh ïa u ba dei beit ban ai jaka.
U Conrad u la dei ban shim nuksa na uwei u Myntri Rangbah barim ka jylla, kata, u (Late) Bah EK Mawlong, uba la pyni da ka kam ha u snem 2000-2001 kumno ban pynïoh jaka na ki shipai ban tei ïa ki jingshna ki ban ai jingmyntoi ïa ki paidbah nongshong shnong.
Ban shu ïa phohsniew bad pynphohsniew ïa ki paidbah ka long kaba suk bha.
Hynrei ban pyntreikam ka dei kaba eh na ka daw jong ka jaka.
Ka jingeh ha kaba ïadei bad ka jingbym ïoh jaka kam dei tang ha Shillong, hynrei wat sha kiwei pat ki jaka jong ka jylla.
Ngi sngewthuh ba tang ban pynheh surok ruh, ki nongshong shnong kiba bun kim kwah ban ai jaka namar lehse ka bai lutksan ba siew ka sorkar kam biang.
Haba la thied rem ïa ka jaka shimet, mano pat ban die ha ka dor kaba tad? Don ruh kiba shu kwah ei ïa ki jaka ban ïoh pynïar ïa ki jingtei.
Mano uta u ban shu ai ei kat ïa ka jaka? Namarkata, ngin ïa ai por ïa u Myntri Rangbah ba un pynurlong ïa kita ki jingphohsniew ka sorkar jong u, hynrei katba ym pat lah ban ïoh jaka, ka sorkar kan sa shu ïaid ruma hajuh shi hajuh.
Ka Khyndew bad ka Meimariang ka long ka nongpyndap bam ïa ngi ki briew.
Ka khyndew ka long kum ka Kmie kaba ai buiñ ai thiang ïa ki khun ba kin heh kin san.
Khlem ka khyndew ngim lah ban im ha kane ka sla pyrthei.
Ka khyndew kaba pynmih bun kiei kiei kum ki soh ki pai, ki jhur ki jhep, ki jait phan ba lai phew jait.
Ka pynmih ruh ia u kba, u krai, u kew, u barli, ka kait ka shriew, etc.
Ka khyndew ka pynmih ki jait dieng ba lai phew jait kaba ai jingmyntoi ïa ngi ki briew ban ioh shna iing shna sem.
Ka khyndew ka pynmih ki jait dawai kynbat ban ïada na ka pang ka shitom ïa ngi ki briew.
Ka khyndew bad ka Mei mariang ka long kum ka jaka rep ba kongsan tam kaba pynim ïa ngi ha baroh ki rta ka jingim jongngi ki briew.
Baroh ki jait jingbam ba ngi ki briew ngi ioh bam ki mih na ka khyndew.
Ka khyndew ka long ka nongbsa  nongpjah ia ngi ki briew, bad ki mrad.
Ka khyndew ka long ruh ka nongrim nongsumar ïa ngi ki briew.
Ka ai ïa u jing-thung uba ngi ki briew ngi ju rep ha ka khyndew.
Ka khyndew ka pynioh spah pynioh kamai napoh ka Meimariang Ka khyndew ka pyndap bam pyndap sa ïa ngi ki briew ha satlak ka pyrthei.
Lyngba ka khyndew ngi ioh bam.
Ka khyndew ka pynmih ïa ki marpoh khyndew kum ka ksiar, ka rupa, u Dewiong, u Mawsiar, u Mawshun, u Mawleiñ, u Uranium, ka umphñiang Petrol, ki mawlynnai bapher bapher ngi ioh na ka khyndew.
Ka khyndew ka pyndap ïa kiei kiei ki jingdonkam jongngi ki briew.
Khlem ka khyndew ngi lah ban ïap tyrsaw khlem ioh bam ei ei.
Baroh ki jingthaw ba im ruh ki im ki ioh bam na ka khyndew bad ka Meimariang.
Kane ka long ka jingkordor jong ka khyndew bad ka Meimariang.
Hapoh Sor Shillong jaboh – jabaiñ ïa ki building baheh baheh don napdeng jong kine kiba sñiewdur, don pat kiba bha briew dur, napdeng jong kine ki building don kiba tei da kaba kamai Umsyep HOK don pat kiba kamai da ka Umsyep kaba shukor – THOK – tuh.
Wat lada ngi la iohi kat kine ki building baheh baheh, kaba la pynlyngngoh kyndit ïa ngi ki Paidbah, ba kumno mo? Ka Meghaloi ka hap ha ka kyrdan kaba 2 (se-cond) ha ka liang jong ka jingduk tasam ST hapoh ka Ri India baieid jong ngi?Te, ha kaba ïadei bad kane ka mat (issue) baroh ngi tip ïa ka daw (genuine good reason) tangba ngim shlan satia ban pynpaw ïa ka jingshisha bad kane ka dei ba ïa ka Pisa ba dei ban poi sha kiba Duk ST (less fortunate) kam ju poi, lada poi ruh duna shibun eh na kaba dei ban ioh, te, kumta haba kam poi kumne katkum ki jingdonkam, ngi kiba Duk ngi ïai kylla Duk shi Duk (katba nang rep, nang syrdep).
Balei mo? Ka Pisa kam poi shaba dei ban poi? Hangne ruh ngi tip shai kdar (crystal clear), ïa ka daw.
bad kata ka dei ba la shongkulai ka jingbuaid – tyngka.
Ym dei satia buaid – kyiad.
Hooid, mynta ïalade ba nga la tymmen ngam lah shuh 1/2 bilor man la ka sngi, tang mynmiet shwa ban bamja miet tuk – tak tang ban bang ka Ja -jingtahmiet, katba ha ka buaid – tyngka ym ju don jingthew, dei ka Plapei tyngngian shi tyngngian lano-lano ruh kam ju dap, namar kaba shu pei beit baroh 24 kynta.
Kumba ka long mynta shim hi ïa ki Govt, contract works order bad hadien ba la dep trei thohmut – thohmat soi hi ïa ki Bills.
Hooid, don kata ka Anti Corruption Directorate, u Khlieh dei u Commissioner Vigilance, tangba hangne ruh shitom ban trei kam.
To, ïa U TRAI ngin ïaroh bad ïa ka Pisa ngin ïa TROH.
Namarkata la kyrpad jur ïa kito kiba dei peit ïa ka Pisa – pilaiñ ba kin sngew-bha nangne sha khmat ban pynpoi ïa ka Pisa thik tang shaba donkam, ym dei ban jah noh ha lynti bad poi sha ki Plapei buaid – tyngka, khnang ba ngin ïa kiew ha ka liang ka jingriewspah.
Lada phi dang ïa mlien ban pynpoi tang sha ka Plapei, buh jingkynmaw ba ngin nym lah ban shuh ban khie-khlieh.
U paralok jong nga u la ïathuh khana, ade, phi tang ban ioh ïa ka jingsoi ne signature na ki Heh ki haiñ donkam ban bret Rs 5,000.
00 – 10,000.
00.
Balei mo shu ïai ud shaphang ki Coke Factory, etc ? Kine baroh ki pynpaw tang ïa ka jingarsap jong ngi hi, namar ba ha ka por ba ki wan tei ïa kine ki Coke Factory ki shnong lane ki paid nongshong shnong, lane ki seng bhalang lane ki bor pynïaid shnong ki tip bha, namar ba trei kam ka jingbuaid – tyngka.
Baroh ngi tip ba kino kino ki Projects, ki Nongpynïaid Shnong ki dei ban tip katkum ka Aiñ Sorkar, te, kumno pat shaphang ki Coke Factory? Balei ka Shnong bad ki Nongpynïaid Shnong kim tip seh? Ngam lah phi ban shu tei Coke Factory katkum ka mon sngewbha ba laitluid jong nga ha Shnong la jong khamtam sha Shnong jong kiwei pat, khlem da ioh bor (NOC) na ki khlieh nongpynïaid Shnong.
Lada ngi pyndonkam ïa ka common sence.
Hangne ngi dei ban sngewthuh ba don ei – ei kaba shyrkhei (horrifying wicked) sha lyndet, te, kumta ngi shu ud arsap.
Sngewbha sangeh noh ban pynpaw ïa ka jingbiej arsap jong ngi ki Rengmattah.
Namar ngin nym lah satia ban pynbiej ïa ki Bar jylla ba stad.
Ka jingpaw kyrteng jong ki Crorepatti tang 12 ngut na ka 20 ngut tang ki Politician suda.
Nangno mo ki ioh Pisa? Ym don non – Politicians bad kam mut satia ba ka Meghaloi ka dei kaba riewspah.
Namar ïa ka Pisa jong kiba Duk tasam ST la kjit lut ki Pla – pei (buaid – tyngka).
Ka United States ha ka Sngi Thohdieng ka la pynbna ia ka song jingiarap ba $345 Million sha ka tnat shipai jong ka Taiwan.
Kane ka long hadien ka jingïakynad bad ka China halor ka jing-iadon bynta jong ki bor ba nabar bad ka Taiwan.
Katei ka song kan kynthup ia ki kuli, ki tiar siat bad kiwei- kiwei, kiba ka United States ka la mang na ka bynta ka tnat shipai jong ka Taiwan namar kumba la iohi bad sakhi ha kine ki khyndiat por ba la leit, ka Taiwan ka ap jingma bha na ka jing-leit syntiat bad jingleh don bor jong ka China la ka long shabar ne hapoh ruh jong u pud-u sam katei ka ri dewlynnong Taiwan.
Kumjuh ruh na ka liang jong ka tnat iada ka Taiwan, ka la ai khublei bad pdiang sngewbha ia kitei ki jingiarap jong ka United States na ka bynta ban pynbit pynbiang ia ki jingiada jong katei ka ri dew lynnong kaba rit.
Shuh shuh ruh ki heh ka Taiwan ki la pynbna ba ka Taiwan bad ka United States, kin nang iatrei lang shuh shuh nangne sha khmat naka bynta ban pynkhlaiñ ia ki jingiada hapoh Taiwan bad kumjuh ruh ban wanrah ia ka shongsuk- shongsaiñ hapoh jong katei ka ri kaba ap jingma na ka jing-leit thombor jong ka China.
Namar kumba la ju ïohsngew ruh na ka por- sha ka por, ba ka China ka ju kam trai ia katei ka dew lynnong bad ong ba ka Taiwan ka long hi ka bynta ba shu pait na ka China bad ba ka China kan sa pyniasoh biang ia katei ka bynta sha lade ynda ka la sngew donkam.
Katkum ki khubor la ong ba ka Australia ha ka Sngi Saitjaiñ, ka la pynsangeh noh shwa ia ka jingpynkilan ia ki shipai liengsuiñ ka Australia bad ka United States hadien ba kawei ka liengsuiñ ‘Helicopter’ kaba iadon bynta ha katei ka jing pyn kilan ka la leit hap ha ki bynta jong ka Pacific bad 4 ngut ki dkhot ka tnat shipai ki la jah rngai ha katei ka jingjia.
U Myntri ka tnat iada jong ka Australia, u  Richard Marles, u la ong ba katei ka liengsuiñ MRH-90 Taipan ka la leit hap bakla ha ka miet jong ka Sngi Thohdieng ha ki bynta jong ka duriaw Pacific hajan ka Hamilton Island jong ka Queensland.
Kitei ki shipai kiba don ha katei ka liengsuiñ ki dei kiba ïashim bynta ha ka jing pyntbit bad jing kilan jong ki 30,000 ngut ki shipai ka Australia bad United States bad kumjuh ruh ki shipai na kiwei de ki ri.
Kawei ka briew na Netherland ka la pynpaw pyrthei ba u khun jong ka u ioh ban thied ia ka suloi AK-47 na kawei ka website kaba pynpoi ruh da kaba suk ia katei ka suloi haduh ha iing.
Haba ïakren bad ki lad pathai khubor, ka Barbara Gemen, ka la iathuh ba u khun jongka u la ngop bad ioh mynsiem ha ki kam runar wat dang naduh kane ka rta bad kumta ruh khlem da pynslem ka la pyntip noh sha ki bor ba dei khmih khnang ba kin ioh ban tehlakam ia ki nongpynïaid jong katei ka website kaba sniew bad ban tehlakam ruh ia ki jingma kiba ap ia ka ri baroh kawei namar lada baroh ki riew paidbah ki ioh ban thied tiar siat da kaba suk ha katei ka rukom, ka jingma kaba khraw ka ap ia ka ri bad ka jaitbynriew baroh kawei.
Katei ka briew ka la iathuh ba u khun jong ka u la ngop ha ki kam thok- kam shukor ‘hacker’ ban leh thok bad peit tuh ia ki kam ki jam ki bym dei watla u dang don ha ka rta kaba dang rit bha bad kane ka long ka jingma ia ka iing- ka sem bad ia ka jingim jong u hi lada kam lah ban tehlakam bad pynbeit noh ia u naduh kane ka por.
Shuh shuh ruh ka la iathuh ba utei u khynnah rit u iadei kam lang bad kiwei de ki runar ‘hacker’ kiba phah ia u ban dawa pisa bad ban tuh pisa da ki rukom bapher.
Hynrei kam shym poi pyrkhat ia kitei ki jingleh jong u khun jongka dei tang haduh ba kan da ioh pdiang ia katei ka suloi AK-47 ba la pynpoi haduh ha jingkhang iing jongka- ba kan sa sngewthuh ba u khun jongka u la ngop shisha ha ki kam runar kiba heh bad ka jingma kaba khraw kaba ap ia u bad ia ki paidbah nongshong shnong nangne shakhmat lada kam pynpaw paidbah noh ia katei ka jingleh bakla jong u ha kat katei ka rta.
U heh ka United Nations (UN), u Antonio Guterres ha ka Sngi Palei u la kyntu ia ki tnat bapher jong ka pyrthei ban shim khia noh halor ka jingkylla ka suiñ bneng namar ka jingkhluit jong ka pyrthei ha une u Naitung ka la tam ia ka jingbuh rekod ha baroh shi katta ki por bad ki snem ba la leit bad ka long ka jingma kaba khraw ia ka pyrthei lada lah palat ka jingkhluit.
Haba ai jingkren sha ki lad pathai khubor hapoh New York, u General Secretary ka UN u la ong ba ka jingkhluit jong ka suiñ bneng ha kane ka Lyiur ka long kaba palat haduh katta bad kam long shuh ia ka pyrthei ban dang kheiñ sting ne leh bym suitñiew ia ka jingkylla ka suiñ bneng ha kane ka por.
Kiba bun na ki khynnah, kynthup ïa kito kiba na ki skul Army Public Schools, ki la ïoh ïa ki Call bad ki WhatsApp Message na ki Pakistani Intelligence Operatives (PIOs), ha kaba la bthah ïa ki ba ki la dei ban pynïasoh bad ki kynhun ha ki lad phah khubor bad ban phah ïa ki jingtip kiba bniah, la ïathuh ka tyllong khubor kaba la wan na ka tnat shipai Army ha ka sngi Ba-ar.
Ki khynnah pule ki ju ïoh ïa ki Call bad ki WhatsApp Message na ki PIO na ki ar tylli ki Mobile Phone Number kata na u 8617321715, 9622262167, la ïathuh shuh shuh ki shipai.
Ki briew kiba la buh ïa ki jingthoh bad pynithuh ba ki dei ki nonghikai skul, ki la phai khmat sha ki khynnah ha kaba ki la bthah ïa ki ba kin pynïasoh bad ki “new class groups" bad ki la phah ïa ki ïa ki One-time Passwords (OTPs), la ïathuh ka tyllong khubor, ha kaba ka la bynrap shuh shuh da kaba ong ba wei ba ki khynnah pule kin pynïasoh bad kine ki kynhun, kin sa shah pan ïa ki jingtip kiba bniah.
Katkum ka jingïathuh jong ki Principal jong ki Army Public School, la ong ba ki PIO ki ju kylli bniah na ki khynnah shaphang ka kam jong u kpa, ki Routine bad ki por ha skul, ki kyrteng jong ki nonghikai, ki Uniform bad kiwei kiwei.
Ki skul bad ki kolej ki la shah bthah ba ki la dei ban pynshai sha ki nonghikai bad ki khynnah pule shaphang kane, la ong ka tyllong khubor.
Nalor kane ka la bthah ruh ïa ki kmie ki kpa jong ki khynnah skul ba ki la dei ban husiar bha na kum kine ki Call ki bym don jingshaniah.
Uwei rangbah uba la shah set patok la kumba 17 snem, ha ka Sngi Balang pat la ong ba ka ïingbishar ka la pyntikna bad pynpaw pyrthei ba um shym don bynta eiei ha ka kam batbor ba la pharep ia u da baroh shi katta.
Kumta ruh ka ïingbishar ka la rai ban pyllait noh ia u naduh katei ka sngi.
Hadien ba la dep ban wad bniah bha ia ka snam jong utei u briew lyngba jong ka ‘DNA Test’ la shem ba utei u briew ia uba la ithuh kyrteng u Andrew Malkinson, um shym dei kumba la pharep bad pynngat ia u ha katei ka kam batbor.
Katkum ki tyllong khubor ba la iathuh, la ong ba u Malkinson u la shah kem naduh u snem 2004 halor ka jingshah pharep ba u leit thombor ia kawei ka kynthei ha Salford, bad naduh utei u snem ba la kem ia u, u la shah pynngat bad shah pynshong patok da ki phew snem hynrei dei tad haduh u Kyllalyngkot jong une u snem ba la aiti ia katei ka mat sha kawei pat ka ïingbishar, ha kaba la lap da kiwei pat ki sabut ba utei u rangbah um shym la leh ia katei ka kam kumba la kynnoh bad pharep baroh shi katta ki snem.
Utei u rangbah uba la don 57 snem ha kane ka por ba la pyllait noh ia u, u la pynpaw ka ia jingkmen kaba khraw mynta ba u la lait mih na patok hynrei ha kajuh ka por ruh u la pynpaw ka jingsngewsih kaba jur ba haduh kumba 20 snem duna u la shu shah set patok ei na ka bynta ka pop bad ka kam runar kaba um shym la don kti ne don bynta eiei.
Na ka liang ki pulit ruh ki la pynpaw ka jingsngew ba-be halor ka jingpharep ia u Malkinson baroh shi katta ki phew snem ba la leit bad kumta ruh ki la pan map bad kular ban ym pynthud shuh ia u nangne sha khmat.
Hynrei kaba sngewsih ia utei u briew ha kane ka kynti, u la ong ba, ka long namar ba um don jaka shuh ban leit phai, um don shuh ka kam- ka jam, um don shuh ka iing- ka sem bad ka ïingbishar ka shu pyllait ia u khlem kano- kano ka dak jingsngewlem bad khlem da pan-map bad khlem ai jingkyrshan ruh ia u ba kumno nangne sha khmat un bteng biang ia ka jingim jong u kum u riew paidbah.
U Myntri ka tnat  pohïing jong ka jylla Maharashtra u Devendra Fadnavis, ha ka jingbuh hukum kaba nyngkong, u la ong ba ka kynhun Enforcement Directorate (ED) kan sa pynlong ïa ka jingtohkit ha kaba ïadei bad ka jingdon ka kam bamsap ha ka tnat pule-puthi ha Nashik.
