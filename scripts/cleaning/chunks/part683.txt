U Bah Thabah u la pyni nuksa ruh ïa ki katto katne tylli ki Jylla ha ka Ri kiba mad ïa ka jingeh na ka jingkyrduh um ha kaba ki hap ban ïakhun ruh tang ban ïoh ïa ka um.
Shuh shuh u la pynpaw ruh ba wat ha nongbah Shillong kala don ka jingkyrduh um ha kiba bun ki bynta bad kane kan sa wanrah jingeh hadien habud lada ym nang ban tyngkai.
U la buh ruh ka jingkyrmen ba lyngba kane ka prokram kan ai shibun ka jingmyntoi kumno ban tyngkai bad pyndonkam ïa ka um.
Ha kajuh ka por u la kyntu ruh ïa baroh kiba la wan ban ïa shimbynta ha katei ka prokram ba kin ai ka jingïatreilang na ka bynta ban ïada ïa ki tyllong umbam umdih.
Shuh shuh ha katei ka sngi, u Bah Risaw Nongphud, EE, WR u la ai ka jingmaitphang kyllum ha kaba ïadei bad katei ka prokram bad u la ïathuh ruh ba ka tnat Meghalaya Water Resources kan pyntreikam ïa ka National Hydrology project kaba dei ka sien jam jong ka Ministry of Jal Shakti bad la ïoh ruh ban pyni ïa ka ‘power point presentation’ halor katei ka phang da u Bah Teibor Marwein, Junior Engineer, WR bad la ïoh ruh ïa ka jingïaphylliew jingmut hapdeng kiba wan ïa shimbynta ha ka prokram.
Ka jinglong jingman ha ka jylla Assam ka la sdang ïaid beit ïaid ryntih kumba la sakhi ha ka sngi Ba-ar.
Ha kaba ïadei bad kane, ki la jan don 89,000 ngut ki briew kiba dang shah ktah na ka jingshlei um ha ka jylla.
Ki la don kumba 16 tylli ki distrik jong ka Assam kiba dang shah ktah na ka jingshlei um.
La ïathuh ruh ba ki la don kumba 8 ngut ki briew ha kylleng ka jylla kiba la duhei ïala kajong ka jingim namar ka jingwan jong ka jingshlei um ha une u snem.
Ki la don baroh kumba 88,911 ngut ki briew ha ki 16 tyllli ki distrik kiba dang shah ktah na ka jingshlei um, la ïathuh ki heh jong ka Assam State Disaster Management Authority (ASDMA).
Ki pulit jong ka Mumbai ha ka sngi Ba-ar ki la ïohpdiang ïa ka khubor pyntriem, ha kaba u briew uba la phone u la byrngem ban leh ïa ka kam thombor kumba la jia ha Mumbai.
Kumba la ïathuh ka tyllong khubor la ong ba u briew uba la phone u la byrngem ban thombor ïa u Myntri Rangbahduh u Narendra Modi bad ïa u Myntri Rangbah jong ka Uttar Pradesh u Yogi Adityanath.
Ka mukotduma hapoh ka kyndon 509 (2) jong ka Indian Penal Code (IPC) la mudui pyrshah ïa u briew u bym shym la lah ban ithuh, la ïathuh ki pulit jong ka Mumbai.
Hashwa kane kata ha ka 12 tarik, Naitung ruh, ki pulit jong ka Mumbai ki la ïohpdiang ïa ka khubor pyntriem na u briew u bym shym la lah ban ithuh, ha kaba u la byrngem ban leh ïa ka kam thombor kumba la leh ha ka jingjia ba la jia ha Mumbai ha ka 26 tarik, Naiwieng, 2008 da ki lehnoh.
Ïa kane ka Call la phah ha kaba ïadei bad ka Seema Haider, kaba la phet na Pakistan ha ryngkat saw ngut ki khun bad rung beaiñ ha India lyngba ka Nepal.
U briew uba la phone u la maham ban leh ïa ka kam thombor lada jia ba ka Seema kam leit phai sha ka ri jong ka.
Ha kaba ïadei bad kane, kham hadien, ki pulit jong ka Mumbai ki la ong ba kane ka dei ka khubor thok ba la ïohpdiang bad hukum ïa ki bor ba dei khmih ba kin pynlong ïa ka jingtohkit kaba bniah.
Ka jingieh rynhang ïa ka doh ha ki dukan khlem kino kino ki jingker jingda, ka wanrah ka jingma ïa ka koit ka khiah jong ki paidbah nongthied nongbam na ka jingwan dem jong skaiñ, ki pum-pum bad ka tdem kali.
Ha kaba ïadei bad kane ka jingdie ïa ka doh khlem da don kano kano ka jingker, na ka liang ka Dr Banita Diengdoh kaba dei ka Senior Animal Husbandry  & Veterinary Officer bad kaba dei khmih ruh ïa ka jaka shoh doh hapoh Mawïong, ka la ong ba ki don bun tylli ki tnad kiba ïa don bynta lang bad ka jaka shoh doh kaba don ha Mawïong.
Ka kamram jong ka tnad Animal Husbandry & Veterinary ka dei ban peit ha ka por ba u mrad u dang im ban leh ïa ka ‘Antimortem’ bad ha ka por ba la dep ban ot kata ka ‘Postmortem’ hynrei shisien ba ka doh ka la mih na katei ka jaka shoh doh ban leit ban die sha ki dukan, ka la dei ka kamram jong ka tnad Food Safety ba kan khmih halor kane ka jingbym ker jong ki dukan ïa ki doh bad hakajuh ka por ka shong ruh pat ha ki trai dukan ba kin shimkhia halor kata.
Na ka liang u President jong ka Khasi Jaiñtia Butchers’ Welfare Association, u Bah Generous Warlarpih, u la ong ba ha kaba ïadei bad katei ka bynta, ka ïingbishar ruh ka la tuklar halor kane ka jingbym ker jong ki dukan ïa ka doh.
U la ïathuh ruh ba na ka liang ka sorkar ka la dep ban khot ïa ka kynhun lyngba ka jingïalam jong ka Assistant Food Commissioner of Food Safety, ka Kong DBS Mukhim ba kin leit kylleng ka Ri Khasi ban kren bad pynsngewthuh ïa ki nongdie doh ha kaba ïadei bad ka jingdonkam ban ker ïa ki doh jong ki na ka bynta ka khuid ka suba.
“Na ka liang ka khuid ka suba, nga mynjur ïa kata namar kane ka dei ka bam, katno tam ngin lah ban long ki briew kiba donbok lada ngi lah ban leh khuid ïa ka bam bad kata ka dei kaba ym donkam hi ruh ban pynbor da mano mano, kata ka dei ban mih hi na ka jingsngew jong ngi kum ki nongdie," la ong u Bah Warlarpih.
U la ong ba ka doh ka dei ka mar kaba ym tang ki briew ki bang ban bam hynrei kiwei kiwei ki khñiang jingpang ruh ki hun ban bam ïa ka doh bad kumta ka long kaba donkam ban leh khuid bad ban ker ïa ka hynrei ka rukom die doh hapoh Ri Khasi ka long kaba shitom than ban leh ïa kata.
U la ong ba katkum ka hukum ba la pynmih da ka ïingbishar, dei ban da sop da spaiñ, ban da kah bha ïa ka doh bad ban buh hapoh ka ïit.
Hynrei u la ong ba kane ka long kaba buh jingeh na ka daw ba lada ki nongdie ki buh ïa ka doh hapoh ka ïit khlem kano kano ka kor pyndait thah, kan pynsniew bad pynduh noh ïa ka doh.
Watla katta, u Bah Warlarpih u la kyntu bad kyrpad ba kum ki nongdie doh ki dei ban buh ïa ka doh ha ki jaka kiba kham biang khnang ba kan lait na kino kino ki pum pum, ka tdem kali bad kiwei kiwei.
“Ngi la ïakren bad ki para dkhot ba ngin pyllait na u pum-pum, na ki skaiñ bad kata ka dei kawei ka bakongsan ba ngin ker bha," la ong u Bah Warlarpih.
Shuh shuh u la ong ba kum ka basa die doh ha Ïewduh ka long kaba eh ban ker ban da ïa ka doh hynrei watla kata ki la pyrshang ban ker katba lah.
U la ong ha ka jingshisha katei ka jaka die doh ha Ïewduh ka dei kaba shngaiñ tam kaba lait na kino kino ki pum-pum bad ka tdem kali bad u la ong ba na ka liang ka kynhun pat, ha u snem ba la dep, ki la ïakren bad u Syiem ka Hima Mylliem ba kin shu ker noh khyndiat ha man ki jaka ban rung sha katei ka basa die doh.
“Hynrei ban sop ban spaiñ, kan duh lut ka doh.
Ngi kiba la im ban die doh shirta ban ong ban buh hapoh jong ka ïit, kan ieh ïa ngi bad hap ban pyrkhat bha kumno khnang ba kato ka doh kan nym duh," la ong u Bah Warlarpih.
Ka tnat PWD (Roads) lem bad ka National Highways Authority of India (NHAI) ha ka Sngi Balang ki la ai ïa ki kaiphod jong ki ha kaba ïadei bad ka surok na Jowai sha Ratacherra kaba long shi bynta jong ka NH-06.
Ka jingeh, ka High Court ka la kdew, ka dei ha ka surok ba 7 km kaba don hapdeng ka jingjulor bad ka jingbymlong ban ïaid ki kali.
Kane ka dei ka surok Jowai Bypass kaba pynïasoh na Thadlaskeiñ sha Mihmyntdu bad ki kali kiba thmu ban leit sha Khliehriat, ki ju pyndonkam ïa kane ka surok khnang ban lait na ka jingleit rung na sor Jowai.
Ïa ki bynta jong ka NH-6 la peit bad maramot da ka NHAI, hynrei dei tang katei ka surok 7 km ba ka jingpeit bad jingmaramot ka shong ha ka PWD (Roads).
Ka High Court ka la kdew ba namar ka jingsniew palat jong ka surok, kiba bun ki kali heh ki ju duh noh shiteng lynti katba kiwei pat ki kali ki ju ïaid khongwaiñ noh na sor Jowai ha ka jaka ban ïaid na kane ka Bypass.
Na ka liang ka PWD (Roads) ka la pyni lang bad ki dur ki dar kiba la shon ha ka por ba la maramot ïa katei ka surok Bypass.
Ka sorkar jylla ka la ong ba namar jong ka jingwan u slap lyiur ha u Jylliew, ïa ka jingmaramot ïa ka surok la hap ban pynsangeh noh shwa.
Ïa mynta, u juh u kontrakor u pyntrei ïa ka jingmaramot ïa katei ka surok bad la khmih lynti ba yn pyndep ha ka por kaba biang.
“Shiteng na ka lyiur ka la kut bad ha kane ka por, kam long satia kaba biang ban ïaid na ka surok Bypass.
Kumba la kdew mynshwa, ka jingshna bad jingmaramot ïa ki surok ka dei ban long katkum ka jinglong ka suiñ bneng na ka daw jong ka jingjur palat u slap ha ka por lyiur, bad ym lah ban ai daw ba ka surok ka la julor tang namar ka jinghap jong u slap ba jur uba neh tang khyndiat por," la ong ka High Court.
Ka la kyrmen ba ïa ka jingsahteng ban pyndep ïa ka jingmaramot yn sa pyndep hapoh une u bnai bad dei ban maramot biang ïa kito ki bynta ba la julor khnang ba ki kali kin ym hap ban ïaid kyllaiñ sa 30 km eiei namar ka jingbym long ban ïaid na ka Bypass.
Na ka liang u nongmudui u la kdew halor ki jingeh ba la batai da ka NHAI kiba ka sorkar jylla kan hap ban pynbeit.
Kum ka nuksa, ka jingdon ki jaka sait kali ka la kiew ha ki State bad National Highway ha ka jylla khlem da don ki nala lane kiwei pat ki jingïada, bad namarkata, ka um kaba mih na kine ki jaka ka tuid sha surok lane ka lang noh shi jaka kaba ktah jur ïa ki surok kham palat ban ïa u slap lyiur.
Ka kaiphod na ka NHAI ka kdew ruh ïa ka jingbym biang ka rukom buh ïa ki pipe um harud surok na Jowai sha Ratacherra, bad ka la don ka jinglait jong ka um na kine ki pipe kaba ktah ïa ki surok.
Ka High Court ka la ong ba ïa kitei ki mat kiba la kdew da ka NHAI dei ban pynbeit da ki bor sorkar bad dei ban buh ruh da ki kyndon na ka bynta ki jaka sait kali ba kynthup ïa ka bai laisen bad kiwei.
Ka ïingbishar ka la ai jingmut ba kan bha lada ka sorkar jylla ka ïashong jingïalang bad ki heh ka NHAI lem bad ki bor distrik khnang ban pynbeit ïa ki jingeh kiba ïadei bad ka surok Jowai-Ratacherra.
Ka Meghalaya kaba ju ïoh bhah ban phah pule doktor ïa ki samla man u snem sha ki jaka pule kiba don ha kylleng ki bynta jong ka ri, ka lah ban duh noh ïa ka bhah lyngba ka Sorkar Jylla lada ka la paw shabar ba ka Sorkar Jylla ka la ïaid ban tei ïa ka jaka pule doktor hapoh ka Jylla lajong.
Ka Meghalaya ka ju ïoh bhah ban phah pule doktor ha ki jaka kylleng ka ri India lyngba ka Central Pool kaba la mang khnang ïa ki Jylla ki bym pat don Medical College lajong.
Man u snem, ka Meghalaya ka ju ïoh bhah ban phah ïa ki samla ban pule MBBS ne BDS hapoh ngut.
Kine ki samla kiba ïoh bhah lyngba ka jingjied ka Sorkar Jylla ki ju soi ruh ïa ka jingteh kular ba kin wan shakri ïa ka Jylla ynda ki la dep ban pule.
Ka tyllong khubor ka ïathuh ba ka National Medical Commission kaba peit ïa ki Jylla ka ju ai jingmynjur ïa ki dorkar Jylla ban buh ïa ka jaka pule doktor.
Lada ka paw ba ka Meghalaya ka la ïaid ban tei ïa ka jaka pule doktor, ka Jylla kan sa duh ïa ka bhah kaba ju ïoh na ka Central Pool.
Kumba ka long mynta, ka Jylla ka la kham kiew ruh khyndiat ha ka jingïoh ban phah pule doktor ha North Eastern Gandhi Regional Institute of Health and Medical Sciences.
“Ngim pat don ka jaka pule doktor jong lajong haduh mynta, bad ngi dang hap ap ban shaniah ban ïoh phah ïa ki samla pule ban leit sha ki jaka pule doktor," la ïathuh ka khubor.
Dang shen, ka Myntri ka koit ka khiah ka Kong Ampareen Lyngdoh ka la ong ba ym pat lah ban tei ïa ka Medical College ha Tura bad ïa ka Shillong Medical College kaba dang sahkut la bun phew snem, yn dang pynwandur ha kano ka rukom yn tei ïa ka.
Ka tnad Consumer Affairs ka la bthah ïa ka NCCF bad NAFED ban die ïa u sohsaw ha ka dor die khutia kaba T.
70 shi kilo naduh ka 20 tarik Naitung, 2023 ha kaba ïadei bad ka jingkiew dor u sohsaw.
U sohsaw ba la thied da ka NCCF bad NAFED u dei uba la die khutia nyngkong ha ka dor T.
90 shi kilo bad hadien la pynduna sha ka T.
80 shi kilo naduh ka 16 tarik Naitung, 2023.
Ka jingpynduna sha ka T.
70 shi kilo kan ïarap shuh-shuh ïa ki paidbah nongthied.
Lah ban pynkynmaw ba halor ka jingbthah jong ka tnad Consumer Affairs, ka NCCF bad NAFED ki la sdang ïa ka jingthied ïa u sohsaw na ki Mandi ha Andhra Pradesh, Karnataka bad Maharashtra na ka bynta ban die ha ki jaka ba donkam ïa u sohsaw ha kaba ka jingkiew dor ka la long kaba heh tam ha une u bnai ba la dep.
Ka jingdie khutia ïa u sohsaw ha Delhi-NCR ka la sdang naduh ka 14 tarik Naitung, 2023.
Shuh shuh haduh ka 18 tarik Naitung, 2023 kine ki artylli ki kynhun ki la dep thied haduh 391 MT u sohsaw ïa kaba la pyllait sha ki jaka ba donkam ba don ha ki Centre ha Delhi- NCR, Rajasthan, UP bad Bihar.
Ar ngut ki runar ki la shah rai pynrem ha ka ïingbishar u Special Judge (POCSO), Nongstoin, mynha ka 18 tarik u Naitung 2023 da kaba phah set along haduh 10 snem ha ryngkat ka jingshah daiñ kuna ba kin hap siew kaba T.
30 hajar.
Ka kyrwoh khubor bala phah la ong ba kitei ki ar ngut ki runar kiba shah rai pynrem la tip kyrteng kum u Shaiborlang Nongsiej bad u Judonlang Kharbani bad ka jingshah rai pynrem ka long hadien ba ka ïingbishar kala lap ïa ki jingshisha halor ka jingdonkti ka jong ki ban leh be-ijot ïa kawei ka khynnah kaba dang 17 snem ka rta.
Ka khubor ka ong ruh ba katei ka jingjia ka dei kaba la jia ha ka 20 tarik u Ïaïong jong u snem 2021 ha kaba kiba haïing jong katei ka khynnah kila ujor ïa katei ka jingjia hapoh ka thanad Nongstoin bad la register ïa ka case katkum ka Case No:22(4)2021u/s 3(a)/4 POCSO Act.
La ong ruh ba hadien ba la lap ïa ki sabut kiba biang halor ka jingdonkti jong kitei ki ar ngut ban thombor ïa ka khynnah ba dang 17 snem, na ka liang ka ïingbishar u Special Judge POCSO kala lah ban ai ka jingbishar kaba hok da kaba hukum ban pynsaja ïa kitei ki runar da kaba phah set along haduh 10 snem da kaba pynngat ruh ha ki kyndon aiñ jong kaba 4(1) jong ka POCSO Act.
Ka jingbym wah jong ki katto katne ki dukan doh ïa ki syrnod ban pynshisha ba ka long ka marbam kaba shngaiñ ban bam khamtam ha kine ki por ba ki masi bad ki sniang ki don ïa ka jingpang, ka la pynlong ïa ki paidbah nongbam doh ba kin artatien ban thied.
Na ka liang ka sorkar ka la buh ïa kawei ka jaka shoh doh kaba la tip kum ka Abattoir kaba don ha Mawïong bad ki doktor kiba don ha katei ka jaka ki da khmih bad peit thik pa thik ïa ka koit ka khiah jong ki mrad bad lada ki lap ba kitei ki mrad ki long kiba bit ba biang, ki doktor ki shah ban ot ïa ka mar ha ryngkat ka jingai ïa ka syrnod man ba ki wan ot ïa ki mar kum ka dak ban pynshisha ba katei ka mar ka dei kaba la ot hapoh Mawïong bad kaba don jingshngaiñ ban bam ïa ka.
Ha kaba ïadei bad ka jingbym wah jong ki katto katne tylli ki trai dukan ïa kitei ki syrnod, na ka liang u Bah Kitbok Mylliem Umlong uba bat kum u Social Secretary bad uba dei uba peit ïa jaka ot doh ha Mawïong, u la ong ba lehse ki trai dukan kiba khlem wah ïa kitei ki syrnod ha ki dukan jong ki, ki khlem shym la wan ot satia ïa ka doh ha katei ka jaka namar kito kiba wan ban phah ot doh ha katei ka jaka khamtam ïa ki masi, ki doktor ki la khmih bniah bha ïa ka koit ka khiah jong ki masi bad ki la ai ïa ka syrnod ban rah khnang ba kin wah ha ki dukan jong ki.
“Kata kaba kim don syrnod kiwei kiwei ki doh, ngam lah ban ong eiei, ngim tip ki ot shaei," la ong u Bah Umlong.
Haba kylli la hato ki paidbah ki don ka jingshngaiñ ban bam ïa ka doh lada ïa ka doh ym shym la ot ha katei ka jaka, u Bah Umlong u la ong ba u lah ban batai tang ïa kito kiba ot ha Mawïong katba ïa kiba ot sha kiwei ki jaka um lah satia ban ong eiei hynrei ka dei ka kamram jong ka sorkar ban khmih bad peit halor kata.
Haba ïoh ban ïakren bad u Dr.
WMW Khongwir uba dei u Deputy Director (Planning) ka Directorate Animal Husbandry & Veterinary, u la ïathuh ba hadien ba ki kynhun nongot doh ki la wan ban ïasnohkti lang, ki la don kumba 30-35 ngut eiei ki dkhot jong ka kynhun ot doh.
Na ka liang jong katei ka kynhun ka la pyrshang ban wer lem ïa kiwei ki para nongot doh kiba dei na ka thaiñ sor Shillong ba kin wan ban ïashimbynta lang hynrei kaei kaba la jia pat ka long ba kiba bun na kito ki nongot doh kiba dei hapoh sor Shillong ki la ïaid la ka jong ka lynti ha kaba ki la leit ban shoh ïa ki doh sha la ki jong ki jaka.
Ha kaba ïadei bad ka jingduna jong ki nongwan ot doh ha katei ka jaka, u Dr Khongwir u la ong ba ka tnad ka la pyrshang ban khot bad ïawer ïa ki malik die doh kiba don hapoh sor Shillong ba kin wan ban ïasnohkti lang ban ot doh ha katei jaka kaba don hapoh Mawïong.
U la ong ba ka jingduna ki nongwan ot doh ha katei ka jaka ka dei ba lehse namar ka jingjngai ka jaka kaba la pynlong ïa ki ba kin shem jingeh ban rah ïa ka mar na kawei ka jaka sha kawei ka jaka kaba ktah ïa ka jinglut jingsep ka jong ki.
“Na ka liang ka tnad, da long kumno kumno ruh, ngi pyrshang hi ba ngin kyrpad ïa ki malik die doh kiba don hangne hapoh sor Shillong ba lada long kaba lah bad lada ki long kiba la kloi, kin ïa wan ban ïasnohkti lang ha kane ka jaka ot doh hangne hapoh Mawïong.
Lehse ka lah ban long na ka daw ka jingjngai ka jaka kaba ki die ïa ki doh jong ki, bad hange hapoh sor Shillong ka don sa ka jingdheng kali bad ka ktah ïa ka leit ka wan ka jong ki bad ïa ka por kaba donkam jong ki bad sa kawei ka long ban kit ban bah na jngai shajngai ruh lehse ka ktah ïa ka jinglut jingsep jong ki," la ong u Dr Khongwir.
U la ong ruh ba na ka bynta kito ki nongot doh kiba don kham jngai na sor Shillong, ka la dei ka por ïa ka sorkar ba kan ïa pyrkhat lem ban buh noh sa ïa kiwei pat ki jaka shoh doh ha ki shnong jong ki khnang ba kan pynsuk lem ïa baroh.
Na ka liang ka Dr Banita Diengdoh kaba dei ka Senior Animal Husbandry & Veterinary Officer bad kaba dei khmih ruh ïa ka jaka shoh doh hapoh Mawïong, ka la ïathuh ba kum ka tnad kam tip la hato ki nongot doh baroh ki ot ne kim ot ïa ka doh hapoh Mawïong, hynrei ïa ki syrnod ki ju ai beit ban pynshisha ba ka doh ka long ban bam hynrei ïa ka jingtah lane ka jingbym tah jong ki ïa ki syrnod ha ki dukan jong ki, ka tnad kam lah ban ong eiei halor kata bad ka dei ka kamram bad ka jingbah khlieh jong ki trai dukan hi ba kin tah.
Ka la ïathuh ba hadien ba la lap ba ki masi bad ki sniang ki don ïa ka jingpang, kiba bun ki dukan doh ki la tah ïa ki syrnod jong ki hynrei ka jingot ïa ki masi mynta ki por ka duna bha bad teng teng ki ju poi ki sngi ba ym ju don ka jingot ïa ka doh masi bad ha ka shi taïew, ki ju don tang arsien.
U President ka Khasi Jaiñtia Butcher’s Welfare Association, u Bah Generous Warlarpih, u la ong ba ka jingpang ha ki mrad ka ju don hi bad lyngba katei ka jaka shoh doh kaba don ha Mawïong ka la ïarap shibun eh ïa ki nongot doh bad u la ong ba ka jingduna kiba wan shoh doh ha katei ka jaka um lah satia ban batai ïa ka daw.
Hynrei kum u nongïalam u la ju kyrpad ïa ki dkhot ka kynhun ba kin ot ïa ka doh ha katei ka jaka khnang ba ki paidbah nongthied kin ym sheptieng ban thied ïa ka doh.
U Bah Warlarpih u la ong ba lehse ka jingbym lah ki dukan ban wah ïa ki syrnod ka lah ban dei namar ka jingduna ka ïew bad kiba bun kim da tip bha ïa ka rukom ban leh kumta bad u la ong ba ka lah ban long ruh ba ha ka por bym pat don ka jingpang, kiba bun ki nongot doh kim da kham shimkhia ban shim ïa ki syrnod hynrei ynda la wan kane ka jingpang, ki la sdang ban shim kynsan ïa ki syrnod.
U Deputy Chief Executive Member (Dy.
CEM) ka Khasi Hills Autonomous District Council (KHA DC), Bah P.
N.
Syiem u la ong ba ka Executive Committee (EC) shen kan sa wanrah ïa ki aiñ ki ban ïada na ka jingwan rung kyrthep jong  ki briew ba nabar.
“Kumba la dawa ki kynhun seng bapher-bapher ba kan don ka aiñ kaba skhem ban tehlakam ïa ka jingrung jong ki bar Jylla, na ka liang jong ngi (KHADC), nga tharai ka la dei kata ka por lehse ngi hap ban ïakren ha ka EC kiei ki lad ki lynti kiba ngi hap ban leh," ong u Bah Syiem.
Ha kajuh ka por, u la ong ba nalor katei, ka dei ruh ka kamram ka EC ban shna ïa ki aiñ kiba skhem khnang ba ka jingrung jingmih ha ki shnong ki thaw, ki Raid, ki shnat, ki it-ki Hima, kan long katkum ki kyndon aiñ ba la thaw da ka KHADC.
U la ong ba watla ka Sorkar India kam pat ai ïa ka Inner Line Permit (ILP) kumba la dawa da ki kynhun seng bapher-bapher ha ryngkat ka jingmynjur na ka Ïingdorbar thawaiñ ka Jylla, ka KHADC ruh ka ïeng skhem bad dawa ban don ïa ka ILP.
“Watla ngim pat ïoh ïa kata, ka EC kan sa shong shen ban ïakren kiei ki lad ki lynti na bynta ban ïada ïa ka jingrung thurmur ha ki shnong-ki thaw, ki it-ki Hima da ki aiñ jong ka KHADC bad na ki shnong ki thaw, ki Raid, ki Hima kin ym lah ban leh kat kaba ki mon hynrei kin hap bud pyrkhing beit thik katkum ki aiñ kiba ngin sa shna na bynta ban ïada na ka jingrung kyrthep jong kiba nabar," u la ong.
Shuh shuh haba kylli, u la bynrap, “Ngam don eiei ban ong haba ïadei bad ka jingthmu jong ka Sorkar namar kum u Deputy CEM, nga lah ban kren tang haba ïadei bad ki jaka ba hap hapoh ka jingpeit ka KHADC bad kumba la kren shai da u CEM, ba na ka liang ka EC kan ym lah ban ai ïa ka NOC namarba haduh mynta, kiba bun ki nongshong shnong ka Jylla, la ki long ki shnong, ki Raid ki Hima, ki kynhun seng bapher-bapher, kim pat long la kreh ba ngin ai ïa ka NOC.
".
Ki nongtrei ba la shongthait na ka Jaiñtia Hills Autonomous District Council (JHADC) ki khlem pat ïoh ïa ka bai bam tymmen naduh u Nailur 2022.
Kane ka la paw hakhmat ka Meghalaya High Court ha ka Sngi Balang haba ka la shong bishar halor ka mukotduma kaba ïadei bad ka jingbym pat siew ïa ka bai bam tymmen.
Kine ki nongmudui ki khlem pat ong eiei ïa kiwei ki jingïoh kiba ki dei hok kum ka DCRG, bad kiwei namar ki kwah shwa tang ba kin ïoh ïa ka bai bam tymmen man la u bnai.
U nongïasaid aiñ ka JHADC u la kdew ba ka jingduna pisa ka JHADC kumba la pynpaw kham mynshwa ka dang long kumjuh, hynrei la pyrshang ban pynbeit ïa ki jingeh ba la pynpaw da ki nongmudui.
Na ka liang ka High Court ka la pynpaw ïa ka jingsngewkhia halor kane ka bynta jong ka jingbymïoh bai bam tymmen namar kane ka dei ka hok bad lada ym siew ha ka por kaba biang, kito kiba ju ïoh ïa ka bai bam tymmen kin mad jingeh.
Watla ka High Court ka khlem pat pynwai ïa katei ka mukotduma, ka Court ka la kyntu ïa ka sorkar bad ka JHADC ba kin wad lad ban pyllait noh ïa ka bai bam tymmen kham kloi katba lah.
Ki bor pynïaid district jong ka West Khasi Hills ha ka sngi Balang ki la leit ban pynpra biang sa 6 tylli ki karkhana thang dewïong beaiñ ha ka thaiñ Shallang ha ki bor District ka West Khasi Hills.
Lah ban kdew hangne ba katei ka jingpynpra jong ki bor District ka West Khasi Hills ïa ki karkhana thang dewïong, ka long da kaba shu pynbthei ïa ki atoskhana jong ki karkhana.
Ka khubor na ki bor District la ong ba kat haduh mynta baroh ki karkhana thang dewïong beaiñ kiba la shah pynpra ki la kot sha ka 22 tylli.
Lah ban kdew ruh ba na ka liang jong ki bor District ka West Khasi Hills ki la buh thong ba ka jingpynbthei bad jingpynpra ïa ki Atoskhana jong kitei ki karkhana saiñ dewïong be-aiñ kan dang bteng bad ban pyndep hapoh 30 sngi.
Shuh shuh ki bor District na ka bynta ka bha ka miat bad ka suk ka saiñ jong u paidbah, la pynjari ïa ka hukum hapoh ka kyndon 144 CrPC kaba la pynmih ha ka 11.
07.
2023 ban khang pyrshah ïa ka ïaid ka ïeng jong ki paidbah ne kino kino ki kynhun ha ka radius kaba 1 km na ka jaka ba don kitei ki karkhana saiñ dewïong be-aiñ bad la bthah ruh ïa ki paidbah ba kin ïatreilang bad ki bor District katba kane ka kam ka dang ïaid.
Kawei ka longkmie ïa kaba la tip kyrteng kum ka Kong Mishon Suting, 65 snem ka rta, ba shong ba sah ha Nongthymmai Raid Mawshun, ka la jah na la ïing ha kaba na ka liang ki bahaïing ki la pyntip ba ha ka 9 tarik Naitung 2023 i la leit sah kai sha ïing ka khun khatduh kaba la poikha ha ka shnong Umden Umbathiang kaba hap hapoh thanat Khapmara ha Umroi.
Katkum ka jingpyntip na ki bahaïing hasem ha ka Sngi Balang, la ong ba katei ka longkmie ka dei kaba don jingduna ha ka bor pyrkhat bad ka la jah naduh ka 16 tarik Naitung, 2023 ha ka por kumba 2:30 nohphai sngi katba i dang thmu ban leit sum ha kawei ka jaka sum kaba don hajan ïing ha ka shnong Umden Umbathiang bad dei naduh kane ka sngi ka khlem wanphai shuh sha la ïing.
Ki bahaïing ki la pyntip ba kane ka longkmie ka la phong da ka jaiñ kyrshah ba jyrngam bad ka phrok ba ïong ha kaba ka jingjrong ka long kumba 5 phut bad u shñiuh uba ïong lam kdor.
Ki la kyrpad ïa ki paidbah ba lada don mano mano ba lap ne ïohi ïa kane ka longkmie ba kin sngewbha ban pyntip da kaba phone ha kine ki number (Secretary Shnong Umden Umbathiang – 8787388720, Pyrsa kurim – 6009570155, bad ka khun i Kong Mishon Suting – 8837021564).
Ki shipai Border Security Force (BSF) ha ka sngi Ba-ar, kila ïoh ban kurup haduh 37 tylli ki masi na khappud ka East Khasi Hills, kiba thmu ban khaïi tuh na India sha Bangladesh.
Ka kynhun pahara ki shipai BSF kiba la apshrip ïa kane ka jingkhaïi tuh hadien ka jingïoh ïa ka khubor ba thikna ba kan don ka jingwanrah ïa ki masi ban khaïi sha Bangladesh.
Ka kyrwoh khubor na ki BSF ka la ong ba ha kane ka jingkhynra, ki nongkhaïi kila ïoh ban phet krad na kane ka jaka da kaba shim kabu ïa ka jinglong ka jaka bad ieh noh shadien ïa ki masi.
Ïa kine ki masi la aiti noh sha ki pulit ba kin leh ïa kaba donkam.
Ki seng saiñ pyrthei ki la shah mana tyngeh ha ki bor pynïaid ilekshon ba nangne shakhmat kim bit shuh ban pyndonkam ïa ki khynnah ban kynhoi ilekshon bad ruh ha ki jaka ïalap ilekshon, ki jingïalang paidbah bad ki jingpyrta ilekshon.
Kane ka jingmana ka la wan lyngba ka byrta kaba la phah dang shen sha baroh ki seng saiñ pyrthei kiba don ha kane Jylla lyngba ka ophis u District Election Officer of East Khasi Hills district.
La mana ba yn sa leh da kaba tyngeh katkum ki kyndon jong ka aiñ lada ki khynnah ki shah pyndonkam na ka bynta ki jingthmu kiba ïadei bad ka ilekshon.
Kane ka jingthoh kaba la phah sha ki seng saiñ pyrthei ka dei halor ka jingïoh jingtip bad jingujor sha ki bor pynïaid ilekshon ba ha kane ka ilekshon MLA, 2023 kaba dang shu dep pynlong mynta u snem, ki seng saiñ pyrthei ki la pyndonkam ïa ki khynnah ha ka por ilekshon ha kaba ïadei bad ka jingïalap, jingïalang paidbah bad jingpyrta ilekshon.
Ki seng saiñ pyrthei kiba la shah mana katkum ka jingthoh kaba la phah ki long ka National People Party (NPP), Indian National Congress (INC), Voice of the People Party (VPP), Hill State People Democratic Party (HSPDP), People’s Democratic Front (PDF), United Democratic Party (UDP), All India Trinamool Congress Party (AITC), Bharatiya Janata Party (BJP), bad Khun Hynñiewtrep National Awakening Movement (KHNAM).
La pynkynmaw ruh ïa ki seng saiñ pyrthei ba kine ki jingbthah kiba maham ban pyndonkam ïa ki khyllung khynnah ha ka por ilekshon ki dei kiba la dep pynmih da ka National Commission for Protection of Child Rights (NCPCR) ha ka 20 tarik Kyllalyngkot, 2017 bad ruh da ka Election Commission of India (ECI) ha ka 21 tarik Rymphang, 2017.
Shuh shuh la ong ba kine ki jingbthah ki long kiba donkam eh khnang ba kan nym jia shuh, khamtam namarba  ki dang don ki ilekshon ki ban sa pynlong kum ka ilekshon MDC bad ilekshon sha Ïingdorbar Lok Sabha habu snem 2024.
Kumta katkum kitei ki jingbatai, la bthah ïa baroh ki seng saiñ pyrthei ban pyrkhing bha bad kiar ban pyndonkam ïa ki khynnah na ka bynta ka kam ilekshon, bad lada kim bud, da kaba tyngeh yn sa leh ïa kiba pynkheiñ katkum ki kyndon jong ka aiñ.
Hadien ka jingphla jong kawei na ki nongkhaïi drok kaba la shah kem noh na kawei ka ïingwai kaba ha Nongmensong, Shillong, ki pulit ka Khliehriat ki la ïoh ban kem noh sa ïa ki arngut ki nongkhaïi drok kiba dei naka jylla Manipur ha ka nongbah Shillong ha ka jingkhynra kaba la long ha ka 18 tarik mynta u bnai.
U Additional Superintendent of Police, East Jaintia Hills District u Bah B Jyrwa ha ka kyrwoh ba u la phah, u la ong ba kane ka la wan jia hadien ba ki pulit ka Khliehriat ki la wan poi ha Shillong ha ryngkat ka jingïarap ka kynhun ANTF ka East Khasi Hills District bad ki pulit ka thanad Rynjah kila ïoh ban kem noh ïa kitei ki arngut na Shillong bad wanlam shapoh Khliehriat na ka bynta ban leh ïa kaba donkam.
Kine ki arngut kiba la shah kem ki dei kiba la tip kyrteng kum u Khailen Hoakip ba la 42 snem ka rta bad ka Lheineihoi Hoakip kaba la 40 snem ka rta.
Lah ban kdew ba ki pulit ka East Jaintia Hills District, ha ka 16 tarik mynta u bnai ki la ïoh ban kurup ïa u drok heroin uba khia 197.
35 gram ba shongdor ha ka ïew ka pyrthei haduh 1.
6 klur tyngka hadien ka jingpynap shrip hapoh ka petrol pump ha Nongsning.
Kine ki arngut ki longkmie kiba donkti ki dei kiba tip kyrteng kum ka Hohoi Lhanghal bad ka Ling Haokip kiba wan napoh Silchar sha ka thaiñ Khliehriat da kawei ka Tourist Sumo kaba don ïa u register number MZ04-A-2996.
Dei lyngba ka jingphla jong kine ki arngut kaba la lam sha ka jingshah kem jong kitei kiwei pat, kynthup ïa ka Ngai Rami kaba khot sin Nano na Nongmensong, Shillong.
U MLA ka Voice of the People Party (VPP) na North-Shillong konstitwensi, Bah Adelbert Nongrum u la pynpaw ka jingsngewhun hadien ba ka Meghalaya Public Service Commission (MPSC) ka la pynmih biang ïa ka jingpynbna haba ïadei bad ka kam Meghalaya Civil Service (MCS) ka ban long nangne shakhmat ha ka liang ka ‘Roster System’.
“Kum u nongmih-khmat kam mut tang ba ngin kynthoh ïa ki jingduna – hynrei ngi ai jingmut ban pynbha, bad ngi hap ai jingïaroh ruh haba dei," ong u Bah Nong-rum ha ka kyrwoh khubor.
Haba kdew ba ka MPSC ka la pynmih biang ïa ka jingpynbna halor ki kam ba lait na bynta ka MCS (35 tylli) da kaba pynlong nangne shakhmat ïa ka ‘Roster’, u la ong ba ka tnad ka la pyndam noh ïa ka jingpynbna ka barim, ha kaba la lap ïa ka jingnoh shiliang ha ka bhah thung kam – kata 14 tylli ki kam ba lait na bynta ki paid Garo bad tang 11 tylli na bynta u paid Khasi-Jaiñtia.
“Ha kato ka por nga la kren hakhmat ki lad pathai khubor bad buh jingkylli ïa ka jingbakla ka ‘Roster System’ da kaba pyni nuksa.
Kumta haba nga ïohi ïa ka jingpynbna bathymmai ka MPSC ha kaba ïa ka bhah thung kam la mang mar katjuh, kata mar 14 tylli ki kam ba lait hapdeng ki Khasi-Jaiñtia bad ki Garo, nga dap da ka jingkmen bad ka jingsngewhun," ong utei u nongmihkhmat.
Ha kajuh ka por, u la pynpaw ka jingkyrmen ba ka jingpynmih biang ïa ka jingpynbna halor ki kam ba lait da ka MPSC ka long tang ka jingsdang ban pynbeit ïa ka ‘Roster System’ ha ki tnad treikam Sorkar bapher-bapher.
“Nangne shakhmat nga kyrmen ba ka MPSC kan pynmih biang ïa ka jingpynbna bathymmai haba ïadei bad ki kam LDA – Secretariat, Veterinary Officer bad Junior Divisional Accountant bad kumta ter-ter," ong u Bah Nongrum.
Shuh shuh u don ka jingkyrmen ba ka Central Recruitment Board jong ka tnad pulit ka Jylla kan pynmih biang ïa ka jingpynbna na bynta ki kam ‘Constable’ (ba lait) khnang ba ki khun samla ka Jylla kin ym duh ïa la ka hok la ki dei na kano-kano ka kynhun jaidbynriew.
Ka sorkar jylla ka la pyntip sha ka Meghalaya High Court ba ka don kata ka Meghalaya Water -bodies (Preservation and Conservation) Guide-lines, 2023, hynrei na ka liang ka ïingbishar ka la kdew ba kine ki kyndon ki khlem kren eiei pat halor ka jingshna ïa ki ïing mala bad kiwei harud ki wah.
Haba shong bishar halor ka mukotduma kaba ïadei bad ka jingkhuid ka Wah Umïam bad kiwei ki wah, ka High Court ka la ong ba watla kitei ki kyndon ki la batai halor kaei kaba dei ban leh ïa ki jaboh jabaiñ lane ki ñiut ki ñier ba ym dei ban bret ïa ki ha ki wah, ka long kaba lyngngoh pat ba ym shym la batai ka jingjngai kaba donkam ban don hapdeng ka wah bad ki jingtei.
Na ka liang kawei ka mamla jong katei ka mukotduma ka la kdew ba ki la don ki jingai jingmut ban pynthikna ba ki jingthung jingtep bad ki mrad ki mreng kiba don hajan ki wah kim dei ban shah pynduh ha ka kyrteng jong ka jingpynïaid ïew ïa ki kam jngohkai pyrthei lane ban shna ïa ki jingtei.
Hynrei la ong ba ka sorkar ka khlem shim satia ïa kita ki jingai jingmut.
Ka High Court ka la ong ba kitei ki kyndon jong ka sorkar jylla kim pat long satia kiba biang ban ïada ïa ki wah khamtam ïa ka Umïam.
Ka la ong ba dei ban ïada ïa ki jingdon jingem ba la ai ka mariang watla kiba bun ki jaka ba don ki khlaw ki la hap ban kylla noh sha ki shnong ki thaw ban shong ban sah ki briew lane na ka bynta kiwei pat ki jingdonkam.
Ka sorkar ka hap ban pynpaw ïa ki sienjam ba ka la shim ban teh lakam ïa ka jingsyllen ki khlaw namar ba la shem ba ka don ka jingpynkhyllem ïa ki dieng ki siej bad ka jingpyn madan ïa ki lum khnang ban ïoh pynïeng ïa ki jingtei.
Watla ka sorkar ha ki por kiba la dep ka la kam ba 72% ka jaka ha ka jylla ka dei kaba don ïa ki khlaw ki btap, ka High Court ka la ong ba ka kwah ban tip la ka la don ne em ka sorjamin ba la leh shen halor kane ka bynta bad lada ka kaiphod ka don, dei ban wanrah sha ïingbishar.
Nalorkata, da ka jingbymdon jong ki lad ai kam ai jam bad ha ka kyrteng jong ka jingpynkiew ïa ki kam jngohkai pyrthei, ïa ka jingitynnad banylla jong ka jylla ym dei satia ban pynduh bad ka sorkar ka dei ban tip ïa ki jingeh.
Kiba bun na ki wah kynthup ïa ka Wah Umkhrah ha Shillong ki rah ïa ka um ba jaboh bad kam long satia wat tang ban pynngam da ka kjat ha kita ki wah.
Haba phai biang sha kitei ki kyndon (Meghalaya Waterbodies (Preservation and Conservation) Guidelines, 2023), ka High Court ka la ong ba kane ka dei tang ka jingpyndep rukom da ka jylla khlem da ktah pat ïa ki mat ki jura kiba dei.
Ka la ong ba ka sorkar jylla kan hap ban kham leh bha halor kane bad kan hap ai da ka kaiphod hapoh hynriew taïew.
Ka High Court ka la bteng ruh ïa ka hukum ban pynsangeh ïa ka jingpynïeng ïa ki jingtei harud jong ki wah tad haduh ba ka sorkar kan wanrah da ki kyndon kiba ïadei bad kine ki jait jingtei.
Ka Ri India ka la kyndit ha ka Sngi Balang hadien ba kawei ka dur khih (Video) ka la paw pyrthei halor ka jingshah pynïaid lyngkhuit ki arngut ki kynthei ha Manipur.
Katkum ka jingpyllait khubor na ka kynhun Indigenous Tribal Leaders’ Forum (ITLF), la ong ba katei ka jingshah pynïaid lyngkhuit ki arngut ki kynthei kiba dei ki Kuki-Zo ka la jia ha ka 4 tarik Jymmang, 2023, shi sngi hadien ba ka jingïakynad jaitbynriew ka la sdang ha Manipur.
“Ar bnai shiteng naduh ba sdang ka jingïakynad ha Manipur, ki sabut halor ka jingshah ban beiñ ki Kuki-Zo ki la nang ïai paw.
Ka ‘video’ kaba la saphriang mynta ka sngi ka pyni ba u paidbhur Meitei u la pynïaid lyngkhuit ïa arngut ki kynthei Kuki-Zo sha kawei ka pynthor ha kaba ki la shah leh be-ijot ha kiba bun ngut," la kynnoh ka ITLF.
Katei ka kynhun ka la ong ba katei ka la jia ha ka shnong B Phainom kaba hap ha  Kangpokpi distrik ha ka 4 tarik Jymmang.
“Ka jingshah leh be-ijot jong kitei ki arngut ki kynthei ka la jia hadien ba ka shnong ka la shah thang bad arngut ki shynrang – uwei uba la kham rangbah bad uwei u khynnah – ki la shah bom ïap ha u paidbhur," la ong katei ka kynhun.
Ka ITLF ka la dawa na ka Sorkar Pdeng, sorkar Manipur, National Commission for Women bad ka National Commission for Scheduled Tribes ban shimkhia halor katei ka jingjia bad ban leh ïa kaba donkam ban kem ïa kiba donkti.
Ha kawei pat ka liang, ki pulit ka Manipur ki la ong ba ki dang ïaleh katba lah ban kem ïa ki briew kiba la donkti bad katei ka jingjia.
“Ha kaba ïadei bad ka ‘video’ ba pyni ïa ka jingshah pynïaid lyngkhuit ki arngut ki kynthei ha ka 4 tarik Jymmang, 2023, ki pulit ki la pynrung da ka jingujor hapoh ki kyndon kiba ïadei bad ka jingrahbor, jingleh be-ijot da kiba bun (Gangrape), jingpynïap bad kiwei," la ong ki pulit ka Manipur.
Ki la ïathuh ba ïa ka jingujor la pynrung ha ka thanat Nongpok Sekmai (Thoubal Distrik) pyrshah ïa ki briew bym lah ban ithuh hynrei kiba la kieng atiar bad ka jingtohkit ka la sdang.
Ka Risa Colony SC ka la khur ïa ka jingjop kaba nyngkong na ka Group-D jong ka lympung ïalehkai Fourth Division (U-20) Football League 2023, hadien ba pynliem ïa ka Pommura SC da 2-1 kol ha ka Sngi Palei ha madan Polo.
Kane ka nam jop ka la wan urlong lyngba u Balajied khynriem bad u Perterson Lamare na ka bynta ban pynlong ïa katei ka kynhun ban khur ïa ki lai dor-thong (point).
Ha kane ka jingïakhun ka Pommura ka la ïoh ban pynkhih jar nyngkong tang mar ïasdang ka jingïalehkai lyngba u Andystar Kharsati ha ka minit kaba 4.
Tang hadien lai minit jong ka jingïalehkai, ka Risa Colony ka la lah ban pynphai kylla lyngba u Balajied Khyriem na ka bynta ban ïakhaid mar shi kol haduh kaba kut jong ka kylla step.
Ka Risa Colony ka la ïoh ban pynbud biang sa shi kol ha ka kylla miet lyngba u Perterson Lamare ha ka minit kaba 61 na ka bynta ban pynlong ïa kane ka kynhun ban khur syndon ïa ka jingjop.
Haba phai sha kawei pat ka jingïakhun kaba la long kham hashwa hapdeng ka Mawnianglah Youth SC bad ka Mawkriah West SC ki la ïasam mar shi dor-thong (point) hadien ba ïakhaid mar 1-1 kol.
Ka Mawkriah West ka la pynkhih jar nyngkong eh lyngba u Laurence J.
Nongbri ha ka minit kaba 15, hynrei ka Mawnianglah Youth SC ka la lah ban pynïakhaid kylla ha ka kylla miet lyngba u Ronaldo Rani ha ka minit kaba 47.
Kane ka lympung kan bteng biang ha ka Sngi Thohdieng ha kaba ka Mawlynrei SC kan ïakhun pyrshah ïa ka Laitlulang SC ha ka por 2 baje noh phai sngi, katba ka Umrynjah SC ïa ka Lamlynti SC (Sohïong) ha ka por 4 baje janmiet.
Ka kynhun ’rangïalehkai ka India ka la jam sha uwei pat u mawjam ha ka jingïalehkai phutbol namar mynta ka kynti ka la jam sha ka kyrdan ba 99 ha ka pyrthei.
Kane ka long kat kum ka jingpyllait da ka FIFA ïa ki kyrdan ki ri ka pyrthei ha ka Sngi Palei.
Dangshen, ka India ka la jam sha ka kyrdan ba 100 hadien ki san snem.
Kane ka kynhun ka la lah ban jam sa shi kyrdan hadien ba khur ïa ka nam lahduh ha ka SAFF Championship.
Kane ka jingïoh ban bat ïa katei ka kyrdan (99) ha ka pyrthei, ka la pynlong ruh ba kan bat ïa ka kyrdan ba 18 napdeng ki kynhun ha ka dewbah Asia bad ka la lah ruh ban pynthikna ban don ha ka pot 2 jong ka FIFA World Cup 2026 Qualifiers (AFC).
Kane ka jingïoh ïa katei ka kyrdan jong ka pot 2 ka long ba ka la don ka kyrdan ba kham hapoh, bad kumta kan ïaleh katba lah ban kiar na ki phra napdeng ki 17 tylli kiba don ha ka kyrdan ba kham heh jong ka dewbah Asia ha katei ka lympung ïaknieh.
Kane ka mut ba ka India ka la don ha ka thup kaba kham biang, kaba don ïa ki kynhun kiba kham hapoh.
Kane ka long ka kabu ksiar ïa ka India ban ïoh rung sha ka top 2, bad ban jam sha kawei pat ka kyrdan.
Kumba ka paw ka India ka don ïa ka jingangnud ha ki katto katne ki taïew ba la dep.
Ym tang ba kane ka kynhun ka la khur ïa ka nam lahduh ar sien kynthih, hynrei ka la lah ruh ban pynpaw ïa ka jingtbit pyrshah ïa ki kynhun kiba khlaiñ bor.
Kane ka kynhun ïalehkai ka ri ka la lah ban ïalehkai bha ha kane ka aïom bad ka la lah ban pynpaw ïa ka jingkhlaiñ bor kum ka kynhun hi baroh kawei.
U Igor Stimac u la pyrshang ban pynkhlaiñ bha ïa ka kynhun (starting XI) ha kaba ym lah ban tip ba ka India ka lah ban long ka kynhun kaba khlaiñ bor ha ka AFC Asian Cup, lane ban ïoh rung sha ka World Cup ha u 2026.
Hynrei, halor kane ka bynta ka dang don hapdeng ka jingartatien la kan lah ne em ban pynurlong ïa ki jingangnud jong ki paidbah nongkyrshan.
Watla ka jingïaumsnam hapdeng ki Meitei bad Kuki ka la jur bha ha Manipur ha kine ki ar bnai ba la dep, hynrei ki Khasi kiba shong ba sah ha katei ka Jylla ki don hapdeng ka shongsuk shongsaiñ.
Haba ïakren bad u General Secretary ka Khasi Students Union (KSU), samla Donald V.
Thabah u la ïathuh ba ki Khasi kiba sah ha Mani-pur ki shongsuk shongsaiñ watla ka jingïakynad hapdeng ki jaidbynriew Kuki bad Meitei ka la poi sha ka jingïaumsnam mar kylliang.
U la ïathuh ba ki Khasi ki shong ki sah ha Khedaghor kaba hap ha Tamenglong District jong ka Manipur bad ki shongsuk namar ki shong ki sah lang bad ki Naga.
U la ïathuh ba ki Khasi ki don palat 1500 ngut kiba sah ha katei ka distrik namar ki im jakpoh da kaba rep kwai bad tymmen bad kiwei de ki kam ba ki trei man ka sngi.
Shuh shuh u la pyntip ba u la ïakren bad ki nongïalam ka KSU ha Manipur halor ka jinglong-jingman ha katei ka Jylla hynrei u la pynpaw ka jingsngewkmen ba ki Khasi ki shongsuk shongsaiñ.
U kyrmen ba ki Khasi kin nang ïai don hapdeng ka shongsuk shongsaiñ namar ka jingïakynad hapdeng kitei ki ar jaidbynriew bad ba ka jinglong-jingman kan sa jai-jai noh katba dang mih ki sngi.
Kumban shu pynkynmaw, ka jingïaumsnam ha Manipur ka la sdang naduh ka taïew ba nyngkong u Jymmang 2023 kat haduh ba ki samla pule na Meghalaya kiba leit pule ha Manipur ki hap ban wanphai noh sha ka Jylla lajong hynrei ki la sdang ban leit bteng ka jingpule hadien ba la kham jai-jai.
Ki ‘riew paidbah jong ka thaiñ Siejïong bad kiwei de ki shnong kiba hap ha New Shillong ki la pynpaw ba naduh ba dang khynnah ym pat ju jia eiei haba ki bam tit ba kheit na khlaw namar ki la dep ithuh ïa u tit uba bha bad uba sniew.
Kane ka jingïoh ban ïakren bad ki ‘riew paidbah na thaiñ Siejïong ka dei namar ki wan bylla thohdieng ha Umsawli kaba dang shu pynkhyllem ïa ki diengkseh kaba don hajan ka Shillong Indian Institute Management, Umsawli.
Ka jingbuddien u Nongsaiñ Hima ka dei hadien ka jingkhlad noh ki 3 ngut ha kawei ka kamra ba dang shu shna thymmai ha Institute of Bio Resources and Sustainable Development kaba dei ka National Institute of Department of Biotechnology, jong ka Sorkar India kaba don ha Umsawli, New Shillong kaba la buh mawnongrim ha ka 4 tarik Lber, 2019.
Katkum ka jingïathuh ki pulit, kitei ki 3 ngut kiba la khlad ki dei kiba la bam ïa u tit ba ki la leit kheit na khlaw kaba don marjan bad katei ka jaka sah jong ki ha Umsawli.
Kitei ki 3 ngut ki dei kiba la tip kyrteng kum ka Kong Sheba Kharbani (40 snem ka rta), kaba trei kum ka ‘Cleaner’, u Bah Rupert Donbor Dohtdong (43 snem), bad u Blackstar Kharkrang (30 snem).
Baroh 3 ngut ki dei kiba shong ba sah ha Mawlai Phudmuri.
Ïa ka metïap jong kitei baroh lai ngut la lap ha ka 9 tarik Naitung 2023 hadien ba la don ka jingsma bad la pyndep ïa ka ‘Post Mortem’ ha ka 10 tarik Naitung 2023 ha NEIGRIHMS Hospital, Shillong.
Nalor ka jingbatai u rangbah bad ki longkmie na shnong Siejiong, la ïoh ruh ka jingbatai shaphang u tit na uwei u rangbah na ki thaiñ Mairang, Eastern West Khasi Hills District uba wan bylla thohdieng ha Umsawli.
Kitei ki nongbylla thohdieng ki la ïathuh ba ïa u tit u lah ban bam na uba mih na khyndew tangba ki dei ban tip kiba sniew ne kiba bha.
Ki la ïathuh ba u tit u sdang mih bha ha u bnai Jymmang bad Jylliew kaba dei ka aïom ba sdang jur bha u slap.
“Sha shnong jong ngi, pat ju bna ban ïap bam tit hynrei kito kiba ïap dei kiba bam ïa u tit buid," ki la ong.
Ha ka juh ka por, ki la pyntip ba ki don ki briew kiba im sngi ban kheit tit ban die sha kiwei ki briew ban ïoh bai sngi ïalade.
Ka Arsenal ka la lah ban pyni ïa ka jingkhlaiñ bor da kaba lah pynliem haduh 5-0 kol pyrshah ïa ka Major League Soccer (MLS) All-Star ha ka jingïalehkai paralok kaba la long ha Audi Field ha ka Sngi Balang.
Ha kane ka jingïakhun u Declan Rice u la ïoh ban mih madan ha ka sien kaba nyngkong eh ïa ka Arsenal.
Katba u Kai Havertz u la ïoh ban thep ïa ka kol kaba nyngkong eh hadien ba u la mih noh na katei ka kynhun kaba na London, ka Chelsea ha u bnai ba la dep.
U Rice, uba la bat ïa ka rekod ban soi ïa ka kontrak hadien ba u la mih noh na ka West Ham United, u la ïoh ban mih madan ha ka minit kaba 65.
Une u rangïalehkai u la long uba rem dor na England hadien ba u la soi ïa ka kontrak ha ka jingsiew kaba £105 million ($137.
5 million, 122.
4 million euros).
Katba u rangïalehkai na Germany u Havertz uba la ïasoh dangshen sha ka Arsenal, u la ïoh ban mih madan ha ka kylla miet.
Une u rangïalehkai u la lah ruh ban pyni ïa ka jingtbit na ka bynta ban thep kol ha ka minit kaba 89.
Ka Arsenal ka la sdang ïa kane ka jingpynkhreh jong kane ka aïom da kaba ka la lah ban pynpaw ïa ka jingtbit ha United States bad u Gabriel Jesus u la ïoh ban pynkhih jar ha ka minit kaba san jong kane ka lympung.
Kane ka la wan lyngba ka jingïarap lang u Jorginho, uba la pynbud na ka bynta u Bukayo Saka bad u Jesus um shym la pynlehnohei ïa kane ka kabu ksiar.
Watla hapdeng ka jingioh ïa ki kabu ksiar da ka kynhun jong ka MLS ba la la lamkhmat da u coach ka D.
C.
United u Wayne Rooney, hynrei u rangïalehkai barim ka Liverpool u Christian Benteke um shym la lah ban pynurlong ïa katei ka kabu ksiar hapoh ‘box’.
U Saka u la bteng kum u rangïalehkai ba kynsai na ka bynta ka Arsenal, ha kaba u la ïoh ban thep ïa ka kol kaba ar, hadien ka jingïarap lang u Leandro Trossard ha ka minit kaba 23.
Une u rangïalehkai shakhmat na Belgium u la ïoh ïa ka kabu ksiar na ka bynta ban pynurlong ïa ka Arsenal ha ka ban thep kol.
Ka kynhun jong u Rooney (MLS All-Star) ka la shem jingeh ban ïoh pynphai na ka daw ka jingkhlaiñ bor ki rangïalehkai ka Arsenal.
Na ka daw ka jingkum pyndei da ka kti ia ka bol da u rangïalehkai ‘dien ka St.
Louis City u Tim Parker ka la pynlong ïa u Jorginho ban thep kol lyngba ka penalty bad ban pynlong ïa ka Arsenal ban thep ïa ka kol kaba ar.
Hadien ka jingmynsaw u Trossard, u Gabriel Martinelli u la ïoh ban mih bujli bad hadien katto katne por u la ïoh ban thep ïa ka kol kaba saw na ka bynta ka Arsenal.
Ïa ka kol kaba khatduh la thep da u Kai Havertz hashwa ban kut artad ka jingïalehkai na ka bynta ban khur syndon ïa ka jingjop.
Ka Dongmihsngi bad ka Mynthong ki la khur jingjop ha ka sngi sdang jong ka lympung ïalehkai Independence Day Cup Under-17 Football Tournament ba la pynïaid da ka West Jaiñtia District Sports Association (WJDSA) ha madan Kiang Nangbah Stadium Ladthalaboh Jowai ha ka Sngi Palei.
Ha ka jingïakhun kaba nyngkong, ka Dongmihsngi ka la pynliem noh ïa ka Lumchyrmang Mihmyntdu da 2-0 kol.
Ïa kine kol la thep da u Robert A.
Tang ha ka minit kaba 2 bad u Modify Sutnga ha ka minit kaba 60.
Ha ka jingïakhun kaba bud, ka Mynthong ka la jop ïa ka Pynthor Youth Social Welfare da 2-0 kol.
Ïa kine kol la thep da u Decently Talang ha ka minit kaba 12 bad u Batskhem Dkhar ha ka minit kaba 14.
Kane ka lympung kan bteng biang ha ka sngi Thohdieng ha kaba ka Ladthalaboh kan ïakhun pyrshah ïa ka Salaroh ha ka por 1.
30 baje nohphai sngi, katba ka Khimusniang ïa ka Catholic Youth ha ka por 3 baje janmiet.
Ka West Jaiñtia District Sports Association (WJDSA) ka la pynbna ban kan sdang da ka lympung ïalehkai kaba tip kum (L) Kesilroy Pala Invitation Football Knockout Tournament 2023.
U Hony General Secretary ka WJDSA u la pyntip ba ha kane ka lympung ki kynhun ki lah ban pynrung kyrteng haduh 25 ngut ki rangïalehkai bad kine kin neh haduh ba kut ka lympung.
Ka bai rung ha kane ka lympung ka long T.
5000 bad ka khusnam ka long T.
5 lak ïa ka lahduh bad T.
2 lak ïa kaba wan ba-ar ryngkat ki trophy.
Ha kane ka lympung baroh phra tylli ki kynhun ïalehkai ha ka Super Division, Dorbar Shnong, Football Club, Academy, kiba ïasoh bad ka WJDSA ki lah ban ïashim bynta.
Nalor kata, ki District Sports Association, Sub Division Block Sports Association kiba na Rilum Jaiñtia bad kiba la ïoh rung ha ka MSL na Jaiñtia Hills ruh ki lah ban shim bynta.
Ka tarik ban pynpoi ïa ki entry kan long ha ka 5 tarik Nailar ha u Hony.
General Secretary WJDSA.
Baroh ki kynhun kin long tang 32 tylli bad ki dei ban wan ai jingtip shwa ïa ka por ba la buh.
Ïa ki jingtip ba kham bniah ki lah ban phone ha kine number 9485432298 & 9612402753.
Katba u dang peit kumta suki suki u sdang ban khñium ha la mynsiem da kaba ong “U Blei te U dei shisha Uba biej, U Blei te Uba biej……" Balei u khñium bad ong kumta? U khñium kumne na jrong uta u diengsoh namar u ïohi ïa shibun ki pathaw kiba pur ha madan.
Kat une u diengsoh uba jrong bad ba khlaiñ kumne U Blei u buh da ki soh kiba rit shakhap bad ba sting kdor kdor hynrei kat ïa ki thie ki pathaw kiba heh bad ba khia ldui ldui, U Blei u pynsnoh pat ïa ki tang ha u jyrmi uba rit, uba tlot bad u bym lah ban ïeng kum une u diengsoh! U Blei te U dei shisha Uba biej……Katba u dang khñium bnum shi bnum kynsan kynsan wan beh ka lyer kaba jur bha bad ptuk-tuk-tuk sdang hap ki soh plom ha ka met ka phad bad ka khlieh jong u.
Em phi, em phi, lynñiar uta u briew…….
pleng U Blei um dei phi Uba biej.
Ani wow mei, U Blei dei uba stad phi…….
ani nga donbok palat……….
ban da dei ba ki soh plom kin heh kat ki thie ki pathaw te ….
….
ka maloi jong nga kan jin da la pait la pra ! Wow ko Mei, nga la donbok palat ba dei tang ki soh plom !" Ka jingsneng jinghikai ba ngi ïoh na kane ka khana ka long ym tang ba ngi dei ban hun ïa kaei kaba u Trai Kynrad u la ai ha ngi hynrei ban tyngkai noh ka jingrhah kaba sha palat pud namar ngim tip satia aïu kan jia lashai lashisngi ïa kata ka spah kaba ngi lum ngi kynshew da ka mynsiem ka jingrhah bad ym da ka mynsiem ka jingïatiplem.
Ai ba ka aiñ ka jingïatiplem kan treikam ruh ha ka jingim jongngi kaba man la ka sngi.
Balei ka jingud jingnam ki nongrep bunsien ka long tang kum ka jingpyrta ha ki ri khlaw? Bunsien ki nongrep kiba shu rep wai ha ka jaka jong kiwei ne kito kiba don la ka jong ka jaka rep kaba rit bad ym kaba heh, ki shu im bad sngi bad mied tang ha ka jingdiaw bad khuslai mynsiem ym tang ba shah khñiot dor khah khah ha ïew ha hat hynrei namar ba la rem palat ka bai wai ïa ki kper ki phrah.
Kito pat ki nongrep kiba shong ba sah ha ki thaiñ ba don ki par dewïong kim ju nud satia ban saham ne ban ong ei ei ïa ki trai par wat lada ka um ba mih na kine ki par dewïong ne ki jaka ba lum thup ïa u dewïong ka dei ka bih kaba ïa syriem kum ka jingpang bampong (cancerous disease) bad kaba ktah suki suki pat ïa ki jingthung jingtep bad ki kper ki phrah jong ki.
Teng teng pat lada ki nongrep kin leit pynsngew ïa kine ki jingeh ha ki trai par ne ki bor shnong, ym ju don satia ki ban pyrkhat ne pushe ïa ki bad kiei kiei baroh ki shu long tang kum ki jingpyrta ne ki jingud jingnam ha ki rngai ka ri khlaw (just a solemn cry in the wilderness) ! O balei keiñ ba ka sur bad ka jingud jingnam ki nongrep ka long tang kum ka jingpyrta ki khynnah sharai blang sharai masi ha ki lum ki wah haba ki ïohsngew kylla pat ïa kata ka jingpyrta ba ka wan phalang biang ha ki tyndong shkor jong ki na ki mawsawa kiba don ha kine ki lum ki wah (echoing sound)? Balei shisha ka long kumne ? Balei, balei, bad balei keiñ ka long kumne ? Lano ki trai jaka ka ri-kynti kin jynsur mynsiem noh ban pynsting ïa ka bai wai ki nongrep bad lano pat ki malik par dewïong kin ïar ka jingmut jingpyrkhat jong ki ym tang ban pynduna ka jingpynjot ïa ki jaka rep ki jaka riang hynrei ban pyrkhat bad isynei lem ïa ka Mei Mariang ka Mei Ramew kaba la shah pynjot pynjulor.
Baroh ki malik dewïong ki donkam ruh ïa ka bam bad haba ki donkam ban bam hato ym la dei ka por ïa ki ban pyrkhat lem? Hooid, ka jingbymlah biang ka dei ka jinglong briew hynrei ban ïa longbriew pat hato yn ïai dei da ki jingbymlah biang? Baroh baroh ngi donkam ruh ban pyrkhat lem ïa kiwei.
Ka Mei Mariang ka lah ban pynbiang ïa ka jingdonkam jong ngi ki briew hynrei da lei lei ruh kan ym lah ban pynbiang ïa ka jingrhah jong ngi (Mother earth can satisfy all our needs but not our greeds).
Lada sniew ki jaka rep jaka riang, ka Mei Mariang kan ym lah ban leh ei ei.
Namarkata donkam ïa ngi ban ieit bad burom ïa baroh ki aiñ ka Mariang.
Hato donkam mo ban ïarap lem ïa kita kiba kyrshan ïa ngi? La ju ong barabor ba ka jingleh bha ba markylliang bunsien ka wan rah tang ïa u soh uba bang, uba thiang bad uba shngiam.
Haba ki nongrep ki ïarap bad kyrshan ïa ngi don jingeh aïu pat ban ïarap bad siew kylliang ïa ki? Lada ngin siew kylliang ïa ki da ka mynsiem ka jingieit bad jingïa-tiplem hato u Trai Kynrad bad u Nongthaw Nongbuh un dumok bad kynkok ïa ngi?Katba ngi dang hap ban rung manla ka sngi ha ki ïng-shetja ne ki kamra bam (kitchen/dining room) ban bsa bam ïa ka kpoh thylli, kan long ka kam biej ban shu klet pat ïa ki budlum ka Ri bad ka Jylla.
Ha shwa ban pynkut ai ngin buh kawei ka jingkylli sha baroh ki nongpule ïa ka jingong uwei u `riewkhraw la ka dei kaba shisha ne em haba u ong “ki kti kiba kloi ban ïarap ki kham khuid ban ïa ka shyntur kaba duwai (the hands that help are holier than the lips that pray).
" Kumno shisha ki kti bad ki kam u budlum ki long?.
Katto katne snem mynshwa, u Martin Luther King Jr.
, uwei na ki ’riewkhraw ka Ri America uba la ïakhun na ka bynta ka hok ki nongshong shnong ki bym dei ki doh lieh, u la ong “Ka jingbymdon ka hok ha kano-kano ka jaka ka long kaba buh jingma ïa ka hok ha baroh ki jaka.
" (Injustice anywhere is a threat to justice everywhere).
Kine ki kyntien ki sngewïahap shikatdei bad ka jinglong jingman ha Manipur.
Ka ding ka la klang ha Manipur naduh ka 3 tarik Jymmang, 2023, bad haduh mynta.
Ngim tip haduh lano kane kan bteng.
Ngi kiba don shabar jong ka Manipur ngi ïohi ba ka sorkar jylla ka la pulom ban teh lakam ïa ka jingïakynad bad ban wanrah ïa ka jingsuk.
Dang ha ka Sngi Palei, ka Ri India ka la kyndit ha ka Sngi Balang hadien ba kawei ka dur khih (Video) ka la paw pyrthei halor ka jingshah pynïaid lyngkhuit ki arngut ki kynthei ha Manipur.
Katkum ka jingpyllait khubor na ka kynhun Indigenous Tribal Leaders’ Forum (ITLF), la ong ba katei ka jingshah pynïaid lyngkhuit ki arngut ki kynthei kiba dei ki Kuki-Zo ka la jia ha ka 4 tarik Jymmang, 2023, shi sngi hadien ba ka jingïakynad jaitbynriew ka la sdang ha Manipur.
Kane ka kynhun ka la kynnoh ba ka ‘video’ kaba la saphriang mynta ka sngi ka pyni ba u paidbhur Meitei u la pynïaid lyngkhuit ïa arngut ki kynthei Kuki-Zo sha kawei ka pynthor ha kaba ki la shah leh be-ijot ha kiba bun ngut.
Ka la ong ba katei ka la jia ha ka shnong B Phainom kaba hap ha Kangpokpi distrik ha ka 4 tarik Jymmang.
Ka ITLF ka la dawa na ka Sorkar Pdeng, Sorkar Manipur, National Commission for Women bad ka National Commission for Scheduled Tribes ban shimkhia halor katei ka jingjia bad ban leh ïa kaba donkam ban kem ïa kiba donkti.
Ki pulit ka Manipur ki la ong ba ki dang ïaleh katba lah ban kem ïa ki briew kiba la donkti ha katei ka jingjia.
Ki la ïathuh ba ïa ka jingujor la pynrung ha ka thanat Nongpok Sekmai (Thoubal Distrik) pyrshah ïa ki briew bym lah ban ithuh hynrei kiba la kieng atiar bad ka jingtohkit ka la sdang.
Mynta ka sngi pat, ki pulit ki la ong ba ki kem ïa saw ngut ki briew kiba la donkti ha katei ka jingjia.
Kaei kaba pynpyrkhat ïa ngi ka long ba lada jia ba katei ka ‘video’ ka khlem paw paidbah hynnin ka sngi, kaei ka ban jia? Ka dei ka jingjia kaba naduh ka 4 tarik Jymmang, 2023, hynrei ka ‘video’ ka dang paw hynnin ka sngi kaba mut ba baroh shi katta, ym shym la don satia ki ban wad ïa kiba la donkti ban pynïaid lyngkhuit bad leh be-ijot ïa kitei ki kynthei.
Kane ka dei ka jingpulom kaba khraw na ka liang ki bor ba pyntreikam ïa ka aiñ.
Ka hok ka dei ban ïeng rasong khnang ba kan long kum ka jingsneng ïa kiwei kiba don kum kajuh ka jingthmu bad jingmut.
Na ka bynta ki nongshong shnong kiba dang don ka jingïatiplem, katno ka i pang met, pangnud bad isaitmet ban ïohi ïa ka jinglong ’riewkhlaw jong ki para briew kiba la duh noh ïa ka jingïatiplem ka jong ki namar ka jingïakynad jaitbynriew.
Ka khlem don shuh ka jingmap ïa ka longrynïeng ka manrynïeng jong ki kynthei, bad tang na ka daw ba ki dei na kawei pat ka jaitbynriew, u paidbhur u la leh ïa ka sang ka ma kaba ym sngewlah shuh ban ïa mutdur.
Ngim dei ban sngap haba don kum kine ki jingjia.
Mynnin ka la jia ha Manipur, lashai ka lah ban jia sa ha Meghalaya ne ha kiwei pat ki bynta jong ka Ri.
Lada ki ïa sngap jar, ka long kum ka jingai mynsiem ïa ki ’riewkhlaw.
Ngi dei ban pynpaw ïa ka sur jong ka jingpynrem jur bad ka jingdawa ba ka aiñ kan leh da kaba tyngeh pyrshah ïa baroh kiba la donkti ha katei ka jingjia kaba la pynkhynñiuh ïa ka jingïatiplem jong ka Ri baroh kawei.
Ka long ruh kaba lyngngoh ba ka la shimpor ar bnai tam ïa u Myntri Rangbahduh ka Ri, u Narendra Modi, ba un kren halor ka jingjia ha Manipur naduh ba sdang ka jingïakynad.
Mynne ka sngi ka dei ka sien banyngkong ba u la kren bad kata ruh ka long hadien ba kiba bun ki nongshong shnong ki la pynrem jur ïa ka jingshah pynïaid lyngkhuit jong kitei arngut ki kynthei.
Lada dei ba kato ka ‘video’ ka khlem paw pyrthei, u Myntri Rangbahduh, uba ju smat ban kren ban khana halor ki mat kiba bun, un ym pat ang ïa la ka shyntur.
U dei u nongïalam jong ka Ri bad u don ka iktiar bad ka jingkitkhlieh ban peit ba ka shongsuk shongsaiñ bad ka hok kan synshar.
Kam lah ban long ba tang namar u dei ruh na kawei ka seng saiñpyrthei un ym lah shuh ban kren eiei ne leh eiei.
U Myntri Rangbahduh u dei ban klet ïa kata ka jinglong dkhot jong ka seng bad ban kren ïa ki jingshisha kum u nongïalam uba don ïa ka iktiar bad ka jingkitkhlieh.
Ka kam rep ba ïaineh ka long kaba kongsan ban pynthikna ba ka India kan lah ban pynurlong ïa ka thong ban pynthikna ka jingshngain ïa ki 1.
4 billion ngut ki briew jong ka ri.
Hapoh ka jingïalam jong u Myntri Rangbah Duh, u Narendra Modi, ka tnat Chemicals and Fertilizers ka la shim ïa ki sienjam ban pynbeit ïa ki jingeh ha kaba ïadei bad ka jingpyndonkam ïa ki sboh dawai ha ka rukom ka bym ryntih.
Kine ki sienjam ki thmu ban wanrah ïa ka jingkylla ha ki kam rep jong ka India lyngba ka jingïatreilang jong ki polisi, ka jingbei tyngka, ka jingkyrshan pisa, ka teknoloji bad ka jingpynbha shuh shuh ïa ki kam.
Da kaba sngewthuh ïa ka jingma, ha ka 28tarik Jylliew, 2023, ka Cabinet Committee on Economic Affairs (CCEA) ka la ai jingmynjur ïa ki sienjam ban bteng ïa ka skhim Urea Subsidy bad pynshlur ïa ka jingpdiang ïa ki sboh organic, ha ka jingmang pisa kabaT.
370,128.
7 klur.
Kane ka pyni ïa ka jingshim khia ka Sorkar ïa ka rep ka riang kaba ïai neh bad ka bha ka miat jong palat 120 million ngut ki nongrep kiba don ka jaka kaba kumba 141 billion hectare.
Ki sienjam ba heh ba la shim da ka Sorkar ki long kumneharum:Ka CCEA ka la ai jingmynjur ïa ka jingbteng jong ka skhim Urea Subsidy haduh ka 31 tarik u Lber, 2025, ha ka jingmang tyngka kaba T 368,676.
70 klur.
Kane ka jingbteng ka kynthup ïa ki snem mang tyngka naduh 2022-23 haduh 2024-25.
Lyngba ka jingpyn-shlur ka Sorkar Modi ïa ka jingshna ïa ki mar hapoh ri, ka India ka la kyntiew ïa ka jingpynmih urea na ka 207.
54 lak metric ton (LMT) ha u 2014-15 sha ka 283.
74 LMT ha u 2022-23.
Kane ka jingkyntiew ïa ka jingpynmih bad ka jingbteng ïa ka skhim urea subsidy kan pynthikna ïa ka jingioh ki nongrep ha kylleng ka ri ïa u urea ha ka dor kaba jem.
Ka India ka dei ka ri kaba nyngkong ka ban pynmih ia ka um nano urea hapoh ka ri, bad ka la pynmih ïa kane ban aibor ïa ki nongrep jong ka ri da ka mar kaba saiñdur thymmai, ka bym ktah ïa ka mariang bad kaba jemdor.
Haduh u Lber 2023, la pynmih 76.
5 million tylli ki bilor (kiba kot sha ka 33.
6 LMT jong u urea) bad la dep die 54.
2 million bilor.
Shuwa u snem 2025-26, yn pyntreikam ïa phra tylli ki jaka pynmih nano urea kiba lah ban pynmih haduh 440 million bilor kiba kot haduh 195 LMT u urea.
La ai ruh ïa u Nano Dap ïa ki nongrep kum ka jingbujli kaba bha bad kaba jemdor ïa u DAP.
Hapoh ka Aatmanirbhar Bharat, ka Sorkar ka la seng bad khyllie im ïa hynriew tylli ki jaka pynmih urea kiba long ka Chambal Fertilisers Ltd ha Kota, Rajasthan; Matix Ltd haPanagarh West Bengal; ha Ramagundam, Telangana; Gorakhpur, Uttar Pradesh; Sindri, Jharkhand; bad Barauni, Bihar.
Kine ki jaka pynmih nano urea hapoh ka ri kin pynduna ïa ka jinghap shaniah ïa ka jingshalan urea nabar ri bad kan pynlong aatmanirbhar (ba lah ban pynbiang ïa la ki jingdonkam) urea shuwa u snem 2025-26.
Hapoh ka bynta Market Development Assistance (MDA), ka Sorkar kan ai jingkyrshan ha ka dor T.
1,500 ïa man ka metric ton na ka bynta ki sboh mariang (organic) ba la pynïasoh bad ka sienjam GOBARdhan ban pynkylla spah ïa ki mar ba la bret.
Kane ka sienjam ka pynïasoh lang ïa ki skhim kiba ïadei bad ka biogas bad ka bording na ki tyllong ba lah ban pynthymmai, ki prokram pynkhuid ïa ki jaboh jabain bad ki sienjam kiba ïadei bad ka jingkhuid jingsuba.
Ha ka jingmang tyngka kaba T1,451.
84 klur na ka bynta u snem mang tyngka 2023-24 haduh u snem mang tyngka 2025-26, kane ka jingbei tyngka kan kynthup ïa ka research gap funding kaba T 360 klur, ka ban pynkhlain shuh shuh ia ka jingkiew shaphrang jong ki sboh organic ha India.
Ban pynbiang ïa ki jingdonkam ha ki jaka rep (ba kynthup ia ki sboh mariang) bad ki jing-ai jingshakri kum ka jingpynbeit na ka bynta ki nongrep bad ban pynkup bor ia ki, la seng ïa kumba 100,000 ki jaka kyrpang na ka bynta ki mar ba donkam ha ki kam rep kiba tip kum ki ‘Pradhan Mantri Kisan Samruddhi Kendra’ ha kylleng ka ri.
Kum ka sienjam ka bym ktah ïa ka mariang bad kaba iaineh, ka Sorkar ka la wanrah ia ka PM Programme for Restoration, Awareness Generation, Nourishment, and Amelioration of Mother-Earth (PM PRANAM).
Kane ka skhim ka ai jingmyntoi ïa ki Jylla bad ki Union Territory kiba pdiang ia ki rukom rep tynrai, kyntiew ïa kiwei kiwei ki jait sboh, bad kiba pynshlur ïa ka jingpyndonkam ïa ki sboh dawai da ka jingbahkhlieh.
Ia ka pisa ba la mang na ka bynta u snem 2025-26 yn sam ha u snem 2026-27, kaba pyni ïa ka jingthmu jong ka Sorkar ban don ki kam rep kiba ïaineh.
Kane ka jingai jingmynjur ka kynthup ruh ïa u “Urea Gold," ba thymmai ba sop sulphur.
Kane ka jingsop sulphur kan pynbiang ïa ka jingdonkam sulphur ki jing-thung jingtep.
U ‘Urea Gold’ u pynduna ïa ka jingpyndonkam urea bad u kyntiew ïa ka jingseisoh ki jing-thung jingtep da kaba pynthikna ïa ka jingpyllait suki suki bad ka jingpyndonkam bha ïa ka nitrogen.
Kane ka lad ban ioh ïa ka sboh kaba ïaineh ka ïahap bad ki jingpyrshang jong ka Sorkar ban kyntiew ïa ka jingpyndonkam ïa ki mar kiba tei ïa ki jingthung jingtep bad kyntiew ïa ka rukom shna ïa u urea.
Ki jingai jingmynjur ba dang shen da ka Cabinet Committee on Economic Affairs ki pyni ïa ka jingïeng skhem ka Sorkar India na ka bynta ka rep ka riang kaba ïaineh bad ka bha ka miat jong ki nongrep.
Ka jingbteng ïa ka skhim Urea Sibsidy, ka jingwanrah ïa ka PM PRANAM, ka jingkyrshan ïa ki sboh mariang (organic) lyngba ka GOBARdhan, bad u Urea Gold ba saiñdur thymmai ki don la ka bynta ha ka jingtei ïa ki kam rep ki bym ktah ïa ka mariang bad kiba seisoh.
Ha ryngkat kine ki sienjam, ka Sorkar ka la sdang ruh ïa ki jingai jingtip ban kyntiew ïa ka jingpyndonkam ïa ki dawai sboh da ka jingbahkhlieh bad ka jingpdiang ïa kiwei kiwei ki jait-sboh kum ki sboh mariang, bio bad nano.
Kine ki sienjam ki thmu ban pynneh ïa ka khyndew bad ban aibor ïa ka Mei Mariang.
Katba ka Sorkar Modi ka rakhe ïa ka jingdap khyndai snem ka jingai jingshakri ïa ka ri, ka long kaba donkam bha ban ithuh ïa ki skhim kiba bun na ka bynta ka bha ka miat ba la pyntreikam ban pynkup bor bad kyntiew ïa ki kam rep.
Ka Sorkar ka thmu ban don ka India kaba thymmai kaba ngeit ha ka “Sabka Sath, Sabka Vikas, Sabka Vishwas," ha kaba ka bha ka miat jong ki nongrep ka long kawei na ki bynta kiba kongsan ha kane ka jingthmu.
Kine ki skhim ki thmu ban kyntiew ïa ka kamaikajih jong ki nongrep, kyntiew ïa ki rukom rep kiba ïaineh bad wanrah ïa ka roi ka par ha ki kam rep.
Ka pyni ia ka jingïeng skhem ka Sorkar ban tei ia ka India kaba riewspah bad kaba kdup lang ïa baroh, ha kaba ki nongrep ki don ka bynta kaba khraw ha ka roi ka par jong ka ri.
Ka Mookymphad Mihmyndtu bad ka Pateinki Sabah ki la khur jingjop ha ka lympung ïalehkai Third Division Football Tournament na ka bynta ka 3Adelbert Laloo Memorial Trophy ba la pynïaid da ka West Jaiñtia District Sports Association (WJDSA).
Ha ka jingïakhun kaba la long ha ka Sngi Palei ha madan Kiang Nangbah Stadium kaba ha Ladthalaboh Jowai, ka Mookymphad Mihmyntdu ka la pynliem noh ïa ka Saiñdur Mihmyntdu da 2-1 kol.
Ha kane ka jingïakhun, ka Saiñdur Mihmyntdu ka la ïoh ban pynkhih jar nyngkong eh lyngba u Khlur Phawa ha ka minit kaba 12.
Hadien shiteng kynta ka Mookymphad ka la lah ban pynphai kylla ar kol lyngba u Wailad Shylla ha ka minit kaba 31 bad u Haphilabet Ryngkhlem ha ka minit kaba 34 na ka bynta ban khur syndon ïa ka jingjop.
Ha ka jingïakhun kaba bud, ka Pateinki Sabah ka la jop da 2-1 kol ïa ka Mupliang.
Ka Mupliang la thep kol nyngkong da u Byforcestar Dhar ha ka minit kaba 35.
Ka Pateinki Sabah ka la lah ban pynphai kylla lyngba u Lakhon Dhar ha ka minit kaba 53 bad kane ka kynhun ka ïoh ei sa shi kol na ka daw ka jingbakla thep hi da u rangïalehkai ka Mupliang ha ka minit kaba 58.
Ka jingïalehkai ha ka sngi Thohdieng kan long hapdeng ka Pasyih Cultural pyrshah ïa ka Mookaswan Dongwah ha ka por 10.
30 mynstep, katba ka Mukhla Umlangchor ïa ka Loompyrdi Ïongpiah ha ka por 12.
00 mynsngi.
Ka United States ha ka Sngi Balang, ka la pynbna biang sa ia ka $1.
3 Bilion ka song jingiarap na ka bynta ka tnat shipai jong ka Ukraine.
Kane ka long khnang ba ka tnat iada jong ka Ukraine kan lah ban pynbit pynbiang ha ka liang ka tnat liengsuiñ, ki tup-ki man, ki drone bad kiwei kiwei de ki liang.
Katei ka song jingiarap na US sha ka Ukraine ha kane ka kynti ka long ban ai jingkyrshan ia ka Ukraine ba kan lah ban pynkhlaiñ shuh shuh ia ka tnat shipai thma jongka hapdeng ka jingiakhun pyrshah ia ka Russia ha katei ka thma.
Hynrei la ong ba katei ka song jingiarap kan kham shem poi ban leit poi sha madan thma, namar ba ka hap hapoh jong ka Ukraine Security Assistance.
Kaba mut ba ka US ruh ka thied ia kitei ki tiar thma na ka tnat iada lane na ki paralok jongka.
Katei ka song jingiarap ka ban phah ha kane ka por, kan kynthup ia 4 tylli ki tiar iakhun NASAMs bad kumjuh ruh ki tiar ban pyndait hangta, ki ‘namding TOW, ki kuli 152 mm, ki drone bad kiwei kiwei de ki kali iakhun thma.
Ka United States ka la ialeh katba lah ban ai ka jingkyrshan ba ratbah ia ka Ukraine naduh ba sdang ka jingleit hiar thma jong ka Russia bad ka la ialeh ruh katba lah ban phah ia ki lad jingiarap naduh ki tiar thma bapher- bapher kum shi bynta ban ai bor ia ka Ukraine khnang ba kan lah ban iada ia la u jong u pud- u sam bad ba kan lah ruh ban ioh knieh biang ia baroh ki bynta kiba dei hok ki jongka bad kiba la shah kurup bad shah kam trai noh ha ka Russia.
Uwei u briew na United Kingdom uba la order ia ka computer ‘Laptop’ ba 500 pound na ka Amazon, u la ioh pdiang pynban ia shibun tylli ki synduk jingbam.
Ia utei u briew la ithuh kyrteng kum u Adam Yearsley, bad u la thied ia ka laptop ‘HP ProBook’ kaba shong dor bha, hynrei ha katei ka sngi haba u la ioh pdiang ia katei ka tiar ba la wan pynpoi ha ka kti jong u, kaba sngew lyngngoh ka long pynban ba u shem pynban da ki synduk jingbam kum ki biskit, shana bad kiwei- kiwei.
Kumta utei u rangbah 40 snem, u ngeit ba baroh ka long tang ka kam thok jong katei ka kompeni bad u long uwei napdeng kito kiba sniew bok bad thaw leit ngat ha katei ka kam thok jong ka kompeni Amazon.
Ha katei ka sngi, u Yearsley u la maham ia ki paidbah baroh lyngba jong ka rynsan Social Media ‘Twitter’ ba ki paidbah ki dei ban husiar bha ia ka jingleh thok jong katei ka kompeni namar haba u thied ia katei ka laptop, ynda la pynpoi ia ka bad haba u la plied, u shem pynban ia 36 tylli ki song jingbam hapoh jong ka synduk heh ba la pynpoi sha u.
Haba iadei bad kane, na ka liang jong katei ka kompeni Amazon, ka la pan map ia utei u briew bad ka la kular ruh ban pynphai noh syndon ia baroh ka pisa katkum ba u la dep siew naka bynta katei ka order jong u.
Utei u briew u la iathuh ba ha ka por ba u ioh pdiang nyngkong ia katei ka synduk, u shem ba ka sting bha, hynrei u pyrkhat ba ki tiar ba ju pynmih ha kine ki sngi ki long kiba sting hynrei kiba bha, kumta u la shim beit ia katei ka synduk shapoh iing bad u la plied ia ka, ha kaba u shem pynban da ki jingbam kiba la thep pyndap ha katei ka synduk.
U Myntri Rangbahduh Narendra Modi hynnin ka sngi u la pynpaw ka jingsngewkhia mynsiem bad ka jingbitar ha kaba ïadei bad ka jingjia jong ka jingsaphriang paidbah ka ‘video’ halor ka jingshah pynïaid lyngkhuit jong ar ngut ki kynthei ha Manipur.
Kane ka la jia ha ka sngi Balang, bad u la maham jur ba kito kiba donkti kin ym lait na ki kti jong ka aiñ.
U Myntri Rangbahduh u la ong ruh ba kane ka jingjia ha ka jylla Manipur ka la pynjah burom haduh katta katta ïa ka ri na kane ka jingshah leh donbor kine ki kynthei.
“Nga kwah ban pyntikna ïa ka ri, ba yn ym pyllait ïa kiba la leh ïa kaba bakla.
Yn sa pynshitom ïa ki katkum ki kyndon jong ka aiñ.
Kaei kaba la jia ïa ki khun kynthei jong ka Manipur yn ym lah ban map," la ong u Myntri Rangbahduh ha ka jingai jingkren jong u hashwa ban sdang ka dorbar Lyiur hapoh ïingdorbar.
Kane ka ‘video’ kaba la wanrah ka jingpynrem jur na kiba bun bad kaba la dawa ba la dei ban pynshitom ïa kiba la donkti, ka la pyni ba ki la don ar ngut ki kynthei kiba la shah pynïaid lyngkhuit ha ka kynhun jong u paid-bhur ha Manipur ha ka 4 tarik, Jymmang, shi sngi hadien ba ki la mih ki jingjia ïakynad hapdeng ka kynhun Meitei bad ka kynhun Kuki ha ka jylla ba la synshar da ka BJP halor ka jingdawa jong ki Meitei ïa ka bhah ba kyrpang ban shah kynthup ha ka Scheduled Tribes (ST).
Kumba la ïohi, la ong ba kine ki kynthei ki la shah jrong kti bad shah paring sha ka lyngkha, ha kaba ki la pynshisha ba ki la shah leh beijot ruh.
Ha kaba ïadei bad kane ka jingjia, la ïoh ban kem ïa uwei u briew hynnin ka sngi hadien ka jingsaphriang jong ka Video, kaba la long 77 sngi hadien ba la jia ka jingjia.
Ka kynhun Enforcement Directorate (ED) ka la pynlong ïa ka jingleit khynra ha ki jaka sah bad ki jingdon jingem jong u Myntri ka Tamil Nadu u K Ponmudy lem bad u khun jong u ha ka Lah Sngi U Blei.
Ha ka por ba la pynlong ïa ka jingleit khynra, ka kynhun tohkit ka la ong ba ka la ïoh ban kurup ïa shibun ki jingthoh bad ki kot ki sla kiba long beaiñ, ka pisa ka bym lah ban batai ïa ka jingwan jong ka kaba la kot sha ka T.
81.
7 lak bad ka pisa bar ri kaba la antad ba ka la don T.
13 lak.
Nalor ki Fixed Deposits (FDs) kaba T.
41.
9 klur la kurup noh ïa baroh.
Ka kynhun ED ka la pynlong ïa ka jingkhynra hapoh ka jingtreikam jong ka Prevention of Money Laundering Act (PMLA), 2002 ha ki 7 tylli ki jaka kiba don ka jingïadei bad u Ponmudy lem bad u khun jong u, u Gautam Sigamani, uba long u dkhot jong ka Lok Sabha.
Ka kynhun Enforcement Directorate ha ka sngi Ba-ar ka la pynshisha da kaba ong ba u heh nongïalam jong ka seng DMK bad u Myntri ba dei khmih ïa ka Higher Education ka Tamil Nadu u K Ponmudy u la ai da ki License thok na ka bynta ka jingtih ïa u shyiap sha u khun jong u u MP, sha ki bahaïing bad sha ki briew kiba leh ïa ki kam beaiñ, bad da ka pisa kaba la ïoh na kine ki rukom pyntreikam ha kaba tih beaiñ ïa u shyiap la thied ïa ki kompeni kiba don shabar ri, la ïathuh ka tyllong khubor.
Kane ka jingtohkit kaba mynta ka dang ïai bteng ha kaba ïadei bad ka jingmudui ba la phah da u Directorate of Vigilance and Anti-Corruption (DVAC) pyrshah ïa u Myntri ha u snem 2012 halor ka jingkynnoh ba u la pyndonkam bakla ïa ka kyrdan jong u ha ka por ba u dang long u Myntri ba dei khmih ïa ka Mines and Mineral Resources hapdeng u snem 2007 bad u 2011.
Ka sorkar ha ka sngi Balang ka la ong ba ka long kaba la khreh na ka bynta ban ïakren bad ïamir jingmut ha kaba ïadei bad ki jinglong jingman kiba mih ha Manipur hapoh Parliament ha ka dorbar Lyiur, kum shi bynta ban pdiang ïa ka jingdawa jong ka liang pyrshah.
Ha ka jing-ai jingkren sha ki nongthoh khubor hadien ka jingïalang bad baroh ki seng ba la pynlong da ka sorkar hashwa ban pynlong ïa ka dorbar, u Myntri ka Parliamentary Affairs u Pralhad Joshi u la ong ba ka sorkar ka la long kaba la khreh na ka bynta ban ïakren bad ïaphylliew jingmut ha kaba ïadei bad ki jinglong jingman hapoh Manipur hapoh Parliament.
Ha kaba ïadei bad kane, u la kyntait halor ka jingpynshisha jong ka seng Congress bad kiwei pat ki seng ka liang pyrshah kiba la ong ba ki la dawa na u Myntri Rangbahduh u Narendra Modi ba un kren ha kaba ïadei bad ki jingïakynad ba la jia ha Manipur ha Parliament, ha kaba la pynshisha ba ka liang pyrshah, da kaba dawa ïa ka jubab na u Myntri Rangbahduh, ka la ong ba ka thmu ban wanrah ki kynrum kynram ha kaba ïadei bad ka dorbar ha baroh ar tylli ki ïingdorbar.
Kum shi bynta ban ïaleh pyrshah ïa ka Curfew, da ki hajar ngut ki longkmie ki la pynlong da ka jingïakhih kaba heh ha san tylli ki distrik jong ka Manipur ha ka sngi Balang.
Kane ka jingïakhih ka long ban dawa ba dei ban pynshitom da kaba tyngeh pyrshah ïa ki lehnoh Kuki bad ban wanrah biang ïa ka shongsuk-shongsaiñ ha ka jylla kham kloi katba lah.
Ka sorkar Manipur ha ka sngi Balang kam shym la pynjlan ïa ka Curfew kumba ju pynlong ha kine ki san tylli ki distrik ha kaba ka la pyntreikam kham bun ki shipai ïada na ka jingdon jong ka jingïakhih ki longkmie, ïa kaba la pynïaid da ka Kwairamband Ima Keithel Joint Coordinating Committee for Peace (KIKJCCP).
Ka KIKJCCP ka la buh da ka jingkyrpad sha baroh ki longkmie ba kin pynlong da ka jingïakhih ba la tip kum ka ‘Mothers’ Protest’ na ka bynta ban dawa ha ka ban pynïoh biang ïa ka jingsuk ha ka jyllla.
Hashwa ban pynlong ïa kane ka jingïalang na ka bynta ban pynpaw ka jingpyrshah jur halor ki jingïakynad ba la mih ha ka jylla, ka la don ka jingkyrpad ïa ki longkmie jong ki thaiñ bad ki distrik ba kin ïashim bynta ha ka jingïakhih.
U Myntri Rangbah ka Jylla Conrad K Sangma ha ka sngi Nyngkong, u la hiar jurip ïa ka surok bala shna pynheh ba pynïasoh ïa ka Mairang-Ranigodown-Azra, Assam, kaba dei ka surok kaba kongsan bha bad kaba shakri kum kawei pat lynti ïaid ban poi sha nongbah Guwahati bad ka kad liengsuiñ Guwahati lyngba ka Mairang.
Ka surok Mairang-Ranigodown-Azra kan dei kawei pat ka surok ka ban pynïasoh ïa ka Eastern West Khasi Hills bad ka Ri-Bhoi District shaduh sha kad liengsuiñ Guwahati bad ruh sha nongbah Guwahati.
Kane ka surok ka long kaba kongsan bha lada jia ryngkat ba jur ka dheng kali ne shah khang lynti ïa ka surok NH-6 ba pynïasoh ïa ka Shillong sha Guwahati.
Haba kren halor ka surok, u Myntri Rangbah u la pynkynmaw ïa ka por ba u dang dei u nongïalam ka Liang Pyrshah ha ïingdorbar thawaiñ ka Jylla ha u snem 2010-2011 kaba u la ban jur ban tei pynbha ïa kane ka surok khnang ban pynsuk ïa ka leit ka wan.
“Nga kynmaw ha u 2010-2011, ha ka por ba nga dang long u nongïalam ka liang pyrshah, nga la kren ïa kane ka surok bad nga la kyntu ïa ka Sorkar ha katei ka por ba kan trei pynbha ïa kane ka surok namar ka Jylla ka donkam sa kawei pat ka surok ba pynïasoh sha Assam," u la ong hadien ba dep jurip ïa ka surok, kaba la dep ban trei pynheh mynta.
“Ha u snem 2018, haba thaw Sorkar ma ngi, ngi la shimkhia bha ïa ka projek ban pynheh bad pynbha ïa kane ka surok.
Nga kmen palat ban ïohi ba kane ka surok kala dep mynta.
Kane ka dei ruh ka jingkular ba ngi la ai sha ki paidbah ha ka por ilekshon bad ngi la lah ban pyndep ïa kane ka surok mynta," u la ong.
Halor ka jingkongsan ka surok bad ki jingmyntoi ba kan ai ïa ka Jylla, u Myntri Rangbah u la ong, “Kumba phi ïatip, ka jingpynïasoh surok ka dei ka jingplie lynti ïa kano kano ka kam pynroi ba kan wan, mynta ba kala dep, kane ka surok kan plie ïa shibun ki lad ba ki kam khaïi pateng kin jia, ka lad ban kyntiew ïa ka kam jngohkai bad ruh ha kiwei ki kam ba kin mih".
U Myntri Rangbah u la pyntip ruh ba ki Satellite Cities kin sa mih ha kane ka surok ha ki snem ban sa wan, ki ban long marjan ka nongbah Guwahati bad ka Kad Liengsuin.
“Naba kane ka surok ka lam beit beit sha kad liengsuiñ bad sha nongbah Guwahati, kumta ka jaka bad ki thaiñ ba marjan ka Guwahati bad kad liengsuiñ kin sa ïohi kham bun ki kam pynroi ha ki snem ban sa wan namar ngin hap ban pynmih ïa ki satellite cities ha kaba ngin lah ban pynkha ïa ki Zone bad ka jingdon marjan ka Guwahati kan dei ka kabu ïa ngi," ong u Myntri Rangbah.
Haba pynpaw ïa ka jingsngew hun halor ka jingtei pynheh ïa ka surok, u Myntri Rangbah u la pynkynmaw ïa ka jinglong kongsan na ka bynta ka Jylla bad ki nongshong shnong.
U la ong, “Haba nyngkong, ka dei ka jingpynïasoh sha ki paidbah, kaba ar ka dei ka lad kamai kajih ka ban sa plie lynti ym tang ïa ki paidbah ka thaiñ hynrei jong ka Jylla baroh kawei bad kaba lai bad ba kongsan eh ka dei ba kane ka surok kan shakri kum kawei pat ka lynti ïaid sha East Khasi Hills bad sha kiwei ki bynta jong ka Meghalaya".
Hadien ka seng CPI-M, baroh ki seng ka liang pyrshah, kynthup ïa ka seng Congress, ha ka sngi Balang ki la dawa ba la dei ban pynlong biang da ka jingtohkit ha kaba ïadei bad ka jingshah pynïap jong u heh pulit ka Tripura u Durga Kumar Hrangkhwal bad ban pynshitom da kaba tyngeh ïa ki runar kiba la donkti ha kane ka kam thombor.
Une u heh pulit u la shah pynïap ha ka 21 tarik, Naiwieng, 2019.
Ki seng ka liang pyrshah kiba kynthup ïa ka Tipra Motha Party (TMP), Congress, bad Trinamool Congress, ki la dawa na ka sorkar BJP ba ka la dei ban pynlong biang da ka jingtohkit halor ka jingshah pynïap jong u heh pulit bad ban pynshitom da kaba tyngeh ïa ki nongkhaïi drok kiba la shah kynnoh donkti ban pynïap ïa u.
Kum shi bynta na ka jingkynmaw burom kyrpang ïa u khlawait ka Ri bad ka jaitbynriew, u Tirot Sing Syiem ha ka Lah Sngi U Blei, ka seng United Hynñiewtrep Movement (UHM) ka la leit ban buh syntiew ha u mot dur jong u Tirot Sing ba don ha u Soso Tham Auditorium.
Haba ai jingkren ha katei ka sngi, u President jong ka seng, u Bah Charlie Johnson Rani u la ong ba ka kyrwoh sha ka Jaitbynriew lyngba ka UHM ka long ba kum ki sengbhalang kin ïai ïaleh na ka bynta ka dawbah jong ka jaitbynriew kumba u Syiem Tirot Sing u ba dei u khlawait ka ri u la prat lynti na ka bynta ka dawbah dawsan jong ka Jaitbynriew.
“Ngi kum ka seng baroh kawei, ngin ïai ïeng na ka bynta ka bha ka miat, ka khia ka shon bad ka kit ka shipa jong ka jaitbynriew baroh kawei," la ong u Bah Rani.
U Bah Rani u la phah ïa u kyrwoh ruh sha ka jaitbynriew ha kaba u la kyntu ba kum ka jaitbynriew ka dei ban ïa long tylli noh kawei bad ba kam dei shuh ban don kano kano ka jingïatan tyllai ne ka jingïapeit matdong iwei ïa iwei bad kum ki para sengbhalang kiba don hapoh ka bri u Hynñiewtrep Hynñiewskum ki dei ban ïa long kawei.
“Ha kajuh ka por ruh ngin ïa ieid, ngin ïa kdup bad ngin nym don kano kano kata ka jingwoh ñia iwei ïa iwei," la ong u Bah Rani.
Shuh shuh u Bah Rani u la ong ba ka jingthrang jong ka seng ka long ba ka sorkar ka dei ban sngap noh ïa ki mat jingdawa jong ki sengbhalang kaba kynthup nyngkong eh ïa ka jingdawa ban pyntreikam noh ïa ka Inner Line Permit (ILP), kaba ar ka long ka jingdawa ban pynrung noh ïa ka ktien Khasi ha ka khyrnit kaba phra jong ka Riti Synshar ka Ri India bad kaba lai ka long ban ithuh noh kyrpang ïa ki Khasi lyngba ka Instrument of Accession (IoA) kaba la don bad kaba la ïateh kular hapdeng ka sorkar bad ka Dominion of India naduh ki spah snem kiba mynshwa kata naduh ki snem 1947-1948 ter ter.
U Bah Rani u la ong ba ka sorkar ka dei ban sngap ïa ka sur jong ki seng kiba la ïeng ryntih lang ban kyntu ïa ka sorkar ba kam pat dei ban pyrkhat ban wanrah ïa kata ka lynti rel hangne hapoh ka Ri Khasi jong ngi katba ki aiñ kiba biang bad kiba don bniat kum ka ILP lane ka MRSSA kiba biang, ka sorkar kam pat lah ban pyntreikam.
“Ngin ïai pyrshah bad ngin nym ailad hi ruh ïa kane ka sorkar ba kan wanrah ïa kum kita," la long u Bah Rani.
Ka shlem treikam u Deputy Commissioner (Supply) jong ka West Jaiñtia Hills District, Jowai, ka la maham tyngeh ïa kino kino ki nongdie dukan (Wholesale/Retail) ba kim dei ban die palat ïa ka dor jong ki mar bam mar dih kum u khaw, shini, dai, jhur bad kiwei kiwei ki mar bam.
Lada lap lane shem ïa kiba leh pyrshah, kiba shim kabu lane pynkiew dor hi ïa ki mar bam khlem da ïoh ïa ka jingbit, yn pynshitom ïa ki katkum ka aiñ jong ka Essential Commodities Act 1980.
Ki pulit na ka Shillong Traffic Police (STP) ha ka sngi Balang ki la pynlong ka jingkhynra bad talasi ïa ki kali kiba tah ïit ïong bad kumjuh ruh kiba leh ‘modified’ ne pynkylla na kaei kaba la pynbit pynbiang da ka kompeni ïa ki kali.
Kane ka jingtalasi ka dei ruh namar ha ki surok jong ka nongbah Shillong la ju sakhi ba la bun ki kali kiba tah ïit ïong bad ruh pynkylla ne modify ïa ki ‘Silencer’ ne kiwei pat ki jait jingpynkylla ha ki kali, kaba ju pynthut bad pynwit ïa kiwei pat.
Ha ka sngi Balang, ki pulit STP ka thanad Lumdiengjri haba pynlong ka jingtalasi kali, ki la ïoh ban bat noh ïa ki ar tylli ki kali namar ka jingpynkheiñ ïa ki kyndon pynïaid kali, kata kawei kaba la tah ïit ïong bad kawei pat kaba la pyndait da u ‘silencer’ ba la pynkylla bad uba sawa jam.
Kine ki kali kiba la shah bat ki kynthup ïa ka auto pickup kaba don ïa u number ML05-N-7192 kaba la pyndonkam ban tah ïit ïong bad kawei pat ka Maxi Cab kaba don ïa u number ML05-G-5976 kaba la pyndait da u ‘silencer’, number plate ba la modify bad ka VIP light.
Nalor ka jingdaiñ kuna ïa ki nongñiah kali jong kine ki ar tylli ki kali, ki pulit ki la tar noh ïa ka jingtah ïit ïong na ki kali bad kurup noh ïa ka VIP light na kawei pat ka kali.
Wat hadien ba ki bor pynïaid District jong ka East Jaintia Hills District ki la pynmih ïa ka hukum ban khang pyrshah ïa ki kali ban pynïeng halor ka jingkieng Sonapur hynrei haduh kine ki sngi, la sakhi ba ki kali ki leh bym suidñiew ïa katei ka hukum.
Ki nongshong shnong ki la pynpaw ka jingsngewkhia namar ka jingbteng jong ki kali ban pynïeng kali halor katei ka jingkieng kaba lah ban buh jingma ïa ka jingkieng.
Katei ka jingkieng ka dei kaba kongsan bha kaba pynïasoh ïa ka jylla Meghalaya bad kiwei ki jylla kum ka Assam, Mizoram, Tripura bad ki bynta jong ka Manipur.
Lah ban kdew ba u District Magistrate jong ka East Jaintia Hills District ha ka 23 tarik Jylliew u la pyntreikam da ka section 144 CrPC ban khang ïa ka kali ban pynïeng halor ki jingkieng naduh Lumshnong ter ter shaduh Malidor.
Ka jingpyrshah jong kiba bun ki sengbhalang bad ki kynhun bapher bapher halor ka jingwanrah ïa ka projek ban tei ïa ka lynti rel ha Khliehriat kaba hap hapoh East Jaiñtia Hills District ka la pynlong ïa ka sorkar jylla ba kan pyndem tdong bad sngap ïa ka sur jong kiba bun.
Haba kren sha ki lad pathai khubor ha ka Sngi Palei, u Myntri Rangbah ka jylla, Conrad K Sangma u la ong ba ïa katei ka jingïakren ban wanrah ïa ka lynti rel hapoh ka Rilum Jaiñtia kam da dei eh ka mat kaba khia namar ba ka sorkar ka khlem pat shym la rai eiei satia halor katei bad ka shong ha ka jingkwah jong kiba bun balang la ki kwah ne kim kwah ban wanrah ïa ka lynti rel.
“Kaei kaba donkam ka long ka jingshim rai bad nga la dep ban pynshai sha ki paidbah ba ngin ym shim rai lane ban leh da ka bor ban wanrah ïa kane ka projek lada ki paidbah babun balang ki pyrshah bad ki sngewkhia halor kane, ngin ïaleh ban ïakren pynsngewthuh ïa kita hashwa ba ngin pynïaid shakhmat", la ong u Myntri Rangbah.
Ha kaba ïadei bad ka jingdawa jong ka seng Congress kaba shong sha ka liang pyrshah hapoh ka ïingdorbar thaw aiñ na ka sorkar ba ka dei ban pynlong da ka jingwad bniah bad ka jingpule bha halor ka jingwanrah ïa ka lynti rel namar kane kan long ka lad ka ban plie ïa ki briew kiba nabar ka jylla ban ïoh rung laitlan katba mon shapoh ka jylla Meghalaya, na ka liang u Myntri Rangbah ka jylla u la ong ban wad bniah ne pule bha kam dei ka kam kaba eh, hynrei ka jingwan rung kyrthep jong ki briew kiba nabar ka dei ka jingeh.
Shuh shuh u Myntri Rangbah u la ong ba na ka liang jong u, u la dep ban kren shai bad pynsngew sha u Myntri ba dei khmih ïa ka tnad Railway ka sorkar pdeng, u Ashwini Vaishnaw ba ki don ki jingsngewkhia na ka liang ki paidbah ka jylla bad kam long kaba bha ban pynïaid beit shakhmat ïa ka kam da kaba bor.
Ha kaba ïadei bad ki song jingïarap kiba la mang na ka bynta ka jylla ha kaba ïadei bad ka jingwanrah ïa ka lynti rel hapoh ka jylla, na ka liang u Conrad u la ong ïa u Ashwini ba lada don ka jingbthah bad ka jingmynjur da ka sorkar pdeng ïa katei ka song jingïarap ba la bei, yn buh noh ïa kitei ki lynti rel ha ki jaka ka jylla kiba ki paidbah ki kwah bad pdiang ka ban ai jingmyntoi ïa ki paidbah bad na ka liang utei u Myntri ka sorkar pdeng u la pdiang ïa katei ka rai kaba la pynsngew da u Myntri Rangbah ka jylla.
“Nga la ïakren bad pynsngew ïa u Myntri ka tnad rel ba ïa ka pisa kaba la bei ïa ka sorkar jylla, ngin ïaleh ban pynïaid ïa katei ka jingbei tyngka ha kino kino ki thaiñ kiba kwah ïa ka lynti rel khnang ba ka pisa kaba la bei da ka sorkar pdeng kan nym sahkut", la ong u Myntri Rangbah.
Ha ka 19 tarik u bnai Naitung 2023 ka Estimate Committee jong ka Ïingdorbar Thawaiñ ka Jylla kala hiar ban jurip ïa ka jaka pule ka Polytechnic kaba don ha ka shnong Mawrusyiar jong ka sor Nongstoiñ ha kaba ka jingtrei mynta kala sahkut la bun bun snem kata naduh ba la sdang ha u snem 2017.
Ïa ka jingjurip ha katei ka sngi la ïalam da u Bah Mayralborn Syiem, MLA kum u Chairman, ryngkat ka jingïadon lang ki MLA kiba long ki dkhot ka committee, u MLA ka Nongstoiñ Bah Gabriel Wahlang, u MLA ka Rambrai Jyrngam u RG Momin, u Deputy Commissioner ka West Khasi Hills, ki ophisar na ka tnat Pule Puthi bad na ka tnat PWD Building.
Ka jinghiar jurip ka long ban peit bad khmih bniah ha kaba ïadei bad ka jingsahkut jong ka jingtei ïa katei ka jaka pule mynta da ki snem.
“Kum ka committee ïa kaba ka sorkar kala shaniah ha ngi ba ngin buddien khamtam ha kaba ïadei bad ki projek kiba sahkut, la ka long ha ka liang ka pisa, ka jingbym biang ka mang tyngka, ngi wan hangne ruh na ka bynta ban pynthikna ba kane ka jingtei ïa ka polytechnic kan dei ban ïaid beit kam dei ban sangeh kata ka dei ka jingthmu," ong u Bah Mayralborn haba kren sha ki lad pathai khubor.
U la ïathuh ruh ba ka jingsahkut jong katei ka projek, ka dei namar ka jingduna ban pyllait ïa ka pisa na ka sorkar pdeng lyngba ka Ministry of Human Resource Development.
Shuh shuh u la ong ruh ba ka kamram jong ka committee ka long ban shimkhia ïa kane ka kam ban buddien la yn nang ïoh biang ïa ka pisa ne ka ‘fund’ na ka ministry ne na ka sorkar Jylla na ka bynta ban ïaleh katba lah ban pyndep ïa kane ka jingtei ïa ka polytechnic ha Nongstoiñ na ka bynta ka jingmyntoi ki paidbah nongshong shnong.
U la ïathuh ruh ba ha katei ka jaka pule ki don ki ar tylli ki trade ne ki bynta jong ka jingpule kiba la pyrshang ban buh na ka bynta ka jingmyntoi ki samla ki ban ïoh pule ki ban ïeng ha la ki jong ki kjat bad kan long ka jingmyntoi ïa ka ïoh kam ïoh jam.
Shuh shuh ha kajuh kane ka sngi kane ka committee kala leit ruh ban jurip ïa ka ïing skul kaba thymmai jong ka Sib Singh Memorial Govt.
Higher Secondary School kaba haduh mynta ym pat shym la lah ban pynbiang ïa ki jingdonkam.
U Myntri Rangbah ka jylla, Conrad K Sangma u la ong ba ka jingïakren ïasuk hapdeng ka seng Hynñiewtrep National Liberation Council (HNLC), ka Sorkar Jylla bad ka Sorkar Pdeng ka dang ïaid shakhmat bad na ka liang jong baroh kiba don bynta ha kane ka kam ki don ïa kajuh ka jingmut kata ban poi sha ka thong.
Haba kren sha ki lad pathai khubor hadien ba la wai ka jingïalang jong ka kynhun Myntri kaba la long ha ka sngi Palei, u Myntri Rangbah u la ong ba ka jingïakren bad ka seng HNLC ka long da ka jingmut jingpyrkhat kaba kylluid bad ka jingïakren ka long beit ban poi sha ka jingïasuk bad ban pynbeit noh hapoh ka jingïakren katkum ka riti synshar bad katkum ki kyndon.
U Myntri Rangbah u la ong ba watla kin don shibun ki jingeh hangne hangtei ha ka jingïakren ïasuk, hynrei na ka liang ka sorkar Meghalaya ka la skhem jingmut ban pynïaid shakhmat ïa kane ka kam.
Ka sorkar jylla ka la shim ruh ïa ki sienjam ba lada don kino kino ki jingartatien, ka sorkar kan ïaleh ban weng ïa kitei ki jingeh hapdeng ka HNLC bad ka sorkar pdeng.
“Ngi dang khmih, kam dei tang ka sorkar jylla hynrei ngi hap ban sngewthuh ba ka jingïakren bad ka tnad kam pohïing ka sorkar jylla ruh ka don bynta lang, kumta ngi hap ban sngap lem ïa ka jingai jingmut ka jong ki," la ong u Myntri Rangbah.
Ha kaba ïadei bad ka mat jingdawa mab ka HNLC ïa ki mukotduma pyrshah ïa ki dkhot jong ka seng, u Myntri Rangbah u la ong ba ka sorkar jylla bad ka tnad kam pohiing ka sorkar India kan dang khmih bha bad ïakren bha shwa halor katei ka bynta.
:Lai ngut ki briew ki la shah kem noh ha ki pulit halor ka jingkynnoh donkti ban byrngem pynïap ïa uwei u rangbah hadien ba ki la rung jubor shapoh ïing jong u bad shim hi ruh ïa ka pisa na kane ka ïing.
Katkum ka khubor kaba la ïoh la ong ba ha ka 12 tarik mynta u bnai, ki pulit ka thanat Mahendraganj ki la ïoh pdiang ïa ka ejahar (FIR) na u Juda Ch Marak uba na ka shnong Mahendraganj.
Ha kane ka ejahar la ujor ba ha ka 11 tarik mynta u bnai, kata ha ka por kumba 11:45 mynmiet, katto katne ki runar ryngkat bad ki tiar pynmynsaw kiba la phong ruh da ki jaiñ shipai (camouflage) ki la leit ban rung jubor ha ka ïing jong utei u nongujor bad ban shim noh ïa ka pisa kaba don haduh T.
11,600/- bad ha kaba ki la ong ruh ba kin sa wan biang ban shim shuh ïa ka pisa bad ruh byrngem ban pynïap ïa u.
Ha kaba ïadei bad kane, ki pulit ki la register case lyngba ka thanat Mahendraganj PS Case No.
20 (07) 2023 U/S.
447/ 506/ 394/ 34 IPC bad ka jingtohkit ka la ïaid shakhmat.
Na ka liang jong ki pulit ki la pynlong ka jingkhynra hapoh ka jinglam khmat jong u Naman Kumar, IPS (P), Officer–in-charge ka thanat Mahendraganj bad kiwei ki pulit jong ka South West Garo Hills DEF.
Ha kane ka jingkhynra ka la ïoh ban kem noh ïa baroh lai ngut ki briew kiba la donkti ha kane ka kam runar, kiba kynthup ïa u Walseng A Sangma na Madra, West Garo Hills, u Rakkam M Sangma na Adangre, Koinadubi, bad u Batseng A Marak na Sandagre, Polpola, West Garo Hills.
Na kine lai ngut, ki pulit ki la ïoh ruh ban kurup ar tylli ki kukri, kawei kaba heh bad kaba rit, ki jaiñ shipai (Camouflage), kawei ka thuk thuk kaba don ïa u number ML08-A-8035.
Ka jingtohkit jong ki pulit ka dang ïaid shakhmat ban tip ïa ka jingthmu ba shalyndet jong kine ki briew.
:Uwei u rangbah u la duh noh ïa la ka jingim hadien ba u la ngam jyllop ha ka wah Simsang namar ka jingïoh kynsan ïa ka ‘cardiac stroke’ katba u dang leit tong dohkha ha katei ka wah.
Kane ka jingjia ngam jyllop jong utei u rangbah uba la don kumba 39 snem ka rta, ka la jia ha ka janmiet jong ka Sngi Ba-ar.
Ïa une u rangbah la tip kyrteng kum u Lendrithbirth Ch Marak uba dei na ka shnong Nengkong, kaba don marjan bad ka Siju kaba jngai kumba 20 kilometer na ka nongbah South Garo Hills District.
Katkum ka khubor kaba la ïoh la ong ba une u rangbah u la leit sha ka wah Simsang ban tong dohkha, hynrei u la ngam jyllop ha kawei ka thwei hadien ba sangeh treikam kynsan u klongsnam.
Ïa ka met jong utei u rangbah la lap hadien ba per ha sla um da ki nongshong shnong kiba la pyntip noh mar mar sha ki pulit jong ka Siju.
Ki pulit ka Shillong Traffic Police (STP) ki la ïoh ban bat haduh 755 tylli ki kali kynthup ki ar shaka kiba la pynkheiñ ïa ki kyndon aiñ bad la ïoh ruh ban daiñ kuna haduh T.
7,68,900 tang ha u Naitung, 2023.
Kane ka jingïoh bat ïa kine ki kali bad daiñ kuna, ka la long hadien ba ki kali bad ki ar shaka ki la pyndait da ki ‘silencer’ kiba la thaw khyllah kaba wanrah ïa ka jingsawa kaba jam bha bad kaba la pynthut bad ktah shi katdei eh ïa kiba ïaid ba ïeng, ki nongdie dukan bad wat ïa kito kiba don ki ïing harud surok.
Ha ka kyrwoh ba la pyllait da u Superintendent of Police (SP), East Khasi Hills, Bah Sylvester Nongtnger, la ong ba dei halor katei ka mat ba na ka liang jong ki pulit pynïaid kali ka nongbah Shillong ki la pynlong ka jingtalasi bad bat ïa ki kali bad ki ar shaka kiba pyndait ïa ki silencer ba la thaw khyllah.
“Ha Shillong, ka Shillong Traffic Police (STP) ka la ïoh ban bat ïa ki kali ba pyndait ïa ki silencer khyllah bad la lap ba don haduh 755 tylli ki case bad la ïoh ruh ban daiñ kuna haduh T.
7,68,900," la ong u SP.
Shuh shuh u la pyntip ruh ba ki pulit ki la bat haduh 17 tylli ki kali kiba pyndait ïa ki silencer khyllah bad la pynsaja ïa ki katkum ki kyndon jong ka aiñ.
Ha kaba ïadei bad kane, ka Shillong Traffic Police (STP) ka la kyntu ïa ki paidbah bad ki trai kali ban kiar na ka jingpyndait ïa ki silencer khyllah namar kane ka long pyrshah ïa ka Motor Vehicle Act bad ïa kiba leh pyrshah ruh yn pynshitom katkum ki kyndon jong ka aiñ.
Ka Hynñiewtrep Youths’ Council (HYC), West Khasi Hills District ka la dawa na ka sorkar jylla ba kan ithuh ne pynlong noh ïa ka Nongstoiñ kaba dei ka nongbah jong ka West Khasi Hills District kum ka nongbah por pyrem.
U General Secretary ka HYC, West Khasi Hills samla Wanteibok Lyngdoh u la ong, lada ki paralok Garo ki kwah ban pynlong noh ïa ka nongbah Tura kum ka Winter Capital, kan eh aïu ban pynlong ïa ka Nongstoiñ kum ka ‘Spring Capital’.
Shuh shuh u la ong ruh ba ka West Khasi Hills District ka la kynjoh mynta 46 snem naduh ba la thaw ïa ka.
Ka dei ka district kaba la pynmih thymmai ïa ar tylli kiwei pat ki district ba kynthup ïa ka South West Khasi Hills bad ka Eastern West Khasi Hills District.
Kane ka district ka la pynmih ïa shibun ki khlawait bad riewkhraw ka jylla, hynrei haba phai pat ha ka liang ka roi ka par, kane ka district ka dang duna haduh katta katta.
Kumta ka seng ka la dawa ïa ka sorkar jylla ba kan pynlong noh ïa ka Nongstoiñ, West Khasi Hills District kum ka nongbah por pyrem khnang ban lah kyntiew ïa ki kam pynroi ha kiba bun ki liang.
Namar ka jingïatan tyllai ban pynkylla kum ka Shillong Medical College ne ban wanrah da ka Tuberculosis Hospital ha Umsawli, New Shillong, ka jingtei kaba la dep shna mynta la saw snem ka la shu sah khongreng khlem pat lah ban pyndonkam ban ai jingshakri ïa ki paidbah.
Ka jingsah khongreng ki kamra kiba la dep shna da ka tnat ka koit ka khiah jong ka sorkar jylla ha Umsawli kaba hap ha shnong Mawpat, ka la long kumba pynsep ei ïa ka pisa u paidbah.
Kane ka long namar ki don ki kamra kiba ki jingkhang dieng ki la sdang pyut, nangta ka mala ba la dep tei ki la sah khongreng bad mih satang ki phlang bad ki ñiut ki ñier kiba la ker tawiar khlem don nongsumar.
Ha ka jingjurip U Nongsaiñ Hima ïa katei ka jaka la lap ba ka surok kaba la shna hapoh katei ka jaka sumar ki la jan tap da ki phlang.
La ïohi ba ka sorkar ka la dep pynbiang ïa ki bording ban ai jingshai lada dei hapoh ïing ne ki jingshai ba la pynthaba na ka jingkhlaiñ jong ka sngi, nangta ka umbam ruh ka la poi lut.
Hynrei ynda la poi ha katei ka jaka, hakhmat jong ki kamram jong katei ka jaka sumar ka sorkar jylla ka dang thoh ba ka dei ka jaka ba dang sumar ïa kiba pang Covid-19 katba bun na ki kamra ki la dep khang tala.
Ka jingbym lah ka sorkar ban pyndonkam ïa katei ka jaka kaba don kumba 6 akar ka dei namar ha kaba nyngkong ka jingthmu ban wanrah noh ïa ka TB Hospital na Mawprem sha Umsawli.
Hadien ba la dep, ka la don ka jingthmu ban wanrah noh da ka Shillong Medical College, hynrei da ka jingïatan tyllai ka jingduhnoh ka long ïa ki paidbah namar kim ïoh jingmyntoi shuh.
Haba ïoh ban ïakren bad u Myntri barim ka tnat ka koit ka khiah ka sorkar jylla, Bah A.
L Hek uba dei ruh u Myntri ka sorkar jylla uba bat mynta ïa ka tnat ri jingri u la ong ka jingtei ïa ki kamram (Building) ha Umsawli, New Shillong ka la dep lut nadong shadong.
U la ïathuh ha ka por ba u long Myntri ha ka tnat ka koit ka khiah ka jingthmu ka long ban wanrah ïa ka TB hospital sha Umsawli.
Hadien pat ka la don ka jingïakren ban pynkylla noh sha ka Shillong Medical College ne Medical Hospital, hynrei katba dang ïakren bad ki riewshemphang, haba la wan shimti noh u James Sangma kum u Myntri ha kito ki por u la pynduh noh ïa ka Shillong Medical College bad sah khongreng haduh mynta.
U la ong ban pyndonkam ïa katei ka jaka ha Umsawli ka shong sa ha ka kti jong ka Kong Ampareen Lyngdoh kaba dei ka Myntri kaba dang bat thymmai kumno ba kan leh.
U Bah Hek u la ïathuh ba ka Tura Medical College haduh mynta ka jingtei ïa ki kamra kam pat dep lut, hynrei u pynpaw ka jinglyngngoh kumno u Myntri barim u weng noh ban wanrah ïa ka Shillong Medical College.
Ha ka juh ka por u la kyntu ïa ka sorkar kaba la ïalam da u Conrad K Sangma ba kan pyntreikam noh ïa kitei ki kamra kiba la dep shna lada dei ha kano kano ka bynta khnang ba kin nym sniew kitei ki kamra kiba la dep shna.
Namarkata, u don jingkyrmen ba lada la pyndonkam ïa katei ka hospital kaba la shna ha Umsawli ka jingmyntoi kan long ïa ki paidbah ka thaiñ Mawpat bad ïa ka jylla baroh kawei namar ka surok, ka bording, ka um ki la biang lut.
Ha kawei ka jingjia ïatyngkhuh kali ha ka janmiet jong ka sngi Palei, lai ngut ki briew ki la mynsaw ba kynthup ïa kawei ka longkmie bad ar ngut ki heprit.
Kane ka jingtyngkhuh kali ka la jia ha ka jaka phai kali (diversion) jong ka surok bah National Highway-6 mar pyrshah bad ka shlem treikam u Deputy Commissioner ka Ri Bhoi District ha Nongpoh ha ka por kumba 3 baje eiei.
Katkum ka tyllong khubor ba la ïoh lum, la ïathuh ba katei ka jingtyngkhuh kali ka dei hapdeng ka Maruti 800 kaba don ïa u number ML05-K-0723 pyrshah bad ka Grand Vitara kaba don ïa u number ML10-E-2007.
La ïathuh ba katei ka kali Grand Vitara ka dei kaba dang wan kiew sha Bethany Hospital Nongpoh na ki thaiñ Byrnihat.
Hynrei mar ïa poi ha katei ka lad jong ka shlem treikam u Deputy Commissioner, ka la ngat noh ha katei ka jingtyngkhuh kali pyrshah ïa ka Maruti 800 kaba dang thmu ban jam sha shiliang jong ka surok bah.
Ha katei ka jingtyngkhuh kali, la ïoh jingtip ba lai ngut ki briew ba kynthup ïa ar ngut ki heprit bad ka kmie kiba shong hapoh ka Grand Vitara ki la mynsaw.
Kumta la pynkit noh ïa ki sha ki jaka ai jingsumar, katba ym shym la don pat kiba mynsaw kiba shong hapoh ka kali Maruti 800.
Halor kane ka jingjia, na ka liang ki pulit ka thanat Nongpoh ki dang pynlong ïa ka jingtohkit ban lap ïa ka daw tynrai halor katei ka jingtyngkhuh kali.
Kitei baroh ar tylli ki kali kiba ngat ha katei ka jingjia ruh la rah noh sha thanat.
U Myntri Rangbah, Conrad K Sangma u la pdiang ïa ki jingduna kiba kum ka Jylla ka hap ban ïaid lyngba ha kaba ka hap ban ïakhun ïa ki jingeh bad diengpyngkiang, bad u la ong ba da kaba pdiang ïa kita ki jingduna, ki jingkylla kin sa wan ha ka Jylla.
U Myntri Rangbah u la pynpaw ïa kane haba jubab ïa ki jingkylli halor ka jingpaw ka Meghalaya ha ka thup ki Jylla baduk ha India.
U la kubur ba ki don shibun ki diengpyngkiang ha ka jingpyrshang ban trei na ka bynta ban kyntiew ïa ka Jylla ha ki liang baroh.
Hynrei da kaba pdiang ïa ki jingduna kiba kum ka Jylla ka don, yn sa lah ban thawlad ban wanrah ki jingkylla.
U la ai nuksa ïa ka jingai injek ha kaba ka Meghalaya ha u snem 2018 ka don shatrai napdeng ki Jylla, hynrei da ka jingshim ïa ki sienjam ka Jylla ka la lah ban wan shakhmat bad long ba-ar tang hadien khyndiat snem.
U la kdew ruh ïa ki jingeh kiba ka Jylla ka mad ha ka jingpynbiang ïa ki lad jingsumar ha kaba la sakhi ïa ka jingbun ka jingkhlad ki longkmie bad khyllung, hynrei lyngba ki lad bad ki sienjam kiba ka Sorkar Jylla ka shim, la lah ban pynduna ïa kata.
U Myntri Rangbah u la ong ruh ba ka Sorkar ka la shim ki sienjam ban pynpoi ïa ki kam pynroi lyngba ki prokram bapher bapher sha nongkyndong bad kumjuh ki prokram na ka bynta ki nongrep ban nang kyntiew ïa ka ïoh ka kot.
U la ïathuh ba ka Sorkar Jylla ka la pynkiew ruh ïa ka rukom pynlut ha ki kam pynroi ha ka Jylla bad kine ki jingpynlut ki ai jingmyntoi ïa ka Jylla hi baroh kawei.
U la ong ba ym lah satia ban ong lada dei ba ka rukom lum jingtip ban sngewthuh shaphang ka jingduk ha Jylla la leh naduh ki shnong ne thaiñ nongkyndong namar ka Sorkar ka la ïaleh ban phaikhmat sha nongkyndong ban kyntiew ïa ki kam pynroi.
“Kum ka Jylla ngin sdang ban pdiang ïa kita ki jingduna kiba la kdew bad ki jingeh kiba ngi mad, da kaba trei pat kumno ban lah ban jop ïa ki jingeh na ka bynta ban wanrah jingkylla, bad nga ngeit ba ha kine ki san snem, ngin sa ïohi ki jingkylla," u la ong.
Ka National Human Rights Commission (NHRC) ha ka Sngi Palei ka la pdiang ïa ki jingujor kiba la kyntu ba ka dei ban leh eiei halor kawei ka jingjia ha Manipur ha ka 4 tarik Jymmang ha kaba arngut ki kynthei ki la shah pynïaid lyngkhuit katba kawei na ki, ka la shah leh be-ijot ha u paidbhur.
Ha u kyrwoh, ka NHRC na New Delhi ka la ong ba katkum ki jingujor, ha ka 4 tarik Jymmang, san ngut ki dkhot jong kawei ka longïing kiba dei ki riewlum, ki la shah tan na kti ki pulit ha u paidbhur ha ka shnong B Phainom kaba don ha Kangokpi distrik.
Kita ki jingujor ki la ong ruh ba arngut ki kynthei na katei ka longïing ki la shah pynlaw  bad pynïaid lyngkhuit, katba arngut ki shynrang jong kajuh ka longïing ki la shah pynïap katba ki dang pyrshang ban ïada ïa kine ki kynthei.
Nalorkata, ka NHRC ka la ong ba ki jingujor ki la ong ba kawei na kita ki kynthei ka la shah leh be-ijot ha u paidbhur (Gangrape).
Na ka liang ka NHRC ka la phah shithi sha u Chief Secretary bad u Director General of Police, Manipur ba kin ai ïa ka kaiphod kaba bniah halor katei ka jingjia hapoh shi bnai.
Ha kata ka kaiphod, dei ban batai shai shaphang ka jingtohkit halor ki jingujor ba la ïoh, ka jinglong jingman ka koit ka khiah jong kitei ki kynthei bad kiwei kiba la mynsaw bad kumjuh ruh la ka sorkar ka la siew ne em ïa ka bai lutksan sha ka longïing lane sha ki briew kiba la ngat ha katei ka apot.
Ka NHRC ka kwah ruh ban tip kiei ki sienjam ba la shim bad kiba yn sa shim ban ïada ïa ka hok longbriew manbriew jong ki nongshong shnong khamtam ki kynthei bad kiwei na ki jingleh ’riewkhlaw.
Ha kawei pat ka liang, ki pulit ka Manipur ki la pyntip ba haduh mynta ka sngi, ki la ïoh kem ïa saw ngut ki briew kiba la donkti ha ka jingrahbor, jingpynïaid lyngkhuit bad jingleh be-ijot da u paidbhur ïa kitei ki kynthei.
Ïa ka jingujor kaba ïadei bad kane ka jingjia la ai ha ka thanat Nongpok Sekmai (Thoubal Distrik).
Katkum ki khubor, uwei uba la shah kem u dei uba la 32 snem ka rta bad ïa uba la tip kyrteng kum u Huirem Herodas Meitei.
Une uba la shah kem u dei uba la paw dur ha ka ‘video’ kaba la saphriang ha ka Sngi Balang.
Ki pulit ki la ong ruh ba ka jingthwet ïa kiwei pat kiba la donkti ha katei ka jingjia ka dang ïaid.
Katto katne ngut ki longkmie ha sor Tura ki la mih sha surok ha ka Sngi Palei ban pyrta “Ampareen Go Back" lane “Ampareen Leit Phai Noh" ban pyrshah ïa ka jingkren jong ka Myntri sorkar ha kaba ïa dei bad ka jingdawa ka ACHIK bad kiwei ban pynlong ïa ka Tura kum ka nongbah ka Meghalaya ha ka por tlang.
Kitei ki longkmie ki la ïeng hajan ka Circuit House ha Tura bad ki la dawa ba ka Kong Ampareen kan leit phai noh na kane ka jaka.
Ki la don ki lad pathai khubor ha kine ki sngi kiba la thoh ba ka Kong Ampareen ka la ong ba ka jingdawa ban pynlong ïa ka Tura kum ka nongbah ha ka por tlang ka long ka bym ïahap satia.
Ka la ong ba ka Shillong ka dei ka nongbah bad ïa ki jingdawa ban pynlong nongbah sa ha kiwei ki jaka ym dei satia ban pynsngap.
Ha kawei pat ka liang, ka jingshah thngan ka ACHIK ka la jam sha ka sngi kaba 10 ha ka Sngi Palei.
Ka Kong Ampareen ka don jingthmu ban sah lai sngi ha Rilum Garo da kaba pynlong jingïalang shwa ha Resubelpara ha North Garo Hills.
La khmih lynti ba kan pynlong jingïalang ha Tura lashai ka sngi hashwa ba kan mih ban leit sa sha Baghmara.
Da ka jingkhmih ba kan wan poi ha Tura hynne ka sngi, ki katto katne ngut ki nongshong shnong ki la ïa mih sha surok hajan ka Circuit House ban dawa ba ka dei ban leit phai noh.
Hynrei haduh ka por ba thoh ïa kane ka khubor, ka Kong Ampareen ka khlem pat poi satia ha Circuit House.
Ka Shillong Lajong FC ka la jam sha ka quarter final ha ka lympung ïalehkai kynjatbol kaba la ai nam kyrpang ïa u Bah E.
K Mawlong (bam kwai ha dwar U Blei) kaba la tip kum ka E.
K Mawlong Memorial Trophy.
Kane ka wan hadien ba pynliem ïa ka GFC Border Bhutan da 2-0 kol ha ka Sngi Palei.
Ïa kane ka jingïalehkai la pynlong ha ka madan ïalehkai jong ka Mawlasnai kaba la pynïaid ruh da ka Mawlasnai Sports Club kum shi bynta ban pynsah nam bad kynmaw kyrpang ïa u synñiang u bynhei bad ki jingshakri jong utei u nongïalam ba radbah ka Jylla sha ka imlang ka shalang, uba la long ruh kum u MDC, MLA ka thaiñ bad kiew ruh shaduh ka kyrdan Myntri Rangbah jong ka Jylla.
Haba phai khyndiat sha ka jingïakhun ha katei ka sngi, kaba dei ruh ka Pre-Quarter kaba lai, ka jingïakhun hapdeng ki rangïalehkai ka Shillong Lajong FC pyrshah ïa ka GFC Border Bhutan ka la long shisha kaba itynnad bad pynshongshit shi kat dei ïa ki paidbah naba baroh ar kynhun ki la sei ïa la ki sap ki phong ban rah ïa ka jingjop.
Hynrei ka jingtbit bad ka jinglah jong ki rangïalehkai ka Shillong Lajong ka la pynlong ïa ki ban pynliem noh da 2-0 kol pyrshah ïa ka GFC Border Bhutan hapoh ka 90 minit jong ka jingïakhun.
U Sam Chaphrang jong ka Shillong Lajong FC u la ïoh ban khur ïa ka khusnam Man of the Match.
Kum ban shu pyntip khyndiat, ka kynhun ka ban rah ïa ka nam lahduh ha kane ka pympung, kan ïoh ban rah ïa ka song pisa kaba T.
2 lak ryngkat ka trophy, katba ka wan ba-ar pat kan ïoh ban rah ïa ka song pisa kaba T.
1 lak ryngkat ka trophy.
Kawei na ki matti jong u nongïalam ka seng National People’s Party (NPP), u Purno Agitok Sangma, uba la khlad noh ha u snem 2016, ka dei ban sei ïa ki ‘riew saiñpyrthei na kajuh ka ïing ka sem.
Ha ka ilekshon MLA ha u snem 2008, u Purno u la ïakhun hi dalade na ka seng Nationalist Congress Party (NCP) na Tura bad u la pynïakhun ruh ïa ki arngut ki khun shynrang jong u, u James PK Sangma bad u Conrad K Sangma.
Kine ki lai ngut ki la thaw histori ha kaba ki la jop lang bad ym tang katta, ha u juh u snem, u Purno u la sei sa ïa ka khun khatduh jong u, ka Agatha K Sangma, ha ka ilekshon MP shiteng samoi, bad ma ka ruh ka la jop.
Saw ngut ki la ïa long ki nongthawaiñ ha kajuh ka por! Bad da kane ka jingjop, kiwei ruh ki ‘riew saiñpyrthei ki la nang ïa sei ïa ki kurim, khun, hynmen, para bad ïakhun ilekshon – don kiba ïa jop, bad don kiba rem.
Ha ki snem ba mynshwa, ki la don tang katto-katne kiba la nud ban sei ïa ki kurim, khun, hynmen lane para ban ïakhun ilekshon lang.
Mynta pat, ka la jan long salonsar.
Naduh u snem 2013 ter-ter ngi la ïohi shynna ïa kane ka jingpynïakhun ilekshon na kajuh ka ïing ka sem.
Ka aiñ kam khang ban leh kumta tangba ka shu i saitmet noh la kum kiba ym don kam don jam shuh da kiwei pat ban ïa trei ha kane ka pyrthei baïar.
Ngi kynmaw ba ka seng BJP haduh mynta mynne ka smat ban kawang ktieh ïa u nongïalam ka seng Congress, u Rahul Gandhi, ba u long kum u Syiem uba la shu shimti ïa ka khet naduh u Jawaharlal Nehru, Indira Gandhi bad Rajiv Gandhi bad um da donkam ban trei shitom kum kiwei ki ‘riew saiñpyrthei ban poi sha ka thong jong ka jinglong heh long haiñ.
Tangba phewse, ka BJP ruh ka ju pynïakhun ilekshon ïa ki kurim lane khun lane bahaïing hasem jong ki nongïalam jong ka la ka dei ha ki jylla lane ha ka Dorbar Parliament.
Kam don jingïapher shuh ha kino-kino ki seng la ki dei ki seng heh lane ki seng kiba don tang ha ki jylla – baroh ki ïa kwah ïa ki bahaïing hasem lajong ban shong shuki na ki daw bapher-bapher.
Isynei pat ïa kito ki nongleit ïalap ilekshon na ka bynta ki kyrtong.
Ha ka por ilekshon MLA, kito kiba kham tur hakhmat ki i thap long kum ki kyrtong na ka bynta ka ilekshon MDC.
Phewse ynda la dep ka jingthep ‘vote’, ym don ba da kynmaw than shuh ïa ki namar kito kiba jop ki thaw lad kumno ban pynïakhun da ki bahaïing hasem lajong da kaba klet noh ïa kito kiba la trei shitom.
Ka jingshah shet kylla ka long ka bym kai shuh.
Balei tharai ki kwah beit da ki bahaïing lajong bad ym da kiwei? Kawei na ki jinglap bad jingshisha ka long ba lada jop MLA u kurim bad pynïakhun MDC da ka kurim, bad lada ka jop, kan ym nud ban ïaleh pyrshah ha ka ilekshon MLA ka ban wan.
Hynrei lada ailad da kiwei pat ban ïakhun ïa ka MDC, ha ka ilekshon MLA ka ban wan, ki lah ban long ki nongïaleh pyrshah bad ki lah ban mad ïa ka jingrem.
Mano hi ban shu kwah duh bor haba la trei shitom khnang ban ïoh shong ha ka shuki? Mano hi bym tieng ïa ka jingshah rem? Mano hi ba kwah ban shu ai da kaba suk ïa ka shuki kaba la ïoh da ka jingtrei minot ka bym kai shuh? Mano hi bym kwah long MLA da ki 10 ne 20 sien? Kine baroh ki dei ki jinglong briew.
Wat lada ka aiñ kam khang, hynrei ka shong pat ha ki paidbah baïar ban rai la kin pynjop ne pynliem ïa kito kiba wan na kajuh ka longïing longsem ban ïaleh ilekshon.
Ki la don bun ki khep ba ki kurim ne ki khun ne kiwei pat ki bahaïing hasem jong u ne ka MLA kiba la hap ban mad ïa ka jingshah rem namar ki paidbah kim kwah ba ïa ka kam synshar khadar kan leit tang sha kawei ka ïing lane tang sha ki shi kurim ne shi khun shi kti.
Dei ban ïasam lang khnang ba kan kham don jingkhuid bad jingshai ha ka synshar ka khadar.
Hynrei lada ki paidbah ki kwah beit ba tang na kawei ka longïing longsem ki dei ban synshar ïa ka konstitwensi, kata ruh kam pher.
Ha ka ilekshon, uba/kaba ïoh bun ‘vote’ tam ki dei ki nongjop, bad uba/kaba wan ba ar kam don dor eiei, bad hap ban ap sa san snem ban ïoh ïakhun biang.
Baroh ka shong ha ka jingstad ne jingshemphang ne jingbym shemphang ki nongthep ‘vote’ ha ka synshar paidbah.
Baroh ngi don tang shi ‘vote’ ban ai bad ym palat ïa kata lait noh ha ki por barim ba uwei u briew u lah ban thep da ki phew sien ha ka kyrteng jong kiwei kiba kham suki ban poi sha ki jaka thep ‘vote’.
Mynta kam long shuh kumta namar ka jingpyrkhing ha ka rukom thep ‘vote’.
Ka ilekshon MDC ka la jan, lada ka sorkar kan ym pynjlan ïa ka samoi treikam jong ki District Council, bad ngin sa ïohi ïa kiba bun bah ki bahaïing hasem jong ki MLA ba mynta ki ban sa ïa aireng.
Ngin sa ïa peit ïa kaei kaba mih na ka ilekshon lane ka ha ka sngi ba ñiew ïa ki ‘vote’ la ki paidbah ki ailad ne ki khanglad ïa ki bahaïing hasem jong ki MLA ban long kita ki nongthawaiñ ha ki District Council.
Ka Amlarem Social Club ka la pynliem noh da 2-0 kol ïa ka Man I Bha ha ka lympung ïalehkai Super Division Football League ba la pynïaid da ka Amlarem Sub Division Sports Association ha ka sngi Palei ha Mini Stadium, Ladjaplem Amlarem.
Ïa ki kol jong kane ka kynhun la thep da u Tori Jungai ha ka minit kaba 43 bad u Tiplang Rasmut ha ka minit kaba 46 na ka bynta ban pynlong ïa ka Amlarem ban khur ïa ki lai point.
Ha ka 4 tarik u Nohprah ka jingïalehkai kan long hapdeng ka Jarain C&SC pyrshah ïa ka Dongmihsngi Mupyut ha ka por 2 baje nohphai sngi.
Ka Dhana SC bad ka Sutnga SSCC ki la long ar tylli ki kynhun kiba la bteng ban khur jingjop ha ka Super Division Football Tournament kaba pynïaid da ka East Jaiñtia Hills District Sports Association (EJHDFA) kaba long ha Diengshynrum.
Ha kane ka jingïalehkai, ka Dhana ka la pynliem noh da 3-0 kol ïa ka Rymbai Ïawpynsing.
Ïa kine ki lai kol la thep lyngba u Harita Suchen ha ka minit kaba 10, kumjuh u Pynioo Dkhar ha ka minit kaba 45 bad ïa kawei pat la thep da u Yeslang Lamo ha ka minit ba 69.
Haba phai sha kawei pat ka jingïakhun, ka Sutnga SSCC ka la pynliem noh ïa ka Thangskai Tigher da 2-1 kol.
Ïa kine ki ar kol la thep da u Neesta Feeco Bamon ha ka minit kaba 14′ bad ïa kawei pat la thep da u Onio Sutnga (39′).
Katba ïa ka shi kol na ka Thangskai la thep da u Sooki Syrti (89).
Haba phai sha ka 1st Open Veteran Football Tournament ka la jam sha ka semi final ka ban long ha ka 5 tarik u Nohprah.
Ka semi final kaba nyngkong kan long hapdeng ka West Jaiñtia Police pyrshah ïa ka 12 Dolloi FT ha ka por 11  baje mynstep, katba ka semi final kaba ar kan long hapdeng ka Ar Dolloi SC pyrshah ïa ka Tyllilang VFT ha ka por 1:30 nohphai sngi.
Ka lympung ïalehkai Super Division Football Tournament ba la pynïaid da ka West Jaiñtia District Sports Association (WJDSA) ka la jam sha ka semi final kaba la buh sngi ban pynlong ha ka 4 tarik u Nohprah.
Ha ka jingïakhun kaba khatduh kaba long ha Kiang Nangbah Stadium ha ka sngi Palei, ka Ladthadlboh ka la lah ban pynliem noh ïa ka Shang -pung Lumiawmushai da 5-0 kol.
U Banteilang Shylla u la khur ïa ka hat-trick hadien ba u la ïoh ban thep marwei haduh saw kol ha ka minit kaba 56′, 70′, 72′ & 90’+3, katba ïa ka shi kol la ïoh ban thep kham hashwa da u Daunisakhiat Dkhar ha ka minit kaba 8′.
Da kane ka nam jop ka Ladthadlaboh ka la wan ha ka kyrdan kaba hakhlieh duh jong ka miej ïakheiñ point bad la bud sa ka Sailung Ïalong, Niawa Wasa bad ka Nangbah Mulang.
Katba ka Khimusniang bad ka Mynthong ki la hap ban hiar noh sha ka kyrdan First Division.
Ka Demthring kaba la bat ïa ka nam lahduh ha ka First Division bad ka Wahïajer kaba la wan ba-ar, ki la kiew kyrdan sha ka Super Division ha kaba kin ïoh ban ïashim bynta  ha u snem ban wan.
Ïa ki jingïakhun semi final la buh ban pynlong ha ka dur jong ki 3 tylli ki jingïakhun, kata ka don ka eliminator bad ka qualifier.
Kaba nynkong (qualifier) kan long ha ka 4 tarik u Nohprah hapdeng ka Ladthadlaboh pyrshah ïa ka Sailung Ïalong ha ka por 1.
00 baje nohphai sngi.
Kaba ar (eliminator) kan long ha ka 5 tarik hapdeng ka Niaw Wasa pyrshah ïa ka Nangbah Mulang ha ka por 1 baje nohphai sngi.
Kaba lai pat ka long ha ka 6 tarik ha kaba ka kynhun kaba rem na ka qualifier kan aireng pyrshah ïa kaba jop ha ka eliminator ha ka por 1 baje nohphai sngi.
Sngewphylla bad ym sngew lah ngeit hi ruh ba kane ka Sorkar ka sah umdum da kumno uta u dewiong uba haduh 13 lakh Metric Ton, kata, kat kum ka jingbuh jingkheiñ jingdiah ka jong ka hi bad ruh uba ka dei ban sumar sukher bha, u shu jah rngai noh pynban.
Ka long kaei kaei kaba da sngewphylla ba kat ka Sorkar ruh kam tip naduh mynno bad da kumno uba kat uta u dewiong uba haduh 13 Metric Ton u shu jah rngai noh.
Te hato kane ka Sorkar MDA -2 kan tohkit bniah pat de tad haduh ba kan da shai hi kdar mano kita kiba pynjah rngai ïa u, da kumno ki pynjahrngai ïa u bad ruh shano u jahrngai? Hato kan pynshitom ïa kita kiba don kti ha katei ka jingpynjahrngai noh ïa uba kat utei u dewiong ? Tang katei ka khubor jong ka jingjahrngai noh ka jong uba kat uta u thup dewiong shwa ruh ka lah biang kat ban pynsuba jur ba ka jingkit ne ka jingkhaïi be-aiñ ïa u dewiong ka dang ïai bteng tad haduh kine ki sngi.
Kane ka dei ka mat kaba ka seng saiñ pyrthei INC, ka TMC bad ka VPP ki ïai kren tad haduh kine ki sngi, kaba kiwei kiwei pat ki seng saiñ pyrthei kiba ïadonlang bad kane ka Sorkar Synrop kim nud ban saham ei ei ruh em.
Ka dei ruh ka jingshisha ba ka jingkhaïi be-aiñ ïa u dewiong kam wan rah kano kano ruh ka jingmyntoi ïa ka Sorkar bad ïa ka jylla hi baroh kawei hynrei ka pynmyntoi beit thik tang ïa kita kiba ïadonbynta bad kata ka kam khaïi be-aiñ ïa u.
Ka Committee kaba la thung kyrpang da ka High Court jong kane ka jylla Meghalaya, ha ka jingleit ka jong ka kaba dang shen shatai sha ka thaiñ Khliehriat, ban jurip bniah ïa ka kam tih be-ain bad khaïi be-aiñ ia u dewiong, ka sakhi tyngkrein ba ka jingtih be-aiñ bad ka jingkhaïi be-aiñ ïa u dewiong ha katei ka thaiñ ka dang ïai bteng tad haduh kine ki sngi.
Ka lap ka shem ïa ki thup jong u dewiong uba dang shu dep tih shen.
U dewiong uba dang hynnin hynne.
Uba dang khleiñ bad ïongphyrnai bha klain-klain bad ïa uba la lum thup kyrpang ruh ha syndah jong ka National Highway.
Uta u dewiong ruh uba da bun bah nalor ba um dei uba kane ka Sorkar ka lah dep ban buh jingkheiñ jingdiah lymne uba ka dang shu dep ban ioh knieh ïa u.
Kata ka Committee kyrpang ka lap ka shen ruh hangta hi ïa ki dien kiba dang shen jong ki shalyntem ne ki ‘tyres’ jong ki kali heh ne ki trucks.
Ki dak ki shin kiba dang shen bad kiba pynsuba jur ba ka jingwan lum thup ïa u dewiong lem bad ka jingkit ban khaïi be-aiñ pat de ïa u ka dang ïaibteng tad haduh kitei ki sngi.
Ka da pynshisha ruh ïa kat ki jinglap ki jingshem ki jong ka da ki dur ki dar kiba ka da kynmaw sngi ban da shon kyrpang.
Te hato yn dang ïasngewphylla ba balei ba haduh mynta mynne kane ka Sorkar MDA -2 ka dang ïai len hi kumne shi kumne ba hangne hapoh ka jylla Meghalaya ka jong ngi kam don shun kano kano ruh ka jingtih be-aiñ bad ka jingkhaïi be-aiñ ïa u dewiong?Ngin ïa phai pat de mynta sa sha kita ki ‘illegal toll gates’ne ki khyrdop khrong khajna be-aiñ, ba la pynïeng kyrpang naduh ha ki ‘State Highways’ bad ruh ha ki ‘National Highways’, kata kat kum ka jinglap ka jingshem jong ka Meghalaya Commercial Truck Owners’ and Drivers’ Association (MCTO& DA).
Ka MCTO & DA ka lap ka shem ba kiba kum kita ki khyrdop lum khajna be-aiñ, kiba pher ba pher, ki don baroh kumba 30 tylli.
Kat kum ka MCTO & DA ba ka jingkynrei ka jong ki khyrdop khrong khajna ka ktah jur bha ïa ka kamai ka kajih ka jong ki trai truck.
Hana wat hadien ba ki ‘truck’ ki la dep ban siew ïa kat ka khajna kaba la oh kyrpang da ki kyrdop khrong khajna jong ka Khasi Hills Autonomous District Council (KHADC) pynban ki dang hap pat de ban siew khajna sa ha ki kyrdop khrong khajna jong ka Hima Mylliem.
Hana ki don ki khyrdop khrong khajna kiba katba mynsngi mynshai ki truck ki hap ban siew tang 300 tyngka katba ynda mynmied myniong pat de ki shah oh bad ki hap ban siew syndon plak haduh 1000 tyngka.
La sngewmat ba kata ka jingroiseh ka jong ki khyrdop khrong khajna kaba kum ki tit jong ka lyiur kat haduh ba wat ka KHADC hi ruh kam lah tip shuh katno na kita ki kyrdop khrong khajna ki da dei shisha ki khyrdop khrong khajna ki jong ka.
U bapli u paid pat de ruh u shu ïaisah uba shu hun beit wat lada um tip haduh katno ka KHADC lem bad ki HIma Mylliem ki ioh ban lum khajna, tang na kiba kum kita ki kyrdop khrong khajna.
Hynrei wat ha kaba ïadei bad kiba kum kita ki Khyrdop khrong khajna kane ka Sorkar ka dang ïaisaham ba kam don kano kano ruh ka jingkhrong be-aiñ ïa ka khajna.
Ka bym dei (wrong)kan ïaisah hi kabymdeiwat lada ngi baroh ngi len ïa ka, kaba katno tam wat lada ngi baroh ngi leh ngi kam ïa ka.
Kaba bha bad kaba dei pat ruh (right) kan ïaisah hi kaba bha bad kaba dei eh wat lada ngi baroh ngim kubur bad-ngi kyntait ïa ka.
Kaba katno tam wat lada ngi baroh ngim leh ïa ka.
Ka jingshisha(truth) ruh kan ïaisah hi ka jingshisha wat lada ngi baroh ngim treh ban pdiang ïa ka.
Ka jinglamler ruh kan ïaisah hi ka jinglamler wat lada ngi baroh ngi pdiang ïa ka.
Kaba da eh shisha hi ruh wei ba la ïap duh noh ka jingïatip kem kaba bha.
Ha shwa ba ngin ïa kut noh ba to da shah shkor bha dnong ia ki kyntien kiba ki kren, lada phi kwah ban tip ïa ka saiñ pyrkhat ka jong ki.
Da bishar bniah bha ruh ïa ki kam ki jong ki, wat kiba rit eh ruh, lada phi kwah ban tip ïa kaei kaba ki pun hapoh jong ka dohnud kaba rieh ka jong ki.
Kynmaw ba wat lada u sohniamtra u lah ban lam jew hynrei u sohjew lano lano ruh um nym thiang.
Ka kynhun ïalehkai jong ka Pyndengrei SCSC ka dang ïai bat ïa ka kyrdan kaba hakhlieh duh ha ka miej ïakheiñ point jong ka Super Division na ka bynta ka NDSA Premier League Football Tournament 2023-24.
Kane ka kynhun ka la kamai 7 point, ka Mawkawah FC ka la wan ha ka kyrdan kaba ar, ka Khlieh-mawlieh YC ha ka kyrdan kaba lai na ki lai sien ïakhun.
Haba phai pat ha ka jingïalehkai ha ka Super Division kaba la long ha ka sngi Palei, ka kynhun ïalehkai jong ka Upper New Nongstoiñ ka la ïoh ban khur ïa ka jingjop hadien ba ka la lah ban pynliem noh ïa ka Sawlad SC da 2-0 kol ha ka jingïalehkai kaba la long ha madan NDSA kaba ha Nongpyndeng.
Shuh shuh ka jingjop jong ka Upper New Nongstoiñ ka la wan ruh lyngba ki kol ba la ïoh ban thep da u Arkin L.
Kynshi ha ka minit kaba 21 bad u Shaining Marweiñ ha ka minit kaba 44.
Haba phai sha ka First Division, ka kynhun ïaleh -kai jong ka Nongstoiñ FT ka la ïoh ban khur ïa ka jingjop hadien ba ka la pynliem da 2-1 kol ïa ka Nongkhlaw.
Na ka liang ka Foot-ball Committee ka la pyntip ruh ba ka jingïalehkai ha ka sngi Thohdieng ha ka First Division kan long hapdeng ka Nongkynjang SC pyrshah ïa ka Mawkhlam SC ha ka por 12:05 mynsngi, katba ha ka Super Division ka Nongpyndeng SS&CC kan ïakhun pyrshah ïa ka Pyndengrei SCSC ha ka por 2 baje janmiet.
Ka lympung ïalehkai Second Division Football League 2023 ba la pynïaid da ka Shillong Sports Associa-tion ka la nangjam shaphrang ha kaba ka Umphrup SC bad ka Nongrah SC ki la khur ïa ka jingjop ha ka sngi Palei.
Ha kane ka jingïakhun kaba la long ha SSA Stadium Polo, ka Umphrup SC ka la pynliem noh ïa ka Imson FC da 5-1 kol bad u Bannongkiew Khriem u la ïoh ban thep ar kol.
Ha kane ka jingïakhun baroh ar kynhun ki la pyrshang ban ïakhun tyngeh naduh kaba sdang.
Ha kum kane ka jingïakhun, ka Umphrup ka la ïoh ban pynkhihjar nyngkong eh lyngba u Freddy Kharbyngar ha ka minit kaba 25.
Kane ka kynhun ka la pynbud biang ïa ka kol kaba ar hadien shiteng kynta lyngba u Shanme Warlarpih (31) na ka bynta ban tam 2-0 kol.
Ha kajuh ka minit kaba 43 kine ki kynhun ki la ïathep mar shi kol ha kaba na ka Umphrup la thep da u Bannongkiew Khriem, katba na ka Imson la thep da u Micheal Kshiar.
Hashwa ban kut ka jingïalehkai jong ka kylla step ka Umphrup ka la thep biang ïa ka kol kaba saw lyngba u Nangpynkhraw Kshiar ha ka minit kaba 45 na ka bynta ban tam da 4-1 kol.
Hadien ba la bteng biang ïa ka jingïakhun jong ka kylla miet, u Bannongkiew u la ïoh ban thep biang ïa ka kol kaba ar ka jong u ha ka minit kaba 68 na ka bynta ban pynlong syndon ïa ka Umphrup ban khur ïa ka jingjop.
Haba phai sha kawei pat ka jingïakhun kaba ar, ka Nongrah ka la jop da 3-0 kol ïa ka Lumshyiap SC.
U Dawandappura Pathaw u la thep ar kol ha ka minit kaba 46 & 79, katba ïa kawei pat la thep da u Shanbok Marboh ha ka minit kaba 50.
Ka jingïalehkai ha ka sngi Thohdieng kan long hapdeng ka Pohkseh SC pyrshah ïa ka Laitkyrhong SC ha ka por 11:30 mynstep, katba ka Sohryngkham SC ïa ka Marbisu SC ha ka por 2:30 janmiet.
Ka Ri Khasi ka long ka ri kaba itynnad, ka don ki pyntha ki sharing ki Lum bad ki them, ha kaba ka wah ka tuid bad ki khlaw ba rben ki don ban sakhi ba la ri la sumar da ki pateng jong ngi na kawei ka por sha kawei pat.
Hynrei baroh kine ki jingdon jingem ba kordor kin duh noh suki suki na ka nong kynti ka jong ngi ba ngi la ioh pateng na u Longshuwa manshuwa jong ngi.
Lada ngim kit khia bad kheiñ kor ïa kine ki nongkynti ba rem dor, kin don kiwei pat kiba jawdud ban kam nongkynti bad pynjot pynpra, hangta ngin ym iohi shuh ïa kine ki jingdon jingem ba kordor bad kin sa sah kum ki jingphohsniew.
Halor ka spah mariang bad kumno ban sumar hok ïa ka nga don ban pashat ïa kine harum kiba long ki jingshisha.
La don iwei I longkmie na ka shnong Domiasiat, ki bun ka jaka puta, bad hapdeng kine ki jaka jong I la lap da ka Survey of India ba don Uranium, uba dei u mar ba kordor bad ba rem ba tip kum u Yellow Cake.
Haba la lap ïa kane ka spah bah Ka Sorkar India lyngba ka Department Atomic Energy ka la leit thong ïa kane ka jaka jong I ban aiti noh sha ka Sorkar, ka la don ka jingdril ka jingwad bniah bad katba nang ïaid ki snem ka jing-leit thong ïa ka Wah Kaji – Domiasiat ka long kaba shongshit bha.
Ha u snem 1980 – 82, kane ka jingïa-kthong ban ioh ïa kane ka jaka ka ïaid kum ka thma.
Ka jingshah kren beiñ na ki shnong ba marjan,bad wat ki political leader ruh ki la ïa mareh thong sha katei ka jaka, da kaba kular ban siang surok kaba heh.
Kine baroh ki la pynduh thiah duh dem ia ka longkmie bad ki jingshah thok bor da ka company ban tih bad khlong da ka bor ïa une u nuclear power ha ka snem 2002 ki la sdang ban thied ïa ine I longkmie bad ki kur jong I da kaba tyrwa haduh 45 crore, hynrei ine I longkmie ila kyntait bad ong ba ……… ka pisa kam lah ban ai jinglaitluid ïa ka Mynsiem jong i.
Wat la kane ka thaiñ ka la shah ieh beiñ ha ki Nongmihkhmat naduh ki surok, ka umdih, ka skul, ka electricity baroh la ïaid politic lut kum ka jingban beiñ.
Na ka jingtest ïa u uranium da kane ka  AE Department, ki la shna ki tailing ponds bad ki jingïada hynrei ka um ka lait sha ka wah bad ki madan.
Kane ka um ka jinghaw ki khlain haduh katta katta haduh ba ki jingri ruh kiba dih ïa kane ka um bad kiba leit bam phlang ki la ioh pang bad kyllon ïap.
Ha ki 30 snem ki jingtynjuh, I long kmie ila ïeng triang ha ka jingshisha, bad ila jop ia ka jingtim ba uranium un wanrah ha kane ka Ri Khasi wat la im don kyrdan pule hynrei ka jingsngewthuh ia ka long briew man briew ba la hikai da ka mariang sawdong sawkun ka pyllait ïa I thiaw na jinglalot ïa ka tyngka pliah namar kan wanrah ïa ka jingtim.
Kumta ila im bad shah phrang ha ka saw ka sian jong ka juk mynta bad haba ila dap 95 snem ila ioh pang bad khlad noh.
Ia ine u Meiieit la tip kum i Spelity Lyngdoh Langrin, da ka jinghikai jong ine I Mei ieit, sa 9ngut ki khun jong I bad ki ksiew kin ïai bteng ïa ka lynti ba la hikai ban Pyrshah Uranium.
Ngin kitbok ba kine ki khun ki ksiew kin ym shah pynngop ha ki lei san snem bad kin ïai neh ban ieit bad ban kheiñ kor ïa ki jaka puta ba la ai ti ha ki da I Kmie jong ki.
Nalor kata ngi donbok ba don U Rangbah ba pawnam jong ka Ri Khasi U Doctor Bremley B.
Lygndoh uba long U Nongkyrshan jong ka United Nation for Sustainable Development bad u la trei bad shibun ki group kiba pyntrei kam ïa ka Artikle 21.
Wat ha ka jingbunkam jong u kylleng ka pyrthei hynrei ula don ha syndah jong I Meiieit Spelity kum uwei na ki khun ki ksiew, ban pyntngen bad kyrshan lang ïa kane ka issue ha ka jinglong tymmen jong i.
Bad bun ruh ki riewpeitngor jong ka Ri ki la don ban ïa kyntiew bad bud ïa ka dienjat ba I Mei ieit Spelity ila pruid dak.
Katba, kiwei kiwei ki nongshong shnong khamtam kiba la bat Seal, kin ialeh ban pynbiej ïa ki trai shnong da kaba bynda ïa ka lum ka wah, ban ioh ñiew pisa.
Sa kawei ka shong Laitryngew, kane ka shnong ka long kaba pynmih dewiong, Naduh ki por ba rim, kata ha u snem 1950, ter ter.
Ka Sorkar India ka la jawdud ïa ki par dewiong jong ka Laitryngew bad ka la ioh lad ban tih ïa u Dewiong na Lum Pyllun Heh, ka la lah ban shim ha ka kyrteng jong ka East India Company ban tih dewiong nangne bad kit sha Assam, hynrei ki Kñi ki Kpa rad jong ngi, wat la ki biej ruh kim treh ban aiti sha kata ka Company tih dewiong bad tih hi ïa u dewiong da kata ka system ba ngi tip kum ka “Rathole mining.
" Hynrei katta ka la kylla long kum ka shnong shahlang.
Nalor  u Dewiong ki Longkñi jong ngi ki la sumar ïa ki dieng bad buh da ka khlaw Adong ha baroh sawdong jong ka shnong.
Kumjuh ruh ka don sa ka Law kyntang kaba ngi ju khot ka Law Suidnoh ka Khlaw adong ka la bsa um ïa ka kiwei dei ki jait dieng kiba long ki dieng ba mih hi na kane ka jaka (local species) ki dieng ki la heh da ki piam star bad ki ïar bat tap jyrngam ha ka dur kaba itngen bad i kordor.
Ki briew Sorkar na ka tnat Forest ki la pyrshang na ka por sha ka por ban ioh ïa kane ka khlaw hynrei ka ïai sah hi ka jong ka shnong haduh mynta, namar ki nongïalam Kur bad nongïalam shong kim rhah spah bad kim lilam ïa ka jingpynïaid sha ka kti jong ka Sorkar.
Kumjuh ruh ki briew Sorkar na ka Tnat Soil ki la wan ban pyrshang thung dieng ha kane ka shnong hynrei ki Trai shong kim shah ban sieh ïa ka sign board, jong ka Department namar ki tieng ioh ka poi ka por ba ki trai shnong kin ym ioh ban rung ban mih ne ban iuh kjat ha kine ki Khlaw Adong.
Ka jingwan dakhol dang shen da ka tnat forest mynta u snem 2023 ruh ka la buh ka jing-artatien na ki katto katne ki riew peitngor jong kane ka shong namar ki dieng kiba long ka spah ba kordor mano bym jaw dud.
Lada ka shnong ka ktah ban sumar bad pynrben ïa kane ka khlaw ha ka jaka ban wan phah sumar da ki briew Sorkar, ka la dei ban wad ki lad ki lynti ban hikai ïa ki khynnah ki samla bad ki Rangbah ïa ka Sustainable technique, da ka jingïarap ban ai awareness da ki expert jong ka Forest department  ban thung dieng bad ban sumar ïa ki.
Nalor ka awareness donkam ruh ki kyndon bad ki jingpynshitom ba lah ban buh da ka Dorbar bad ki long san jong ka shnong.
Wat la nga tip ba bun kiba pom tuh ïa ka dieng hynrei lah ban ïada ïa kata ka jingïatylli bad jingkitkhia mar kylliang.
Lada hikai ïa u khynnah ba san snem ban thung dieng man ka snem ha kine ki khlaw ha ka por ba long thung dieng, bad ban hikai ruh ïa ki heprit ban ym pom pathar ïa ki dieng wat la ki don ka wait ha kti, kat ba kin dap 15 snem  ka jingmut jingpyrkhat jong ki ka la bsut da ka jingieit ïa ka mariang.
Dei tang ka awareness kaba donkam, ban pynrung ha ka jingmut jingpyrkhat jong ki khun ki ksiew.
Ai ba ki khlaw ba rben kin neh kin sah ha shnong ban kit khia da baroh ki Nongshongshnong naduh ki khynnah ki samla bad ki Rangbah, ki longkmie iwei pa iwei.
Kane ka khlaw adong ka long ka nongkynti kaba la ai sngewbha ha ngi da ki longshwa manshwa kiba iohi jngai ïa ka ban pynneh pynsah ïa ka um bam umdih bad ïa ki jingthung kynbat ki tiew khlaw ki jajew ki jasat ki Soh khlaw kum ki soh brap, ki soh ñiangmat, ki sohot, soh phie, ki soh khlur, soh mluh, ki soh pen, bad kiei ki tiew khlaw ba mih ha la ki aiom.
Sa u ngap u lwai bad ki sim ki doh ki sim pieng ki sim song kin ioh ban wan kai na riwar ban pah sngewtynnad dang step ha ka por ba sdang mih ka sngi.
ïa ka spah mariang kaba kordor katne kat kane ka khlaw Adong bad law kyntang ym don crore ym don million ban ïa pein bad ka dei tang ka Mynsiem rhah ka Mynsiem ksuid ka ban pynjot ia kane ka jing-itynnad ba la neh (eternal and sustainablebeauty of the Nature)Ki deing kseh jong ka Sorkar lada ka thung bujli ïa kine ki dieng ruh, kin pyntyrkhong ïa ka mariang, hynrei ki dieng met ba kordor kiba la heh rta ki long kum ka thapniang ba tngen ïa kane ka shnong ba don halor u Lum Ryngkew.
To ngin ïa peit nuka : Kumba long ki Nongshong shnong jong ka Mawlynnong kiba im sngi ban hikai ïa ka jingkhuid jingsuba haduh ba kane ka shnong ka la ioh ki award bad ki jingïarap na kylleng ka pyrthei ïa kata ka sap leh khuid kaba la kylla long ka Riti ka dustur jong ki nongshong shnong ha kane ka thaiñ.
Ki briew jong ka forest department shisien ba ki la ioh ban korbar ïa ka khlaw da ki jingthoh bad ki agreement, kin  ym salia ïa ki nongshong shnong bad leh katba mon ïa kata ka khlaw ba la aiti ha ki ban pynïaid.
Namar ïa ka nongkynti kiwei, uei mo u ban tip ïa kata ka jingkordor, dei tang ki trai kiba ring Mynsiem na kane ka khlaw man ka sngi kin sngewthuh ïa ka jingkordor jong ka.
Ka Law suidnoh kaba long ka khlaw ba ngi khein khlaw kyntang ka don lai bynta, kata ka Khalw nyng-kong, ka Khlaw pdeng bad ka Khlaw Khatduh.
Kine ki khlaw ki sakhi ïa ka rta jong ki dieng ba la thung naduh myndai, bad ka don ruh ka jingmana ba tyngeh na ka shonng kiba maham ïa ki nong shong shnong ba nym pynduh ne pom ïa ki dieng ha kane ka khlaw namar ka don ka jingïateh bad u Suidnoh uba long u Ryngkew u basa jong kane ka jaka.
Kito kiba leh pyrshah ki ngan ha ka jingshitom kaba tang ma ki kin sngewthuh ïa ka maïan jong kane ka khlaw.
Kumta ka long kaba mynsaw ban shu ïa kmen ban ai jaka sha ka Sorkar khamtam da ki kam sop sop, lehse ka dei tang ka jingpynbiej hana ban thung 10 snem.
Shisien ba la shim ka Sorkar ka la don beit ka jingsiew kaba heh ha ka Revenue Department.
Ki Nongshong shnong khamtam ka Kur Nongrum ki la dei ban long, kiba husiar bad pynsangeh shi syndon ïa kane ka jingdakhol tynrai dieng.
Ka Sorkar Meghalaya lyngba ka tnat Soil ka la pyrshang ban leit thung dieng ha ranab u Lum Shillong bad ka la sdang da kaba buh nursery bad sa transplant ha ki jaka ba synlen jong kane ka ranab ba itynnad, hynrei na ka jingtieng ba ioh ka wan sieh sign board, ki nongshong shnong, ba la kynnoh ba dei ki miscreants ki la pynjot noh ïa ka jingthmu thung dieng.
Kumjuh uwei u Marwari U Jivan Vatswani ba ju tip kum u JIVA ula leit rah bad ki siej ban ïa ki sapling ha baroh ki jaka kiba I donkam ban thung dieng, ïa kine ruh la pynpra noh.
Kat haba ka tnat forest ka don ki jaka ha kylleng ka Meghalaya, hynrei ki dkhar ki wan kyrpad ban buh tang ka jaka duwai Blei, mynta ka Mahadev Khola ka la kylla long ka jaka khaïi bad jaka lyngkor ba ki Nong Lawsohtun ki mad man la ka sngi haba ki ïaid na kane ka jaka.
Kumjuh ka Mawsynram, kaba don u Maw nam ka la kylla ka jaka ba Shong U Ram, Ki jaka sor, bad khap sor ba shong ki shipai, kum ka Mawpat ba shong ki BSF, tang ban leit lynti sha shnong lajong ruh kim shah shuh ka Nongmensong haduh langkyrding ki jaka BSF ka la nangïar, ka shnong Mawshabuit ka la mad ïa ki jingeh, kumjuh ka Laitkor, ha kaba ki shipai suiñ ki tur pud da kaba rah lypa bad ka cenement concrete ban shna jingtei dain dain kat bym pat phohsniew ki briew.
Katno tam lei ha ki por slap por dum da ki snem ki snem ki jaka jong ki trai ri ki la tuid lut sha compound jong kine ki shakri thma, haduh ba ngi lap ïa kawei ka sign board kaba ong……DONOT ENCROACH FUTHER FROM THIS POINT, IT IS BETTER TO WADE IN THE PATH OF BLOOD THAN TO GIVE AWAY OUR LAND"Ha Anjali Pump, ka jaka shipai ka don shatei shalor, hynrei man u snem ki wanrah sainar shiah bad tur haduh surok.
Bun bah kiwei de ki jaka kiba kum kita kiba ym don jaka ban thoh tang hangne, hynrei phi ki riew peit ngor to wad bniah phin lap ïa ki jingshisha baroh.
Kine ki long ki symboh pyrkhat thymmai ba nga pashat sha ki paradoh parasnam ka Ri Khasi Jaintia, to im sngi ban ïada bad ban sharai ïa la ka Ri wat la phi don ha kano kano ka kyrdan long briew, namar ka jingsumar ïa ka mariang sawdong sawkun, ka don la ka jong ka jingmyntoi ba ka Mariang kan ai kylla ha phi.
Ki nongdie tit harud surok ban leit sha NEIGRIHMS Hospital, Mawdiangdiang kaba dei ka lad ban kiew sha shnong Mawpat ki la pynpaw ka jingduhnong namar ki paidbah kim shym la nud shuh ban thied ïa ki tit ba ki die naduh ba lai ngut ki briew ki la khlad ha jaka sah ha Umsawli tang namar ba ki bam ïa u tit buit.
Kine kiba die ïa u tit uba bha ki don kumba lai tylli ki dukan kiba shu shong madan harud surok kiba la shu song ïa ki jait tit ha kawei-pa-kawei ka sla.
Ka jingbuddien U Nongsaiñ Hima ka dei hadien ka jingkhlad jong lai ngut ki briew ha kawei ka kamra ba dang shu shna thymmai ha Institute of Bio resources and Sustainable Development kaba dei ka National Institute of Department of Biotechnology, jong ka Sorkar India kaba don ha Umsawli, New Shillong kaba la wan buh mawnongrim ha ka 4 tarik Lber, 2019.
Katkum ka jingïathuh ki pulit kine lai ngut kiba la khlad ki dei kiba la bam ïa u tit kaba ki la leit kheit na khlaw kaba don marjan bad katei ka jaka sah jong ki ha Umsawli.
Kine lai ngut ki dei kiba la tip kyrteng kum ka Kong Sheba Kharbani 40 snem ka rta, kaba trei kum ka cleaner, u Bah Rupert Donbor Dohtdong, 43 snem, bad u Blackstar Kharkrang 30 snem.
Baroh lai ngut kidei kiba shong ba sah sah ha Mawlai Phudmuri.
Kine kiba die ïa ki tit harud surok ki la ïathuh ba ki la die tit la slem bha, hynrei ym shym la don mano mano ba jia jingsngewsih namar ki la ithuh ïa u tit uba bha haba ki la leit kheit na khlaw.
Ki ïathuh ba ki leit kheit tit haduh Thangshalai, Mawryngkneng, don ki por ba ki ïatyngkhuh para nongwad tit.
“Ngi nang ban jied ïa ki tit kiba bha.
ka dei ba la hikai da i meiieid na ki por mynshuwa bad hiar pateng haduh ha ngi ki khun" ki la ong.
Shuh shuh ki la pyntip ba lada kim lah ban die hapoh ar sngi ki hap ban bret noh namar kim long shuh.
Ki la pyntip ruh ba u tit u sdang ban mih naduh u bnai Jymmang, Jylliew bad don ki tit kiba mih haduh u bnai Risaw“Lada ka aïom mih tit ka la kut, ngi la hap ban leit bylla da kiwei ki kam" ki la ong.
Kumta ki la kyntu ïa ki paidbah kiba ju bam ïa u tit kaba ki ju thied na ki man ka por kim dei ban don jingartatien namar ki die ïa u tit uba bha.
Ha kajuh ka por ki la kyntu ïa kito ki briew kiba kwah bam tit nai leit kheit kulmar sha khlaw lada kim pat da ithuh bha, hynrei kin shu wan thied ïa u tit ba ki die ma ki ha ka dor kaba tang shispah tyngka shi song.
Ka Kynhun Myntri ka Sorkar Jylla ka la ai jingmynjur ïa ki 5 tylli ki mat kiba la wanrah ban ïatai ha ka jingïalang kaba la pynïaid da u Myntri Rangbah, u Conrad K Sangma ha Secretariat ha ka Sngi Palei.
Ki mat ba mynjur da ka Kynhun Myntri:•Ka Sorkar kan thied 50 akar ka jaka ha thaiñ Nongmahir, Ri Bhoi District ban tei ïa ki jingtei jingshna ban kyntiew ïa ka kam jngohkai.
•Da shipiah pynkiew ïa ka dor jong ka umphniang kali.
•Dei ban siew ïa ki khajna Value Added Tax (VAT) hapoh 30 sngi, ym shuh hapoh 100 sngi.
•Ngat siew khajna sha ka Sorkar ki ar shaka kiba ju kamai khlem aiñ baroh shikatta.
•Yn pyndam noh ïa ka skulbah shimet kaba kyrteng ka Rajat Lal University.
Haba ïathuh ïa ki rai sha ki lad pathai khubor hadien ka jingïalang jong ka Kynhun Myntri, u Myntri Rangbah u la ïathuh ba ka Kynhun Myntri ka la mynjur ban thied jaka ban tei ïa ki jingtei ban kyntiew ïa ka kam jngohkai ha shnong Nongdiengngan kaba don ha Nongmahir Lake, Ri Bhoi District.
U la ong ba kane kan ïarap ïa ka Sorkar ban kham kiew ha ka jingdon jaka ha kaba yn lah ruh ban tei ban shna ïa ki projek ki ban kyntiew ïa ka kam jngohkai khamtam hajan ka pung Nongmahir kaba long ka jaka kaba itynnat bad khring ïa ki nongjngohkai.
Ka Kynhun Myntri ka la mynjur ruh ban pynkiew ïa ka dor jong ka umphniang kali diesel da shipiah (50 pisa), bad u Myntri Rangbah u la ong ba ka jingïapher ka dor ka umphniang kali ka long T.
6.
23 hapdeng ka nongbah Guwahati bad ka dor ka umphniang ha Khanapara kaba hap ha Meghalaya.
U la ong ba ka diesel ka long T.
90.
33 shu litar ha Guwahati katba ka dor ka long T.
84.
10 shi litar ha Khanapara.
Kumta u la ong ba ka Jylla ka shim kabu ïa kane da kaba pynkiew ïa ka dor ka umphniang kali ha Jylla da shipiah (50 pisa).
U la ong ba da kaba pynkiew dor shipiah ïa ka umphniang kali, ka jingïoh lum pisa ka Sorkar Jylla kan kham kiew kumba T.
5 klur ne T.
6 klur na kaba ju ïoh lum baroh shikatta.
Ka Kynhun Myntri ka la mynjur ruh ïa ka jingpynbeit thymmai ïa ka por ban siew khajna Value Added Tax (VAT) sha ka Sorkar halor ka kyiad, petrol bad diesel.
Ka por ban siew ïa ka VAT sha ka Sorkar baroh shikatta ka dei hapoh 100 sngi lane 3 bnai, hynrei mynta la buh ban siew noh hapoh 30 sngi.
Shuh shuh u Myntri Rangbah u la pyntip ba ka Kynhun Myntri ka la ai jingmynjur ruh ban pyndam noh ïa ka aiñ haba ïadei bad ka jingseng ïa ka skulbah shimet kaba tip kum ka Rajat Lal University da kaba pynduh pyndam noh ïa ka Rajat Lal University Act, 2011.
La ong ba kane ka skulbah wat hadien ba la mynjur u Lat ha u snem 2020, ki bor pynïaid kim shym la leh eiei ban pynïaid shakhmat ïa ka kam, bad haba ki bor ba dei peit ïa ki skulbah shimet ki la pan jubab, hynrei ym shym la ïoh ka jubab ka ban pynhun na ki nongpynïaid.
Ha kawei pat ka liang, ka Kynhun Myntri ka la ai jingmynjur ruh ïa ki ar shaka kiba ju kamai khlem siew khajna sha ka Sorkar ba kin kamai da kaba siew ïa ka bai laisen bad permit.
Ki ar shaka kin ngat ha ka kyndon aiñ kaba tip kum ka Meghalaya Taxi Aggregator Operation Rules, 2020 ha kaba na bynta kawei ka ar shaka, u nongñiah un hap ban siew kum ka bai laisen kaba long T.
700 shisnem, katba ka bai permit ka long T.
200 shisnem lada ki kamai tang ha ki jaka kiba la batai lypa kum ha nongbah ne district, hynrei lada kamai ha baroh kawei ka Jylla, ka bai laisen ka long T.
1300 bad ka bai permit ka long T.
200.
Ka dor kaba dei ban oh lada shong da kine ki ar shaka ka long T.
10 man ka 1 km, bad lada tam ka kilometre, yn kheiñ T.
5 man la ka kilometre kaba tam bad lada phah ap, yn oh dor T.
4 tyngka man ka 5 minit.
Kine ki ar shaka kiba kamai ki dei ruh ban don GPS, hap ban pynrung kyrteng, ban pyni kyrteng jong ki nongñiah  na ka bynta ka jingshngaiñ ki nongshong ar shaka.
Ka jingïakhun semi final jong ka lympung ïalehkai Women’s League 2023 ba la pynïaid da ka Shillong Sports Association kan long ha ka Sngi Saitjaiñ ha SSA Stadium kaba ha First Ground, Polo.
Ka Laitkor SC kaba la wan ba-ar ha u snem ba la dep kan ïakhun pyrshah ïa ka Lumparing SC ha ka por 2 baje noh phai sngi.
Ka Mawlai kaba long ka lahduh jong u snem ba la dep kan ïakhun pyrshah ïa ka PFR Football Academy ha ka por 4 baje janmiet bad ïa ki tiket lah ban ïoh na katei ka jaka.
Kumba ka paw ka Lumparing, Mawlai bad ka Laitkor ki la long ki kynhun kiba khlem pat shah rem ha ki jingïalehkai group, katba ka PFR ka la shah rem shisien.
Ka Laitkor ka la long ka kynhun kaba la khur jingjop baroh san sien ïakhun ha kane ka aïom bad ka la shah thep tang shi kol.
Katba ka Mawlai bad Lumparing ki la jop saw sien bad ïakhaid mar shisien.
Ka tnat ïalehkai jong ka North-Eastern Hill University (NEHU) kan pynlong ïa ka NEHU Inter College Football (Men) Tournament na ka bynta ki samla pule kane ka skulbah bad ki kolej kiba la pynïasoh.
Ïa kane ka lympung yn sdang naduh 21 tarik u Nailar.
Kino kino ki kolej ki lah ban phah ïa ki kyrteng jong ki hashwa ka 14 tarik u Nailar lyngba ka email.
Ka Mookaswan Dongwah bad ka Mukhla Umlangshor ki la khur jingjop ha ka lympung ïalehkai 3rd Division Football Tournament na ka bynta ka 3rd Adelbert Laloo Memorial Trophy ba la pynïaid da ka West Jaiñtia District Sports Association.
Ha ka jingïakhun kaba la long ha madan Kiang Nangbah Stadium Ladthalaboh Jowai ha ka Sngi Thohdieng, ka Mookaswan Dongwah ka la pynliem ïa ka Pasyih Cultural lyngba ka shi kol ba thep da u Bor Shylla ha ka minit kaba 66.
Ha ka jingïakhun kaba bud, ka Mukhla Bumlangshor ka la pynliem ïa ka Loompyrdi Ïongpiah da 5-1 kol.
Ïa kine san tylli kol jong ka Mukhla Umlangshor la thep da u Mihthyme Sumer ha ka minit kaba 33, Ryngkat Sumer (48), Nangtei Shylla (57), Rioo Lyngdoh (59) bad Niawkor Sari (64).
Katba ïa ka shi kol jong ka Loompyrdi Ïongpiah la thep da u Salankiru Passah ha ka minit kaba 54.
Ka jingïalehkai ha ka Sngi Saitjaiñ kan long hapdeng ka Luti Tuber Ïalong pyrshah ïa ka Tpep Pale ha ka por 10.
30 mynstep, katba ka Moodymmai ïa ka Lumsliarsliar ha ka por 12.
00 mynsngi.
U Bah Rohit Nongspung u la shimti kum u nonghikai ne Youth Coach jong ka kynhun ïalehkai ka Shillong Lajong FC mynta ka aïom, la pynbna katei ka klob ha ka Sngi Thohdieng.
Ha u snem ba la dep, u Bah Rohit u dei u goalkeeper coach ka Mawlai SC bad mynta u la pynleit jingmut noh bad katei ka klob kaba thymmai.
Hadien ba u la ïeh noh ïa ka kam kum u Manager ka Meghalaya Police Football Team, u Bah Rohit u la shimti ban long kum uwei na ki nonghikai ïa ka shlem saiñdur na ka bynta ki khynnah rit (grassroots) kaba hap hapoh ka jingkhmih da ka shlem treikam u District Sports Officer (DSO), East Khasi Hills ha JNS Centre, Polo.
U Bah Rohit haba ïakren bad u nongthoh khubor u la pynpaw ïa ka jingangnud ban trei shitom ïa kane ka sap kaba u don na ka bynta ban btin lynti ïa ki khynnah kiba don sap ha ka kam ïalehkai khang ba kin nang lah ban kiew shaphrang ha ka jingïalehkai phutbol.
U Myntri Rangbah ka Jylla, Conrad K Sangma um shym la pynpaw eiei shaphang ka Shillong Lajong F.
