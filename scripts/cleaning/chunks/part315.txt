Ka sorkar Meghalaya lyngba ka sorkar Assam ka dei ban bthah ïa kine ki nongïalam Karbi ba kim dei ban pynshit ïa u paidbah uba la bitar.
Ngi kwah ba kan don ka jingïashongsuk shongsaiñ ha ki thaiñ khappud jong ngi," la bynrap shuh shuh u Bah Passah, nongïalam ka KHNAM.
Ka Hynniewtrep Youths Council (HYC) ka South West Khasi Hills District mynta ka sngi kila kynmaw burom ia u Sngap Sing Syiem, u ba dei u Syiem ka Hima Maharam Syiemship kaba 174 snem.
Ia kane ka jingkynmaw burom la pynlong ha Nativity Hall Mawkyrwat ha kaba u bah Renikton Lyngdoh Tongkhar MLA ka Mawkyrwat constituency u la long kum u Kongsan.
U bah Renikton Lyngdoh Tongkhar haba kren ha kane ka sngi u la ai ka nuksa kaba bha tam ïa ki samla bad ki paidbah jong kane ka dong ka thaiñ Mawkyrwat ban long ka nuksa kum kine ki riewkhraw pyrkhat bad ki Syiem ba la leit noh shibun ha ka shynshar khaddar.
U Sngap Sing Syiem u la dei uwei u Syiem u ba lah ban pynneh pynsah iaka khyndew ka shyiap bad ruh iaka ri bad ka jaitbynriew.
“Hapoh ka South West Khasi Hills District ngi la don bun ki riew khraw hynrei haba ianujor ha kane ka juk ba mynta ngi donkam shuh shuh ban pynmih ia shibun ki kam ba ngi lah ban shynshar hi dalade ialade.
Ngi don kam ia ki ophisar ki ban shong ha ki khlieh jong ki Ophis sorkar bapher bapher kum ki IAS, IPS bad kiwei de ngi dang duna shibun kum ki jaitbynriew Khasi", u la ong.
Ka HYC South West Khasi Hills District ha kane ka sngi ka la pynlong ia ka jingpyniamareh thong.
La pynïaid ia kane ka jingialang da u bah Moonlang Paliar, Vice President HYC SWKHD la ïoh ruh ka jingkren na u bah Arbok Kharjahrin u President HYC South West Khasi Hills District bah Kitborlang Nongrem u Myntri Shnong Rangthong ryngkat ka jingiadon lang ki rangbah shnong ki longkmie bad kiwei de ki seng bhalang ryngkat ki paidbah kiba la wan ban rakhe burom ha kane ka sngi kyrpang jong u Sngap Sing Syiem u Syiem ka Hima Maharam Syiemship South West Khasi Hills District.
La pynshit pynshngain shuh shuh ia kane ka jingialang ka jingrwai na u bah Commander Lyngkhoi bad ka jingshad na ki samla jong kane ka thain Mawkyrwat.
Ki san tylli ki sengbhalang, kiba kynthup ïa ka HYC, HANM, JSM, EJNC bad ka CORP, kiba don hapoh ka lama jong ka ‘Save Hynñiewtrep Mission’, mynta ka sngi ki la dawa na u Chief Executive Member (CEM) jong ka Jaiñtia Hills Autonomous District Council (JHADC) ba u dei ban pynrem bad ban pynshai ïa ka jingthoh jong u CEM ka Karbi Anglong Autonomous Council (KAAC), halor ka jingshah siat ïap ki briew ha ka shnong Mukroh, West Jaiñtia Hills District, ha ka step jong ka 22 tarik, Naiwieng.
Kine ki san seng ki la ong ba u Tuliram Ronghang uba dei u CEM jong ka KAAC, u la thoh ha ki rynsan ‘social media’, da kaba kam ba ki Khasi ki dei kiba shu shong beaiñ ha ka shnong Mukroh.
Ka ‘Save Hynñiewtrep Mission’, ka la ong ba katei ka jingthoh jong u Ronghang ka mut ba ki Khasi Pnar kiba shong ha ka shnong Mukroh, ne ‘lehse kito ruh kiba shong ha Psiar, Khanduli, bad ha Block 1, ki long kita ki poiwir’.
Ka SHM ka la pynrem jur ïa kane ka jingthoh u Ronghang bad ka la ong ba une u briew um don jingtip ei ei shaphang ki pud ki sam bad shaphang ki jingthoh jong ki mynbarim kiba ïadei bad kine ki shnong.
Ka SHM ka la ong, “ngim dei ban klet ba ka KAAC ka dang mih hadien ka snem 1952 bad ki briew na ka jaitbynriew Khasi bad Pnar ki la shong shnong ha ki thaiñ Mukroh, Psiar, Khanduli bad Block 1 (Labang Nongphyllut) da ki spah snem mynshuwa bad ki jaitbynriew Khasi Pnar ha kine ki thaiñ ki dei ki trai jaka, trai muluk bad ki trai khyndew, trai shyiap.
Ki Khasi Pnar kim dei ki poiwir bad kim dei ki nongshong shnong beaiñ kumba la thoh u CEM ka KAAC.
"Ka SHM ka dawa na u CEM ka JHADC ba u dei ban pynrem ïa kane ka jingthoh jong u Ronghang bad ba u dei ban shimkhia ban ïada ïa ka khyndew ka shyiap bad ïa u pud u sam jong ki shnong bad ki Elaka kiba hap hapoh jong ka JHADC, ‘khlem kano kano ka jingpyndem’.
Ka SHM ka la dawa ruh ba ka sorkar kan pynbeit noh ïa u pud u sam hapdeng ka jylla Meghalaya bad jylla Assam, da kaba pynshong nongrim na ki map bad ki kot, ki sla jong ki shnong bad ki Elaka kiba hap hapoh jong ka JHADC.
Ka la ong ruh ba na ka liang jong ka, ka la kloi ban ai ka jingkyrshan ba radbah ïa ka sorkar khamtam ïa ka JHADC ha kaba ïadei bad kane ka jingpynbeit ïa ki pud ki sam ha kine ki thaiñ khappud.
Ka thain khappud ka Meghalaya bad ka Assam, ki dei ki jaka kiba la shah ieh bein bha ha kine ki san phew tylli ki snem ba la leit ha ki sorkar bapher bapher.
Baroh ki kam pynroi ki kam pynsan la shu ia peit beit tang ha sor, ym don ba patiaw ia ki jaka sha nongkyndong wat ha ka  jingshisha, ki MLA baroh ki dei na jaka nongkyndong bad tang katto katne na jaka sor.
Ka jingsahdien jong ki briew ka la pynlong ia ki ban shah ialam bakla, ban shah pynsngewthuh bakla, ban shah pyntieng ia ka bym shisha ruh bad ban ngeit ruma ia ka bym dei.
Ka thain khappud ka dei kawei ka bym ju iakren ha kaba iadei bad ka roi  ka par bad tang teng khat, ka la paw haba mih ka jingjia kum ka jingshah thombor ha ka Assam bad kawei ha khappud bad ka Bangladesh.
Kawei ka lad kaba donkam bha ia ki jaka khappud, kumba long lem kiwei ki jaka, ka dei ka surok, shisien ba la wan ka surok ka jingroi ka la wan, ka jingshai ka la wan ha kaba ki briew ki suk ka leit ka wan, ka kit ka bah, ka die ka thied bad kumta ter ter.
Ka jingkren jong u MLA ka Mookaiaw u bah Nujorki Sungoh ba ka thain Labang-Nongphyllut ka dei kaba dang sahdien kumba ju iohi ia ki briew khlaw ha Amazon, ka la long kaba sngew myllung shisha.
Lada ki briew kiba don hapdeng ka Meghalaya bad ka Assam ki dang im ha kane ka rukom ha kane ka juk stad, kata ka mut ba ka la don eiei kaba jur ia ka jingleh bakla jong ki sorkar ha kine ki phew snem.
Kumba ka paw ka Meghalaya ka shu ieh shrah ia ki thain khappud, kam ju sumar, kam ju peit hynrei ka shu leit kheit soh tang ha ka por ih u soh khlem sumar ia ka bri ne ka shu leit pan vote tang haba wan ka elekshon bad lait nangta kam ju pushe eiei ia ki.
Kane ka jingbym kitkhlieh ka sorkar, ka jingiehbein, bad ka jingbym leit ban ri ban sumar, ka la pyllong ia ka Assam ban shu wan tuh ban thiem, ban skud jaka ei man ka por na ka daw bym don nongpeit.
Ha ka jingshisha, la bunsien ki nongialam kiba mihkhmat na ka thain khappud ki ju pynsngew ia ka jingeh jong ki paidbah, ia ki jingdonkam ki lad pynroi hynrei kiba don ha ka bor, kim patiaw eiei.
Ka jingroi jong ka jylla kam dei na sor ne ha sor hynrei dei ban sngewthuh shai ba ka jingroi jingsan jong kano ka jylla, ka ri ka dei ban sdang na nongkyndong, na khappud.
Ha kine ki saw ne san phew snem, ka sorkar kam ju pynleit jingmut eiei ia ki kam sha khappud bad ka shu pyntreikam da kijuh ki skhim kumba leh sha kiwei ki jaka.
Ha ka jingshisha, ka thain khappud, ka thain nongkyndong ka dei ban don ka skhim kaba kham kyrpang ban kyntiew ia ka roi ka par.
Ka nuksa kaba bha tam ka dei ka skhim NREGS ka sorkar pdeng, kaba la dei kawei napdeng kiwei ki skhim, kaba larkam kaba biang tam ban pynkup bor ia ki nongshong shnong ha nongkyndong.
Kane ka skhim ka la pynkylla dur shisha bak lypa bak ia ki nongkyndong ha ka jylla.
Ka sorkar kam dei ban shu ai daw bym don pisa, kan shu peit kai ia ki jaka khappud, ka thain khappud hapdeng ka Assam bad ka ri Bangladesh, ka donkam ban phai khmat kyrpang.
:Ha ka jingïakynduh hapdeng ki nongïalam ka Regional Committee lem bad ki khlieh nongsynshar Hima, Raid bad shnong, na ka bynta ban ïakren halor ka jingïakynduh pud jong ka wat ba-ar,  kaba la long mynta ka sngi ha Nongpoh, ki la ïoh ban ïakren shwa tang ïa artylli ki jaka ïaknieh pud hapdeng ka Meghalaya bad Assam, kata kawei ka dei ha ka thaiñ Raid Nongtung (Block-2) kaba hap ha Hima Khyrim bad kawei pat ka dei ha ka thaiñ Sunapur bad ha ka jingïakren ka dei kaba la tip kum ka Desh Demoreah kaba hap ha ka Hima Mylliem.
Ha katei ka jingïalang kaba la pynlong ha Conference Hall ha ophis DC, ha kaba ka jingïakren ka Regional Committee ban pynbeit ïa ki kam pud kam sam haka thaiñ Ri-Bhoi, ka dei beit tang ka jingpynbeit ban pud tang ha kitei ki ar jaka, kata na ki 4 tylli ki jaka kajia pud ha Ri-Bhoi, namar ïa kitei ki artylli kiba dang sah yn sa ïakren pat hadien.
Ïa katei ka jingïalang, la khlieh da u Bah Prestone Tynsong, Chairman ka Regional Committee ha ka jingïakren ban pynbeit ïa u pud u sam hapdeng ka jylla Assam bad Meghalaya, ryngkat ka jingdon ki nongmihkhmat na Ri-Bhoi, kiba kynthup ïa u naduh u Bah Sosthenes Sohtun MLA Jirang, uba dei ruh u dkhot ka Regional Committee, u Bah Mayralborn Syiem, MLA Nongpoh, u Bah Dasakhiatbha Lamare MLA Mawhati, U Arpit Upadhay Deputy Commissioner ka Ri-Bhoi, u ba long ruh u Member Secretary jong ka Committee, ki nongsynshar Hima bad nongsynshar shnong naduh ki Syiem, ki Myntri jong ki Hima bad ki raid bapher bapher lem bad kiwei.
Hadien ba la kut katei ka jingïalang, u Bah Prestone Tyngson, u la ong ba ha katei ka jingïalang, la ïoh ban ïaphylliew jingmut halor shibun ki kam, khamtam eh ban ïakren bad ki nongïalam Hima, Raid bad Shnong, ba kin wan pyni ïa ki kot ki sla, na ka bynta ban pynshisha halor ka jinglongtrai ïa ki jaka ki puta ha kitei ki jaka ba don ka jingïaknieh pud hapdeng ka Meghalaya bad Assam.
U la ong ruh, ba katei ka jingïalang, ka la shim ïa ka rai ba kumba ka long mynta, ka Komiti ka pdiang sngewbha ïa ki Dorbar Shnong bad ki Hima, ba ki lah ban wanrah shuh shuh ïa ki kot ki sla ne ki dulir jaka, khnang ba kin long kum ki sakhi kiba khlaiñ ha ka jingïakren pynbeit pud hapdeng ki Regional Committee jong ka jylla Assam bad Meghalaya.
Kumba ka long mynta ka Regional Committee, ka dang ailad ïa ki nongïalam shnong, Hima bad Raid, ba lada ki dang don ïa kino kino ba ki kwah ban pynsngew biang sha ka Committee, ïa mynta hi ka dang pdiang bad lada donkam yn sa ïakren biang, hashwa ba ki Regional Committee jong ka Meghlaya bad Assam kin shong ban pynbeit ïa kito ki jaka ba thmu pynbeit pud.
U President jong ka Khun Hynñiewtrep National Awakening Movement (KHNAM) State Youth Wing, u Bah Thomas Passah u la pynrem jur ïa ka jingkren jong u Chief Executive Member (CEM) jong ka KAAC.
Ha ka kyrwoh ba u phah sha ki lad pathai khubor, u Bah Passah u la ong, “ka jingkren jong CEM jong ka ‘Karbi Anglong Autonomous Council’ (KAAC), ba u ong ba ki khasi ki dei ki poiei, ka dei ka jingkren tohmed bad ka dei ka jingkren kaba khlem nongrim bad khlem don jingtip.
"Ka KHNAM ka la ong ba katkum ka jingthoh bad jingwad bniah jong uwei u nongthoh kot ba pawnam bha jong ka Assam, u Dr.
S.
K.
Bhuyan, “u la batai ba ki Karbi katkum ka pateng (Racially), ki dei na ka kynhun “Mongoloid" bad katkum ka ktien kaba ki kren (linguistically), ki dei na ka kynhun ‘Tibeto-Burman’.
Ka shnong tynrai jong kine ki briew kiba kren Tibeto-Burman ka dei na Western China bad nangne pat ki rung sha India bad Burma.
"Ka KHNAM ka la pynshai da kaba ong ba katkum ka jingbatai jong ki kot thoh; ‘ki Karbi ki rung sha Assam na Central Asia ha ka jingphetwir kaba jur bha ha kito ki por.
Nangta pat ha ki por kham mynshuwa bha, ki Karbi ki sah ha ki rud jong wah Kalang bad Kapili bad ha shilynter jong ka Kaziranga, hynrei ha ka jingsynshar jong ki Syiem Kachari ki la shah beh sha jrong ki lum bad kato katne na ki, ki la rung sha rilum Jaiñtia bad ki Syiem Jaiñtia ki la ai jaka sah ïa ki bad ki la im ha ka jingsynshar jong ki Syiem Jaiñtia’.
Ka KHNAM ka la ong ba katkum ka jingbatai jong kine ki kot thoh, ‘ki Karbi ha ka jingshisha ki dei kita ki phetwir lane kita ki ‘illegal settler’ ha u pud u sam jong ki Khasi Jaiñtia’.
“Ka jingkren jong u CEM ka KAAC ka pynpaw ïa ka jingtlot jong u CEM ka Jaiñtia Hills Autonomous District Council (JHADC) bad ka sorkar jylla, kiba la ailad lane pynshlur ïa u poiei ban kynnoh poiei ïa u Khasi, u trai khyndew, u trai jaka.
Kane ka jingkren khamtam ha kum ha kane ka por ka wan ïalam shibun ki jingkulmar bad ka pyndiaw ïa ngi kum ka jaitbynriew," la bynrap ka KHNAM.
“Ka sorkar jylla ka dei ban pynpaw sha ka sorkar Assam ba ki Karbi kim dei ban shna ïa uta u mot jong u ‘forest guard’ uba la ïap ha ki kuli jong ki pulit Assam hi.
Kane ka jingthmu ban shna ïa une u mot ha Mukroh, kan pynklang shuh shuh ïa ka ding," la ong u Bah Passah.
U la ong ba ka jingkren jong u myntri rangbah jong ka sorkar jylla, u Conrad Sangma ha kaba ïadei bad ka jingpynsangeh shuwa ïa ka jingïapynbeit pud namar ka jingjia ha Mukroh, ‘ka long kaba phylla’.
“Ngi la khmih lynti ba ka sorkar kan pei phang na ka jingjia ha Mukroh bad ban pyrkhat kumno ban pynbeit noh mardor ïa u pud u sam namar ka tynrai jong kane ka jingjia ha Mukroh ka dei hi namar ka jingbymshai u pud u sam.
Ka sorkar Meghalaya lyngba ka sorkar Assam ka dei ban bthah ïa kine ki nongïalam Karbi ba kim dei ban pynshit ïa u paidbah uba la bitar.
Ngi kwah ba kan don ka jingïashongsuk shongsaiñ ha ki thaiñ khappud jong ngi," la bynrap shuh shuh u Bah Passah, nongïalam ka KHNAM.
Ka lympung ïalehkai phutbol kaba la pyniaid da ka Seven United United Sports Social & Cultural Club Pyndengumiong Mairang kaba la tip kyrteng kum ka 3rd Tirot Sing Memorial Trophy Football Tournament 2022 ka la poi noh sha ka jingïaknieh ïa ka nam lahduh kaba la long mynta ka sngi  29 Tarik u bnai Naiwieng 2022.
Ha katei ka sngi jong ka jingïaknieh nam lahduh ka la long hapdeng ka BlueBomber FC pyrshah ïa ka Rasong hapoh madan Dom Mawlum Pyndengumiong Mairang, Eastern West Khasi Hills District.
Haba phai sha ka jingïalehkai  hapoh madan ban rah ïa ka nam lahduh kaba long hapdeng ka Rasong pyrshah ïa ka BlueBomber ka jingïakhun kada long shisha kaba itynnad bha ban peit  ha kaba ka jingialehkai bad ka jingiapyni bor ka long kaba ïakhaid ha ka kylla step hynrei ynda la phai pat sa  ha ka kylla miet jong ka jingialehkai ka Rasong ka la ïohlad  ban thep ïa ka kol kaba nyngkong hynrei namar ka jinglehkai bha bad ka jingkhlaiñ bor jong ka Blue Bomber  ka Rasong kam shym la lah ban shan  ïa ka Blue Bomber na ka jingthep kol bad ka la ïoh syndon ban thep ïa ar tylli ki kol ban pynliem noh ïa ka Rasong da 2-1 bad ban rah syndon ïa ka nam lahduh bad ka song Pisa kaba long 2 lak tyngka lem bad ka Trophy ha ryngkat ka jingiasakhi lang da ki spah ngut ki riew ieid phutbol jong katei ka thaiñ.
Ka Pahamrioh Football Club, ka la ïoh ban rung sha ka phainal ha ka lympung ïalehkai phutbol kaba la tip kum ka 1st Damanbait Lamare Knockout Football Tournament, ha madan Umroi Nongrah, kata hadien ba ka la lah ban pynliem noh pyrshah ia ka Oste Phi Oiñ Football Club ha ka jingïakhun semi final kaba la poi sha ka jingïashut Tie Breaker.
Haba phai ha ka kylla step jong katei ka jingïakhun, ka long ba ka Pahamrioh FC ka la lah ban lamkhmat ïa ka jingïakhun da kaba ïoh thep shi kol bad kaba neh haduh ba kut ka kylla step.
Haba bteng ka kylla miet, ka jingïakhun ka la nangshongshit eh, namar ki rangïalehkai ki la lahkai bha, khamtam eh ban ïohkhur namjop bad ban pynthikna ïalade ban rung sha ka Phainal ha katei ka lympung ïalehkai.
Katba ka jingïakhun ka la jam sha ki bynta ba la jan kut jong ka jingïakhun, uwei na ki rangialehkai ka Oste Phi Oiñ FC, u la ïoh ïa ka kabu kaba biang ban pynkhihjar bad ban pynïakhaid ia katei ka jingïakhun.
Haba ka jingïakhun ka la kut noh ha ka jingïakhaid, ki nongpynïaid jong katei ka jingïalehkai, ki la rah noh sha ka jingïashut Tie Breaker bad dei ha ka Tie Breaker, ka Pahamrioh FC ka la lah ban pynliem noh pyrshah ïa ka Oste Phi Oiñ FC bad ban pynthikna ïalade ban rung sha ka phainal ha katei ka lympung.
Lah ruh ban kdew hangne, ka ka kynhun ka ban ïohrah ïa ka nam lahduh ha katei ka lympung, kan khung ïa ka song pisa kaba T.
3 lak bad kaba wan ha ka kyrdan ba-ar kan ïoh ban khur ïa ka song pisa kaba T.
1 lak lem bad kiwei ki khusnam.
Ha ka sngi ba khatduh jong ka Football Tournament kaba long ha Rangsakona konstitwensi, la ïohi ïa ka jingïakhaid hapdeng ka Chitmang Abri bad ka Tura Abri, bad ka Tura Abri ka la ïoh rah ïa ka nam lahduh, ha kaba ka la ïoh thep saw kol pyrshah ïa ka Chitmang Abri kaba la ïoh tang ar kol.
La pynlong ïa kane ka jingïakop ba khatduh ha madan Rongbakgre bad u MLA ka Rangsakona konstitwensi, u Zenith M Sangma u la long u kongsan ha katei ka sngi.
Haba kren ha katei ka sngi, u Zenith M Sangma u la kdew ïa ki jingdkoh jong ka sorkar jylla kaba lamkhmat da ka NPP hapoh ka jinglong myntri rangbah u Conrad Sangma.
U Zenith u la ong ba kane ka sorkar kaba mynta ka la pyndam lut ïa ki skhim kiba la seng mynshuwa, kiba ïarap ïa ki khynnah ïalehkai ba kin pyntbit ïalade ha ki kam ïalehkai.
U la ong, “Ngi la sdang ïa ka skhim kaba ngi la ai kyrteng, ka ‘District Sports Promotion Society’ (DSPS), ban ïarap kyrshan pisa na ka bynta kito ki khynnah ïalehkai ki bym donlad ban pyndap ïa ki jingdonkam kiba man ka sngi.
Hadien ka jingwan long myntri rangbah u Conrad Sangma, kine ki skhim ki lah shah pyndam bad ki nongïalehkai ki la shu sah ha ka umdum.
"“Bun na ki MLA kiba kum ma nga, kiba sei na ka pla lajong ban ïarap ïa ki nongïalehkai bad ïa ki kynhun ïalehkai bapher bapher; naduh ba kane ka sorkar ka pynduh lut khait ïa ki skhim na ka bynta ki nongïalehkai," la bynrap u Zenith.
Une u nongïalam na ka seng saiñ pyrthei, ka TMC u la ong ba ki don shibun ki lad, ki lynti kiba dei ban ai sha ki nongïalehkai, khamtam na ka bynta kito kiba tbit ban ïalehkai.
U la ong ba lyngba kane ka jingpynlong ïa kum kine ki jingïakop ha ki kam ïalehkai, ka ïarap shisha ban ai jingkyrmen ïa ki samla bad ka pynlait ïa ki ba kin thmu ban sdang ïa ki kam sniew.
U la ong ruh ba namar ka jingbymïoh kam ïoh jam, ka la pynlamwir ïa ki samla.
U Zenith u la bynrap da kaba ong ba ka TMC kan pynthikna ba kine ki samla kin ïoh ïa ka lawei kaba phyrnai.
U la pynshlur ïa ki ba kin pynmlien ban ïashim bynta ha kum kine ki jingïalehkai.
U la kyntu ruh ïa ki paidbah ka rilum Garo ba kin wan shakhmat ban ïarap ïa kine ki rangïalehkai bad ban ai mynsiem ïa ki khnang ba kin long ki khlur jong ka ri bad ka jaitbynriew.
Ïa kane ka prokram la pynshit pynshngaiñ da ki nongrwai ba tbit jong ka rilum Garo bad kita ki long ka Monika Momin bad u Walseng Sangma.
Arngut ki rangbah lem bad kawei ka longkmie, kiba dei ki briew na shabar jylla, ki la shah bat noh ha ki nongtrei jong ka HP Petrol Pump kaba don ha 10mer Ri Bhoi District, kata ka la jia hadien ba ki la phet bak tang mar ïa ka dep thep ïa ka umphniang Petrol napoh katei ka Pump.
La ong ba katei ka jingjia, ka la jia ha ka miet sngi Ba-ar, ha kaba kitei ki briew kiba la wan da kawei ka Ford kaba don ïa u number AS-01AJ-1610, haba ki la poi ha katei ka Pump, ki la phah ban thep T.
3800 ka Petrol, hynrei haba ki la dep thep umphniang, ki la phet noh bak na katei ka Pump khlem da siew pisa.
Shuh shuh, la ong ba la don uwei na ki nongtrei hapoh katei ka Pump, haba u la ïohi ba kitei ki briew kiba la phet khlem siew pisa, u la leit ban beh nadien bad hadien ba u la lap ïa katei ka kali, u la wanrah biang ïa ki sha katei ka pump.
Tang mar ïa ïoh jingtip halor katei ka jingjia, ki pulit ka Khanapara Police Station, ki la leit mar mar sha katei ka Pump, ban tohkit halor katei ka jingjia.
Haba ïadei bad katei ka jingjia, ki Pulit ki la kem noh ïa kitei ki 3 ngut, kata katkum ka Ejahar kaba la ujor da u Manager jong katei ka Pump bad kumba ka long mynta, ki Pulit ki dang pynlong ïa ka jingtohkit ban lap ïa ki jingshisha baroh halor katei ka jingjia.
Ki khana pateng bad kiwei ki jingiathuh ki ong ba ka Iewduh ka dei ka iew kaba hehduh hapoh ka Bri u Hynniewtrep u Hynniewskum.
Ka jingpawnam jong kane ka iew ka long naduh ka por jong ki Syiem ki Bakhraw jong ka Hima Shillong.
Shuwa ia kane, ka la don ka iew hapoh ka Hima Shillong kaba ki khot ka Iew Rynghep kaba don ha Nongkreh-rim.
Haduh mynta ki dang don ki mawbynna ha Iew Rynghep Nongkseh-ri.
Hadien kane la pynkyniah noh ia ka iew sha kawei pat ka jaka kaba ki khot Mawiatan bad hangne ruh la shem ba ka iew kam biang.
Hadien kata, la rah noh sha kawei pat ka jaka kaba ngi khot mynta ka Iewduh.
La pynkynriah ia ka iew sha kane ka jaka kaba don mynta ha ka por jong ka jinglongsyiem jong u Meit Sing Syiem bad pynlon ia ka lehniah bteng ruh ia ka Leh Niam Iewduh naduh kitei ki por.
Ka jingthmu jong kane ka Leh Niam Iewduh jong ka Raid Mylliem ka long ban kynmaw ainguh ia u U Blei Trai Nongthaw Nongbuh uba la seng la buh ia ka iew ka hat hangne ka sla pyrthei mynba ki khun u Hynniewtrep ki dang ki dang ia leit ia wan bad ia hiar ia kiew lyngba ka Jingkieng Sohpetbneng bad ban kyrpad ia ka ‘Lei Iew ka ‘Lei Dwar".
Ka Leh Niam Iewduh la ju pyllong ha u ‘nai thah shuwa ban wan ka Tlang ha Iewduh, Shillong ha Khlieh Iewduh.
Ha kane ka leh niam, ka don ruh ka jingknia blang.
Kane ka dang neh haduh mynta bad ju pynlong ia ka ha ka Sngi Iew Rynghep.
Kiba dang don hok ban pyndep ia kane ke leh niam Raid kumba la pynkhamti da ki longshuwa man shuwa, ki San Kur Khatwei Kur.
U Lyngdoh Raid uba dei na ka kur Marbaniang Mylliem, u dei u nongpynbiang ia baroh ki jingdon kam ha kane ka leh niam, la ka long ka jingpynbiang ia ia ki sniang, ki blang, ki syiar, u klong u skaw bad kiwei.
Hynrei, ia ka jingpynbiang ia ka bom, ka tangmuri, ka kynshaw ba la bynshet ha u Lyngdoh Raid la iatynrong lang da ka San Kur Khadwei Kur.
U Lyngskor na ka Kur Sohtun u long u nongsiang sla ha ka duwan shuwa ban knia bad u long u nongsuit nonshor ia ki khyndai tylli ki dieng lyngkhot ban kynmaw ia ki khyndai dkhot.
U Myntri Nongpom Blang u dei na ka kur Kharkongor.
Ka kamram jong u ka long ban ot ia ki syiar bad ban pom ia ki blang ynda la dep ka duwai ka phirat.
Ha kane ka jinglehniam ha Basa Die tympew, la lam lynti shuwa da ka syiar kynthei kaba saw bad pynbud pat sa da ka jingpom ia ka blang kynthei kaba lieh.
Kane ka jingleh niam la pyndep ruh ia ka Leh Niam ban kyrpad kyrpon ia ka ‘Lei Iew Lei Dwar" ba kan bud kan sharai, khnang ban khiah krat khiah stand u San Kur u Khdwei Kur, ki khun ki hajar ka Rad ka Hima, ban biang ka die ka thied, ka khaii ka pateng, u kaw daw er u khaw dap mon, ka jain ka nep bad ka lum ha kynshep.
U Syiem Jor Manik Syiem, uwei na ki Syiem ka Hima Mylliem ha ka kot jong u ba la ai kyrteng, Ka Jingiathuh Khana Shaphang ka Hima Mylliem" u iathuh ia ngi ba ka Iewduh kawei iew kaba hehduh ha ka thain Shatei Lam Mihngi jong ka ri India bad ba ka long ka Iew kaba kongsan ha ka Hima.
U la iathuh ruh ba ka Iewduh ka dei ruh ka iew niamLah ban pynkynmaw hangne, ba shuwa ia kane, ka jingpyndep ia ka Lehniam Iewduh hangne ha Khlieh Iewduh ka la long hapdeng jong ki niut ki nier bad jingjakhlia.
Dei ha ka snem 1990 ba u Syiem ka Hima Mylliem, u Paiem Laborious S.
Syiem ryngkat bad ka Dorbar Hima Mylliem, ki Myntri, ki Bakhraw Batri bad ki khun ki hajar, ba ki la ieng rangbah triang bad pynkhuid ia katei ka jaka lehniam.
Kane ka long namarba ba u Paiem Laborious u kwah ban pyneh rngiew ia ka it ka hima da kaba pynlong ia katei ka lehniam ha ka jaka kaba khuid kaba suba, ka jaka ba shong briew shong ki Blei.
Ha kane ka jingpynkhuid, u Paiem bad ka Dorbar Hima Mylliem ki la lah ban pynieng biang ia ki mawbynna kiba la pait la pra, kiba la khyllem bad shah tap ha ka khyndew.
Ym tang katta, la nang pynbha pynitynnad shuh shuh ia katei ka jaka da kaba shna ia ka rynsan dewbilat ha ki khun ki hajan kiba wan ban sakhi ia ka Leh Niam Iewduh kin ioh ban shong ha ka rukom kaba dei bad ba kin ioh ban peit bniah ia ki bynta bapher bapher jong kane ka leh niam.
Kat kum u nongthoh kot Donbok T.
Laloo, ka jingpynieng ia kitei ki mawbynna ha katei ka jaka ba pyndep ia ka Leh Niam Iewduh ha khlieh Iewduh ka long da ki Syiem bad ki Bakhraw Batri jong ka Hima Mylliem ha ki sngi ki por jong u Meit Syiem bad u Kyrshap Syiem ha Hima Shillong.
Ka North East Indigenous People’s Forum (NEIPF) ka la phah shithi sha u myntri rangbah ka jylla Assam, u Himanta Biswa Sarma ban sei madan ïa ka kaiphod jingtohkit na ka tnad tohkit ka sorkar pdeng halor ka jingshah siat ïap ki 6 ngut kynthup 5 ki nongshong shnong ka Meghalaya ha ki Pulit ka Assam.
Lah ban pynkynmaw ba ha ka 22 tarik u Naiwieng, 2022, ki 5 ngut ki la shah siat ïap ha ki Pulit ka Assam ha Mukroh, West Jaiñtia Hills.
Ka seng NEIPF ka pdiang ïa ka jingkloi ka sorkar Assam ban shim ïa kane ka lynti ban pynlong da ka jingtohkit lyngba ka tnad tohkit ka sorkar pdeng.
Ka seng ka la pynrem jur ruh ïa kine ki Pulit ka Assam kiba la siat ïa ki nongshong shnong kiba lui lui bad ka la kyntu ïa kane ka sorkar ban shim khia khnang ba ka jingim kiba lui lui kin ym long kita ki lanot shah pynïap tang na ka daw ka jingïakajia pud hapdeng ki artylli ki jylla kata ka jylla Meghalaya bad Assam.
Ka ktien ka ong, “to burom ïa la u kpa bad ia la ka kmie , ba yn pynslem  ïa ki sngi  jong me".
Kine ki kyntien ki long kiba kordor haduh katta katta ban phaidien sa shisien pat khamtam ha kane ka juk ba u khun bynriew u ïa beh ban ioh ïa ka jingnang jingstad, ban lum spah lum phew, ban pynlut por ha ki kam sngewbha ne khawai dawai  bad ban im kata ka jingim pyrthei mynta ne modern life,  ha kaba ka imlang sahlang ka lah duna bha ban ïa phylliew jingmut ne ïatei ïa kiei kiei kumba ju long ha ki por hyndai hynthai.
Ki kmie ki kpa ki dei ka nongmuna ba khraw tam ha ka ïing ka sem.
Dei ma ki ba pyndap pynbiang ïa ki jingdonkam baroh ha ka jingim jong ki khun ki kti naduh dangrit haduh ynda la heh la san ha ka liang ka bam ka dih, ka thiah ka dem, ka koit ka khiah, ka pule puthi ka shong ka sah bad kiwei kiwei ki jingdonkam.
Ki long ka jingtngen, ka jingshngaiñ bad jingai mynsiem ïa ka ïing ka sem baroh kawei.
Ka dei ka kamram ki khun ki kti pat ban siew kylliang ïa ki da ka jingieit bad burom ym da ka spah ne ka phew.
Kane ka phang ka long kaba donkam haduh katta katta ha kine ki sngi namar don ki khun kiba shim pynban ba ki kmie ki kpa ki long ka jingkit ba khia ïa ki ha ki sngi ka jinglong tymmen jong ki ha jaka ban ai jingtngen ïa ki bad  ki bym sngewthuh ïa ka dor ki kmie ki kpa da kaba ïabeh ïa kiei kiei ki jingsngewbha kane ka pyrthei bad don ki kmie ki kpa  kiba don  la ki khun ki kti ki poi sah pynban ha ki jaka ri ïa ki riew tymmen ne ha ki old age shelter.
Kaei ka daw jong kane baroh.
Ka jubab hi ka long ba ka jingieit ka la hiar dor bad kiwei kiwei ki daw kiba pynlong  ïa ki  ban poi sha kum kita ki jaka namar ba ym don ba peit ba jngoh ïa ki ha ki sngi ka jingnoh ka met ne jinglong tymmen.
Haba ngi phai sha ka imlang sahlang jong ngi kum ka jaidbynriew ka long kaba kongsan ba ngi dei  ban kiar lailum laiwah ban lehbeiñ lehkhoh ïa la ki kmie ki kpa ne ki meinah meisan, ki kñi, ki hynmen ki para kynthei ne shynrang bad kiwei kiwei  hynrei ban ñiewtang ïa ki shi rta khamtam ha ki sngi ka jinglong tymmen jong ki da kaba ai ïa ki, kaba bha tam ha ka jingieit , ka jingburom bad jingsngew shngaiñ kumba la saiñdur da ki longshwa manshuwa jong ngi ban tehsong ïa ka jinglong kawei ha ka longïing longsem, longkur longjait bad ka mynsiem jingkitkhlieh ïa kitei baroh kiba la kdew haneng , khnang ba kin nym poi satia sha kum kita ki jaka ri ïa ki riew tymmen hynrei ban ioh ïa ka jingieit bad sngew shngaiñ ha la ki jong ki ïing ki sem.
Ka kynhun myntri jong ka sorkar jylla Meghalaya mynta ka sngi ka la mynjur ban pyntreikam noh ïa ka mat treikam kaba ïadei bad ka jingkoit jingkhiah jong ki ‘jingmut jingpyrkhat’, ne kata ka ‘Meghalaya Mental Health and Social Care Policy’.
Lah ban kdew hangne ba ka jylla Meghalaya ka dei ka jylla kaba lai na ki jylla baroh kiba don ha ka ri India kaba pyntreikam ïa kane ka policy na ka bynta ka jingkoit jingkhiah kaba pura jong ki briew ka jylla.
Haba kren sha ki lad pathai khubor, u myntri rangbah ka sorkar jylla, u Conrad Sangma u la ong ba ki don shibun ki jingshitom kiba ïadei bad ka jingmut jingpyrkhat, kum ki jingkhuslai, ki jingkhia ki jingmut jingpyrkhat.
U la ong ba ha ki por kiba mynshuwa, kum kine ki jingshitom kiba ktah ïa ka jingmut jingpyrkhat, kim pat da ïoh bha ïa ka jingïathir bad ïa ka jingpeit na ka sorkar, namar u la ong ba ym pat da don kita ki doktor kiba tbit kiba lah ban ai ïa ka jingsumar ne ka jingïasyllok.
U la ong ba ka sorkar jylla barim ka la shu ieh kumto ha kaba ïadei bad kane ka jingshitom bad u la ong ba dei na kata ka daw ba kane ka sorkar ba mynta ka la sngewdei ban wanrah ïa kane ka mat khnang ba yn lah ban ithuh noh ïa ka jingkhuslai kum kawei na ki jingshitom kaba don ha ka met u briew.
“Ngi dei kata ka jylla kaba lai kaba la ïoh ban pyntreikam ïa kane ka policy bad ngin pynthikna ba ngin ai ka jingsumar kaba biang na ka bynta kito kiba donkam ïa ka jingïasyllok bad jingsumar bad na ka bynta kito kiba don ki jingkit ba khia ha ki jingmut jingpyrkhat.
Kane ka policy ka long kaba donkam bha khamtam lei lei na ka bynta ki khynnah samla bad kiba lah rangbah, namar ka dei ka sobjek kaba radbah bad kaba don ka jingktah ïa ka jinglong jingman jong uwei pa uwei u briew," la ong u Conrad.
U myntri ka sorkar jylla uba dei khmih ïa ka tnad ka koit ka khiah, u James Sangma u la ong, “Kane ka policy ka long kaba donkam bha khamtam ha kaba ïadei bad ka jinglong jingman jong ka jylla mynta bad kum ka sorkar ngi kwah ban ïasyllok ha kaba ïadei bad kito ki briew kiba shah ktah ha ki jingjia ba sngewsih namar ki kit ïa ka jingkhuslai bad ki jingmut jingpyrkhat jong ki, ki long kiba khia.
Nalor ka khlam Covid-19 kaba la wan lynshop ïa ngi, kumta ngi donkam kum ïa kine ki policy ki ban wanrah ïa ka jingithuh ïa kum kine ki jingshitom khnang ba ngi lah ban ai ka jingsumar bad ban kyntiew ïa ka koit ka khiah jong ki briew kiba don ha ka jylla.
"“Lah kumba shi snem mynta ba la thaw ïa kane ka policy ha kaba la ïoh ïa ka jingïathir na ki riewstad kiba ïadei bad kane ka mat, bad na ki doktor kiba na ka jylla bad kiba nabar ri.
Ka la don ka jingiathir bad ki nongïalam shnong, ki nonghikai skul, ki ophisar sorkar, ki sengbhalang bad kiwei kiwei, khnang ban ïoh ïa ka jingsngewthuh ba pura ban ïarap ban pyntreikam ïa kane ka policy ha ka rukom kaba biang," la bynrap u James Sangma.
Kumjuh ruh ka kynhun myntri jong ka sorkar jylla mynta ka sngi ka la mynjur ban pynbha ïa ka skhim, ‘Meghalaya Victim Compensation Scheme, 2019’.
Kine ki jingpynbeit bad ki jingpynbha la leh katkum ki kyndon jong ka policy ba la pyntreikam da ka sorkar pdeng.
U Conrad u la ïathuh ba kine ki jingpynbeit ha kane ka skhim ki long kum ka jingpynkiew ïa ka bai jingïarap sha kito kiba mad ïa ki jingeh ne kiba shah ktah ha ki jingjynjar ne ki lanot bapher bapher.
Ka kyiad ka dei kawei na ki jingdih pynbuaid kaba la pyndonkam da ki briew naduh ki por ba kham mynshuwa.
Ki don katto katne ki jaitbynriew ha ka pyrthei kiba pyndonkam ïa ka kyiad ha ka por lehniam leh rukom.
Ka kyiad ka dei kata ka jingdih ba lada ngi dih bun ïa ka, ka pynbuaid bad ktah ïa ka koit ka khiah hapoh ka met jongngi.
Mynta hangne ngin ïa kren katto katne shaphang ba kumno ki briew ki sdang ban dih ïa ka bad kaei kaba jia hadien habud.
Teng teng nga ju iohsngew ba don ki briew kiba ong hana lada dih teng teng ne ‘dih khyndiat’ka kyiad ka ïarap ïa ka koit ka khiah.
Ngam tip la ka long shisha kumta ne kumno hynrei bunsien ba nga ju iohi pat ba kito ki briew kiba ong ‘dih teng teng’ ne dih khyndiat’ ki kylla poi sha ka jingdih ba man la ka sngi ne kylla khra pei.
Don ruh ki briew kiba dih ïa ka kiad la ka por ba ki sngewsih ne bun jingmut jingpyrkhat ne ba don kino kino ki daw ïing daw sem bad don ruh kiba dih ïa ka ha ka por leh sngewbha wat kum ha ki sngi lehniam ruh kum ka khristmas.
Kine baroh ki dei ki jingsngewthuh bakla kynmaw ba ka kyiad kam lah ban wanrah jingsngewbha ne jingsuk ne ban pynïasuk ha ïing ha sem haba don ki jingbym ïa sngewthuh jingmut bad ruh kam lah ban nang pynsngewbha ne sngewkmen shuh shuh ha ka por leh sngewbha hynrei ha kaba kut ka ïalam sha liewlep.
Bun na ngi ki briew haba ngi la ioh mad ïa ka kyiad ngim lah shuh ban ieh ïa ka.
Man la ka sngi la shu lap miet tang ha winestore ne pata kyiad haduh ban da klet noh sa ïa ka kamai kajih ïa kiba ha ïing ba ha sem bad duh noh ruh ïa ka jingïatip lem parabriew ha ka imlang ka sahlang.
Haba ki briew ki la dih kyiad kim lah shuh ban tehlakam ïa la ka jingmut jingpyrkhat bad ruh ki sngew ba ym don shuh kat ma ki, kiba khlaiñ ne ba stad bad ruh kim nang shuh ban da ïa la ka akor ka burom.
Dei hangne ba sa mih lut ki jingsniew ba laiphew jait laiphew rukom.
Mih ki jingïashoh ïa dat ha ïing ha sem u khun u shoh ïa la ki kmie ki kpa ne hynmen para ne kino kino kiba ha ïing ha sem u tnga u shoh ïa la ka tnga ne ki khun ki kti ha shnong ha thaw ne ha imlang sahlang uwei u shoh ïa uwei pat na i daw iba rit ne khlem kino kino ki daw bad na kine kiei kiei baroh mih sa ka jingiam briew ha shnong ha thaw ne ha ïing ha sem ka jingkulmar ne jingïakynad ha shnong ha thaw bad kumta ter ter.
Ym tang katta hynrei ruh bunsien ba ki briew kiba la dih man la ka sngi haba kim don pisa shuh ban thied kyiad ki sdang sa ban dawa na la ki kmie ki kpa kiba ha ïing ha sem ne ha ka lok ka tnga.
Haba kim ioh ki sdang sa ban byrngem byrsit ban tim tla da ki kyntien ba laiphew jait laiphew rukom bad ki nud ruh ban leit ruh leit lute na kiwei tang ban ioh bai kyiad.
Haba la buaid la nud lut ban leh ïa ki kam sniew kam smeh ki kam pohjait pohrati khlem da don shuh kata ka jingsngewlem para briew.
Dei hangne ba ka jingbha ka burom ka akor ka suk ka saiñ bad ka kmen ka sngewbha ki duh jait noh ne nang ringswai.
Haba la synshar ka kyiad ïa u briew ym don shuh ka jingïa burom iwei ïa iwei hynrei tang ka jingsngewkhraw sngew ha nga mei bad ka la pynlyngkien ïa ka pyrthei tang da ki jingkulmar bad ki jingiambriew.
Ka kyiad ym tang ba ka ktah ïa ka imlang ka sahlang hynrei ka ktah ruh ïa ka koit ka khiah jong ki briew kiba dih ïa ka.
Bunsien ki briew kiba la dih kyrni ïa ka kyiad kim ju kham im slem.
Kumta ka kyiad ka dei kawei kawei na ki nongshun bad nongpynjot bakhraw jong u briew.
Balei mo ba ka sorkar kam lah ban khang ne pynduh jait noh shisyndon ïa ka kyiad? Bad ruh balei ba kane ka sorkar kmie ba mynta ka thmu ban khang bam doh ïa ki nongshong shnong kiba hap hapoh ka jingsynshar jong ka hynrei ym ïa ka kyiad? Ka doh ka dei ka jingbam ba tei ïa ka met jong u briew hynrei ka kyiad pat ka pynjot pynpra ym tang ïa ka met hynrei ïa ka mynsiem ruh.
Balei ruh mo ba ki sengbhalang ki da ïaleh haduh katta ban beh ïa ki mynder hynrei balei pat kim lah ban ïa beh shuwa nyngkong ban beh ne pynduh jait ïa ka kyiad? Hooid ngi dei ban beh ïa ki mynder khnang ban ïada ïa la ka jong ka jaitbynriew hynrei kaba nyngkong pat ngi dei ban rat dyngkhong shuwa ïa ka jingsniew (kyiad) ka ba bam bad pynjot pynpra napoh napoh ïa ka jaitbynriew kumba ong ka ktien kiei kiei baroh ki sdang shuwa na la rympei.
Kumta ngin pynduh jait bad rat dyngkhong shuwa ia ka jingsniew ha la ka ri bad ngin sa beh pat ïa kita ki mynder kiba la wan ban leh trai khlieh ha ka ri jongngi.
Khatduh khatwai shuwa ba ngan pynkut noh nga kyrpad ïa phi kiba pule ïa kane ka jingthoh jongnga ba phin kiar raimaw raidieng na ka kyiad bad ruh ba phin ïa sneng ïa kyntu lem ïa la ki khun ki kti, ki hynmen para ba ha ïing ha sem ki lok ki jor bad ïa baroh ki para briew ba kin kiar raimaw raidieng bad ban ïaleh pyrshah katlah kat iai ban pynduh jaid ïa ka kyiad kaba long ka nongshun bad ka nongpynjot ba khraw jongngi.
U nongïalam ka AITC Meghalaya u Dr Mukul Sangma u la ong ba ka jingjia ha ka shnong Mukroh, West Jaintia Hills District kam dei ban ktah eiei bad ka jingïakren pynbeit u pud u sam hapdeng ka jylla Assam bad ka Meghalaya.
“Ngam kwah ban pynïasoh ïa ka jingïakren pynbeit u pud u sam bad kane ka jingjia.
Haba nga ïoh sngew ïa ki khana na ki nongshong shnong ka long kaba sngewsih ban ïoh sngew ba ki dei kiba ju mad ïa ki jingshah thombor kaba man ka por na Assam", la ong u Dr Sangma haba kren dang shen sha ki lad pathai khubor.
U la ong kawei kaba ki kdew ka long ba ki dang kham shngaiñ ban sah ha ki khappud Bangladesh ban ïa kaba sah ha khappud bad ka Assam.
"Lada ki briew ki ba sah sha kane ka jaka ki sngew kumne, kane ka paw ba kine ki nongshong shnong ki tieng ïa ki bor Sorkar", u la ong.
U la bynrap, “ka donkam na ka bynta ki ar sorkar ba kin pynshai balei ka sorkar Meghalaya ka shah ban bteng kum kine ki jingthombor ïa ki nongshong shnong jong ngi.
Hato ka dei namar ba ïa kane ka sorkar la pynïaid da ki briew ba donbor na Assam".
Halor ka jingba ym ïoh ban buh Police Outpost sha ki thaiñ khappud u Dr Mukul u la kynnoh ba ka dei na ka sorkar India kaba khlem shim khia ïa kane ka bynta.
“Ka sorkar India kam don ka jingkitkhlieh ban sngewthuh ïa ka jingdonkam jong ka jylla, ngi kwah ban pynthikna halor ka suk ka saiñ kaba long ka jingdonkam tam" u la ong.
“Ngi la phah ïa ka jingtyrwa sha ka sorkar pdeng ban mang pisa lyngba ka MHA ban buh ïa ki police Outpost ha ki thaiñ khappud.
Hynrei kynsan ha ka elekshon 2014 baroh kine ki la kylla khongpong lut, ngi khlem ïoh shuh ïa ka pisa bad haba la pher ki nongïalam ki ba ym sngewthuh ïa kane ka jingdonkam", u la ong.
“Wat ka Arunachal Pradesh kaba la ïoh ïa ka shithi hynrei ka pisa ka khlem poi, kumta ruh ka sorkar Meghalaya ruh ka khlem ïoh bad nga la pyrshang ban ïakren halor kane bad u Myntri ka tnat kam poh ïing hynrei u la pynpaw ba ka tnad Finance kam kwah ai pisa, bad wat ki skhim kiba la mang ruh la weng lut ha kito ki por", u la ong.
U Dr Mukul u la ong ba ka dei na ka jingbym shim khia ka sorkar pdeng ba kum kine ki jingjia ki ju iai jia na ka por sha ka por.
Ar ngut ki MLA ka NPP kiba la hiar shuki bad phet ruh sha ka BJP, kata u Benedic R Marak na Raksamgre Constituency bad ka Ferlin C.
A Sangma na Selsella Constituency ki dei kiba la tip lypa ba kin ym ïoh tiket shuh na ka NPP ban ïakhun ïa kane ka elekshon MLA 2023 bad yn dang don sa uwei u ban phet na kane ka party bad une ruh uba la tip ba un ym ïoh tiket shuh kata u S.
G Esmatur Mominin jongka Phulbari Constituency, la ïathuh ki nongïalam jongka NPP haba ïakren bad u nongthoh khubor.
Ka daw ba kin ym ïoh tiket shuh na ka NPP namar ki nongïalam ka Party ki la dep swar jingmut bad ki la swait bha bad ki lap ba kine baroh kin ym wanphai ne jop shuh ha kane ka elekshon 2023 namar ka lyer jong ki ka hiar palat.
Ha ka jaka jong u Mominin ka NPP ka la pynkhreh ban ai tiket noh ïa u A.
T Mondal.
Namar une ruh u la ai ïa ka shithi jongu sha u President ka Congress u ma Vincent H Pala mynta hi ka sngi ban pyntip ba un ym don shuh hapoh ka party bad un mih noh na ka Congress.
Ha ka shithi ba u A.
T Mondal u la phah sha u President u la pynpaw “ Nga kwah ban pyntip sha phi ba nga la ïehnoh ïa ka jinglong dkhot jong nga ha ka Congress bad kumta ngan ym ïadon bynta ei ei shuh bad kino kino ki kam kiba nga bat ha ka Congress bad nga kyrpad ba phin sngewbha ban pdiang ïa kane".
Halor ka jingpynïasoh bad ka NPP un sa ïa pynbeit bad ki nongbud jong u ha ka jingïakynduh bad ki ha ka taiew ba nyngkong u Nohprah.
Namar ba u Esmatur u la tip ba un ym ïoh tiket shuh na ka NPP da kane ka jingpynkhreh wan pynïasoh noh u Mondal kumta une ruh u la rai ban pynïasoh noh bad ka BJP ban ïakhun ïa ka election 2023.
Kumjuh ruh la ïathuh da ki nongïalam ka NPP ba ha Selsella bad ha Raksamgre Constituency ruh ka NPP ka la dep don lypa ki kyrtong kiba ka party ka la dep jied lypa ban ai tiket na ka bynta kane ka election MLA 2023.
Na ka liang u National President ka NPP uba dei ruh u Myntri Rangbah ka jylla u Conrad K Sangma u la ong ba ka party ka la pynkhreh bha na ka bynta ka election 2023.
Halor ka jingphet kine ki ar ngut na ka NPP u Conrad um treh ban ai kano kano ka jingkynthoh hynrei ula ong ïa ki nongthoh khubor ban kylli hi na ki balei ki phet na ka NPP.
Kiba kum kine ki jingïaphet seng ne party ki jia hi ha man la kawei pa kawei ka party shwa ka election.
U shu kyrkhu kyrdoh ïa ki la kin ïakhun na kano kano ka seng saiñ pyrthei ruh.
“ Hynrei na ka liang jong ngi ngi la long kiba la pynkhreh bha na ka bynta ka elekshon" ong biang u Myntri Rangbah.
:Ka Ramakrishna Mission Vivekananda Cultural Centre (RMVCC) ka la pynkup burom ïa ki samla pule kiba kynthup ïa ka batch ba 97 halor kiba wan ban shah hikai Computer bad ka batch ba 37 pat kiba la pyndep ka jingpule ba ïadei bad ka ktien ka thylliej, mynta ka sngi ka 29 tarik u Naiwieng ha nongbah Shillong.
Ha kane ka jingpynkup burom kane ka jaka ai jinghikai ka la sam 910 tylli ki syrnod sha ki samla pule computer bad ka ktien ka thylliej kiba la la lah ban leh bha.
Ka Ramakrishna Mission, Shillong, ka ai jinghikai kumba 6000 ngut ki samla ha ka shi snem ha ki sobjek Computer.
Kane ka jingpynkup burom ka dei na ka bynta kito kiba wan shah hikai na ka bynta u bnai Nailur haduh u Naiwieng 2022, baroh kiba wan ban shah hikai ha ka liang ka computer ki don 1200 ngut bad ki kynthup na kylleng ki jylla jong ka Thaiñ Shatei Lam Mihngi.
Ki samla kiba wan shakhmat ha ka jingpule Computer-Beginner – ka Sandashisha Lyngdoh, Intermediate – u Pranteek Bhattacharjee; Tally-I – ka Nakisaka Shangpliang ;Tally-II ka Meba- ai-Shisha Syiem; DTP- ka Ladianghun Marbaniang; Web Designing & PC Maintenance – ka Nika Delecta Lyngdoh Nongbsap; Database – u Swarzina Swargiary; Cloud computing and Python- Sabyasachi Paul Purkayastha.
Ïa ki samla kiba la leh bha bad wan shakhmat la ai khusnam da ki memento bad la ai ruh artylli ki jingai sngewbha da ka computer ïa arngut ki samla pule computer ba tbit bha.
Ha ka jingkren maitphang ha kane ka jingïalang sam khusnam u Vairagyachaitanya Maharaj, Deputy in charge jong ka institute, u la ai khublei ïa baroh ki samla pule bad u la kyntu ïa ki samla ban pdiang ïa ki jinghikai jong u Swami Vivekananda ban ïoh jingjop ha ka jingim bad u la ong ruh ba u briew u thaw hi ïa la ka jong ka lawei.
U la ban jur ïa ka jingdonkam jong ka pule puthi bad pynshlur ïa ki samla ba kin seng hi ïa la ki jong ki kam ha ka jaka ban ap ia ki kam sorkar.
Ka kongsan ha kane ka jingïalang ka Dr Mazel Ampareeen Lyngdoh, MLA, East Shillong, ka la ong ba ki briew kidei ban pynthymmai beit ïa la ki jingmut jingpyrkhat bad kim dei ban sahkut hajuh.
Ka la ong ruh ba ki degree kim lah ban pynkylla ïa ki jingmut jingpyrkhat jong u briew.
Ka ri jong ngi ka bun ki kam na ka bynta ki samla hynrei kidei ban prat lynti hi ha ki kam ba thymmai.
Ka la pynshlur ïa ki samla ban trei shitom bad ban shim ïa ki kam kiba sngewtynnad ha ki kompani bad ki jaka trei shimet bad ka la kyntu ïa baroh ba kin bud ïa la ki jingangnud.
U myntri rangbah ka sorkar jylla, u Conrad Sangma mynta ka sngi u la kyntu ïa ki nongmihkhmat bad ki seng saiñ pyrthei bapher bapher kiba don ha ka jylla ba kim dei ban ïa lapmiet ka ïakdew kti; hynrei u la ong ba ki dei ban ïatreilang ban wanrah biang ïa ka shongsuk shongshngaiñ ha ka jylla baroh kawei.
U Conrad u la kren ïa kane hadien ba la don ki nongïalam jong ka liang pyrshah, ka TMC bad kiwei kiwei ki nongmihkhmat kiba la dawa ba u myntri ka sorkar jylla ba dei khmih ïa ka tnad kam pohïing, u Bah Lahkmen Rymbui ba u dei ban hiar shuki, na ka daw ka jingjia kaba jia ha Mukroh, ha ka step jong ka 22 tarik Naiwieng, 2022.
“Nga sngew ba kane kam dei ka por ba ngin ïa kynnoh ïano ïano lane kane kam dei ka por ban ngin ïaleh ban ïohnong ïalade ha ki kam politics.
Kane ka jingjia ha Mukroh ka dei kaba shisha, bad ka dei ka jingjia kaba kynsan kynsan, kaba khlem don kano kano ka jingïakynad shuwa, hynrei kaba ngi shu shah shim kabu," la ong u Conrad sha ki lad pathai khubor.
“Ka sorkar jylla ka la shim shibun ki sienjam kiba tyngeh ban pynjai jai ïa kane; na kata ka daw ha kum kine ki por, ngi dei ban ïalong tylli bad ngi dei ban ïatreilang; kum ki paidbah ka jylla, bad ngi dei ban ieh shadien ïa kum kine ki jingmut jingpyrkhat kiba ym ïahap.
Kum ki nongmihkhmat nga tharai ba ngi dei ban ym ïalehkai ne ïaleh politik na kine ki jingjia; hynrei ngi dei ban ïatreilang ban wanrah ïa ka suk ka saiñ ha ka jylla baroh kawei," la bynrap u Conrad.
“Ki rai kiba kum kine ban thaw Border Outposts, kiba dei na ka bynta ka jingbit, ka jingbiang jong ki paidbah ka jylla, ki donkam ïa ka jingïatreilang khnang ba ngin lah ban kiar na kum kine ki jingjia kiba jia ha Mukroh, ha ki por ki ban wan," la ong u Conrad.
Ha kaba ïadei bad ka jingdawa jong ka TMC ba dei ban wanrah noh da ka jingsynshar President ha ka jylla; u Conrad u la ong ba ki don ki jingeh bad ki jingjia kiba jia hynrei kane ka por kam dei ba ngin bishar da ka khmat kaba don ka jingthmu ban ïaleh politiks.
“Ngi donkam ban ïatreilang bad ngi la ïohi ruh ïa kiwei kiwei ki seng kiba khot sha ka jingïasuk.
Ngi ïohi ïa ki nongïalam jong ki balang Khristan bapher bapher ba ki la ïawer ïa baroh ki paidbah ban ïatreilang ban wanrah ïa ka jingsuk ha ka jylla.
Kane kam dei ka por ba ngin ïaleh politik.
Yn dang bun ki elekshon nangne shakhmat, hynrei ngim dei ban shim kabu ha kum kane ka por, hynrei ha ka jingshisha, ngi dei ban ïalong kawei khnang ba ngin lah ban tei ïa ka lawei jong ka jylla," la bynrap u Conrad.
Ka kynhun Seng ba kynthup ïa ka Hynñiewtrep Youth Council (HYC) bad ka Hynñiewtrep Achik National Movement (HANM), West Khasi Hills District ha ka sngi Baar jong ka taïew kala leit ban ïakynduh ïa u Deputy Commissioner ka WKH u Bah Garod LSN Dykes ban kyntu ïa u ba un pynkhlaiñ bor pahara ha ki shnong khappud ka WKH bad ka Jylla Assam.
Haba ïakren sha ki lad pathai khubor hadien ka jingïakynduh ïa u DC na ka liang jong u President ka Hynñiewtrep Achik National Movement u Bah Wilstone Sohshang u la ong ba ki ar Seng ki sngewkhia na ka jingjia ha Mukroh ba lehse ka lah ban ktah lang sa sha ki shnong khappud ka WKHD.
U la ong ruh ba ki ar Seng kila kyntu ïa u DC ban pynkup bor pura ïa ki pulit kiba don ha ki khappud khnang ba kin lah ban ai jingïada ïa ki paidbah lada don kino kino ki jingjia kiba ktah ïa ka shongsuk shongsaiñ ha ki shnong khappud.
“Haba kdew ïa ka jingjia ha Mukroh u Bah Sohshang u la long ba ka long kaei kaei kaba sngewthamula ban tip ba ki briew kiba don ha ki uniform ha ryngkat ki atiar kin hap ban ap shwa ïa ka hukum haba ka um saw kala wan ban tyllep".
Ha kaba ïadei pat bad ka rai jong ka sorkar ban buh ktem pulit ne Border Outpost ha manla ki jaka ba don jingïakajia u Bah Sohshang u la ong ba ka sorkar kadei ruh ban pyntreikam pura ïa kita ki out post bad ban pynkup bor ïa ki pulit khnang ba kin lah ban ai ka jingshngaiñ ïa ki paidbah.
Ha kawei pat ka liang ki ar Seng kila dawa ruh na u DC ba un pynkhlaiñ ïa ki bor pahara ha sor Nongstoiñ khnang ban ïada bad khanglad na kino kino ki kam sniew kam smeh bad khamtam ban ïada na ki jingjia ïatakhuh kali kiba khah khah bad ki jingshongshit khawïang jong ki nongñiah kali.
U Working President ka United Democratic Party (UDP), u la ïathuh ba ka UDP ka la ïaid shaid shaid ban pynkhlaiñ ïalade na ka bynta ka elekshon MLA ka ban long ha u snem 2023, ym tang ha rilum Khasi, Jaiñtia hynrei ha rilum Garo kumjuh.
Haba ïakren tang bad u Kynjatshai, na ka liang u Bah Titos W.
Chyne, u la ong ba ka UDP ha rilum Garo ka la ïoh haduh 10 ngut ki briew kiba la ibit ibiang ban long kum ki kyrtong ka seng na ka bynta ka elekshon 2023.
“Ka UDP ka la buh ïa ka sngi ban pynbna ïa ki kyrteng jong ki kyrtong kiba la thikna ban ïoh tiket na ka party, hynrei hadien ba ka jia noh ka jingjia ha Mukroh, ka la pynsangeh noh shuwa ïa kane," la ong u Bah Titos.
U la bynrap ruh da kaba ong ba ha ka taïew ba nyngkong jong u bnai Nohprah, ka party UDP kan sa pynmih noh ïa kine ki kyrteng jong ki kyrtong kiba lah thikna ban ïoh tiket na ka party UDP.
U Bah Titos u la ong ruh ba baroh ki MLA bad MDC na ka party UDP ki dei kiba la thikna ban long ki kyrtong na ka bynta kane ka elekshon ka ban wan.
Halor ka jingiehnoh u Samuel M Marak, uba dei u MLA ka Baghmara konstitwensi, uba dei ruh u dkhot ka party UDP mynshuwa; u Bah Titos u la ong ba u Samuel um dei u MLA uba la jop na ka UDP, ‘hynrei u la shu pynïasoh bad ka UDP la katto katne snem bad ka jingiehnoh jong u kan ym ktah ïa ka party’.
U Bah Titos u la ong ruh ba ka party UDP haduh mynta ka la ïoh kumba 9 haduh 10 ngut ki dkhot kiba ka lah thikna ba kin long ki kyrtong jong ka party na rilum Garo.
U National President ka National People’s Party U Conrad Sangma haba jubab ïa ka jingkylli halor ka jingmih  bad ka jingiehnoh kum ki MLA jong ki ar ngut ki MLA ka seng, u la ong, kan bha ban kylli na ki na kaei ka daw ba ki mih noh.
U National President ka NPP u la bynrap ruh da kaba ong, “kane ka jia ha ka politik, ka jia ha ki seng saiñ pyrthei, ki la shim ïa ka rai ngam don eiei ban ong halor kane.
"U la kitbok kit rwiang ïa ki ba kin lah ban trei bha ha ki kam ki jong ki.
U la bynrap ruh da kaba ong ba kine ki MLA ki lah ban ïakhun ilekshon na kano kano ka seng hynrei na ka liang ka seng kan ïaid sha khmat ban pynkhreh ïa ka ilekshon na kine ki constituency.
Lah ban kdew ba ar ngut ki MLA ka NPP kynthup u Benedic R Marak bad ka Ferlin CA Sangma kila iehnoh ia ka jinglong MLA ban leit iasoh sha ka BJP ryngkat u bah Himalaya M Shangpliang hynnin ka sngi.
Kila aiti ia ka shithi iehnoh ia ka jinglong MLA ha u Lamphang u bah Metbah Lyngdoh, uba la pdiang ia ka rai jongki.
Ha ka sngi ba u myntri rangbah ka jylla u Conrad K Sangma, u la leit hiar sha Mukroh, West Jaiñtia Hills District ha ka 23 tarik mynta u bnai, ki nongshong shnong ka Mukroh ki la pynsngew ha khmat jong u, ïa ki jingeh ki ba kum ki nongshong shnong ki mad bad kawei na kine ka long halor ka jingpynbeit noh ïa u pud u sam hapdeng ka Jylla Meghalaya bad Assam.
Ka Meghalaya, ka la ïoh ïa ka jylla bapura naduh ka snem 1972 bad mynta u snem ka jylla ka la rakhe ïa ka jingdap sanphew snem bad ka jylla ym lah ban len na kipor sha ki por ka la ïaleh ban ïaksaid ban kiew bad pynbha ïalade ha baroh ki liang hynrei kawei ka mat ka ba la kylla sohpdung ha ka jylla ka long ka jingbym lah ban ïoh ïa u pud u sam u ba thikna.
Wat lada ïa kane ka mat na ka liang, mynta la 50 snem, na ka liang ka sorkar ka la pyrshang ban ïaid shakhmat ban pynbeit noh ïa u pud u sam jong kine ki ar jylla (Assam bad Meghalaya) hynrei kaba sngewktah na kine ki jingpynslem ban pynbeit ïa u pud u sam ka long ka  jingshah thombor ki nongshong shnong ha ki ne ki thaiñ kaba ju ïaid bteng haduh mynta.
Lada kdew hangne ki nongshong shnong ha ka thaiñ Khappud ki dang donkam shi bun ki jingïarap la ngi phai sha ki kam pynroi , sha ka pule puthi, sha ka jaka sumar, la ka dei ban ai jingïada lyngba ki bor pulit hynrei ka ba kham donkam ka long ban pynbeit ïa u pud u sam hapdeng ka Meghalaya bad Assam.
Hato lait na kane, kan dang don da kawei pat ka sienjam ka ban pynthikna ïa ka shnong suk shongshngaiñ ha kine ki thaiñ khappud?.
Ka jylla Meghalaya, kaba la phiah na ka jylla Assam, ka la ïoh ïa la ka jong ka jingsynshar bad ka jingdon jong ka Khasi Autonomous District Council bad kum juh ruh ka jingdon jong ka Jaiñtia Hills Autonomous District Council ka long ban ïada ïa ki trai muluk ki trai jaka.
Hynrei, haduh mynta, kam pat don la u jong u pud u sam uba thikna.
Kino ki shnong kiba hap sha Meghalaya bad kino pat kiba hap sha Assam ki dang shu sah ha ka dum ka lyngngoh bad ka umdum.
Ka lah ban long ruh ba ka jingbym shim khia jong ki sorkar baroh ban sumar sukher ïa ki nongshong shnong ka thaiñ khappud ka long namar ba ki la pylleit jingmut palat ïa ka roi ka par tang sawdong jong ka Sor Shillong bad klet noh ïa ki nongkyndong kiba don ha ki khappud jong ka Meghalaya.
Ka jingim ha ki thaiñ  khappud, ka dei ka jingim kaba sohsat haduh katta katta.
Ki briew ki im ha ka jingtieng bad jingrit mynsiem namar ba kim tip ha kano ka por ba kin shah thombor,lane  mano ban wan pynhiar kput ïa ki.
Wat hapdeng ki ba bun ki jingeh.
Ki hap ban shong ban sah, ki hap ban rep ban riang bad ban kamai jakpoh.
Ka jingim jong ki trai muluk ki trai jaka ha ki thaiñ khappud ha  ryngkat bad ka rep ka riang ba ki la long pateng na ki longshuwa, ki la kylla long ruh ki nongri nongsumar bad ki nongker nongda ïa u pud u sam jong ka Meghalaya.
Hato don mo ka Sorkar kaba sngew ïa kata?.
Na ka por sha ka por, ka ju don ka jingshah thombor ïa kine ki nongshnong shnong ha khappud, ka ba la wanrah ruh ïa ka jingduh ki mynsiem jong ki nongshnong shnong ha kine ki thaiñ.
Hynrei haduh mynta na ka liang ka Sorkar ka khlem lah ban wad ka lad ka lynti ban pynthikna ïa ka jingïada ïa ki nongshong shnong ha kane ka thaiñ.
Lada kdew ha u snem 2010 ka jingjia ha Langpih ka ba la pynkhih win bha bad pynkhmih lynti ruh ïa kine ki nongshnong shnong ba mynta ka kynti ka Sorkar kan lah ban wad lad ban ïada ïa ki.
Hynrei, la shu pynjaijai bad suki suki bad la klet lut baroh bad ki nongshong shnong ha khappud sa shisien ki mad biang ka jingsyier mynsiem.
Hadien ka 12 snem ka juh ka jingjia ka la jia hynrei ha kawei pat.
Ka shnong ka ba la pynkyndit bynriew biang sa shisien, ïa baroh kawei ka jylla.
Lada ym dei mynta te kan ym dei shuh lano lano ruh ba donkam ka jingshim khia ban ïada ïa ki nongïada ïa u pud u sam ha ka jylla.
Naduh ki por ba la dep hi, ka jingshah thombor ha ki bor Assam, la ju ïohsngew na ka por sha ka por, hynrei katba ym pat don ka no kano ka jingjia ka ban pynkhih win ha ka jylla ym don ba pynleit jingmut ïa kane ka jingud jingnam jong ki.
Lah ban ong ba ka jingbym ïohsngew jong ki Sorkar baroh ïa ki nongshnong shnong ki ba dei ki nongri nongda ïa u pud u sam ha ka jylla ka long namar ba kine ki jaka ki dei ki ba jngai na ka sor Shillong, kumta la 50 snem kam shem la don kano kano ka jingshim khia.
Hynrei ka jingjia ha ka 22 tarik u Naiwieng 2022, kan long ka jingjia ban ym dei ban pynleh noh ei ïa ka snam ba tuid jong ki nongïada ïa u pud u sam sha ki thaiñ khappud bad ban pynbor ïa ka Sorkar ba ka jingjia ha Mukroh kan dei ka jingjia ba khadduh ba kan jia kumne.
Mynta ki samla ha ka jylla ki mih bad pynpaw ïa ka jingbitar halor kane ka jingjia, ban pynïoh ïa ka jingïada ïa ki paradoh para snam ha ki thaiñ khappud.
Hynrei, hato donkam ïa kata ka jingïakhih? Hato ki Sorkar kam sngewthuh  ïa la ka kamram kumno ban ïada ïa ki?Ka jubab ka long em namar lada ka sngewthuh naduh ka jingjia ha u snem 2010, ka la dei ka jingjia ka ban pynlongkhadduh ïa kum kine ki jingjia hynrei kum kane ka jingjia ka la bteng biang bad kan shong ha ka sorkar ban dang ai bteng lane ban pynkut noh mynta hi.
La ju sakhi man la ka por ba kano kano ka kamram jong ka Sorkar ha Meghalaya, hap ban pynkynmaw, hap ban kdew da ki sengbhalang, ki riew shimet lane kino kino ki briew ki ba don ka jingsngewthuh na bynta ka bha ka miat ha ka jylla.
Lada u paidbah mynta ka kynti u dang leit ban ai ïa ka Vote ban jied ïa ki nongmihkhmat, kan paw ba ki dang don ka jingshaniah ha ki Sorkar bad kum ka Sorkar ka dei ban pynthikna ba kaba nyngkong eh ba kan leh ka long ban ïada ïa ki nongshnong shnong ha thaiñ khappud.
U MLA ka Mookaïaw, u Bah Nujorki Sungoh u la ong ba ka jingkam ka Assam ba wan tuh dieng ki briew ka thaiñ Mukroh, ka dei tang ka jingshna namar ba ka la sngewthuh ba kala bakla, ka wad lad ban pyni ba kam dei ka jingbakla hynrei ka pyrthei ka la tip bad sakhi ba ka dei ka jingbakla ka Assam ban siat ïap ïa ki briew ha Mukroh.
“Naduh 2020, ka don ka jingwan thombor ki pulit Assam kumba 20 ngut, kaba jur bha ha ka 20 tarik Nailur 2020, ki la wan ban rung sha shnong Moolaber ha ka por 8 baje por miet ba ki kynnoh ba wan kthong ïa kiba kit dieng hynrei kam dei kaba shisha, bad ki siat kumba 20-30 kuli ban pynher syrngiew ïa ki paidbah", la ong u Bah Nujorki uba dei u MLA katei ka thaiñ.
U la bynrap, “Kawei pat ka jingjia ka dei ha u Jylliew ne Naitung, ki wan rung ka pulit ha shnong Mukroh hajan ïing u Rangbah Shnong hangne ruh ki siat da suloi bad kine ki dei tang ki jingjia ba kham heh hynrei kiwei ki jingjia barit ki bym lah ñiew shuh".
Haba ïathuh ïa ka jingjia ha ka 22 tarik mynta u bnai kaba la ïalam sha ka jingshah siat ïap ki 5 ngut ha Mukroh, u bah Nujorki u la ong ba ka jingsdang ka jingmih ka huri hura ha Mukroh ha katei ka sngi, ka dei na ka jingwan ki pulit ka Assam bad ki nongtrei ka Forest ban kem ïa 3 ngut kiba wan na lyngkha ryngkat u kba ha Maruti bad ha kane ka jingjia, uwei u nongñiah u la lait phet.
“Ha ka por 6 baje eiei mynstep, la phun ki briew na thaiñ Mukroh ïa ka jingjia bad, katba nga pynkhreh ban phun ïa u SP, DC, la ïoh jingtip noh ba la shah siat pynban ki briew ha ki pulit", u la ong.
U la ong ba kine kiba shah kem ha ki pulit Assam, ki wan ïaid mynstep namar ba ki wan phai na lyngkha bad u kba, bad ki shah kem kumba ha ka por mynstep.
Katkum ka jingong u MLA ka Mookaïaw, Ka daw ka jingshlur ka Assam ban wan tur sha Meghalaya ka dei namar ba ki briew katei ka thaiñ ki dang sahdien bha nadong shadong.
“Ngi la ïohi ïa ka jingsahdien ka jingduk jong ki briew ha ka thaiñ, lehse kane ka dei ka daw bah kaba ka Assam ka la thombor ïa ki briew jong ngi.
Ha ka sngi ba jia, haba ngi leit sha kawei ka ïing kaba shah siat ïap, bad u Myntri ka tnad kam pohïing u bah Lahkmen Rymbui, ynda ngi la poi ha kawei ka ïing, ngi lap bym don briew shuh hynrei la wan uwei u nongshong shnong, uba la ïathuh ba na ka jingtieng jongki, kila phet noh na ïing.
Kane ka jingsahdien, ka jingduk ka la pynlong ïa ka Assam ban shim kabu, ban thombor".
U bah Nujorki u la ong ba ka don ruh ka jingduna na ka liang ka sorkar Meghalaya ban buh ïa ka Outpost.
“Nga la dep pynsngew ïa ki jingeh jong ki paidbah ka thaiñ khappud la bunsien ha Assembly, la lai sien la kren ha ïing dorbar ïa ki jingeh ki paidbah nongshong shnong.
Ka long kaba sngewsih ba haduh ban mih ka jingïap briew ha kaba ka sorkar kam shim khia.
Ha ka jingshisha ka la don ka jingthmu ha kine ki 3 taiew eiei ban plie ïa ka Barato Outpost hynrei na ka jingmih ki kam ka la pynsuki", u la ong.
Haba kyrpad ïa ki paidbah bad ki seng saiñ pyrthei ban kiar na kaba pyllong politik ïa kane ka mat, u bah Nujorki, u la ong ba kane ka dei ka jingjia kaba sngewsih ha kaba uwei pa uwei u nongshong shnong ka jylla, ki don ka mynsiem sngewlem ïa ka jingjia hadien 5 ngut ki la shah siat ïap.
“Nga kyrpad ba kum ïa kane ka kam, ym dei ban pynlong politik namar ba lada ngim ïatylli ha kum kane ka mat, kum kiei pat ki mat ngin ïatylli kum ka jaitbynriew.
Nga ai khublei ïa ki sengbhalang, ki kynhun niam, ki kynhun seng saiñ pyrthei, ki ophisar ka sorkar, ki MLA, ki myntri kiba la ai mynsiem bad kyrshan lang ïa ngi.
Ha kum kane ka por, ka donkam ïa ka jingïalong kawei", u la ong.
Khnang ban pynbeit ïa kane ka jingeh jong ki paidbah ka thaiñ khappud, u la ai jingmut ba kaba bha tam ka dei ban ïapynbeit noh shi syndon ïa ka jingïakajia pud bad ka Assam.
“Ban weng ïa ka jingeh ka dei ban pynbeit noh ïa u pud u sam, tangba nga la ong shai ba lada ym lah ban wanrah ïa ki 36 tylli ki shnong Khasi sha Meghalaya, kan ym long, tad ynda ngi la lah ban pynphai biang ïa ki, kan dei ka jingpynbeit syndon ïa ka jingeh baroh.
Lada ieh ïa ki sha Assam, ka long kumba ieh ba kin ïap noh hi.
Lada ïaid shakhmat ka jingpynbeit pud, ki shnong Pnar ki dei ban wan sha Meghalaya", la ong u bah Nujokri.
U bah Nujorki u la pynshai ba ki paidbah ba ka jylla Meghalaya kim dei ban ngeit ïa ka Assam kaba kynnoh ba ki dei ki nongtuh dieng ïa ki briew kiba ka la siat ïap dang shen ha Mukroh.
“Lada don kiba kwah jingshai ki dei ban wan kynduh ïa nga", u la ong.
U la ïathuh ba ki don kumba 500 tnum ïing eiei ha Mukroh, bad kumba 95 percent ki dei ki nongrep bad ka lyngkha ba ki leit rep ka jngai kumba 7-8 KM bad ïa kine ki lyngkha kila pyndonkam la saw haduh san pateng eiei ban rep ban riang, hynrei kaba sngewsih pat ka long ha kine ki snem, ka Assam ka la buh ïa ka Forest Check Gate kaba jngai kumba 2 km eiei na Mukroh bad kane ka la wanrah ka jingeh ïa ki paidbah.
Kum ki Pnar haba don ki jaka ba rep ba riang kaba kila sumar, ki don kiba pom ïa ki dieng ban pynkhuid, ban thung ban rep, ki don ba ki wan kit dieng ban thang, ban shna ïing hynrei hap siew pisa sha ka Forest Check Gate sha ka Assam khlem rusit eiei ne ki kot ki sla, bad ka dei ka jingdawa pisa pyllein pyllein na ki paidbah.
“Kam pat ju don ka jingjia ba u nongshong shnong na Mukroh, Saba bad kiwei ba kin rah da ka kurat ban leit pomdieng sha Assam kata ka bym lah long, wat tang ban ïa rep ha lyngkha lajong ruh, ngi ïa tieng", u la ong.
U la bynrap, “Tang lada u Assam u ïohi ba rah ïa ki tiar ban leit pom dieng, ka don tang u nong Assam.
Kam pat ju don kano kano ba u nong Meghalaya un leit pom dieng.
Bad ka jingkynnoh ka Assam ba ki dei ki nongtuh dieng, ka dei tang ban tap eitmiaw ban ai daw ïa ka jingshah siat ïap ïa ki san ngut".
Halor ka jingbuh ïa ka BOP ha Mukroh, u Bah Nujorki u la ong ba ka rai ka sorkar jylla ban buh ïa ka Border Outpost (BOP) ha Barato bad ha Mukroh khlem pep kan ïarap ïa ki nongshong shnong ban ai ka jingshngaiñ.
Mynshwa naduh ba don ka Battalion Camp ha Saba, bad kam ju don shuh ka jingeh ha ka thaiñ bad ka jingwan ka BOP ha Mukroh kan wanrah ïa ka jingsngew shngaiñ ha ka jingïadei bad ki nongshong shnong, namar ba la sngew thikna ba ka Assam kan ym nud ban wan tur sha Meghalaya.
Ka kynti ban mih pyrthei ban ïakhun sha ka kam jied nongmihkhmat sha ka ïingdorbar thawaiñ ka jylla kam dei shuh kaba dang thymmai hynrei ka jingthmu jong uno uno u kyrtong pat ka dei kaba thymmai ban ïakhun elekshon.
Ki don kiba shu kwah ban shim ïa ka kabu ban ïoh kamai spah, ki don kiba thrang shisha ban trei tangba bunsien kim ju ïoh lad namar ba ki paidbah ki kham bang ban ïalehkai bad kiba pynsngewbha.
La ïohi ha kine ki sngi ba ka jingpynsngew-thuh ïa ki paidbah ba kim dei ban ngop ha kata ka jingïasiew ïatda da ka bor jong ka pisa kam da lah ban treikam bad kam treikam ha ka jabieng ki paidbah shisien ba kila iohi ia ka dur pisa da ki khmat.
Ha ka jingshisha, kaba kongsan ka dei ba uno uno u briew uban ïakhun ïa ka elek-shon, ki dei ban don ka jingïohi jngai.
Ki mat ïakhun elekshon bun-sien, ki la shu kylla long tang ki jingkren ha ri khlaw, ha ri kynjah bad kijuh ki mat elekshon kiba naduh 50 snem mynshwa, ki paw biang haduh kine ki sngi, wat ha ka jingshisha, la dei ban mih da kiwei pat kiba thymmai lada lah dep ïa kiba rim.
Lada ïoh ïa ki nongmihkhmat kiba don ka jingkitkhlieh ïa ka jylla ka don-kam ia ki policy kiba har rukom’ hynrei tang ïa kiba rim ruh ki sorkar kim pat lah ban pynbeit, mynta la mih sa kiwei ki mat kiba thymmai kum ka jingkyrduh kam.
Ha ka jingshisha ka jylla Meghalaya kam dei kata kaba kyrduh ïa ki kam, ki jam haduh ba hap ban ud, ban nam hynrei donkam ban don ka bor ban peit ba kumno ban wanrah bad kumjuh ban thaw da ki policy khnang ba yn ïohkam ïohjam ki khun samla.
Ha kaba ïadei bad ka jing-sngewthuh ïa ki seng saiñ hima sima ha ki jylla kiba rit kum ka jylla Meghalaya lada don ïa ka party riewlum kaba khlaiñ kan jin da long kaba bha tam namar ba ki party riewlum lane ki trai ri, ki sngewthuh kham bha ia ka jingeh jong u paidbah hynrei kaei kaba jia ha Meghalaya, man jan ki elekshon ki mih ki party riewlum thymmai bad kane ka la dei ka jingeh ïa u paidbah namar haba la bun than ki nongshet la sniew noh ka syrwa.
Lada peit nuksa ha ka jylla Sikkim la synshar ka party riewlum bad kane ka jylla ka bsa tang ka kam jngohkai ha kaba la jan 40 percent ka jingïoh ka jylla, ka dei na kane ka kam jngohkai.
Ki National Party ki don la ka jong ka rukom ban peit ïa ka ri baroh kawei namar kim lah ban leh shilliang ïano ïano.
Kum ki party riewlum, lada ki don ka bor kaba khlaiñ ban ïatylli kawei, kan jin da la bha eh ïa ka jylla kaba rit kum ka Meghalaya.
Haba ong ba khlaiñ ki party riew-lum, kam mut ban khlaiñ tang kawei ka party.
Ki lah ban don kumba 4-5 tylli ki party, hynrei ki dei ban mynjur ïa uwei u nongïalam.
Hynrei kaba sngew-sih ba uto ruh u kwah nongïalam, uto uwei ruh.
Na kata ka daw ha kaba khatduh ki tlot noh ki party riewlum.
Ka sorkar Meghalaya Democratic Alliance (MDA) hapoh ka jingïalam jong u myntri rangbah ka jylla u Conrad Sangma, mynta ka sngi ka la shim ïa ki sienjam ban pynthikna ba ki nongshong shnong ha ki thaiñ khappud kin im ha ka suk ka saiñ, da kaba rai ban buh ïa ki pulit ban pahara ha ki hynñiew tylli ki jaka ha ki thaiñ khappud kiba lah ban mih ki jingïakajia.
Ka sorkar jylla ka lah shim ïa ka rai ban buh ïa ki Border Out Post ha ki saw tylli ki District kiba ïasam ïa u pud u sam bad ka jylla Assam, kiba kynthup ïa ka District East Jaiñtia Hills, ha kaba yn buh kawei ka BOP, ha ka West Jaiñtia Hills, ar tylli ki BOP, ha ka West Khasi Hills, lai tylli ki BOP bad ha Ri Bhoi District, kawei ka BOP.
Haba kren sha ki lad pathai khubor, u myntri rangbah u la ong ba ha ka jingïalang jong ki kynhun myntri, la shim ïa ka rai ban buh ïa ki Border Out Post (BOP) ha ki 7 tylli ki thaiñ khappud, kiba lah ban mih ka jingïakajia hapdeng kine ki artylli ki jylla.
U Conrad u la ïathuh ba ka kynhun myntri mynta ka sngi, ka la jied ïa kine ki jaka kiba donkam ban buh mardor ïa ki bor pulit pahara kiba kynthup ïa ka Mooriap BOP ha East Jaiñtia Hills, ka Mukroh BOP bad ka Tihwieh BOP ha West Jaiñtia Hills, ka Rani-Jirang BOP ha Ri-Bhoi District, ka Umwali BOP, Lejadubi BOP bad ka Langpih BOP ha Mooriap BOP.
U Conrad u la ïathuh ruh ba ha ka jingïalang jong ki kynhun myntri mynta ka sngi, la ïoh ban mang pisa na ka bynta ban thaw ïa ka Out Post ha Athiabari kaba don ha West Khasi Hills, kumjuh ban kyntiew kyrdan ïa ka Patharkhmah Out Post, Ri Bhoi sha ka Police Station, bad kumjuh ïa ka Kyrshai Out Post kaba don ha West Khasi Hills sha ka Police Station.
U la ong, “Nalor kine, ka don ruh ka jingai jingmut ban buh Police Out Post ha ki jaka khappud ha Ri Bhoi District  Block 2, hynrei ngin hap ban pynbeit bha shuwa bad ki nongïalam shnong ban pynthikna ïa ki jaka kiba dei ban buh ïa kine ki Outpost.
"“Ngi la bthah ïa u DGP ka Meghalaya Police, ban leit jurip sha kine ki thaiñ, bad ban wanrah ïa ka kaiphod halor ki jaka kiba don ka jingïakajia ha Block 2 bad ka sorkar kan sa wanrah ïa ki list ba ar halor kane ka bynta," la ïathuh u Conrad.
U la bynrap ruh da kaba ong ba ka sorkar kan shimkhia ban thung noh mardor ïa ki pulit ban pahara sha kine ki BOP bad ban pynbiang ïa ki jingdonkam jong ki baroh.
U Conrad K Sangma u la ïathuh ruh ba ka jinglut jingsep na ka bynta ban buh ïa ki BOP kan poi sha ka T.
2 klur ha ka shi bnai bad ka jinglut na ka bynta kawei ka Out Post kan poi sha ka T.
1.
50 klur shi bnai bad ki 7 tylli ki BOP kin ym duna ïa ka jinglut kaba T.
14 klur ha ka shisnem.
Mynta ka sngi ka 29 tarik u ‘Naiwieng, 2022, ka Hynñiewtrep National Youth’s Front (HNYF) jong ka Mawpud Area Unit ka la ïoh ban plie pyrda ïa ka lympung ïalehkai kynjatbol ba la tip kum ka 3rd Invitation Football Tournament 2022 ha madan shnong Lower Mawpud.
Ki kynhun kiba la ïoh ban ïalehkai sdang ban plie pyrda ïa kane ka lympung ki long ka Top Guy Football Team bad ka Pyrshang De Football Team ha ka por 12:30 shiteng sngi ha kaba ka Top Guy FT ka la jop da 8 – 2 kol.
Katba, ha ka jingïalehkai kaba dei ha ka por 2:30 noh phai sngi pat, ka Partner (Syndongktieh) Football Team ka la jop da 6 – 1 kol pyrshah ïa ka Dombah Football Team.
Ki kynhun kiba la wan ïashimbynta ha kane ka lympung ïalehkai kynjatbol ki don baroh 32 tylli ha kaba la wan ban plie pyrda ïa kane ka lympung da u Vice President ka HNYF, South West Khasi Hills District, bah Shining Wanniang u la long kum u kongsan.
Kiba ïadonlang ha kane ka sngi ki long naduh ki Myntri jong ki ar tylli ki shnong Upper Mawpud, u Bah Macdonald Thongni bad jong ka Lower Mawpud, u Bah Robert Basan, ki paidbah jong ka shnong bad ki dkhot jong ka NHYF ba kynthup ïa u Working President ka HNYF, South West Khasi Hills District, bah Shimbor Langte bad kiwei de.
:Ka Karnataka ka la jop kput ïa ka Meghalaya da shi inning bad 338 run ha ka sngi kaba lai jong ka jingïakhun kaba hap hapoh 19 snem (U-19) Cooch Behar Trophy kaba la long hapoh madan ïalehkai jong ka Meghalaya Cricket Association Ground mynta ka sngi.
Ka shim por tang hapoh ar kynta duna ba ka Karnataka kan ïoh ban pynhap ïa ki 9 wiket jong ka Meghalaya, ha kaba u Mohsin Khan u la ïoh 5/5 na bynta ka 7/51 ha ka inning kaba nyngkong bad u la pyndep ïa ka jingïalehkai 12/56.
Ka Meghalaya ka la hap ban kamai haduh 382 run na bynta ban pynlong ïa ka Karnataka ban tied biang tangba ki la shah liem noh tang kumba 56 ha ki 33 obar.
Ka Meghalaya ka la ïoh 157 run ha ka inning kaba nyngkong, ha kaba ka Karnataka ka la pynphai kylla da 551/3.
Ka jingïalehkai kaba khatduh na bynta ka Meghalaya kan sa long pyrshah ïa ka Mumbai ha ka 3 tarik Nohprah.
Ka jingïalehkai Phutbol semi phainal kaba ar jong ka Open to all Knockout Football Tournaments 2022 kaba la pynlong bad pynïaid da ka West Jaintia District Sports Association kaba la long mynta ka sngi ha ka jingïalehkai hapdeng ka P.
H.
E pyrshah ïa ka Seinpynbhalang Sahsniang ha ka jingïakhun kaba la long hapoh Kiang Nangbah Stadium.
Ha kane ka jingïalehkai ka P.
H.
E ka la pynliem noh ïa ka Seinpynbhalang Sahsniang da 7-0 ha ka jingïakhun jong ka Open to all Knockout Football Tournaments 2022.
Ki rangïalehkai jong ka P.
H.
E kiba la thep ïa ki hynñiew kol ki long u Promise Kamat uba la ïoh ïa ka hat-trick ha kane ka sngi uba la thep ïa ka kol ha ka minit kaba 3, 45 bad 60, u Tiplang Rasmut u la ïoh ban thep ïa ka kol ha ka minit kaba 13 bad 28, bad u Oshwaki Phawa uba la thep ïa ka kol ha ka minit kaba 62 bad 84 jong ka kylla miet.
Katba ki rangïalehkai jong ka Seinpynbhalang Sahsniang ki khlem lah ban pynphai ïa ka kol ha kane ka jingïalehkai pyrshah ïa ka P.
H.
E watla ki la pyrshang katba lah ban ïoh pynkhih jar.
Da kane ka jing jop ka P.
H.
E ka la rung sha ka jingïalehkai phainal jong ka ka Open to all knockout football tournaments 2022.
Ka jingïalehkai phainal kan long hapdeng ka P.
H.
E pyrshah ïa ka Jarain Football Club ha ka 3 tarik Nohprah por 1 baje nohphai sngi.
Ka Qatar kaba dei ka ri ba pdiang (host) ïa kane ka World Cup 2022, hynrei ka khlem ïoh shisien ruh ïa ka jingjop ha baroh 3 tylli ki jingïakhun bad hynne ka miet kaba dei ka jingïakhun kaba khatduh hynrei ki khlem ïoh ïa ka jingjop.
Ka Qatar kadei ka ri ba nyngkong ha ka pyrthei kum ka ri ba pdiang ïa kane ka World Cup hynrei ka khlem ïoh shisien ruh ïa ka jingjop.
Ha kane ka jingïakhun kaba khatduh jong ki pyrshah ïa ka Netherlands ki la pyrshang katba lah ban ïoh ïa ka jingjop watla kim don jingkyrmen shuh ban ïoh rung sha ka wat ba 16 hynrei namar ka jingtbit jong ka kynhun ïalehkai ka ri Netherlands ka la pynduh mynsiem bad khanglad noh ïa ki.
Ka Netherlands ka la ïoh ïa ka kol ba nyngkong lyngba u Cody Gakpo ha ka minit ba 26 bad u Frankie de Jong ha ka minit bad  49 jong ka kylla miet.
Ha ka minit ba 69 ka Netherlands ka la dei ban ïoh kol biang hynrei namar ka jingleit pyntikna u rephri lyngba ka kor VAR la lap ba kadei na kti (hand ball).
Haba phai bad nujor na kiwei pat ki jingïakhun ba ka Qatar ka la dep ban ïalehkai,  kane ka jingïakhun pyrshah ïa ka Netherlands ka long ka jingïalehkai kaba kham itynnad na baroh ba ki la dep ha kane ka lympung watla ki khlem ïoh ïa ka jingjop hynrei la sakhi ba ki rangïalehkai ki la ïakhun tyngeh naduh ka mynsiem.
Katba ha ka jingïakhun hapdeng ka Senegal pyrshah ïa ka Ecudor ka la kut noh ha kaba ka Senegal ka la ïoh ban thep ïa ka kol ba nyngkong lyngba ka penalti da ka jingshut jong u Ismaila Sarr shwa ban kut syndon ka kylla step, kata ha ka minit ba 44.
Haba bteng pat ka kylla miet ka Ecaudor kala ïoh ban thep ïohthep 1kol lyngba u Moises Caicedo ha ka minit ba 67 hynrei ka Senegal ka la ïoh ban pynphai pat tang hapoh 3 minit lyngba ka kol jong u Kalidou Koulibaly.
Sa lai bnai ba ka jylla Meghalaya kan sa leit sha ka jingjied ïa ki nongthaw aiñ (MLA) ba thymmai, ki seng saiñ pyrthei bapher bapher kila ïakhih ïaksaid khohreh sharum sha-neng, ban khwai ïa ki briew kiba kham biang kiba  kham paw ban ïamih madan ha ka elekshon.
Hynrei kaba kham jur bha ka dei ka jingïakhih ban ïatan ïa ki MLA na kiwei kiwei ki seng saiñ pyr-thei khamtam ki party kiba don ha ka liangsynshar ha kane ka sorkar MDA kaba ïalam ka NPP ha ka jylla lait noh ka seng Cong-ress kaba don ha ka liangpyr-shah kaba la ïakynduh ïa ka apot sniew ha kaba baroh ki MLA jongka, kila phet krad lut.
Ha kane ka samoi jinglong MLA, ka Congress ka dei kaba sniew bok tam namar ba ha ka elekshon ha u 2018, ka la jop 21 ngut hynrei ka la sah jiro mynta khlem pat kut ka samoi san snem ruh.
U President ka MPCC u bah Vincent H Pala, u la sniew bok bad ïakynduh ïa ka jingtyn-juh kaba shyrkhei bha namar ba tang shu shimti ma u, kum u President 12 ngut ki MLA kila phet noh sha ka TMC katba sa san ngut ki la ïaleh pyrshah ïaka party ban leit kyrshan ïa ka sorkar MDA kaba ïalam ka NPP ha kaba ka BJP ruh ka don lang.
Kane ka jingleh ki san ngut ki MLA ka la pyllong ïa ka Congress ban sospen hynrei mynta ka la poi syndon shaduh ba kim shym la treh shuh ban leit phai biang sha ka seng.
Bun na kine ki MLA mynta, kiba la thmu bad pyn-khreh ban leit noh sha kiwei ki party kum sha ka UDP, NPP bad BJP.
Hynrei ha kane ka samoi, ym tang ka Congress kaba ïakynduh ïa kane ka apot, hynrei ka NPP ruh ka la ïakynduh ïa ka jingeh hadien ba ki 2 ngut ki MLA ki la phet sha ka BJP katba uwei u lah ban leit sha ka TMC.
Ka TMC ruh ka la ïakynduh noh hadien katto katne bnai hadien ba kumba uwei u MLA u la mih noh ban leit sha ka BJP bad sa uwei un sa mih biang ban leit sha ka UDP.
Hynrei mynta wat ka UDP ruh ka la shah pynwit ha kaba uwei u MLA ba pynïasoh un mih noh ban leit sha ka BJP.
Ka PDF ruh kaba don saw ngut ki MLA, mar shiteng ki la pynkhreh ban mih noh ban leit sha ka NPP bad kumjuh ka HSPDP kaba don 2 ngut ki MLA, baroh kila pynkhreh ban mih noh ban leit sha kiwei ki party ban ïakhun ha kane ka elekshon MLA ban wan.
Na ki dak ki shin, ka party kaba kham ïohnong tam ka dei ka BJP namar ba ka don tang 2 ngut ki MLA hynrei haduh mynta kiba la pynthikna ban leit rung sha ka BJP ki la don 4 ngut.
Ka jingleit rung BJP u bah Himalaya M Shangpliang u MLA na Maw-synram kan long ka jingkyrkhu ïa ka BJP ha Meghalaya kumba ngat u khaheh hynrei ka jingkylli ka long haduh katno ki paidbah kin pdiang ïa ka BJP ha kane ka jylla hadien ba la jur ka jingisih na ki Khristan.
Lada u Bah Shangpliang bad kiwei ki kyr-tong na ki jaka  nongkyndong kin jop ha kane ka kynti na ka BJP, kata ka mut ba ki paidbah ki pdiang ïa ka BJP.
Ka Seng Meghalaya Citizens for Peace and Justice (MCfPJ) ba la ïalam da ka kong Angela Rngad mynta ka sngi, ki la pynpaw ba ka jylla kaba la mad ïa ka saw ka siang ha kine ki sngi ba la dep na kadaw jong ka jingshah siat ïap ki 5 ngut ki trai shnong ha Meghalaya ha ki pulit Assam, kadei ban ïoh noh shen ïa ka jingsuk bad jingshong shngaiñ.
Lah ban kdew ba ha ka step jong ka 22 tarik u Naiwieng, 2022, ki 5 ngut ki briew ki la shah siat ïap ha ki Pulit ka Assam ha Mukroh, West Jaiñtia Hills.
Kane ka seng kaba la mih hadien ba ka jylla ka la mad ïa ki jinghuri hura kaba kynthup ïa ki khun hynñiewtrep bad ruh ïa kiwei ki nongshong shnong ka Meghalaya, ka don ka jingthmu ban tehsong ïa ki nongshong shnong ka jylla khnang yn ym don ka jingïasngewthuh bakla hapdeng jong ki bad kiei kiei kin ïaid beit ïaid ryntih kumba long ha ki por kiba la dep.
Haba kren ha kane ka jingïalang u Pastor Kyrsoibor Pyrtuh u la ong ba u sngewsarong ban ong ba udei u Khasi bad ïa ki hok jong u baroh la ïada da ka khyrnit kaba hynriew jong ka riti synshar ka Ri India.
U la ong ba kane ka hok kaba u ïoh na ka riti synshar ka Ri India kam dei pat ban pynlong ïa u ba un pyndonkam bakla ïa kane ka hok ka jong u da kaba knieh ïa ka hok jong kiwei.
U la ong ba kane ka jingthmu ka jingïalang mynta ka long ban shim lut ïa baroh ki jingai jingmut ban tei biang sa shisien ïa ka jylla Meghalaya.
Ha kawei pat ka liang ki nongshong shnong ki bym dei ki trai jylla hynrei kiba la shong la sah da ki phew snem lane da ki spah snem naduh ki kpa tymmen haduh mynta ka dang don kata ka jingpynïapher hapdeng ma ki bad ki trai ri kane ka jylla.
U nongïalam jong ka Trinamool Congress (TMC) Meghalaya, u Bah George B Lyngdoh uba long ruh u MLA jong ka Umroi konstitwensi, mynta ka sngi u la ther tyngeh pyrshah ïa ka sorkar Meghalaya Democratic Alliance (MDA) ba la lamkhmat da ka National People’s Party (NPP) da kaba ong ba ka long ka bym donbor ban wanrah ïa ka jingbishar ba hok na ka bynta kito ki san ngut kiba shah siat ïap ha ki pulit Assam ha ka step jong ka 22 tarik, Naiwieng, ha ka shnong Mukroh West Jaiñtia Hills District.
U Bah George u la ong, “Balei ba kane ka sorkar u Conrad ka leit sdien bad kyrpad ïa man ki bor bahalor ban pan ïa ka jingtohkit? Balei kum ka sorkar kam lah ban pyndonkam ïa ka tnad pulit jong ka jylla? Balei kum ka sorkar jylla kam lah ban pyndonkam ïa ka ïing kashari kaba don ha la ka jong ka jylla ban kem mardor ïa kine ki nongpynïap briew? Kane ka jingkylli ka dei kaba ngi kwah ban kylli mynta?"“Man la ka por, kane ka sorkar ka nang tang ban shu thung ïa ki nongtohkit, hynrei ha kaba khatduh kaei kaba jia? Khlem don jingmih ei ei ruh em.
Kane ka sorkar jylla ka pyrkhat ba kan shu leh katba mon ïa ki paidbah.
Ngi don la ki jong ki pulit ka jylla; ngi don la ka jong ka ïing kashari bad haba kane ka jingpynïap ka jia ha ka khyndew, ka shyïap jong ka jylla Meghalaya te kumta ngi don ka bor ban tian bishar ïa kine ki nongpynïap briew; hynrei balei ba kane ka sorkar ka leit khrong jingïarap na ki nongïalam ka Assam bad na Delhi?" la bynrap shuh.
Ka Federation of Khasi Jaiñtia and Garo People (FKJGP), ka la leit ban ïakynduh ïa u myntri ka sorkar jylla, ba dei khmih ïa ka tnad ka koit ka khiah, u James Sangma ban phah tuklar lem ha kaba ïadei bad ka jingthoh ïa ka eksamin na ka bynta ka ‘Online Recruitment’, jong ka kam ‘Nursing Officer’, kaba yn sa pynlong da ka NEIGRIHMS ha nongbah Jaipur bad ha Assam ha ka 2 tarik Nohprah, mynta u snem.
“Kiba bun ki samla Khasi jong ngi khamtam ki khynnah kynthei kim sngew shngaiñ ha kum kane ka por ban leit sha kiwei ki jylla kum sha Assam, bad kan buh jingeh ruh ïa ki", la ong u Vice President ka FKJGP.
U la ong ba kin don da ki hajar ngut ki khynnah Khasi ki ban ïaleh eksamin na bynta kine ki kam, bad ka jingpynlong ïa kane ka eksamin sha kiwei ki jylla, ‘Kan pynduhnong ei ïa ki briew jong ngi hangne ha jylla’.
Haba kren sha ki lad pathai khubor, hadien ka jingïakynduh bad u myntri; ki dkhot ka FKJGP ki la pynpaw ïa ka khmat sngewsih namar ba na ka liang u myntri u la kren shai ba um lah shuh ban leh ei ei, ‘Ym tang namar ba ka por ka la dier palat hynrei namar ba ka dei ruh ka eksamin kaba ïakhun ha kylleng jong ka Ri India’.
“U myntri u la ong ha ngi ba jyn lada ngi leit ban ïakren bad u shitaïew hashuwa; ka lah ban don da kawei ka lad ban ïakren pynbeit hynrei mynta ka por ka la dier palat," la ong u Chief Organising Secretary ka seng, u Bah Khrawkupar Nongsiej.
U la buh jingkylli da kaba ong, ‘Ba balei haba ka NEIGRIHMS ka don ha nongbah Shillong, ïa kane ka eksamin pat yn pynïaleh shabar jong ka jylla?’.
U la ong, “Ym tang ba ki khun Khasi jong ngi kin duh ei ïa kine ki kam namar ba kiba bun kim kotbor ban leit shabar jylla, ryngkat ka jingtieng jingsmiej hynrei kaba kham kongsan eh ka long namar ka Meghalaya kam don ïa ka State Employment Policy.
"“Ngi dawa ïa ka State Employment Policy namar kan ïarap ïa ngi; ki kam ha ka jylla la dei ban ai shuwa ïa ki trai jaka, trai muluk, hynrei mynta ka jingkylli ka long mano ban ïoh klun ei ïa kane ka kam? Tang namar ba ngim don ïa ka State Employment Policy," u la bynrap.
U la ong ba nangne shakhmat ïa ki eksamin kiba ïadei bad ka jylla, dei ban pynlong beit ha nongbah Shillong, ‘Khnang ba ki briew jong ngi ruh kin suk ka jingpynkhreh bad ka lad ka lynti ruh kan plie laitluid’.
"Ym dei ki kam sniew ba u leh, hynrei ki kam ba bha ba um leh, ym dei ki kam bakla, hynrei ka jingkyntait ban leh, kaba pynlong ïa u ban ym don jingkyrmen.
" – Jürgen Moltman (German Reformed theologian) Baroh ngi ïa beh ïa ka lawei ba phyrnai.
Ngi kwah ban ioh lut kaba ka pyrthei ka don.
Ngi kwah ban leit shang sha ki wei ki jaka.
Ngi kwah ba ki khun kin ioh shong suk shong saiñ, ka lawei kan phyrnai.
Ban pule ha ki skul phareng.
Kita ki dei ka lawei ba man ki briew ki kwah.
“Ka jingkwah kam ju kut" ong u Alfred Marshal (economist).
Ka jingma pat ba ap ka dei ynda ngim lah ban kynthup lang ïa kiwei ha ka juh ka jylli.
Ka lawei jong ka imlang sahlang, mynta ka don ha tmier taplut ha ki jing pyrkhat ‘malade’(individualism) ha ka imlang sahlang.
Ha ka juk ïa beh ngi la sngew long marwei.
Ka la pynjngai ïa ngi na ka jing sngew thuh ïa para briew.
Haduh ba ngi klet ban sngew ïa ka jing ud, jynjar jong ki marjan-marpa.
Ngi tap matlah ne ngi sar sha kyndong ïa ki jingjia ha ka imlang ka sahlang.
Ki phang ba ngin ïa puson, ki dei shaphang, ka jingtuh ïa ka por ki khynnah bad kam thombor ïa ki kynthei.
Ka jing thoh ka dei ka jingiohi jong nga halor ki phang.
Hajuh ka por ban sngewthuh ïa ki daw.
Bad ïa pyrkhat lem ïa ki lad ban pynbha.
Ki khynnah bad ki kynthei ki dei ki lawei ka jaidbynriew.
Bunkam ka pynkhreh ïa ka jingim ne ïa ka thong?“Ngim lah ban pynwan dur ka lawei ïa ki (samla, khynnah), hynrei ngi lah ban hikai ïa ki ban pynwan dur ïa la ki lawei.
"- Franklin Delano Roosevelt (32nd President USA)Ha ki por khynnah ki jingkylli ba shah kylli, “la shai da la heh phi kwah long aiu?" Jnang shiah ban jubab, namar ym tip ngin long aiu la shai.
Ha ba nga buh ïa kane ka jing kylli.
Ka ba nyngkong nga kwah ban kyrtiang dien sha ki por ba la leit.
Ha ka por ba dang khynnah, ngi pynlut por ha ka ïaleh kai bad mareh.
Ki jingleh kai maw point, soh tyngkoh, puh latom, siat marbul, pynher kot kudi.
Ki long ki jing leh kai ki ba ngi (shynrang) ngi muja.
Katba ki kynnah kynthei ha ka shna khun jakai, shna ïing, pynsum khun bynriew.
Ka por ba ngi ïoh ïa lehkai ka long ka jingkyrkhu.
Ka ïarap ïa ki khynnah ban don ka jingangnud, ka jingkwah ban beh sha ka thong.
Ka jingangnud ban beh sha kiei ki ba ngi thmu (follow our dreams).
Ka ai mynsiem bad pynshlur ban tur ban thom.
Kine ki long ki ba nga shim ki ba ïarap ban pynwan dur ïa ka jingim.
Hajuh ka por ka ai bor ïa ngi ban pyn jan sha ka thong.
Haba phai pat sha ka juk mynta.
Ki khynnah ki mareh sha skul.
Na skul sha ïing, sha jaka khreh kot, peit TV, thiah.
Namar ki hap ban beh sha ka thong ban kiew ha ka jingim.
La da pyrkhat sani bad janai.
Ha ka tarajur, ngin thew ïa ki tang ha ka beh thong? Kata ka jingim? Ka jingim kam long ka lad ban pynpoi sha ka thong? Ka jing tuh noh ïa ka por ka pyn jngai ïa ki na ka imlang ka sahlang.
Kata ka dei ka lawei?Ka pyrthei rngai (virtual world) bad pyrthei shisha (actual world)Manfred Spitzer (German psychiatrist, psychologist and neuroscientist) u kynthoh, ka jing pyn bunkam ïa ki khynnah ban pule da ka ba ai da ki kor tymmai.
Ka ktah shi katdei eh, ka pynlong ïa ki kynnah ban kham ieit ïa ka pyrthei rngai.
Ka pynduh noh ka jingia jan bad ka pyrthei ba shisha.
Ym tang kata; ka ktah ïa ka jing pyndonkam ïa ka bor pyrkhat pyrdaiñ.
Ka pynduh noh ïa ka jingsngewthuh jong ki kaei ba shisha, kaei ka rngai.
“Ha man ki minute ba ki khynnah ki pynlut por ha ki technology; ki long ki minute ba ki duh noh ïa ka lad ban ïa jan bad ka pyrthei shisha"- Dr.
Naeema Jiwani.
Ka jing pynduh noh ïa ka por jong ki khynnah ban lehkai ban muja; ka dei ka jingiuhroit ia ka hok Blei.
Ki donkam ban leh kai ban nang ban pynkhlaiñ ïa ki jingïadei paralok (friendship).
Ka ïarap ban pynkhlaiñ ïa ka bor pyrkhat.
Ka lawei aiu ba ngi kwah? Ban mih leh kai ki khun ki khang ba tieng ioh ur ne jaboh jaiñ.
Sngew thamula! Hato ngin lah ban khang lad ïa ka jingim lada ka pyn ur ïa ki? Ngi dei ki briew ba la thaw kyrpang u Blei ban ïa khun ïa ki jingeh.
La da kim nang ban ïa khun ïa ki jingeh ha por ba ki dang khynnah.
Da ki la heh kin nang? Ne ngi ap khmih ban kin tip hi; kumba ap ïa ka manna na bneng? Ka lawei kan phyrnai? ka por dei ka ksiar nylla kaei ka ba kordor ha ka juk bunkam? Ha ba ngi ïa mareh man ka sngi ban pyndep kam -jam.
Ka jingwad bniah la lap ba ka jing pynlut por bad ki ba ieit ba thoiñ ka kordor bha.
Ka juk bunkam, ka juk mareh ka pynlong ïa ngi ban pyrkhat tang ïa ki jing donkam ka met.
Ngi pyrkhat ba ka spah, ka burom bad ki jingioh (material possession) ki dei ki lad ban pynkmen ha ka jingim (dailymail.
uk).
ki lad ba ngi lah ban ïarap ïa ki khun (ki pateng) ka dei ka jingpynlut por bad ki.
Phi lah ban ong ka rukom pyrkhat nga ka lah rim.
Hynrei nga shim ba ka dei ka lad kaba kordor.
Ka jingpyrthuh bud (noticing) ka dei ka lad ka ba nyngkong ba ki khynnah ki leh.
Ka jingpynlut por bad ki ba ngi sngew jan ka ïarap ban pynduna ïa ka kharai.
Ka kharai jong ka jing bym sngewthuh jingmut.
Khamtam bad ki khynnah, ka por dei ka ksiar.
Ka por ka dei ka lawei.
Ka jing phyrnai ka lawei ka shong ha ka por.
Ngam kren pyrshah ïa ka jing pyndonkam ïa ki technology, internet.
Ne ban pule kot.
Ai ïa ki ka por ban lehkai, mareh, kynthih, ba kin shait kin khlain.
Ka por ba kin ioh mad ïa ka jinglaitluid.
Kin lah ban im ha ka pyrthei ba shisha (actual).
Ym ha ka pyrthei rngai (virtual).
Ka jingai por bad pynlut por kum shi ïing kan ïarap ban ioh ïa ka pyrthei shisha bad ba kmen.
Ka lawei ka phyrnai.
Ka pyrthei ba pher- ka pyrkhat ba pher (different world- different thinking).
Haba wan phai sha ka liang jingïadei shynrang- kynthei ha ka Ri Hynñiewtrep.
Ka pynkynmaw ïa ka jing ong jong u John Gray u nongthoh ïa ka kot Men are from Mars, women are from Venus (International bestseller), ha ka jing batai jong u shaphang ka jingpher u shynrang bad kynthei.
U ong, “ym dei tang ba u shynrang bad kynthei ki pher ha ka jingïadei bad jingkren, ki pher ruh ha ka jingsngew, iohi, ki jingleh, jingieit, ki pher bha.
Ki i kumba long na ki wei ki met bneng- ki ba kren da ki ktien lade.
"Kane ka dei ka wei na ki jingpang ki ba la pynïakhlad ïa Ka jingsngew ïa jan jong u shynrang bad kynthei.
Katba nga pule ha ki kot khubor ka jur jing leh beijot.
Nga sngew sat bad khia ka mynsiem, ha juh ka por sngew dom; nga ngeit ki wei ruh ki sngew.
Ha ka jingjia man ka sngi; ka jingshah thombor ki kynthei, khamtam ka leh beijot ka jur.
Ka jingkylli pat, ka dei ka jinglong (attitude) jong ngi (kynthei-shynrang) halor ka phang (issue).
Ki kynthei ki pang nud tangba ki shu khñium.
Ka khñium ba kam ju seisoh lano lano.
Nga ruh nga khñium kum ki wei (ki ba sngew khia tangba ym tip lad kumno ban sei).
Lyngba ki lad pathai khubor, nga shim ka kabu ban thoh bad sei ka sur pyrshah.
“Lada ngi pdiang bad khlem ïaleh pyrshah ïa ki jingthombor, ngi pdiang ïa ka jingduna ha ka kamram jong ngi, ka jingai lad ïa kito ba thom bor ban ngeit ba ki ba nongshah thombor ki pdiang ïa ki jingjia.
Kan pynlong ïa ki ban ioh mynsiem.
Ngi donkam ïaleh pyrshah bad pynpaw paidbah ïa ki jingthom bor"- Mary Mcleod Bethune (ka kynthei dohiong, ka ba ïa khun ïa ki jing shah thombor ki doh iong).
Ki kot khubor ki thnam ha kine ki khyndiat sngi namar ba la sloit bor ïa ki rangbah shnong.
Ym I don ba patiaw ba shah sloit burom (jingleh beijot) ki kynthei.
Ngam pyn ïa ryngkat ïa kine hajuh.
Kaba nga kylli ka dei shaphang ka jing pynlut bor bad por tang ha ka wei ka phang.
Imat la kum ki nong sharia langbrot ki ba kham bun kam ka shna sem, klet noh ïa ki jingdonkam ki langbrot? Hato ka kam thombor ïa ki kynthei kam dei ka kam jong ka jaidbynriew? Balei ngi ap haduh ban da wan ki jingthom bor haduh kyrpong shnong, dong, ïing lade? Ngam lah ban shu sngap, ki longkmie ki ba ïa khih ha ba bun ki bynta.
Balei ki jah ha kane ka phang?Ki ong ka kynthei ka sngewthuh ïa ka para kynthei.
Nga ngeit don bun ki ba sngewthuh, tang ban sngewthuh ka la biang? Da ïohi ba don ba shah thombor, ngin shu ïa peit bad ong, ‘Ngi sngewthuh kaei ba phi iaid lyngba? kam dei ka kamram jong ngi ban kren pyrshah ban leh pyrshah.
Ha ka synshar paidbah, ban pyn paw sur pyrshah ka dei ka hok jong ngi.
Ne ban ïa khih sngew duna noh ka jinglong luilui? Shano jah ki shynrang? Ki ba dei ki nongda nong khmih.
La bunkam palat ha ki wei ki phang? ka jingleh beijot kam dei ka jingma ïa ka jaidbynriew? Shano ka lawei jong ka jaidbynriew Hynñiewtrep kan poi.
Ka lawei ka phyrnai?Balei ban sngap jar?Ha ki kyntien u Dietrich Bonhoeffer (u khristan ba ïaleh pyrshah ïa ki Nazi), “Khristan khlem u Khrist kin long, Khristan khlem ki jinglong synran ba rhem.
"Ha ba wanlam ïa ka jingkren u ne u rangbah.
Ka ktah shibun eh, khamtam ia ngi ki khristan.
Teng teng, ngi iaid matlah noh na ki jingjia ha ka im lang ka sah lang.
ki khristan ki shu long ki nong peit, ym ki nong leh.
Ngi kren shaphang ka jingieit u Blei ba u phah ïa la u khun ba marwei.
Ngi kren shaphang u Nongsamaria ba bha.
Yn da dei ka por ban pyni ki kam, jar kynjah jlang.
Don bun ki khynnah ba donkam jingïarap.
Lyngba ki balang ne khristan ngi lah ban ïarap kner ka jingïarap.
Ka jingïarap ka ba donkam ka dei ka jing btin lynti (counselling).
Khlem da ktah ïa ka por long khynnah.
Ki khynnah mynta ki donkam bha ki jingïasylok.
Ki jingsniew ba bun kyrhai kiba tawiar.
Ki khristan ki don ka bynta ba kordor.
Ka lawei ba phyrnai kan shong ha ki khynnah ki ban long ka lawei ka Ri bad Balang.
Haba phai khmat sha ki kynthei.
Ki jingthom bor ïa ki kynthei ym pat ju don ba kynthoh.
La da u Jisu u ïeng ban ïada ïa ki kynthei na ki jingthombor.
Hato kam dei ka kamram jong ngi ban bud dienjat?Ka Imlang ka sah lang kan iohi jingkyrmen lada ki khristan lane Balang ki kren pyrshah ïa ki kam thombor.
Ka jing donkam ïa ki balang, ka dei ka jing pynïapher; kiei ki kam imlang sahlang (social).
Kiei ki kam saiñ hima, ka synshar (political).
Kata ka la dei ka lad ban law ïa u kynjri ba teh ïa ki Balang.
Lada ki khyllung khynnah ki shah leh beijot ter shi ter.
Ki khristan (Balang) ki sngap jar.
Shano ki ta ki mluh? Ki Sharak? Ki la lip la blad? Ka lawei kan phyrnai? Ki balang kan phyrnai?Kyntien khatduh, don bun ki jingeh ki ba ki khynnah bad kynthei ki mad.
Hynrei ka ba ngim tip, ne ngim kwah ban tip.
Ka jinglong “wat ju kylli, wat ju ïathuh" (don’t ask, don’t tell).
Ka la rung ha ka jingmut jong ngi.
Ki jingleh beijot bad tuh ïa ka por ki khynnah; ka donkam ban khmih thuh.
Watla ngi sngew ba ngi ai lut katba don.
Tangba kam dei jingshisha ka dei ka rngai.
Kan pynlong ïa khynnah ban duh ka por kmen-laitluid.
Ia ki kynthei: ka jingleh beijot, ka shoh lok da buaid, tim tla.
Ka jingmai- dat ha ïing (domestic violence) ka ktah bha.
Ka ktah ïa ka lawei ka ïing ka sem, ka jingïadei, ka ktah ïa ki khun ki kti.
Ka dei ka por ban pynpaw pyrshah ha ki por ba dei.
Kumjuh ban ïarap pynbha ha ki khep ba lah.
Ym dei shuh ban long nongpeit kai, nong khñium.
Dei ka por ban pynieng ki sur pyrshah lane sur pynthymmai.
Lyngba kane ka jingthoh nga ai mynsiem ïa ki kynthei ban ïa khun ïa ka hok jong ki.
Nga kyrmen ba ki seng longkmie kin kham peit ruh ha kane ka phang.
To ai ba ka lawei kan phyrnai haba ki khynnah kin ioh ïa ka por.
Ki kynthei kin ioh ïa ka jingïada.
Ka lawei ka Ri Hynñiewtrep, ka lawei ka kan phyrnai.
Nga la pynsawa ïa ka sur jong nga halor kine ki phang.
Hato ma phi pat?.
U Myntri rangbah ka jylla u Conrad K Sangma u la ong ba ka shnong Mukroh ka dang don jngai bah na khappud bad ka Assam bad, ka dei ka shnong kaba hap hapoh ka Meghalaya.
U la ong ba kam dei ka jaka ba hap hapoh ka jingïakajia u pud hapdeng ki ar jylla.
Haba kren bad ki lad pathai khubor mynta ka sngi, u Conrad u la ong ka shnong Mukroh ha West Jaiñtia Hills ka don ha jylla Meghalaya, wat ka map kaba ki la ai ka paw shai ba ka Mukroh ka don ha ka jylla Meghalaya.
“Katkum ka kaiphod 2011, ki jaka kiba hakhmat ka shnong Mukroh kynthup ïa ka Psiar bad ka Khanduli ka hap ha ki jaka ba don ka jingïakajia, katba ka Mukroh ka dei ka shnong  jong ka Meghalaya" u la bynrap.
Haba kylli halor ka jingpynbeit ïa u pud u sam hapdeng ka jylla Assam bad Meghalaya, u Myntri Rangbah u la ong ba ki sienjam kiba la shim ban pynbeit noh ïa u pud u sam ka long namar ba ki nongshong shnong ha ki thaiñ khappud ki la mad palat ka jingeh.
“Ban pynbeit ïa u pud u sam kan dei ka sienjam ban pynthikna ïa ka jingsangeh ïa kum kine ki jingjia baroh, kumta ngi la ïaid shakhmat ryngkat ka jingïatreilang bad ka sorkar Assam", u la bynrap.
U Myntri Rangbah u la ong ruh ba ka ju don ka jingpeitngor ban tem mardor ïa kano kano ka jingkynad ka barit bad ban tehlakam ïa kum kine ki jingjia bad ki kam pynroi na ki sorkar pdeng la ju shah ba kin ïaid shait shait sha kine ki thaiñ, da ka jingshim khia jong ka sorkar la lah ban tem ïa kiba bun ki kam thombor sha kine ki thaiñ.
“Hynrei ka la don ka jingjia kaba sngewsih bad nga la shim khia ban ïakren bad ki nongïalam ka sorkar Assam, bad kane ka dei ka sienjam kaba ngi la shimkhia", u la bynrap.
Ha kaba ïadei bad ka jingdawa ki nongshong shnong ka Mukroh ban weng mardor ïa ka Beat Ophis ka Assam na kane ka shnong u Myntri Rangbah u la ong, “Ngin sa ïakren bad ka sorkar Assam ban dawa ban weng noh ïa ki Beat ophis na kane ka shnong".
U Myntri Rangbah ka jylla u la pyntip ruh ba mynta ha ka shnong Mukroh ka sorkar jylla ka la dep ban phah shi platoon ïa ki pulit ban pahara ïa kane ka shnong.
U MLA na Baghmara konstitwensi, u Samuel Sangma ha ryngkat ka jingsynranlang jong uwei na ki nongïalam ka BJP, uba dei ruh u MLA, u bah A L Hek; mynta ka sngi u la leit ban aiti ïa ka shithi resaiñ kum u MLA ha u Lamphang ka ïingdorbar thawaiñ, u bah Metbah Lyngdoh.
Tang da ki kynta, hadien ba u Kynjatshai u la pynmih ïa ka khubor ba u Samuel Sangma uba dei u MLA ka Baghmara un sa pynïasoh noh bad ka BJP, mynta ka sngi kane ka khubor ka la urlong.
U Samuel Sangma uba la jop ïa ka elekshon ha u snem 2018 kum u kyrtong shimet bad dei ha ka 16 tarik Nailur, 2018, ba une u MLA u la pynïasoh kum u Associate Member ne uta u dkhot ba shu synrop, sha ka seng UDP.
Kum u MLA, u Sangma u lah ban ïadonbynta bad ki seng saiñ pyrthei tangba um lah pat ban rung kum u dkhot bapura jong ka UDP.
Haba kren sha ki nongthoh khubor, u Samuel Sangma u la ong ba u la pyndkut noh ïa ka jingïadei bad ka UDP kaba u la pynïasoh kum u associate member bad mynta ka samoi ruh ka la kut, na kata ka daw u la shim ïa kane ka rai.
U Sangma u la ïathuh ruh ba mynta um pat rung sha ka BJP hynrei un sa pynïasoh bad ka BJP shen, bad u la pynbna ruh ba un sa ïakhun ïa ka elekshon MLA 2023 na ka seng BJP.
U National Secretary ka Bharatiya Janata Party (BJP) u Rituraj Sinha u la ong ba ki paidbah ka jylla Meghalaya ki dei ban ïai shah halor ka jingdawa ïa ka Inner line Permit (ILP) bad ka jingkynthup ïa ka ktien Khasi bad Garo ha ka kyrnit kaba phra jong ka riti synshar jong ka ri India.
Haba jubab halor ka jingkylli mynta ka sngi, u la ong ba ki paidbah kim dei ban artatien hynrei ban ïai shah namar hap ban ïatai sani bha haba ïadei bad kane ka mat.
“Nga kwah ban ong ba kam dei ban don ka jingsngewthuh bakla ha ka jingmut jingpyrkhat jong ki paidbah, u Myntri Rangbah duh ka ri u Narendra Modi u la pynkylla ïa ka Look East Policy jong ka sorkar Congress mynshuwa sha ka Act East Policy,  ha kaba ka song pisa na ka bynta ki kam pynroi ha ka jylla ka la kiew bun shah ïa kaba ki ju ïoh mynshuwa," ula ong.
U la bynrap da kaba ong, “Ha kine ki phra snem hapoh ka sorkar BJP bun ki kam pynroi ki wan sha ki jylla ka thaiñ shatei lam mihngi, la ka dei ki surok bah, ki kad liengsuin ha kaba la plie ha kiba bun ki bynta, ka skhim ba kyrpang na ka bynta ki longïing kiba duna ha ka ïoh ka kot,  ka jingpynsha ïing ei, ka bording bad ki wei kiwei".
“Ngi sngewkmen ban ïathuh ba ngi hap ban ïakren sani bha halor ki mat kiba donkam, ngi hap ban peit ïa ki jingïoh jingmyntoi bad ki jingduh jingmyntoi khamtam ha ka kam jngohkai pyrthei lada ngi pyntrei kam ïa ka Inner Line Permit namar kan ktah ïa ka ïohkam ïohjam," la  ong u National Secretary ka BJP.
Na ka liang u Sinha u la ong ba ka kam jngohkai pyrthei kan ktah bha lada pyntrei kam ïa ka ILP.
Ha ka jingshisha, u la ong ba ka BJP ka sngewthuh ba ka donkam ban ïada ïa ka jinglong kyrpang jongka jaitbynriew, ka rukom im bad  ha ka juh ka por hap ban peit ïa ka roi ka par jong ka jylla.
“Ka BJP ka dang peit bha bad kan sa shai halor kine ki mat hadien ka jingpynmih ïa ka mat elekshon", u la ong.
Haba ïadei bad ka jingbyrngem ban weng noh na ka sorkar MDA halor ka jingkynnoh bamsap, na ka liang u Sinha u la ong  ka BJP ka long pyrshah ïa ka bamsap bad ka thrang ban don ka sorkar kaba  lait na ka bamsap bampong namar ka bamsap ka long kumba tuh na kiba duk.
“Ka sorkar  NDA kaba lam khmat ha kine ki 8 snem ka ïeng pyrshah ïa ki Sorkar bamsap,  bad ka dei ka kam ram jong kawei pa kawei ka seng saiñ pyrthei ban pyrshah ïa kum kine ki jaitkam," u la ong.
Shuh shuh u la bynrap da kaba ong ki nongïalam jong ka jylla kiba kynthup ïa u President ka BJP Meghalaya bad ki nongaiktien ka seng kin hap ban peit ba ki paidbah kin ym don kano kano ka jingpynthud bad ban long ka sur na ka bynta jong ki hapoh ka ïingdorbar thawaiñ.
Ka elekshon sha ka ka ïing dorbar thaw aiñ ka jylla ha u snem 2023 na Mairang Konstitwensi kan long kaba itynnad bha hadien ba ka  seng Congress ka la ai ïa ka tiket sha u MDC ba mynta u Bah Batskhem Ryntathiang ban ïakhun pyrshah ïa u MLA ka Mairang Konstitwensi u Bah Metbah Lyngdoh uba dei ruh ha kajuh ka por u Lamphang ka ïing dorbar thawaiñ ka jylla.
Ki paidbah jong ka Mairang Konstitwensi ki la pynpaw ïa ka jingangnud ba ka elekshon MLA ha u snem u ban wan kan long ka jingïakhun kaba para marwei hapdeng u MDC pyrshah ïa u MLA.
Ïa katei ka rai ba u Bah Batskhem un ïakhun na ka seng Congress, la pynbna paidbah u President jong ka Meghalaya Pradesh Congress Committee (MPCC) u Bah Vincent H.
Pala ha ka jingïalang kaba la long ha ka sngi Nyngkong ha shnong Mawshut ha kaba la wan ban sakhi da ki spah ngut ki nongkyrshan jong ka seng Congress.
La wan ban ïadonlang ruh ki nongkyrshan ka Congress kiba la iehnoh ïa ka seng ha ka elekshon MDC ban wan phai biang mynta ban nang pynkhlaiñ shuh shuh ïa ka party.
U Bah Vincent haba kren ha katei ka sngi ula ong ba bun ki seng saiñ pyrthei kila wan khroh ïa u Bah Batskhem ban ïakhun noh na ka seng jongki hadien ba kila ïohi ba utei u MDC u don ïa ka thong ban jop ha ka  elekshon na Mairang Constituency ha u snem 2023 bad, ka seng Congress ruh ka la long kaba donbok shisha ban ïoh ïa u kyrtong kum u Bah Batskhem uba long u briew uba skhem ka nongrim bad ka seng Congress.
U la ong ruh ba ka Congress kan jop ym duna ïa ka 32 ngut ki MLA ha ka elekshon ha u snem 2023 bad u la ong haba mih ki 12 ngut ki MLA na ka Congress kala long ka jingdiaw ïa u kum u President hynrei phewse ka jingmih jong ki ka long pynban ka jingkyrkhu ha kaba ha ka jaka jong ki la mih pynban da kiba kham stad shuh shuh ban ïa kito kiba la mih naka seng.
U Bah Pala ula pynpaw ruh ba ha ka jingsynshar ka sorkar MDA, bamsap ka la shyrkhei haduh katta katta ha ka jylla bad ban rat diengkong ïa ka  jingbam sap ka lah dei  ban pynkylla ïa ka rukom shynshar ban ym ai lad shuh ïa ka  Sorkar MDA ban shynshar biang hapoh ka jylla.
Katba u Bah Batskhem haba kren ha katei ka sngi u la ai khublei ïa ki paidbah kiba la ai lad ïa u ban long u nongmihkhmat ban shakri ïa ka Mairang Constituency kum u MDC ha kine ki 3 snem shiteng kiba la leit noh bad u la ong ba u la pyrshang ban ïadon bynta bad ki paidbah ha ki por baroh wat ha ka por kaba lyngkot.
U la ïathuh ba ha kaba ïadei bad ki skhim ula ai kumba dei ban ai hynrei namar ba ka skhim MDC ka long ka barit ki dang don ki bym pat ïoh lut hynrei kim dei pat ban sngewsih bad kin sngewbha ban ïai shah.
U la ong ruh ba um rung sha ka kam long nongmihkhmat ban ïoh ïa ka pyrthei hynrei u la rung ha kane ka kam ban kyntiew ïa ka longbriew manbriew bad ba ka hok sa shisien pat kan im haka imlang ka sahlang.
U la byntap “Ki paidbah ki ïohi ba ngi kum ki nongïalam ngi la pyndep hok ïa ka kamram, ngi la shah shkor ïa kaei kaba ki paidbah ki ud, sa kaei pat kaba ngin lah ban ai bad lada ngi ïa thew ïa ki jingduna kiba rit kiba ria kata kam ju ïalam ïa ngi sha ka jingjop bad kum u nongmihkmat u ieng haka  nongrim jong ka jingkitkhlieh bad ngam rung sha ka kam saiñ hima sima na ka bynta ka spah, ka nam bad ka burom hynrei nga rung hangne ban long ka nuksa, ban ïoh ban ai ïa ka jingshakri, ban wanrah ïa ka rukom treikam kaba thymmai, ka ban long ka jingshai bad ba kan long ka jingkyrmen naka bynta jong ki paidbah bad jong ka jylla hi baroh kawei", u la ong.
Kiwei pat ki nongkren kiba la ai jingkren ha katei ka jingïalang kila pynrem jur ïa ka rukom treikam ka sorkar MDA hapoh ka jingïalam ka NPP, UDP, BJP bad kiwei ki seng kiba rit da kaba ong ba hapoh ka jingïalam jong katei ka sorkar kaba mynta ka jylla la hiar arsut la ka long haka ka ïoh ka kot, ka pule ka puthi bad wat ka shong suk shongsaiñ ruh kala hiar naduh ba synshar  ka Sorkar MDA.
U MLA ka KHNAM (Khun Hynñiewtrep National Awakening Movement) na ka 17-North Shillong konstitwensi, u Bah Adelbert Nongrum u la ong ba un weng noh ïalade na ka sorkar, lada ka sorkar jylla bad ma u ruh kum u MLA um lah ban shimkhia ha kaba ïadei bad ka jingpynbeit noh ïa u pud u sam hapdeng ka jylla Meghalaya bad Assam.
U la ong ba ka jingjia ha Mukroh ha kaba la duh ei san ngut ki mynsiem kiba kordor, ka dei tang namar ka jingpynslem, ‘Ym tang jong ka sorkar ba mynta hynrei ka sorkar kaba la dep ruh’.
U la ong ruh ba ma u bad kiwei ki para nongïalam ki la dawa ha ka jingïalang ba la khot da u myntri rangbah; ‘ba dei ban buh ïa ka Police Outpost ha ka shnong Mukroh, ym ha ka shnong Barato kaba jngai 2KM ei ei na Mukroh, kumba la tyrwa da ka sorkar.
“Ngi la pynsngew sha u myntri rangbah ba ha ka 25 tarik dei ban buh beit ïa ka outpost ha ka shnong Mukroh ym ha Barato," la ong u Bah Adelbert.
U la ong ba khnang ban kiar ïa kum kine ki jingjia ba sngewsih hadien habud, u la ai jingmut ba ka sorkar ka dei ban thaw noh da ka ‘Border Protection Policy’.
“Ym tang ha Mukroh hynrei ha kylleng ki jaka kiba don ha ki khappud bad ka Assam, khnang ba kan long kum ka lad jingïada ïa u paradoh parasnam na ka jingshah thombor, bad dei ban pynthikna ba ngi nym ailad lane Zero Tolerance ïa kiba wan thombor," u la bynrap.
Ha kaba ïadei bad ki longïing jong ki san ngut, kiba la duh ei ïa ki baieid bathoiñ, u Bah Adelbert u la ong ba ka sorkar kam dei ban shu hun tang da kaba ai san lak tyngka, ‘hynrei ka dei ban ai jingïarap da kaba pynrung kam sorkar ïa uwei pa uwei u dkhot na ki san tylli ki longïing lane lada ym lah ban leh kumta ruh, dei ban ai kam kum ki Forest Guard khnang ba kan long ruh kum ka jingailad ïa ki ban ïada ïa la ka khyndew ka shyïap lajong’.
U la bynrap da kaba ong ba ka sorkar Assam ka dei ban aiti ïa kito kiba don kti ban siat ïap ïa ki san ngut ki rangbah Khasi ha Mukroh, sha ka aiñ ba kan shim jingbishar.
“Ka sorkar jong ngi kam dei ban shu hun ha ki enquiry, ka donkam eh ban pynlong ïa ka enquiry, hynrei kam dei ban shu kut tang ka ktien, ka dei ban leh noh mardor ban pynïoh ïa ka hok na ka bynta jong kine kiba lah shah siat ïap.
".
U MLA ka Mawsynram u Bah H.
M  Shangpliang  u la ong ba ka jingrai jong u ban ieh ïa ka All India Trinamool Congress (AITC) ban leit ïasoh sha ka BJP, ka long namar ba u kwah ïa ka jingmyntoi na ka bynta ka jylla baroh kawei ym ban ai jingmyntoi tang ïa ki nongmihkhmat marwei.
Ka daw kaba pyllong ïa ki 4 ngut ki MLA ban leit sha ka BJP ka dei namar ka jingihun jong ki ïa ki kam kiba kum u Myntri Rangbah duh ka Ri u Narendra Modi ba u la leh ban wanrah ïa ka roi ka par na ka bynta ki ba duk ba raitoi ha ka Ri baroh kawei.
Haba kren bad ki lad pathai khubor u Bah Shangpliang u la ong, “Nga la leit sha ka TMC da ka  jingkyrmen, ba ka TMC kan  lah ban wanrah ïa ka jingkylla hynrei hadien ba la ïaid ki bnai ngi ïohi ïa ki jinglong jingman ki bym ïahap bad ki paidbah namar  kaei ka ba nga kwah ka long ban wanrah ïa ka  roi ka par ïa ki paidbah ym ïa ki riewshimet".
U Bah Shangpliang u la kyntait ruh ïa ka khubor pynbudnam ba ka BJP ka ban leit rung sha ka BJP.
Ki nongïalam jong nga ki dei ki nongïalam Balang ki Tymmenbasan, ki Kateikis", la ong u Bah Shangpliang.
U la bynrap ruh, “Ka jingjied jong nga ïa ka BJP ka long ban pynthikna ba ki nongshong shnong ha ka jylla kin ïoh jingmyntoi na ki skhim ka ba ka sorkar MDA kan wanrah", u la bynrap.
U Bah Shangpliang u la ong ruh ba ka jingwan biang kum u MLA ka long ka rai jong ki paidbah bad uno uno uba la trei bha ha kine ki 5 snem un lah ban ïoh jingjop biang hynrei lada ym trei yn ym lah ban wan sha ka bor.
U Benedict R Marak u MLA ka National People Party (NPP) u  la ong ba ka jingkwah jong u ban hiar shuki noh ka long ban ïoh ban pynïasoh sha ka party ka ba ki paidbah hi ki kwah namar ba ki la ïohi ïa ka roi ka par ka ba ka sorkar pdeng ka la wanrah.
Katba ka Ferlin C.
A Sangma ka MLA na ka National People Party (NPP) ka la ong ba kam kwah ban kynthoh  eiei halor ka party NPP, hynrei haba ki jied ban rung sha ka kam saiñpyrthei ki kwah ban don ha ka party ka ba kham khlaiñ.
“Wat la ka NPP ka dei ka party ka ba bat ïa u lakam ban shynshar ha ka jylla hynrei ngim sngewhun ïa ka rukom treikam jong ka, kumta ngin hap ban wad ïa ki lad ki lynti da kumwei bad ka BJP ka ba dei ka party ka ba ïajan tam bad u paidbah khamtam sha ki thaiñ nongkyndong", ka la ong.
“Ki paidbah ki kmen ïa ki skhim kiba ai da ka sorkar pdeng bad kumba long mynta ka la pher bha ka jingsngew jong u paidbah ïa ka party BJP, kumta ngin hap wad ïa ka party ka ba lah ban wanrah ïa ka roi ka par", ka la bynrap.
Ka Ferlin ka la kdew ruh ba ha Constituency jong ka wat la ka don ha ka NPP kaba shynshar ïa ka jylla hynrei khlem lah ban ïoh wat tang kawei ruh ka Community College.
Haba kren sha ki nongthoh khubor, u Samuel Sangma  u la ong ba u la pyndkut noh ïa ka jingïadei bad ka UDP kaba u la pynïasoh kum u associate member bad mynta ka samoi ruh kala kut na katta ka daw u la shim ïa kane ka rai.
U Sangma u la ïathuh ruh ba mynta ym pat rung sha ka BJP hynrei un sa pynïasoh shen sha kane ka party bad u la pynbna ruh ba un sa ïakhun ïa ka ilekshon MLA 2023 na ka seng BJP.
Ka Kong Wandalin Syiemïong kaba shong ba sah ha shnong Lumshyiap, kaba dei ruh ka pulit MLP jong ka 6th Battalion, ka la jop ïaka takma rupa ha ka jingïalehkai ïa khun kti jong ka All India Open Arm Wrestling Championship, kaba la long ha Jorhat, Assam.
Ha kane ka jing-ïalehkai, ka Kong Wandalin ka la ïalehkai ha ka kyrdan jong ka 60 kilo da kaba ka la pynliem ïa ka nongïakhun kti ka Priya kaba long ruh ka‘Asian Gold Medalist Champion" ha ka kylla ba nyngkong, katba ha ka kylla ba ar pat ka la liem noh na ka jingbakla ba la kum rah noh ki kti katba ka samoi ïakhun ka dang ïaid.
Ia kane ka lympung All India Open Arm Wrestling Championship la pynlong mynin ka sngi ha Jorhat.
Ha kane ka jingleit ban iashim bynta ha kane ka jingialehkai, ka Kong Wandalin Syiemiong ka la ioh ban khur ia ka takma Rupa ha ka thup 60kg.
La don haduh 10 ngut ki nong ïakhun kti ki ba la mih na ka jylla ban shim bynta ha kane ka lympung ïalehkai All India Open Arm Wrestling Championship bad baroh ki don 200 ngut ki nong ïashim bynta na kylleng sawdong jong ka ri kiba la mih ban wan ia sh bynta.
Ka jingïakhun hapdeng ka Cameroon bad Serbia ka la kut noh ha ka jingïakhaid da 3-3 ha ka lympung jong ka World Cup Qatar.
Kine ki kynhun ki la kham duh jingkyrmen ban ïohrung sha ka wat ba 16 namar ka jingliem noh ha ka jingïakhun ba nyngkong bad lyngba ka jingïakhaid mynta ka sngi.
Katba ka Brazil bad Switzerland kaba la dep ban ïakhun mar shisien bad ki la ïoh mar 3 poiñ, kine 4 tylli ki khynhun ki hap ha ka Group G.
Ha kane ka jingïakhun ka Cameroon ka la ïoh ban thep ïa ka kol kaba nyngkong lyngba u Jean Charles Casteletto ha ka minit ba 29, lyngba kane ka kol ka Serbia ka la sdang ban leh borbah bad ïakhun tyngeh ban ïoh pynphai bad la sakhi ba ka jingïalehkai ka la kham itynnad, hynrei shwa ban kut syndon ka kylla miet lyngba ka jingai extra time ka Serbia ka la ïoh ban thep 2 kol hapoh 2 minit lyngba u Strahinja Pavlovic (45+1) bad u Sergej Milinkovic-Savic (45+3).
Hadien ka kylla step ka Serbia ka la ïohmynsiem lyngba ki 2 kol ba ki la ïoh thep ha ka extra time hynrei ka Cameroon ruh ka khlem kynran dien bad ka la ïai ïaleh ban khur ïa ka 3 poiñ ha kane ka sngi.
Ha  ka minit ba 53 u Aleksandar Mitrovic u la ïoh ban thep sa shikol na ka bynta ka Serbia.
Ki nongkyrshan ka Cameroon ki la kham noh mynsiem namar ka Serbia ka la ïoh ban thep haduh 3 kol hynrei lyngba ka jingtbit jong u Vincent Aboubakar ka Serbia ka la ïoh biang sa 1kol ha ka minit ba 62, tang hadien 3 minit ka la ïoh biang sa 1kol lyngba u Eric Maxim Choupo-Moting.
Ka Cameroon ka sa ïakhun biang pyrshah ïa ka Brazil ha ka 3 Nohprah 2022 ha ka por12:30 shiteng mie, katba ka Serbia kan sa ïakhun pyrshah ïa ka Switzerland ha kajuh hi ka sngi bad ka por kaba dei ruh ka jingïakhun ba khatduh jong ka wat kaba nyngkong.
Katba ha ka jingïakhun kaba bud kata ha ka por 6:30 janmiet, ka Ghana ka la pynliem noh ia ka South Korea da 3-2.
ïa ki kol na ka bynta ka Ghana la ïoh lyngba u Mohammed Salisu (24) u Mahammed Kudus (34 & 68), katba ka Korea ka la ïoh ïa ki 2 kol lyngba u Cho Gue-Sung (58 & 61).
Ka Hynñiewtrep Sports and Cultural Club kan sa pynlong ïa ka jingïalehkai ïakhun kti ‘4 Master Open Arm Wrestling Championship’ bad ka khot ka wer ïa ki paidbah ban ïa wan ban ïa shim bynta ha kane ka jingïalehkai.
Ka Hynniewtrep Sports and Cultural Clubs (SCC), kaba don ïa ka ophis treikam hapoh shnong Mawlai Phudmuri, ïa kane ka jingïakhun yn pynlong na ka bynta ki shynrang bad ki kynthei ruh.
Ka Klob ka la buh ban pynlong ïa kane ka jingïalehkai ïakhun kti ha ka 3 tarik Nohprah naduh ka por 11 baje mynstep hapoh Polytechnic Auditorium Hall, kaba don hapoh Mawlai Kyntonmassar, Shillong.
Kino kino kiba kwah ban ïashim bynta ha kane ka jingïalehkai ïakhun kti kan don ka jingsiew bai rung kaba long 200 tyngka marwei.
Kan don ruh ka Open Challenge na bynta ki shynrang bad kynthei ha kaba ki nongjop kin ïoh ban rah da ka song pisa bad kan don ruh ka jingai khusnam ïa ka Top Team, Runners up team bad Discipline Team.
Ka jingthew ïa ka jingkhia (Weighing) kan long ha Polytechnic Auditorium, Mawlai Kyntonmassar ha ka 3 tarik Nohprah, 2022 naduh ka por 8:30 haduh 11:00 mynstep.
Na bynta ki kynthei ka jingïalehkai kan don naduh ka 50kg haduh ka 80+kg bad na bynta ki shynrang kan sdang naduh ka 55kg haduh ka 90+kg.
Ïa ki jingtip kaba kham bniah lah phone ha kine ki nombor – 9863142184, 7085885671, 9774669651.
Ka jingïakhih ha sor Shillong namar ka jingshah pynïap jong ki briew ha Mukroh, West Jaiñtia Hills ka la long shi bynta ban pynkyndit ïa ka sorkar, kiba don ha ka bor ba ka kam ka la donkam ïa ka jingphai khmat kaba kham tyngeh ban pynbeit ïa kane ka jingeh kaba la snoh la slem bah naduh ba la ïoh ïa ka jylla Meghalaya.
Kiba ïakhih, kiba kyrshan bad kiba ïadon bynta, ki dei ban sngewthuh ba kane kam dei ka kam ban ïa isih ne ïashun ïano ïano ne kano kano ka jaitbynriew hynrei ka dei ka jingïakhih ka jingïaleh pyrshah ïa ki bor sorkar, ba kin pynbeit ïa kane ka kam.
Hooid, haba don kano kano ka jingjia khamtam ka jingïap ka jingduh na ka jingshah thombor, ka jingshah leh donbor, ka la dung ngak ïa ka mynsiem jong kiba dei ha met, kiba ïajan, kiba ïa ieid ïa thoiñ, bad kumjuh ïa kano kano ka kynhun jong ka jaitbynriew ne ka shnong ka thaw.
Ha kum kata ka jingsngew, ka lah ban poi sha u pud jong ka jingshah pynïaid ha ka bor sngew ym shuh da ka bor jong ka jingstad.
Hynrei hapdeng kat katta ka jingeh, ka la donkam ban ym bret noh ia ka bor jong ka jingstad, ka jingshemphang haduh ban shim da kiwei ki lynti ban poi sha ka jingïa umsnam.
Ka jingïakhih ka dei ka lynti ban dawa ïa ka hok jong kano kano ka kam, namar ba ka jingdawa da ka lynti, kan dei kaba biang tam.
Ka jingjia ha ka jingïakhih jong ki kynhun seng ha nongbah Shillong dang shen, haduh ba la shah pynsniew dur na ka jingdon ki riew shim kabu, ban pynmynsaw ïa ki bym tip ïa kano kano, ka long kaba bakla.
Ka jingïakhih ka dei ban long katkum ka lynti, ha kaba wat kiwei ruh ki lah ban wan ïasnohkti lang haba ïaid da ka lynti.
Ngi dei ban sngewthuh ba kane ka juk kam dei kumba long 20 snem mynshwa, hynrei kiba bun ki Khasi kiba don shabar ri, shabar jylla kiba trei ba ktah, kiba pule, kiba sah bad kumta ter ter, kumta ka jingleh dusmon ïa kiwei, ka lah ban ktah lang ïa ngi namar ba ngim dei shuh kiba im tang ha phyllaw ïing lajong ha kaba ka pyrthei ka la tyllun lang namar ka jingkylla ka juk bad ka jingshem buit jingstad.
Kaba bha tam ban ïakhih ka dei da ka lynti khlem kano kano ka jingiaumsnam ne kaba pynthut ïa kiwei, haba ngi dawa ïa ka hok, ngi dei ban ïakhun da ka lynti kaba jai jai ryngkat ka jingkut jingmut bad ka jingskhem bad ka jingïai shah.
Ka sorkar jylla kam dei ban long kaba jem ne kaba eh palat haba pyntreikam ïa ka aiñ ban tehlakam ïa ka shongsuk shongsaiñ.
Ka jingjem palat kan ïalam sha ka jingjot hynrei ka jingeh palat kan ialam sha kaba kham eh, kumta, ka donkam ïa ka jingpynhap sur pynhap tara namar ba ka jingsuk bad ka jingbitar ka ïaid lang kumba ka ju don ka jingong, haba kwah jingsuk, pynkhreh ïa ka thma jong ka jingsuk.
Ka la ïing lane ka longïing ka long ka nongrim ba kongsan tam ka hok nongkynti (lah ban ong) ha ka imlang ka sahlang.
U Blei u poi ne ïa shem bad ngi da ka ‘Kospel’ nyngkong eh ha ka shimet shimet bad hadien kata ka wan kum ka longïing.
Kaba donkam kum ka longïing ha ka jingiohi u Blei lah ban sngewthuh ka longïing ka long kum ka kynhun ba ïa kit khlieh lang baroh ki jingdonkam bad ha kaba baroh kiei kiei ki wan ïa dei lang.
Ka long ka jaka ha kaba ka don ka jingïaieit hapdeng ki briew.
Ka long ka jaka pule na ka bynta ki khun bad ka jaka jong ka jingïadei ïa soh ïa syllok na ka bynta ki dkhot ha kaba ka jingsan ba kynja mynsiem ka wan.
Hynrei ka longïing ka long ruh kawei na ki kynhun ne lympung ba la ñiewsting kheiñsting leh sting bad leh bym dei eh ha ka imlang sahlang mynta ki sngi.
Mano mano lah ban iohi bad mad ruh ïa ka jingshisha ha shibun ki jingpait jingpra jingjot ki longïing.
Lah ban ong ba shibun kam triem shyrkhei bymman ha ka imlang ka sahlang mynta ki sngi ka pait na ki longïing.
Peit ha ki TV pule ki kot khubor bad kumta ter ter kaba bun hi ka phang ka bynta dei jingpait jingpra ki longïing.
Ngi la dei ban sngewthuh bad kohnguh ïa u Blei na ka bynta ka longing.
Kawei na ki phang kiba kongsan ka long ba ngi la sliah noh ban ioh pynrung la ki jong ki jingmut jingpyrkhat jingthmu ka long ‘Ka jinglaitluid’.
Kane ka jinglaitluid kam shah ïa uno uno ne kano kano ban leh katba u sngewbha ne mon.
Ka jinglaitluid kaba jynjar bah bad ka wallam ïa ngi sha la u ma nga ma nga.
Hynrei ka jinglaitluid kaba yn pynpaw hangne ka long ka jinglaitluid kaba ïa pher shibun.
Ka pyrthei salonsar kan nym da lah eh hi ban pdiang ïa ka kum ka jinglaitluid.
Khyndiat yn ïa kdew ïa ka jinglaitluid pyrthei shano ka lam ïa ngi, ieit laitluid (free love) im laitluid (free living) pyrkhat laitluid (free thinking) bad kumta ter ter.
Pylleiñ lah ban ïohi ïa ki apot sepngi kiba la jia la ktah la mih na ki jinglaitluid ba kum kita ha kine ki sngi.
Hynrei ka jinglaitluid kaba nga mut ka long, ka jinglaitluid ba u Blei u shah ne ai kyrpang ha la ka longïing.
Kane ka jinglaitluid kam long kaba khlem jingmut jingpyrkhat hynrei ka jinglaitluid kaba kitkhlieh kaba wan ryngkat bad katto katne ka jingïadei ba la ïa snoh lang.
Ka pyrthei ka ong ba kum kata ka jait jinglaitluid kam long ka jinglaitluid kaba shisha.
Haba ngi pdiang ïa u Jisu/ Yahshua kum u Nongpynim jongngi bad ngi aiti la ka jingim ha u, ngi shah ïa u ban synshar (control) ïa ki jingim jongngi.
Ka pyrthei kam shim ia kane kum ka jinglaitluid namar ka ong ba lada ngi la shah ne la ai pyniaid ha u Blei, beit beit ngi la duh noh ïa ka jinglaitluid jongngi.
Hynrei ka jingshisha ka long ba ngin iaid jingsynshar u Blei.
Ha ka jingshisha haba ngi kylla long ki khun jong u Blei ngim long ki mraw hynrei ki nongioh pateng (kalatia 4:7).
Kajuh ka ia dei sha ka jinglaitluid ba u Blei u shah ne ai ha ka longïing.
Ki rul ki aiñ ki jingbthah kiba bun ba ngi tynrong ki lah ban kheiñ ban dkut ban wallam shaphang kane ka jinglaitluid hynrei don ki aiñ pdeng kiba neh ne sah.
Kine kin nym kheiñ ne dkut ka long tang hapoh kine ki aiñ nongrim ha kaba ka jingngeit jongngi ka pdiang ka shah ba ka don ka jinglaitluid ba shisha ha ka longïing.
Don artylli ki aiñ nongrim sha kine ki phang ha kaba dei ban don ka jinglaitluid ha ka longïing.
Kawei ka long ka jingïadei ïa soh shi tnga bad kawei pat ka jingïadei ïasoh’ kmie kpa khun (husband wife relationship) bad (parents children relationship).
Haba ‘ar’ ki shimet shimet ki shongkurim ki pynlong ka longing (a family).
Ha shuwa ba kine kin sa ïa shongkurim ki ïa im kyrpang kyrpang la ka im ka im na dong shadong la u lum u lum ki ïa iaid ha la ka mon.
hynrei haba ki la shongkurim shibun kiei kiei la ïa bhah lang.
Kaei kaba ha kiba bun ki khep ka long ba uta uba kham khlaiñ bor donbor (lah beit ban ong u tnga) u shim ïa ka bor synshar bad u buh hukum adong bad kumta ter ter katba kata kawei pat (lah ban ong ka tnga) ka la shu hap kylla long ba la shu hap kohnguh ne pyndem khlem da bun kyntien lah ban dei na kum kane ka daw ba sa bun ki jingïapaitlok khamtam ha kine ki sngi mynta.
Dei ban don ka jinglaitluid hapdeng arngut ki briew ha ka jingïadei ïa soh ïathoh shongkurim kam donkam ban teh aiñ pynbor ne sam khmut iwei ïa iwei pat.
U tnga u lah ban pher na ka tnga ha kiba bun ki phang ki khep.
Bad kane ka lah ban long daw ka jingïapher jingmut hynrei ka dawai (solution) kam long ha ka jingïakyndam noh ïa kaei ba kren ne pynpaw halor iwei pat.
Hynrei ba ma u hi da lade u plie ïa la ka jingmut jingpyrkhat bad wallam ïa kata ka mynsiem bym tani tana kdew kti kdew kjat bad bym thew hynrei ïa wan pat ha ka jingïasngewthuh jingmut ha la ka longïing lajong (Kolosai 3:19, Ephesos 5:25).
Kum ka nuksa u briew u lah ban wan na kawei ka jait balang bad ka briew pat ka don ha kawei pat rukom mane la ïa pher.
Kumta ha ka jaka ban ïa ksan ïa ring dong pyntlot ïa ka jingshongkha shongman ïa leit laitluid mynsiem pynban sha ki jingïaseng baroh ar jait pateng pateng.
Pynsan la ka jinglong jingim ba kynja mynsiem ba phi ïa khmih lynti hapoh ka jingïashongkurim jongphi.
Kaba kum kata ha kaba ka jinglaitluid ka synshar ym ka jingïapynksan kan wallam ïa ki jingkyrkhu ba kynja mynsiem kat nangiaid ki por ki sngi ki snem.
Lada jia ba phi sngew da kumwei pat ne sngewksan lade lade haw pyrkhat haduh katno ba u Blei um ju tuklar hynrei katno u ieit ha ka jaka ba haduh katno u long u Bakhuid bad u la dei ban tuklar ïa ka pop ki pop hynrei u shah jem ïa ngi ba iai leh pop wat haba ngi la tip ïa u ruh.
Ka phang kaba ar ka long “Ka jinglaitluid bad ka jingïasoh ïa dei longkmie longkpa longkhun".
Kane ka long ka phang kaba shyrkhei ka jingïapher ka jingbym ïa mynjur ka jingïaleh pyrshah kaba long daw mynta ki sngi shyrkhei shyrkhei.
Ka daw ka long ba ki kmie ki kpa ki iohi ba ka rukom leh jong ki ïa la ki khun da ka jingsngew donbor la kumba ki don ka hok pura katba ki khun ki iohi ba ki dei ban don ka hok laitluid ba paka pura.
Bun na ngi ki kmie ki kpa ngi leh ïa la ki khun donbor katta katta bad ong ruh ba baroh kaba ki ong ki hukum ki kyndon ki long kiba dei bad la dei ban kohnguh ne bud khlem ai nia.
Ki pyrshah ban pynlong ïa ki khun jong ki ban long kumba thew ba thmu ma ki.
Hynrei ka jingshisha ka long ba mano mano ym lah ban pynbor ïa ki khun ban long kiba bha ne tip sngi ne kumban pynbor ïa u kulai ban dih um.
Ngi lah ban btin lynti ban ïalam ïa u khynnah sha ka jingbha hynrei ngin nym lah ban pynlong ïa u uba bha.
Kane ka long kawei na kiba la buh pud ïa u briew ban lah.
U khynnah uba la pyndem tdong kum kaba la paw sha jrong u pynieng treng pat ruh hapoh.
Hynrei ym ong pat ba ka jingpynbor kam donkam khamtam haba ki dang kham rit.
To yn ïa phai kumno u Blei u leh ïa ngi u ïathuh ïa ngi aiu kan jia lada ngi leh ïa kaei kaei ba u kwah ïa ngi ban leh ha kajuh ka por u ïathuh ruh de kaba shai kdar aiu kan jia lada ngim jied ne mon ban leh ïa kata.
U Blei u ïarap ïa ngi haba ngi pan ka jingstad ban jied ïa kaba dei u ïarap ruh ïa ngi haba ngi donkam ban leh ïa ka jingjied kaba dei.
Ha ka jingïadei kmie kpa khun.
Ka long pyrshah katta katta ban pyrshang ban shu ieh baroh ha ka rai mon jong ki khun bad ban tei pop pat ha ki hi haba poi sha ka lehraiñ khlemraiñ bad kum kita ter ter.
Ha kajuh ka por pat ka long ruh pyrshah ka jingpynbor ïa ki khun jongngi ba kin leh ïaei ba kwah ma ngi ba kin leh.
Don ki kmie ki kpa kiba pynbor ia la ki khun namar ba ki pyrkhat ba kata ka long kaba kham bha na ka bynta jong ki.
Hynrei bun ki soh ba mih na kum kita ki long kiba kthang pynban haduh wow! Nuksa:- lada ki kmie ki kpa ki don ka sap rwai tem, ka long pat kaba lah ba ki khun kim don ïa kata ka sap (Kol 3:31, Eph 6:4).
Pynban wat la u khun ka khun kim don ïa kata ka sap i mei i pa hynrei ki pyrthuh bad ñiewkor katta katta ïa kata.
Kumta ha ka jaka ban pynbor ïa u ne ïa ka ban leh eiei ïaei ba ki kwah lah ban hikai pynban ïa kata kaba shongdor eh ka jingieit ïa u Blei bad kumta ter ter bad ïarap ïa ki ban long u briew ka briew ba biang pura ka longbriew pura kiba lah ban rai na ka bynta ïalade aiu ki kwah ban long bad ha kajuh ka por ka jingburom ïa la ki kmie ki kpa katkum ka jingïadei bad ka ktien u Blei (Proverb (22:6) kynmaw ba ka aiñ shim noh ka jingieit = ka jingïaleh pyrshah ka jingieit shim noh ka aiñ= ka long synjor ka jingieit long ka aiñ= sngewthuh ïa ka jingshisha bad ai mynsiem pynshlur ïa kiwei ban leh eiei.
Ka long ïa baroh kumjuh ki khun ki la dei ban bat jingmut khliaw ïaei ba ki kmie ki kpa ki kwah haba ki rai ïa kiei kiei bad pyrshang ïa kiei kiei kiba bha tam ban kohnguh ïa ki (Kol 3:20, Ephesos 5:13).
Ka jingkitkhlieh ba kongsan ba ki khun kin tip ïa kane bad ka jingïarap ïa ki ban poi sha kane ka kyrdan ka shong bad ki kmie ki kpa ka Balang u Yahshua/Jisu ka don ha ki surok ba bun ki lynti padan kiba ïa kdat (the cross roads).
Ngi ïa shem ïa shei ïa ki jingïaleh pyrshah na baroh ki liang wat hapoh ka balang hi kumjuh.
Haba ïa ka longïing la pynkhlaiñ, ka khiah krat ïa ka balang ruh la pynkhlaiñ.
Kawei pa kawei ka longïing ka long ka bynta jong ka Balang.
Ka jingshah ñiom ka Balang na shapoh ka khang noh ia kata ka jingïasoh kaba ka longing ka sem ka khlaiñ.
Ka jinglaitluid kumba u Blei u la ai ka long ka aiñ jingim kaba donkam eh.
Ka jinglaitluid ha ka longïing ka long ka jinglaitluid ha u Jisu/Yahshua bad kane ka long ka jinglaitluid kaba pynlong ia ka jinglong ka longïing kaba skhem kaba lah ban shah ban shan bad iaid lyngba.
Kaba kum kane ka jinglaitluid ka lah ban pynkylla shibun kiei kiei ha ka pyrthei mynta.
Ngi don ka bhah ban pynlong ka jinglaitluid hapoh la ka longïing la jong jongngi.
:U Myntri khynnah ka sorkar pdeng jong ka tnad ba khmih halor ki kam ba ïadei bad ki rit paid ne ka minority affairs u John Barla u la leit jngoh ïa ka Dr H Gordon Robert Hospital kaba don ha Jaïaw ha ka 24 tarik u Naiwieng 2022.
Ha ka jingdonlang ki heh ka BJP bad u kyrtong uba don jingmut ban ïakhun na ka BJP na 17 north shillong konstituensi u Bah Michael Kharsyntiew, u general secretary ka seng ha ka jylla u Bah Clarence Nongbet, u symbud president u Bah David Kharsati napdeng kiwei de.
Na ka liang jong ka hospital pat la mihkhmat da u medical superintendent u Dr Nongrum, Reverend Pastor SS Majaw uba long u Chairman jong ka governing board, u administrative officer Bah K W Marbaniang, napdeng kiwei de.
Ha kane jingleit jngoh u Myntri khynnah ka sorkar pdeng u la ai khublei kitbok ïa ka hospital halor ka jingai jingshakri jong ka kaba la kynjoh mynta sha ka 100 snem ha ka jingshakri sha ki paid nongshong shnong bad pynpaw ka jingsngew nguh halor ka jingnoh synñiang ban kyntiew halor ki lad jingsumar ha ka jylla.
U Bah Michael Kharsyntiew ha ka jingai jingbatai hakhmat u Myntri khynnah ka sorkar pdeng halor kiba bun ki jingdonkam bad ka jingthmu ha ka lawei jong kane ka hospital khamtam halor ka jingtei ïa ka mala kaba thymmai ha ka jinglut kaba kot sha ka 53 klur, ka la don ka jingkyrpad hakhmat une u Myntri ba un khmih lang halor kane ka jingkyrpad na ka liang ki bor pynïaid ka hospital bad kumjuh ruh ka KhasiJaintia Presbyterian Synod, bad kdew ba kane ka lah ban nangpynkhlaiñ ïa kane ka jaka ai jingsumar ha kine ki thaiñ bad kumjuh ruh ban nangpynkhlaiñ ïa ka jingïadei hapdeng ka sorkar pdeng bad ka sorkar jylla.
U Myntri khynnah ka sorkar pdeng u dei uba la pynlut por ha ka jingleit jngoh manla ki ward ha katei ka hospital khamtam ki ward ba la ju tip ha kip or ba la dep kum ka European ward bad leit jngoh bad jurip ruh ki jaka ba la thmu ban tei ka mala kaba thymmai.
Ki kaiphod ba kham bniah, ki jingtyrwa bad ki jingthoh la aiti ha utei u Myntri khynnah da ki dkhot ba pynïaid da katei ka hospital.
Hadien kane u Myntri khynnah ha ka jingsynran lang da u President ka seng BJP na ka jylla u Bah Ernest Marwrie bad kiwei de ki nongïalam ba hakhmat jong ka seng BJP ki la leit ban kynduh ïa u Archbishop ba don burom u Fr Victor Lyngdoh ha ka jingdonlang u Fr Richard Majaw bad kiwei de ha ka jaka sah jong u kaba don ha Laitumkhrah Cathedral.
Na ka liang u Archbishop ba donburom u la ai khublei ïa utei u Myntri khynnah halor ka jingwan jong u sha kane ka jylla bad khot sngewbha ruh ba un wan manla ka por khamtam ha kine ki aïom jingrakhe lehniam bapher bapher.
Na ka liang u Myntri u la kyrpad ïa u Archbishop ban ïatreilang bad ka sorkar pdeng ban wallam ka kam pynroi, ka suk ka saiñ bad ka jingtreikam kaba khuid ba suba na ka bynta ki paid nongshong shnong.
Kumjuh ruh u la pynpaw ka jingsngewnguh ïa ki paid Khristan halor ka jingshakri ha ka liang ka pule puthi bad ki tnat ai jingsumar ha kylleng ki jaka jong ka ri.
U la pynkynmaw ruh ïa u Archbishop halor ka jingleit kynduh ba dang shen jong u Myntri Rangbah duh ka ri u Narendra Modi ïa u Pope Benedict Bakhuid ha Rome.
Na ka liang u Myntri khynnau uba dei ruh na ka longïing khristan u la kular ban pynpaw ki mat ba la pynpaw da ki nongïalam niam bad kyntu ïa ki paidbah ban snohkti lang bad ka sorkar pdeng halor ka jinglah ban wallam bad kyntiew stet ki kam pynroi ha ka jylla kaba la sahdien ha kiba bun ki liang.
U Myntri rangbah ka jylla u Conrad K Sangma u la ong ba ka sorkar ka la dep ban bthah ïa ka tnad pulit ba kan shim khia ban kem bad pynshitom katkum ka aiñ, ïa ki briew kiba leit  thombor bad pynmynsaw ïa ki nongleit nongwan khamtam ha Civil Hospital, Shillong dang shen.
Haba ïakren bad ki lad pathai khubor u Myntri Rangbah ka jylla u Conrad K Sangma, u la ong ba la dep bthah ïa ki bor pulit ban kem bad pynshitom katkum ka aiñ ïa ki briew ki ba donkti ban shoh ban dat ïa ki briew khamtam ïa ki ba leit rung ha Civil Hospital, Shillong ban thombor ïa ki briew.
“Ha ka jingïalang kaba la long ha 24 tarik mynta u bnai, la don ka jingshim kabu jong ki katto katne ki briew kiba la wanrah ïa ka  jingshong syier ha ka jylla, nga la bthah ba ha kaba ïadei bad kine ki jingjia khamtam ha Civil Hospital, ka aiñ kan sa leh ïa ka ba donkam namar ba ki dei ki jingjia ki bym lah ban pdiang da lei lei ruh", u la ong.
Haba kylli halor ka jingai jingbit ïa kum kine ki jingïalang, u Myntri Rangbah u la ong ba ka jingai jingbit ïa ki seng bhalang ban pynlong ïa ki jingïalang ha Civil Hospital, ka dei namar ba ki la kular ban pynlong ïa ka jingïalang thang mombati kaba jaijai.
“Ha ka por ba don ka jingïalang, ki nongïalam ki sengbhalang ki la kyntu ïa ki dkhot ba kim dei ban pynmih kano kano ka jingkulmar hynrei ki khlem lah ban tehlakam ïa kane", u la ong.
U la bynrap “Kumta ka dei ka jingjia kaba khlem khmih lynti hynrei ka jingmih ka jingkulmar ka dei na ki briew kiba la shim kabu".
Wat la ka sngi ban jied ïa ki nongmihkhmat sha ka ïingdorbar thawain ka jylla kan dang don sa ar lane lai bnai eiei, hynrei mynta ka sngi ki saw ngut ki MLA ki la rai ban hiar shuki noh, khnang ba kin ïoh ban pynïasoh noh sha ka Bharatiya Janata Party (BJP).
Ki saw ngut ki MLA kiba hiar shuki ne iehnoh ïa ka jinglong MLA ki kynthup ïa u Bah Himalaya Muktan Shangpliang u MLA ka Mawsynram Constituency na ka AITC, ka Ferlim CA Sangma ka MLA ka Selsella Constituency na ka NPP, u Benedic R Marak u MLA ka Raksamgre bad u Samuel M Sangma u MLA ka Baghmara Constituency uba ïasnoh sha ka UDP.
Kine baroh saw ngut kila aiti ïa ka shithi iehnoh jinglong MLA ha u Lamphang u Bah Metbah Lyngdoh, uba la pdiang ïa kane mynta ka sngi hi.
Haba kren sha ki lad pathai khubor, u Bah Himalaya u la ong ba kila aiti ka shithi iehnoh ïa ka kam kum ki MLA ha u Lamphang ban treikam noh mardor bad u Lamphrang u la pdiang ïa kane ka shithi.
“Ngi baroh shen  ngin pynïasoh noh sha ka BJP bad ka rai ban pynïasoh sha ka BJP ka long wanrah ïa ka roi ka par ha ka jylla baroh kawei", u la ong.
“Ka jylla kumba ka long mynta ka donkam shibun ki kam pynroi, ka donkam ïa ka jingïarap pisa bad na baroh ki liang khamtam ha lor ka jingtehlakam ïa ka shong suk shong shngaiñ ha ka jylla"u la bynrap.
U Bah Shangpliang u la ong ba baroh ki la pdiang ïa ka BJP namar ba ki kwah ïa ka jingkylla ha ka jylla baroh kawei, bad kin sa pynïasoh lang ha kajuh ka por sha ka BJP.
Haba kyntait ïa ki khubor pynbudnam ïa ka BJP, u Bah Shangpliang u la ong ba ka jingong ba ka BJP ba ki paidbah ka jylla kim pdiang ïa ka, ka long ka ba bakla, namar 5 snem mynshwa bad mynta ka la ïapher bak ly-bak.
“Mynta shaduh ki thaiñ nongkyndong, ki la tip halor ka roi ka par ba la wanrah da ka BJP, ka jingai khaw ei, ka jingaiei ka bording, ka um dih, ka lyer shet bad ka skhim ban shna ïing ïa kiba duk bad ki paidbah hi ki lah ban batai ïa kaei kaba donkam.
Kane ka dei ka sur jong ki paidbah kaba ki khlem ïoh eiei na ka sorkar barim, kumta ki kwah ban ïohi ïa ka jingkylla", u la bynrap.
Katba u MLA na Baghmara constituency, u Samuel Sangma ryngkat ka jingsynran lang u MLA ka BJP u Bah AL Hek, hadien katto katne por ba ki lai ngut ki MLA ki la aiti ka shithi ban hiar shuki noh kum ki MLA ,u la bud bad aiti ïa ka shithi hiar shuki noh  kum u MLA ha u Lamphang ka ïingdorbar  thawaiñ u Bah Metbah Lyngdoh.
U Samuel u dei u MLA ka Baghmara u ba la jop ïa ka ilekshon ha u snem 2018 kum u kyrtong shimet bad ha ka  16 tarik u Nailur 2018 u la pynïasoh kum u Associate Member sha ka seng  UDP kum u MLA khlem seng.
U MLA ka Nongkrem Constituency u bah Lambor Malgniang u la pynpaw ïa ka jingbym sngewïahap halor ka jingphah tohkit ha ka CBI ïa ka jingjia Mukroh namar kane kan dang bam por.
Haba kren sha ki lad pathai khubor mynta ka sngi, u bah Lambor u la pynrem jur ïa ka sorkar Assam kaba hapdeng ka jingïakren ban pynbeit ïa u pud u sam da ka lynti ba beit; hynrei wan jia ka jingjia kaba sngewsih.
U bah Lambor u la ong, “Kaba kham sngew lyngngoh bad thamula ka long ba ki pulit Assam ki la wan rung ha ka jaka bym don ka jingïakajia bad ka jingleh ka sorkar Assam ka pynartatien ïa ki nongïalam ba ki jaka bym don ka jingïakajia ki wan bad siat pathar te ngin ïakren kumno pat ïa ki jaka ba don ka jingïakajia hapdeng ki ar jylla.
"U la ong ba kaba kham bitar ka long ba balei ki pynumsnam ïa ki bym don tiar ïaleh ‘hynrei kiba dei tang ki nongrep bad ka bor pulit Meghalaya ka tlot haduh katta katta, ïa kaba ym khmih lynti ban poi haduh katne bad wat ki pulit ruh ki hap ïa rieh lang bad u paidbah ha ka por ba jia kane ka jingjia’.
“Kane ka dei ka jingtieng bad lada shi kilometer ki la wan ban rung bad siat pathar kata ka mut ki dei ki lehnoh ka sorkar Assam," u la bynrap.
U bah Lambor u la ong ruh ba kum kine ki jingjia ym dei ban ailad  bad dei ban bud ïa ka jylla Mizoram bad lah dei ban ai hukum ban siat lang ïa kiba rung haduh ka jylla.
“Nga sngew ban ong ba na ka por sha ka por hapoh ka ïingdorbar thawaiñ nga la wanrah ïa kane ka mat ban thaw da ka Meghalaya Regiment ban buh da ki briew lajong ban ïada ïa ka khappud," u la bynrap.
U bah Lambor u la ther tyngeh ruh ia umyntri rangbah ka jylla Assam bad u la kam ba kiba siat ki dei ki lehnoh kiba wan da ka Uniform Assam Police ‘kaba imat ka Assam ka la pynmih ïa ka kynhun lehnnoh Assam ban siat ïa ki briew ka jylla Meghalaya.
“Halor kane ka jingjia ban ap ïa ka jingtohkit CBI, kan bam por da ki snem.
Ngi kwah ban shimkhia kyrkieh bad lano ngin ap ïa ka CBI.
Dei ban kem mardor ïa kiba donkti bad lada ki pulit jylla ki biang, ki lah dei ban siat beit ïa ki pulit Assam, hangto hangto bad lada ap ïa ka jingtohkit CBI baroh la ïa klet lut hynrei dei ban shim ka sienjam kaba mardor ïa kiba donkti ban pynïap ïa kine ki briew kiba lui lui," u la ong.
“Ka jingpynpaw jingbitar ki seng ka dei bad mano bym dom ïa kane bad ngi dei ki jaitbynriew kaba ritpaid, kane ka paw ka jingbymlerkam ka sorkar jylla bad ka mat jingpynbeit ïa u pud u sam ka la i artatien bad ka don ka jingbitar bad hap ban ïakhih namar ba ki la bakla.
Hynrei kane ka por ba ki khynnah skul ki hap leh exam bad ki nongrep kin hap die ïa ki marbam, kin ïakhih jai jai bad ngi ai ka jingkyrshan ïa ki ban ïakhih ban ïoh ïa ka jingdawa ban pynshitom ïa kiba donkti ban pynïap ïa ki nongshong shnong," u la bynrap.
Ka Dorbar Shnong Rangthong, South West Khasi Hills District ha ka 25 tarik u Naiwieng 2022 ka la pynkup burom ïa ka kong Victorealness Syiemlieh kaba la wanrah nam wanrah burom ïa ka jylla bad ia ka shnong baroh kawei lyngba ka jingïoh pdiang ia ka Florence Nightingale Award 2021 na ka President ka ri India ka Droepadi Murmu ha ka 7 tarik u Naiwieng ha Rashtrapati Bhawan ha Nongbah Delhi.
Kum ban shu kdew ka Kong Victorealness ka dei ruh ka kyrtong ka seng Congress ban sa ïakhun ïa ka MLA elekshon ha u 2023 na Ranikor Constituency bad ka jingïoh pdiang ïa katei ka khusnam ka dei halor ka jinglah jong ka ban ai ïa ka jingshakri ïa ki briew ha ka koit ka khiah ne ha ka imlang sahlang.
Ka kong Victorelness kaba dei ka nurse ka dei ruh kaba la shongthait na ka kam Assistant Director jong ki nurse hapoh ka Directorate ka Health Service Shillong bad ka dei ruh ka longkmie kaba ju iakit ia bha ha ka imlang sahlang bad kaba la long teng ka nongkitkam ka jingiaseng kynthei naduh ka Balang Rangthong, Presbytery bad haduh ka Synod.
Ha kane ka sngi nalor ka jingpynkup burom ka shnong, la pynkup burom ia ka kong Victorealness da ki seng bapher bapher kiba kynthup naduh ka RCCSA, VDP, RVWWO bad ka Village Organisation kiba la pynpaw ia ka jingsngew burom bad sngewnguh bad ai ruh ka jingkitbiok kitrwiang ia kane ka longkmie.
Ha kane ka sngi pynkup burom la pynwai ia ka jingialang da ka jingrwai pynwai na u Kitborlang Nongrem uba dei Myntri Shnong bad jingduwai pynwai na ka kong Ninety Milian Shangdiar.
Ka MLA jong ka East Shillong ka Kong Ampareen Lyngdoh, ka la kyntu ïa ki khun samla ba kim dei ban ‘ïa umsnam na ka jingumsnam’, bad ki dei ban ïaishah bad ap ïa ka jingtohkit jong ka CBI halor ka jingshah siat ïap ki san ngut ki rangbah Khasi ha ka shnong Mukroh, West Jaiñtia Hills District, ha ka 22 tarik Naiwieng, 2022.
Haba ïakren bad ki lad pathai khubor, na ka liang ka Kong Lyngdoh, ka la ong ba ka dei ka jingjia kaba khlem poi pyrkhat, ‘khamtam ha kum kane ka por ba ka Ri bad ka jylla ka dang ïaleh ban ïakren ïa ka jingsuk, bad ka long kaba sngewsih’.
“Kum ka nongmihkhmat kaba la shah jied ha u paidbah, nga sngew ban ong ba wat ju pat shim kano kano ka rai halor ka jingjia ha Mukroh, namar ba ngi shu tip ba ka don ka jingshah shim ka jingim jong ki san ngut ki nongshong shnong jong ka jylla bad nga pynrem jur ïa baroh kito kiba la leh khlem da don kano kano ka jingïohi jngai ïa ka ban sa jia hadien," la ong ka Kong Ampareen.
