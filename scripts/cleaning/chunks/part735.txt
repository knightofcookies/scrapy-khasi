Mynta u snem ka theme jong ka MET Gala ka dei kaba pher bha bad ki nongwan shim bynta ha kane ka rynsan kin long ki khlur ak phlim, nongrwai, Model, nongshna phlim bad kiwei kiwei.
U khlur ialehkai kawang Sum ba pawnam bha ka India u Neeraj Chopra uba dang iai bat kum u lahduh Olympic bad Diamond League, un pynkhreh mynta na ka bynta ka jingiada ka jong u ia la ka jong ka khusnam da kaba shimbynta ha ka lympung ialehkai ha Qatar ka Doha Meeting jong ka Diamond League Series ha ka 5 tarik u bnai ban wan.
Kumta u Chopra un sa ioh ruh ka lad ha ka jingpyniasohlang da u lahduh ha ka pyrthei u Anderson Peters na Granada bad u  Jakub Vadlejch na Czech Republic ha ka jingiai ap khmih lynti ka jong ki na ka bynta ka jingiakynduh iakhun hapdeng kitei ki rangialehkai.
Shuh shuh ruh u Chopra uba lah iai pynjanai shuh shuh ia ka jinglong ba kynsai ka jong u ha ka kam ialehkai da kumba 2 mitar ha ka jinglang ban kawang ia u Sum ha ka jingjngai kaba 89.
94m ha u snem ba lah dep ha  BAUHAUS-Galan ha Stockholm, u lah shah pynkup ruh da ka  khet jingjop ha ka lympung Diamond League ha u snem 2022.
Hynrei u long pat u rangialehkai uba lah duh noh ia ka Doha Leg jong ka Diamond League ha u snem ba lah dep.
Kumta ha katei ka lympung ialehkai ka ban wan, yn sa mihkhmat ruh da  u Peters u nongjop da 93.
07m (Personal Best) ha ka jingiakhun ba lah dep long katei ka lympung ha Doha ha kaba un iakynduh paramarwei bad u Chopra uba ialeh na ka bynta ban kynjoh sha ka jingkawang Sum ba nyngkong da 90m ha ka aiom ialehkai kaba thymmai bad u Vadlejch uba lah wan ba-ar ha ka European Championships bad nongkhur takma Rnong ha ka Eugene World Athletics Championships bad u Vadlejch ruh kumjuh  uba lah thaw ia ka rekod ha ka Doha leg da ka jinglah ban kawang Sum ha ka jingjngai kaba 90.
88m ha ka jingpyrshang kaba nyngkong.
Kumta ia kitei ki lai ngut ki nongialehkai ba pawkhmat yn sa synranglang ruh da u lahduh ha ka European  u Julian Weber na Germany, uba lah wan ba saw ha ka Olympic bad World Championships, Keshorn Walcott  bad  Julius Yego kiba long kiwei pat ki nongialehkai ki ban shimbynta ha ka lympung.
Kumba ka paw haduh mynta-mynne hi ka long ba ka lympung ialehkai Kriket jong ka ri India kaba pawnam tam ha kylleng ka pyrthei ka Indian Premier League (IPL) khamtam eh jong ka aiom ialehkai mynta u snem, ka iai sah kum kawei na ki jingialehkai ba kongsan tam eh jong ka jingiakhun T20 League ha ka pyrthei.
Shuh shuh ruh la ka long ha ka liang ka pla pisa ba katei ka lympung ka don bynta, ka jingshimbynta jong ki rang-ialehkai ba pawnam ha ka pyrthei ne ka jingdon jong ki lad pathai khubor na ka bynta ban byrta ia ki jingialehkai ha kylleng, katei ka lympung ka iaisah kum ka bym lah ban ianujor satia ynda ianujor ia ka bad kiwei pat ki jingialehkai T20 Leagues ha kylleng ka pyrthei.
Kumta ruh kiei kiei baroh ki lah ban kylla noh shen; ha kaba na ka liang jong ka ri Saudi Arabia ka pynpaw mynta ia ka jingtyrwa sha ki trai baroh jong katei ka lympung ialehkai ban plie lem ia ka lad ka lynti na ka bynta ban thaw ia ka lympung ialehkai T20 League ba riewspah tam ha ka pyrthei bad ha ri Gulf  kumjuh.
Da ka jingiai pynlut bun ka song pisa ha kiwei pat ki kam ialehkai kum ha ka jingialehkai phutbol bad Formula 1, katei ka ri mynta ka kynti ka phaikhmat ruh sha katei ka jait jingialehkai na ka bynta ban iai pynriewspah shuh shuh ia ka.
Hynrei kumba ka paw mynta ka long ba ka BCCI ka lah khang ia ki nongialehkai Kriket ka ri na ka ban shimbynta ha ki jingialehkai League kiba long Shabar na ka ri India.
Pynban katei ka jingtyrwa kaba lah wan na ka sorkar jong katei ka ri  halor kata ka jingthaw thymmai noh ia ka T20 league, ka paw mynta ba ka BCCI ka lah ban pynkylla noh ia katei ka nongrim kaba ka iengskhem mynta.
Kiwei pat ki tyllong khubor ki iathuh ba ka jingiakren hapdeng ki arliang mamla halor katei ka bynta ka lah nang iaid shakhmat bad kaba lah ruh ban shimpor haduh shi snem  tam na ka bynta ban wanrah ia u soh uba thiang bad ba jop.
Hynrei ha shuwa ba kiei kiei baroh kin urlong ha kaba iadei bad katei ka bynta, katei ka lympung kan donkam ruh ban ioh ia ka jingiarap pisa bad ka jingbit na ka International Cricket Council (ICC).
Hynrei ym pat shym la slem satia ba na ka liang jong u Chairman ka ICC u Greg Barclay u lah dep ban pyntip ruh ba ka  ri Saudi Arabia ka pynpaw mynta ia ka jingkwah jong ka ia ka jingialehkai Kriket ha ka ri.
Katkum ka kaiphod, kiba bun na ki  nongmihkhmat jong ka sorkar Saudi Arabia bad ki nongkhaii ba pawnam katei ka ri, ki lah dep ban sakhi ia ka rukom ialehkai Kriket ha ka ri India baroh kawei da kaba phaikhmat ruh ban ioh ia ki trai jong katei ka lympung bad  ruh ia ki nongkitkam ka BCCI na ka bynta ka jongthmu jong ka ha kaba iadei bad ka lympung kaba lah ruh ban ienglang ha kajuh ka kyrdan bad ka IPL ha kaba iadei bad ka pla pisa ka jong ka.
Ka jinglah ban urlong ha ka ban pynlong ia ka lympung ialehkai Asia Cup  shisien shi  snem, ka jingialehkai ba nyngkong ne wat ha kylleng jong ka IPL ha Saudi Arabia lah pynpaw mynta ba ki don ha ka jingthmu bad ka jingpynkhreh na ka bynta ban pynurlong ia ki.
Hadien 8 snem ba ka la iapait iapra ki dkhot ka kynhun rwai One Direction ki la shim ia ka rai ban ialong biang kawei bad kane ka kynhun kan sa wan ban shim bynta lang ruh ha ka sngi ba khatduh ba u James Corden un pynkut ia ka jingpyniaid jong u ia ka ‘The Late Late Show’.
Ki dkhot ka One Direction kiba kynthup u Harry Styles, Liam Payne,  Louis Tomlinson, Niall Horan bad Zayn Malik kin sa iakynduh biang ha ka sien nyngkong hadien 8 snem ha ka show ba khatduh jong u James Corden bad ha kajuh ka por rai ruh ban ialong biang kawei kumba long ha ki snem ba la leit.
Kane ka jingiakynduh lang jong baroh ki dkhot ka One Direction ka dei hadien ba baroh ki la iarailang halor kane.
Ka One Direction ka la pait la pra noh hadien ba u Zayn Malik ula iehnoh nyngkong eh ia ka ha u 2015 na ka daw ba u kwah ban rwai noh marwei.
Tang hadien katto katne snem sa kiwei kiwei de ki dkhot jong kane ka kynhun ki la iamih lang noh bad khatduh la pynduh pyndam noh syndon ia ka One Direction.
Ha ka show ba khatduh eh ba u James Corden un pyniaid ki ban wan shim bynta kin kynthup ruh u Tom Cruise, Ben Affleck, Mila Kunis, Seth Meyers, Kate Hudson, Bryan Cranston, Billy Porter bad Sharon Stone.
U James Corden ula pyniaid ia ka Late Late Show la bun bun snem mynta ha kaba la wan ban shim bynta da ki nongrwai bad khlur ak phlim.
Ha ka jingiaknieh rah namlahduh na ka 57kg Freestyle  ha ka lympung ialympat kaba long mynta ka Asian Wrestling Championship, ka khubor ka iathuh ba uwei na ki rangialympat ka ri u Aman Sehrawat u la lah ban khur noh shalade ia katei ka nam jop hadien ka jinglah ban pynrem noh ia u rangialympat na Kyrgyzstan u Almaz Smanbekov  da 9-4.
Ha kata ka jingiakhun phainal ki arngut, u Aman uba bat ruh kum u lahduh ha ka U-23, u lah shimpor katto katne  na ka bynta ban khur ka 1 dor-thong shakhmat  ha ka por ba u Almaz u lah buh ialade ha ka por kaba  biang ha ka jingiakhun.
Ha ka jingiakhun, u Almaz  u lah iakhun da kaba tyngeh lyngba ka jingpynliem ia u nongiakhun pyrshah na ka bynta ban tam shakhmat da 2-1, hynrei u Aman u iai shaniah ha ka jingiakhun tyngeh ka jong u na ka bynta ban wanphai biang sha ka lynti iakhun kaba dei bad tam shakhmat  da 3-2 hadien ka jingiakhun kaba nyngkong.
Katba ka jingiakhun ka dang iaid shakhmat, utei u rangialehkai ka ri  u lah pyni ia kata ka jingiakhun ka bym shongthait ka jong u na ka bynta ban kamai shuh shuh sa saw dor-thong.
U Aman u iaisah ha ka jingpynjai-jai ialade bad pyndep ruh ia ka jingiakhun baroh kawei na ka bynta ban khur ia ka jingjop balai.
Kham hashuwa, u Aman u lah jop pyrshah ia u nongialympat na Japan u  Rikuto Arai da 7-1 bad ia u nongialympat na China u Wanhao Zou da 7-4 ha ka jingiaid lynti jong u sha ka jingiakhun phainal.
Ha kawei pat ka jingiakhun, u Deepak (79kg) u lah pynioh takma Rnong na bynta ka ri  hadien ka jinglah ban pynrem noh ia u nongialympat na Mongolia u Byambadorj Bat Erdene da 4-1 hynrei uba lah shah rem noh da 0-10 ha u nongialehkai na Uzbekistan u Bekzod Abdulrakhmonov ha ka semifinal.
Shuh shuh ruh u Deepak u lah pynliem noh ia u nongiakhun pyrshah na Tajikistan u  Shuhrat Bozorov da 12-1 ha ka jingiakhun jong ki na bynta ka takma Rnong.
Kumta ruh u Deepak Nehra (97kg) u lah duh noh ban khur takma Rnong da 9-12 shah pynliem ha u nongialehkai na Uzbekistan u Makhsud Veysalov.
Ka kynhun ïalehkai jong ka GRC Girls Nongpyndeng bad ka Mawkadiang FC ki la rah ïa ka nam lahduh ha ka lympung ïalehkai ba la tip kum ka West Khasi Hills Block Level Under-12 Chief Minister Open Football Tournament 2023 ha Nongstoiñ Block ha ka sngi Thohdieng.
Ha ka jingïakhun final jong ki kynthei ba la pynïaid da ka shlem treikam ka District Sports Officer (DSO) West Khasi Hills, ka GRC Nongpyndeng ka la  pynliem noh ïa ka Nongstoiñ SS&CC da 5-0 kol ha madan NDSA Nongpyndeng.
Ka Ibatyngkai Nongsiej ka la khur ïa ka hat-trick da kaba ïoh thep kol ha ka minit kaba 4, 20 bad 30.
Katba ïa kiwei pat ki kol la thep da ka Genesha Lyngdoh ha ka minit 27, bad ha ka minit 36 la ïoh ban thep da ka Daficare Lyngkhoi.
Haba phai pat sha ka jingïakhun jong ki shynrang, ka Mawkadiang SC jop da 4-3 kol ïa ka GRC ‘A’ Nongpyndeng.
Ïa ki saw tylli ki kol jong ka Mawkadiang SC la ïoh ban thep marwei da u Raphel Nongsiej ha ka minit ba 1, 13, 19 & 60, katba ïa ki lai tylli ki kol jong ka GRC ‘A’ Nongpyndeng la ïoh ban thep da u Paulmicky Nongsiej ha ka minit 22, u Jerryphrangson Wahlang ha ka minit 25 bad ïa kawei pat la kum thep hi da uwei na ki rangïalehkai ka Mawkadiang ha ka minit 47.
Ïa ki khusnam sha kine ki kynhun la sam da u Mynrti Mawkhlam Nongpyndeng u Bah V.
Sohlang Piaw kum u kongsan ha ka jingdon lang ruh ka DSO Kong Balarina Syiem bad kiwei kiwei kiba la sam ruh ïa ki khusnam sha baroh ar tylli ki kynhun kiba long da ki syrnod ha ryngkat ki trophy kumjuh ki takma.
Ka Pay For Right Football Academy ka la pynjem khnapa ka Mawkriah West SC haduh 12-0 kol na ka bynta ban btenga ka jingjop ba ar ha ka lympungalehkai Under-10 (Boys) Football League 2023 ha ka sngi Thohdieng ha madan Polo.
U S.
Nongbri bad u W.
Kharsati ki la thep mar ar kol, katba ïa ki shi kol la thep da u Breden, S.
Nongbri, A.
Kurbah, K.
Rapsang, E.
Shabong, S.
Nongbri, Nathanial bad u Aaron.
Ha ka jingalehkai kaba nyngkong ka PFR ka la jop da 5-0 kola ka Mawpat SC.
Kumta kane ka kynhun ka la kamai 6 dor-thong (point) na ki ar sienakhun bad ka la bata ka kyrdan ba khlieh na ka Group-A.
Ka jingalehkai ha ka sngi Saitjaiñ kan long hapdeng ka Rangdajied United FC pyrshaha ka Them Rangshken ACC ha ka por 10 baje mynstep, ka Mawlai SS&CCa ka Madanrting SC ha ka por 11:30 mynstep, ka Summit Academya ka Mawreng SC ha ka por 1:30 noh phai sngi, ka Kick Start FT Academya ka Sohryngkham SC ha ka por 3 baje bad ka Mawpat SCa ka Mylliem Grassroot ha ka 4:15 janmiet.
Ka District Level Chief Minister’s Inter-School Athletic Meet 2023 ba la pynïaid da ka shlem treikam jong ka District Sports Officer (DSO), North Garo Hills ka la poi sha kaba kut ha ka sngi Thohdieng ha Resubelpara.
Ha kane ka sngi la ïadon lang ka Diana G.
Sangma, MCD, EAC North Garo Hills District kum ka kongsan ha ka ryngkat ka DSO Kong Linza Fenny Syiem bad kiwei kiba la shah khot sngewbha.
Ka skul kaba la khur ïa ka nam jop ha ka Under-14 jong ki shynrang bad kynthei la rah da ka Babukona Upgraded U.
P.
School bad ïa ka kyrdan ba-ar la ïoh da ka Montfort Higher Sec.
SchoolKa Govt.
RMSA Sec.
School ka la jop ha ka Under-16 bad ïa ka kyrdan ba-ar la ïoh da ka Daram Union Sec.
School.
Katba ha ka kyrdan ïalehkai jong ka Under-18 la rah da ka Resu Union Sec.
School bad ïa ka kyrdan ba-ar la ïoh da ka St.
Thomas Hr.
Sec.
School.
Ha kane ka lympung la wan ïashim bynta da 22 tylli ki skul kiba na katei ka district ha ki lai tylli ki kyrdan ïalehkai.
Lyngba kane ka lympung ïalehkai kaba lai sngi kynthih, katei ka shlem treikam kan sa jied ïa ki nongïalehkai kiba kynsai ki ban mihkhmat ïa ka district sha ka State Level ka ban sa long shen ha ka nongbah Shillong.
Ha kine ki sngi da ka jingkiew sted ki kor ki bor, ki la mih bun kiba sngew ïalade ba ki dei ki nongpathai khubor khlem da tip ïa ki kyndon kiba kum ki nongthoh/nongpathai khubor ba paka ki hap ban bud.
Ka jingwan jong ka ‘YouTube’ ka la plie lad ïa kiba bun ban don la ki jong ki ‘channel’.
Ha ka jingkwah ban kiew sted bad ban ïoh kamai kham bun, ki la mih ki nongpyllait khubor ki bym ithuh ithaw shuh haduh ba ka la pynkulmar jingmut ïa ki nongpeit.
Kane ka dei kaba jia ha kylleng ka pyrthei bad ka Ri ruh kumjuh haduh ba ka Sorkar India ka la hap ban shim ïa ki sienjam kiba tyngeh ban khang syndon ïa kito ki ‘channel’ kiba shu pynmih khubor kat kaba ïoh bad kat kaba lap khlem da wad bniah shwa ïa ki jingshisha.
Nalorkata, ki la don da ki spah tylli ki ‘YouTube Channel’ kiba la shah khang namar ki ïalam bakla ïa ki nongpeit da kaba pyni da ki khubor lamler bad thaw nang.
Ka dei ka hok jong ki paidbah ban tip ïa ki jingjia bapher-bapher ha baroh ki liang.
Hynrei ki don da ki lynti bad ki kyndon ha ka rukom pathai ïa ki khubor bad ym ban shu pynmih kat kaba ïoh khlem da wad bniah shwa ïa ki jingshisha.
Ka jingshongshit ban ïoh bun ki nongpeit bad pisa ka pynlong ïa ki katto katne ban ym pynleit jingmut shuh ha ki jingshisha.
Ki la shu leh dusmon ïa ka rukom pathai khubor kaba wanrah ïa ki jingktah kiba bun.
Tang namar kawei ka khubor ka bym don jingshisha, ka Ri baroh kawei ka lah ban pluh.
Don ruh kiba pynmih ïa ki khubor da ka jingthmu ban wanrah ïa ka huri-hura hapdeng ki jaitbynriew bapher-bapher.
Ki pyni ïa ki dur ki dar ki bym ïahap haei-haei ruh bad ka khubor tang ban ïohlad ban kynshoit ïa ki briew.
Ki don napdeng ki nongpeit ki bym kot jingmut ha ka pyrkhat ka pyrdaiñ kiba kum ngop ha kita ki jait khubor bad ki sdang ban leh ïa ki kam kiba ktah ïa ka shongsuk shongsaiñ.
Lada kwah ban pynmih khubor haduh katta-katta, dei ban sngewthuh shwa ïa ka kamram bad jingkitkhlieh.
Ha kane ka Ri bad ka pyrthei, ki don ki lad pathai khubor kiba la ïoh jingithuh da ka aiñ.
Ki don ruh ki nongthoh khubor kiba la da pyndep ïa ki jingpule kiba don jingïadei bad ki kam pathai khubor.
Kim dei kiba shu leh lamwir khlem da sngewthuh ïa ki aiñ.
Hynrei namar ka jingkiew sted ki kor ki bor, ki riew paidbah ki bym pat sngewthuh ne tip ïa ki aiñ bad ka kamram jong ki nongthoh khubor kiba paka, ki sdang ban pyrthuh bud.
Tangba ha kata ka jingpyrshang ban pyrthuh bud, ki poi pynban sha ka jingleh kulmar kaba wanrah ïa ka jingktah ha ki liang bapher-bapher.
Kam don jingkhang ïano-ïano ban long nongthoh/nongpathai khubor tangba ki don pat da ki kyndon kiba hap ban bud bad ki rukom kiba hap ban leh khnang ba ki khubor kiba phi pynmih kin long kiba shai, bym shah liang bad khamtam eh, ki bym ïalam bakla.
Ka long ka kam be-aiñ ban ïalam bakla ïa ki nongpule/nongpeit khubor bad 100 na ka 100, ki khubor ki dei ban long kiba don ïa ka jingshisha kaba mano-mano ruh kim lah ban len.
Ngi sngewdei ban kyntu ïa kito baroh kiba ju smat ban pynmih khubor hi dalade ba kin long kiba phikir haba ki pathai ïa kano-kano ka khubor.
Ka lah ban dei ka khubor kaba rit tangba lada kam don ka jingshisha, kan ïalam sha ka jingsniew.
Lada pyni beit ïa ki jingshisha kumba ki long, kam don jingpher eiei wat lada ki dei ki khubor kiba lah ban wanrah ïa ka jingïakhluit.
Ka jingshisha ka dei ban neh beit ka jingshisha.
Ban ïoh ïa ka jingshaniah jong ki nongpeit/nongpule kam dei kaba suk, hynrei ban duh pat ïa kata, kam dei kaba eh.
Lada bakla tang shisien ha ka rukom ai khubor, tang katta ki paidbah kin duh jingshaniah.
Ynnai ïa peit than ïa kata ka lad kamai pisa namar ka pisa kam myntoi haba shu nang tang ban ïalam bakla bad ban pynshit ïa ki briew.
Kiar na kaba ïalam bakla ne kynshoit ïa ki briew kiba lui-lui bad kiba dang duna ïa ka jingsngewthuh.
Ngi dei ruh ban kynmaw ba ka Sorkar India ka don ki tnat syntiat kiba khlaiñ bad kiba peitngor ïa ka jingïaid ki ‘YouTube Channel’ ha kylleng ka Ri.
Dei ban husiar bha haba kito ki bym pat dei ki nongthoh/nongpathai khubor ba paka ki pynmih ïa ki khubor bapher-bapher.
Bad na ka liang ki nongpeit/nongpule ruh kin hap ban husiar kiba kumno ki ‘channel’ ki peit ïoh ki shu shah ïalam bakla ei kha-ma-kha.
Ka kam thoh/pathai khubor kam dei kaba suk namar ha kane ka pyrthei, kiba bun kim kwah shuh ban ïathuh ïa ki jingshisha kumba ki dei ban long.
Namarkata, ki nongthoh/nongpathai khubor ba paka ki hap ban pynlut por bad sngi ban tih bniah ïa ki jingshisha baroh hashwa ban pynmih ne pyni sha ki paidbah khnang ba kan ym don kano-kano ka jingleh bakla.
Ka Little Stars Football Academy bad ka Rahjingshai S.
C.
S.
C kiba na ka Mairang Block ki la khur ïa ka nam lahduh ha ka Chief Minister Under-12 District Level Open Football Tournament jong ka Eastern West Khasi Hills District.
Ïa kane ka lympung ïalehkai ki khynnah la pynïaid da ka shlem treikam jong ka District Sports Officer (DSO), Eastern West Khasi Hills District ha madan Dommawlum kaba ha Pyndengumïong, Mairang.
Ha katei ka jingïakhun final jong ki kynthei kaba la long ha ka sngi Thohdieng, ka Little Stars (Mairang block) ka la pynliem noh ïa ka Nongshillong School (Mawthadraishan Block) da 5-0 kol.
Katba ha ka liang ki shynrang, ka Rahjingshai (Mairang Block) ka la jop da 2-1 kol pyrshah ïa ka St.
Joseph Higher Secondary School (Mawthadraishan Block).
Ïa ki khusnam sha ki nongjop la sam da u MDC ka Mairang u Bah Batskhem Ryntathiang kum u kongsan, kumjuh ka DSO Kong Balarina Syiem, Bah M.
S.
Lyngkhoi, Bah Glovis Basaïawmoit bad kiwei.
Ka Shillong Lajong Football Club kan pynkhreh ïa ka jingïalehkai kaba khatduh ha ka Second Division League 2022-23 pyrshah ïa ka East Bengal ka ban long mynta ka sngi Saitjaiñ ha ka nongbah Shillong.
Kane ka kynhun ka la hiar sha ka kyrdan ba-ar hadien ba ka la mad ïa ka jingshah rem ha ka United Sports Club da 2-1 kol ha ka Lah Sngi U Blei ha Kolkata.
Te kumta ha kane ka jingïakhun kaba khatduh ka donkam ban khur ïa ka jingjop khnang ba kan nangjam sha kawei pat ka wat jingïakhun.
Katba ka United kan ïakhun pyrshah ïa ka Diamond Rock ha Balaghat, Madhya Pradesh.
Kumba ka paw ka United ka la bat ïa ka kyrdan ba hakhlieh ha ka Group-B ha kaba ka la kamai 11 point, katba ka Lajong ka la kamai 10 point na ki san sien ïakhun.
Ka Syngkhong Rympei Thymmai (SRT) ka la mih shakhmat ban pynpaw ïa ka jingpyrshah halor ka jingbym ai syrnod Scheduled Tribe (ST) ïa ki khun ki kti kiba shim ïa ka jait ka kynja na u kpa bad ym na ka kmie.
Kawei na ki daw jong ka jinglong kyrpang ki Khasi bad Garo ka dei namar ki shim ïa ka jait ka kynja na ka kynthei bad ym na u shynrang.
Kane ka la neh da ki bun tylli ki snem bad na kawei ka pateng sha kawei pat.
Ka Khasi Hills Autonomous District Council ka la pyntreikam ïa ka Khasi Social Custom of Lineage Act, 1997 ban pynneh ïa ka jinglong kyrpang jong ngi ki Khasi.
Dang shen, ka KHADC ka la ong ba kan ym ai syrnod ST ïa kito ki Khasi kiba shim jait na u kpa.
Lehse, kan bha lada ïa kane ka mat ka SRT kan rah sha kano-kano ka ïingbishar la ka dei ka High Court ne ka Supreme Court khnang ba kan shai katkum ki aiñ.
Mynta la saw-san snem, ka SRT ka la ong ba ki la don bun kiba khlem ïoh ïa ka syrnod Scheduled Tribe na ka daw ba ki la shim jait na u kpa bad ba ka shlem treikam jong u Deputy Commissioner ka shu buh sharud ïa ki kot ki sla jong kiba pan syrnod Scheduled Tribe shisien ba la sngewthuh ba ki nongpan ki dei kiba la shim jait na u kpa.
Ka jingpyntreikam ïa katei ka aiñ jong ka KHADC ka la pynlong ïa ki khun ki kti kiba shim jait na u kpa ban ym ïoh satia ïa ki syrnod ST, la ong ka SRT.
Kane ka kynhun, kaba ki dkhot ki dei kito kiba la shim jait na u kpa lane kiba sngewïahap bad ka saiñdur ba dei ban shim jait noh na u kpa bad ym shuh na ka kmie, ka la pynpaw ba ka tnat Social Welfare jong ka sorkar jylla ha u snem 2020 ka la pynmih ïa ka hukum sha ki Deputy Commissioner ka East bad West Khasi Hills District ha kaba la ong ba ka Lineage Act kam khang satia ban ai syrnod Scheduled Tribe wat lada kiba pan syrnod ki dei kiba shim jait na u kpa.
Watla katta ruh, ka jingpynsangeh ban ai syrnod ST sha kiba shim jait na u kpa ka dang ïaid haduh mynta.
Ngim lah ban khang ïa kino-kino ki longïing longsem kiba kwah ban pynkylla ïa ka rukom shim jait shim kynja, hynrei ki don pat ki bor jong ka aiñ kiba kwah beit ba ka jingshim jait ka dei ban long na ka kynthei.
Ngi lah ban kdew ba ka kheiñ kur ka ïaid na ka kynthei katba ka kheiñ kha ka ïaid na u shynrang.
Lada pynïabakla ïa kine, shaei kan poi kata ka kheiñ kur kheiñ kha? Ka long kaba mynsaw ban pynbakla da kaba pynlong kur ïa ki kha, bad kha ïa ki kur.
Ka shongkha shongman hadien katto katne pateng ka lah ban bakla bad kan ïalam sha ka jingmynsaw bad sha ka shong ma shong sang.
Namarkata, ka dei ban don ka jingïapynbeit da ki Seng Kur halor kane bad ban ïakren bad ïathir bha naba ka dei ka mat kaba ktah ïa ka jaitbynriew Khasi baroh kawei.
Ngi ïohi ba ki don ruh ki khun ki kti kiba la sdang ban ai ar tylli ki jait – kawei jong ka kmie bad kawei jong u kpa.
Kumno u juh ne kajuh ka briew kin don artylli ki jait Khasi? Kumno ka aiñ ka kren halor kane pat ka jingleh kaba pynkulmar jingmut? Kine ki jingleh khyllah ki pynbakla ïa ka jinglong jong ngi kum ka jaitbynriew ïa kaba la seng halor ka nongrim ba ki khun ki kti Khasi ki dei ban shim ïa ka jait ka kynja tang na ka kmie kaba pun ba kha ïa ki.
Ngi lah ban ïa woh dong woh daw ïa ka jingbym biang jong kane ka rukom, kata kam pher.
Ka jaitbynriew ka bym ïatai bad ïathir halor ki mat ki jura ka dei kaba la ïap.
Ngi dei ban ïatai.
Hynrei ka long pat kaba ma shikatdei ban ïaleh kulmar namar ma ngi ki Khasi ngi dang tip ïa kata ka kheiñ kur kheiñ kha.
Lada kam don kane ka jingkheiñ kaba la seng naduh hyndai, lehse ngi lah ban ïa ïaid katba ngi sngewbit.
Ka la dei ka por ïa ka KHADC, SRT bad baroh ki Seng Kur ba kin ïakynduh bad ban ïathir janai halor katei ka bynta.
Ka mat kam dei eh kata ka jingïoh ne ka jingbym ïoh ïa ki syrnod Scheduled Tribe.
Ki jingïakren ki dei ban long kiba kham ïar ban peit ïa kata ka rukom kheiñ kur kheiñ kha khnang ba kan ym buh jingeh ïa ki pateng ban wan jong ka jaitbynriew kaba shi troh.
Lada ki jingïakren kim poi shaei-shaei, lehse kan kham shai ban leit sha ïingbishar ka ban peit lut nadong shadong hashwa ban ai ïa ka rai jong ka.
U briew u la stad mynta haduh u la leit ngam shapoh ki um duriaw bah bad u la leit her sha sahit bneng bad ha ki met bneng ban leit iuhkjat kum ha u bnai bad kiwei kiwei.
Hynrei ym don uba lah ban pynjlan bad pynlyngkot ia ka rta la jong.
Kumjuh ym don u briew uba lah ban pynioh kyrpang ialade ha ka hima u Blei.
Namar ha ka hima u Blei ym don jingiapher shuh kumba iapher ki jaitbynriew bapher bapher ha sla pyrthei.
Baroh ha ka hima u Blei ki ia long ryngkat ym don jait ba poh ym don jait ba khraw.
Hangne ha pyrthei ngi don la ka jong ka jong ka kam ba ngi trei bad ngi bat, kum ki nongrep kiba im da ka kam rep, ki nongkhaii kiba im ka kam khaii, ki nonghikai skul, ki nongtih shyiap tih maw, ki nongdie dukan, ki mahajon bapher bapher, ki doktor ba peit nongpang, ki nongai dawai kynbat, ki nongniah kali, ki nongniah liengsuin, kiba trei kam sorkar bad kiba trei kam iada ri kum ki shipai bad bun kiwei kiwei ki rukom im hangne ha sla pyrthei.
Hynrei kine baroh kim donbor bad kim lah ba pynjlan bad pynlyngkot ia la ka rta la jong.
Dei tang u Blei uba donbor uba lah ban leh ia kine kiei kiei baroh.
Ki jingdonkam jong u briew ha kane ka sla khyndew ki long kiba bun jait.
Hynrei, kiba u briew hi u sngewdonkam eh ha la ka jingim man ka sngi, dei ka bam – ka – dih bad ka kup ka sem.
Bad na ka bynta kine, u briew u trei – shitom man la ka sngi, bad u imsngi ha ka pyrkhat – pyrdain jong u, kumno ban pyndap na ka bynta lashai – lashisngi.
Pynban nalor kine artyli, don sa kiwei pat kiba donkam eh ia u briew.
Kine ki long ka Um, ka Lyer bad ka Ding.
Kine baroh lai, ki long ki shakri babha hynrei ki kynrad ki ba sniew shibun.
Na ka bynta kine, u briew um da donkam ban trei shitom.
Ha ka jingim jong ngi kaba man ka sngi, ngi donkam shibun eh ia ka um.
U briew, u mrad bad ki jingthung baroh kin tyrkhong bad kin iap lada ym don um.
U briew un ym lah ban pynkhreh ia la ka bam – ka – dih, khlem um, um lah ban sum ban siat ia la ki tiar ba u pyndonkam, ne ialade.
Lada ym don um.
Ia kane ngi iohi bad ngi iohmad khyndiat wat tang haba ka poi ka Tlang.
Ki umpohliew bad ki pung ki rngat, ka sla – khyndew ka tyrkhong, bad ki jingthung – jingtep baroh, kim khie kim san, bad ki iapstai – noh.
Ka lum – ka – wah baroh ka i kumba ym don jingim shuh.
Ka um ka don ruh ka bor ban pyrkhih ia ki kynja kortrei laiphew jait.
Ka lyer ka long kawei pat ka jingdonkam ka bakhraw ia u briew ne ia u mrad, ha kano kano ka jaka kaba ym don lyer, uta u briew ne uta u mrad hadien katto katne por kin iap, wat lada ki lah ban ioh ka – bam – ka – dih bad ka kup ka – sem kaba biang.
U briew bad u mrad kumjuh, ki iap jyllop hapoh um, namar kim lah ban ioh lyer.
‘Ki riewstad ki ong ba kane ka lyer ka sop ia ka sla – khyndew kumba haduh sanphew mer shajrong.
Kata ka mut, ba lada ngi kiew shajrong, palat sanphew mer ngin iap shisyndon, namar ngin ym lah ban ring ne ban pynhiar – mynsiem.
Man la ka khyllipmat, ngi don kam ka lyer ban ring – mynsiem.
Kane ka haw – haw ha ka sla khyndew jong ngi, ka long ka kynja lyer, ha kaba ngi im ngi khih.
Na ka bynta ka jingkoit – jingkhiah jong ka met jong ngi, ngi donkam borabor ka lyer ka bakhuid ka ban rung sha ki Tor jong ngi, ban pynkhuid ia ka snam ha ka met.
Sa kawei pat ka jingdonkam ka bakhraw ia u briew, ka long ka Ding.
Ka Ding ka pynih ia ka jingbam jong u briew, bad  ka pynsyaid ia u.
Ka ai jingshai ruh ia u ha ka por – miet bad haba dum.
Bun ki kynja kor – kali, la pyniaid da ka bor jong ka Ding.
Ka Ding ka long da shisha ka shakri ka babha, hynrei ka kynrad ka batriem shibun.
U briew u shna ia la ki tiar – rep bad tiar – trei kum ki mohkhiew ki wait ki lyng-ka, ki sdie bad kiwei kiwei, da ka bor jong ka Ding.
U Kamar un ym lan ban leh ei ei ruh khlem Ding, bad un ym lah ban pynioh – tiar ia ua misteri – dieng ne kiwei kiwei ki nongtrei kiba kum kita.
Khlem Ding, ki kor – kynphad kin ym lah ban ai jain ia ngi.
Kine baroh lai tylli ki jingdonkam bakhraw jong u briew, kim lonbg da lade hi, hynrei la pynlong da kiwei pat ki jinglong tynrai, kiba long ki kynja jinghaw ne Gas.
Kine ki long khamtam ka Oksijen, ka Hydrojen bad ka NitrojenNa kine baroh  lai tylli, dei ka Oksijen kaba kham kynrei eh.
Ka jingia don bynta borabor ha ka um, ha ka lyer bad ha ka ding.
Khlem ka Oksijen, ym lah ban ioh um, ne ioh lyer ne ioh ding.
Ka long ka Gas, ka bym don jingmad ne jingsma , ne rong, namarkata, ka long kaba eh shibun ban tip ba ka don ne kam don.
Ka Hydrojen ka long kawei pat ka gas, ka badonkam shibun ia u briew.
Ka long ka basting shibun, namarkata, ka lah ban kynting kham jrong ban ia ka lyer.
Kane ruh kum ka Oksijen, ka long  khlem rong, khlem jingmad bad khlem jingiw.
Hynrei, ka iapher na ka Oksijen ba kam iarap ei ei ia ka ding, la maka hi ka iing ha ka ding, hynrei kam pynmeh – ding kum ka Oksijen.
Ka Nitrojen ka long ka gas kaba kynrei tam ha ka pyrthei, ka long kumba saw ne san bynta ha ka haw haw.
Kam don jingmad bad ka long khlem rong.
Kam ing ha ka ding, bad kam kyrshan ia ka ding ha ban meh.
Kumta ka iapher na ka Oksijen bad na ka Hydrojen.
Kam ju kham iakhleh koit bad kiwei kiwei pat ki jinglong tynrai.
Da ka jingiakhleh jong ka Oksijen shibynta, bad ka Hydrojen arbynta, ngi ioh ia kawei na ki jingdonkam bakhraw ha ka jingim jong u briew, kaba long ka Um.
Haba kine artylli ki gas ki ia kynduh para maki, ka mih ka jingbthei ka bajur, bad ki pynlong um.
Kumta, ka um ba ngi ioh ban bam ban dih, bad ban sait ban khlieng, ka long da ka jingiakhleh jong kine ki artylli ki gas.
Ngi la iohi ba ka lyer ka long ka badonkam leh ia ka jingim jong u briew, namar da ka u ring – mynsiem bad u pyniar – mynsiem.
Ha ka lyer, ka Nitrojen ka kynri shibun, hynrei ha ka don ruh bun ka Oksijen.
Kane ka Oksijen, haba  ngi ring – mynsiem, ka thang ia ki jakhlia jong ka snam ha ki Tor jong ngi, bad haba ngi pynhiar – mynsiem pat, ka kynja jinghaw – rnga kaba khot ka karbon diokside ka mih  na ka met jong ngi.
Kane ka karbon diokside ka mih na ka met jong ngi.
Kane ka karbon diokside ka long ka jingbam ka babha shibun na ka bynta ki kynja – jingthung, bad ki jingthung ki ring – mynsiem ia ka kumba u briew u ring mynsiem ia ka lyer ka bakhuid.
Hynrei kine ki jingthung bad kai sladieng, ki khlei noh shabar ia ka Oksijen.
Kumta u briew bad u mrad ki ioh ia ka Oksijen na ki jingthung – jingtep, bad ki jingthung – jingtep pat ki ioh na u briew bad na ki mrad ia ka karbon diokside.
Ka Oksijen ka mih na kine ki sladieng da ka jingtrei jong ki Kjatsngi.
Kawei pat ka jindonkam bakhraw jong u briew, ka long ka Ding.
Ka Ding kam lah ban meh, ne ym lah ban ioh ding ei ei lymda don ka Oksijen, namar ka Oksijen ka iarap ia ka Ding ba kan meh.
Lada na kano kano ka jaka kaba don ding, lah ban shim – noh ia ka Oksijen kata ka ding kan lip syndon.
Haba thang ha ding, ia ka dewiong ne ka dieng ne ka kynja skum.
Kiba don karbon, ka lyer jong kata ka ding, ka iakhleh bad ka Oksijen, bad ka mih kawei ka kynja Gas kumba la ong haneng, ba la khot ka Karbon Diokside.
Na kane ka gas, ka ding ka lip noh lada ym don Oksijen.
Lada pynngam ha ka ia i diengjympruid ba la tbeh, shisyndon in lip noh.
Ka jingkhleh ia u shyiap, ka shun bad ka um, ia kaba ngi khot ka sorki, ka kylla eh kum u maw – shyiap, namarba kato ka jingkhleh ka kjit ia ka Karbon diokside na ka lyer, bad ka pynkylla ia kata ka jingiakhleh ba kan long mawshun.
Ngi iohi na kaba la ong baroh haneng, ba ka Oksijen, ka long ka badonkam eh ha ka jingim jong u briew bad u mrad.
U briew bad u mrad ki lah ban im katto katne por, khlem bam khlem dih, hynrei kin ym lah ban im khlem ka oksijen kaba don ha ka haw – haw.
Ha ka sien ba nyngkong la ong ba ha ka Sngi Balang, u President ka China u Xi Jinping u la iakren bad u President ka Ukraine u Volodymyr Zelensky ban iakren halor ki jingeh jong ka Ukraine na ka jingleit hiar thma ba khlem sangeh jong ka Russia.
Katei ka jing-iakren hapdeng u Jinping bad u Zelensky ha katei ka Sngi Balang ka long da lyngba ka phone.
Ha katei ka sngi, u Jinping u la ong ba ka China kam shym iashah liang shano-shano ruh hapdeng katei ka jingiakhun thma hapdeng ka Ukraine bad ka Russia.
Hynrei ka jingwan jong u ha kane ka por ka long ban khot ia ka Ukraine bad ka Russia ba kin pynjai-jai noh ialade bad ba kin iakren ia pynbeit noh para ma ki na ka bynta ka jingbha lang jong baroh ki ri ka pyrthei bad na ka bynta ban pynbit pynbiang ia ka ioh ka kot jong baroh ki ri kiba la shah ktah naduh ba sdang ka jingleit hiar thma jong ka Russia ia ka Ukraine ha u snem ba la leit.
La ong ba ka jingleit jurip jong u Jinping sha Russia ban leit kynduh ia u Putin ha u Lber, ka la wanrah ia ka jingpyrshah na kiba bun bad kumta ka China ka la pynpaw ba ka jingleit jurip jongka sha Russia kam long na kiwei pat ki daw hynrei ka long namar ka jing iasngewtynnad paralok jong u bad ka Russia.
Kiba bun na ki bos jong ki riewshimet kim shym la kamai, ki dukan bad ki ïew kiba don ha kylleng ki thaiñ ki la khang lut namar ka jingdon jong ka pakhang shnong kaba 12 kynta ba la khot pynlong da ka seng BJP ha ki distrtik kiba don ha Northern West Bengal hynnin ka sngi.
Ka seng BJP ka la khot pynlong ïa ka pakhang shnong ha ki phra tylli ki distrik kiba don ha ki bynta ba shaphang Shatei jong ka jylla kum shi bynta ban ïakhih halor ka jingdon ka jingpynshitom beiñ ïa ki riewlum bad halor ka jingïap jong u dkhot jong ka seng kumba la pynshisha ba u la ïap na ka daw ba u la shah siat ha ki pulit.
Kane ka pakhang shnong ka la sdang naduh ka por 6 baje mynstep ha kaba la ïohi ïa ki nongbud jong ka seng BJP ba ki la ïamih paidbah ha ki surok bad ki lynti ki synkien kiba don ha ki lad na ka bynta ban khang ïa ki kali kiba thmu ban ïaid ha ki surok.
Ki la pynlong ruh ïa ka jingïaid paidbah kum shi bynta ban ai ka jingkyrshan ïa ka jingkhot pakhang shnong.
Ha Cooch Behar distrik, wat lada ki la don ki bos sorkar kiba la treikam, ki bos jong ki riewshimet kim shym la mih ha ki surok ha ka por mynstep.
Ha Jalpaiguri distrik, kiba bun ki dukan ki la khang lut.
Ha Kadamtala, ki nongkyrshan halor ka pakhang shnong ki la leh da ka bor ban phah sangeh treikam ïa ki bus sorkar kiba treikam bad ïaid ha ki surok.
Kumba la ïoh jingtip la ong ba ki la don ki jingïakynad kiba la mih ha kiwei pat ki distrik jong ka thaiñ.
Ka thaiñ North Bengal ka kynthup ïa ka Cooch Behar, Jalpaiguri, Alipurduar, Darjeeling, Kalimpong, North Dinajpur, South Dinajpur bad  ka Malda distrik.
Ha ka sngi Palei ha ka por ba la pynbna ïa ka jingkhot pakhang shnong, u President jong ka seng BJP ha ka jylla u Sukanta Majumdar u la kynnoh ïa ka Mamata Banerjee kaba la ïalam ïa ka sorkar Trinamool Congress ba kam shym la lah ban tehlakam ïa ki kam pyntriem bad ong ba kam shym la khmih bniah kum ka nongsynshar.
Ka rai kaba la pynlong ban khot pynlong ïa ka jingïakhih ka long halor ka jingïap jong u nongbud jong ka seng BJP u Mrityunjay Burman ha Radhikapur hajan Kaliaganj kaba don ha North Dinajpur distrik.
Ka seng BJP ka la kynnoh ba u Mrityunjay u la ïap ha ka jingshah siat ha ki pulit ha ka miet jong ka sngi Balang.
Kumba la ïathuh la ong ba ka Kaliaganj kaba don ha North Dinajpur distrik ka la don hapdeng ka jingkhihwin naduh ka jingjia jong ka jinglap ïa ka metïap jong uwei u khynnah pule na nala ha ka taïew ba la lah.
Shuh shuh nalor kane, ka jingsaphriang jong ka video jong ka jingshah paring ka metïap jong kawei ka khynnah ka la ktah ïa ki ba bun.
Nalor kane la ïathuh ba ha ka sngi Ba-ar, ka jingïakhih jong ki riewlum pyrshah halor kine ki jingjia ka la kylla long ka jingïakynad kaba jur bad ka jaka treikam jong ki pulit kaba don ha Kaliaganj ka la shah thang bad kiba bun ki kali ki la shah thang bad ha kaba ïadei bad ha kane ka jingïakynad ki la don kumba katto katne ngut ki pulit kiba la mynsaw.
Ki nongïakhih ki la ïakhun pyrshah bad ki pulit ha kaba kane ka la pynlong ïa ki pulit ba ki siat da ki tyndong lyer pynsat khmat pyrshah ïa ka kynhun jong ki nongïakhih.
Ka la don ka jingpynjari da ka kyndon 144 jong ka Criminal Procedure Code bad ka la don ruh ka jingpynsangeh treikam ïa ka Internet haduh ka 30 tarik, Ïaïong ha ki saw tylli ki Ward jong ka thaiñ Kaliaganj Municipal kum shi bynta ban khanglad ïa kino kino ki jingjia kiba ktah bad pynduh ïa ka shongsuk-shongsaiñ ha ka jylla.
U Secretary ki kam bar ri jong ka India, u Vinay Mohan Kwatra ha ka Sngi Palei u la iathuh ba ka India ha katei ka sngi ka la phah ia ka jhad INS Tarkash kaba lai na ka bynta ban leit sha Sudan ban wan kit ia ki paidbah kiba don na katei ka ri shapoh India.
Kane ka wan jia hadien ba ki ar kynhun shipai ka Sudan ki dang ailad ia ki ri bapher bapher ba kin leit shaw ia ki briew lajong na katei ka ri.
U Kwatra u la kren ia kane ha ka por ba u dang ai jingkren sha ki lad pathai khubor jong ka tnat kam bar ri kaba dei khmih ha Kaveri, ia kaba la buh khnang da ka Sorkar India naka bynta ban leit iarap ia kitei ki nong India kiba sahkut hapoh Sudan.
Haba iadei bad kane, utei u Myntri u la iathuh ba ka sorkar India ka la dep pynkhreh lypa sa ia ki 2 tylli ki jhad INS lada dang donkam bad la ong ba ka jhad kaba nyngkong eh ba la phah sha Sudan naka bynta kane ka kam, ka dei ka jhad INS Sumedha bad ka la ioh ban kit kumba 300 ngut ki paidbah nong India ha ka sngi ba la lah, bad la ioh ban kit ia ki sha ka jaka sangeh jhad ha Jeddah bad ha ka Sngi Palei ka la mih biang na katei ka jaka ban leit biang pat sha Sudan naka bynta ban ioh leit shaw sa ia kiwei pat ki paidbah kiba bun bad kiba dang sahkut ha katei ka ri.
Namarkata ruh u la iathuh ba ka sorkar India ka la trei shitom katba lah ban ioh pyllait im noh ia kitei ki paidbah jong ka ri, kynthup naduh ka jingbuh ia ki jaka peit thuh lane ki ‘Control Room’ ha India bad kumjuh ruh ha Sudan khnang ba yn ioh ban peit thuh ia ka jinglong- jingman bad kumjuh ruh khnang ba yn lah ban pyniaid beit- pyniaid ryntih ia ki kam ki jam baroh kumba la thmu.
Kumjuh ruh u Myntri Rangbahduh ka India, u Narendra Modi haba ai jingkren hapoh ka jingialang ‘High Level Meeting’, u la bthah ia ki heh jong ka sorkar India ba kin shim khia halor ka jingpynpoi ia kitei ki paidbah nong India kiba don ha katei ka ri khnang ba kin poi suk- poi saiñ sha la ri bad ruh ba kin lait im na katei ka lanot kaba leit jia ha katei ka ri.
Nalor jong kitei ki jhad, la ong ba ka India ka la phah sa ia 2 tylli ki liengsuiñ C-130 jong ka tnat shipai liengsuiñ naka bynta ban leit khmih bad ban iarap haba donkam ha kum kane ka por.
Kumba la dep pyntip mynne shakhmat, la buh ruh ia ki Control Room hapoh Jeddah bad ha ka jaka sangeh jhad ha Sudan khnang ba yn lah ban pyniaid beit ia ki kam- ki jam baroh.
Nalor kata, u Kwatra u la ai jingtip ruh sha ka Sorkar haba iadei bad ka jinglong jingman ha Sudan, kumjuh ruh haba iadei bad ka jingsangeh iasiat jong kitei ki ar kynhun shipai khnang ba ki ri bapher kin ioh ban leit shaw bad ban iada ia ki paidbah jong ki.
Hynrei la ong ba wat la katei ka jingiakhun ka la kham jaijai ban ailad ia kiwei pat ki ri ba kin leit shaw ia ki paidbah jong ki, hynrei ka jinglong- jingman ha katei ka jaka kam i-shngaiñ bad ka jingiakhun jongki ka dang bteng bad ka jur hi, ha ki katto katne ki bynta jong ka Sudan.
Haba la buh jingkylli pat ia u halor ka jingdon jong ki nong India hapoh Sudan, u Kwatra u la iathuh ba ia ka jingkheiñ ba pura ym lah ban ai jingpynshai, hynrei la shu buh jingkheiñ kyllum ba kin don kumba 3,500 ngut ki nong India kiba sahkut ha katei ka ri.
Shuh shuh u la iathuh ba u Myntri ka tnat kam bar ri jong ka India, u S.
Jaishankar u la ioh ruh ban iakren bad kiwei pat ki myntri kam bar ri jong ki ri bapher kiba don ia ki paidbah jongki, kiba sahkut ha katei ka ri.
Namarkata la ong ba u Jaishankar u la ioh ban iakren bad ki Myntri kam bar ri jong ka US, UAE, Saudi Arabia, Egypt bad kumjuh ruh ha ka miet ba la lah, u la ioh ban iakren ruh bad u Myntri jong ka United Kingdom (UK).
Ka United States ha ki khyndiat sngi ba la leit, ka la bthah ia ki heh jong kitei ki ar kynhun ki shipai jong ka Sudan, ba kin ailad ia kiwei pat ki ri ba kin leit ban shaw ia ki paidbah jongki bad kumta ruh ka US ka la phah kyntu ia kitei ki heh ba kin pynsangeh noh shwa ia katei ka thma da kumba 72 kynta.
Ki la don ar ngut ki nonghikai jong ki Pre-school kiba la shahkem ha ka sngi Balang halor ka jingshah kynnoh ba ki la pynshitom beaiñ bad shoh ïa ki khynnah rit.
Kine ar ngut ki nonghikai ki la shah mudui ha shwa lai taïew  bad ïa ka jingkyrpad pyllait jamin ba shipor na ka bynta jong ki la kyntait da ka Bombay High Court  ha ka Lah Sngi U Blei, kata ha ka 24 tarik, Ïaïong, la ïathuh ki pulit jong ka Kandivali.
Kine ki nonghikai ki dei kiba la tip kyrteng kum ka Jinal Cheda, 40, bad ka Bhakti Shah, 32, jong ka Rhymes n Rumbles ha Kandivali West, ïa kine la ïalam hakhmat ka Borivali Metropolitan Magistrate Court ha ka sngi Palei bad la set shi sngi ïa ki na ka bynta ban pynlong ka jingtohkit.
Ki pulit ki la ong ba ki la khmih bniah ïa ka video ba la ring bad ai da ki kmie ki kpa bad ki la kem noh ïa kine ki nonghikai.
“Ngi pynpaw ka jingsngewnguh ba ha ka sien jam kaba nyngkong la pyntreikam halor kane na ka bynta ban pynïoh ïa ka jingbishar bahok," la ong u Kaushal Dinesh Zaveri, 35, uba la buh ïa ka jingujor ejahar ha ka 2 tarik, Ïaïong.
U Zaveri, uba la trei ha ka Asian Paint ha Goregaon, u la ong ba kine ki arngut ki nonghikai ki la pan jingbit ha ka ban pyllait jamin shipor ïa ki na ka Sessions Court bad ka  High Court.
Baroh ar tylli kine ki ïingbishar ki la kyntait ïa ka jingkyrpad jong ki.
U heh pulit u la ïathuh ba ha u bnai Nailur jong u snem 2022, ka Cheda ka la plie ïa ka Preschool ha ryngkat ka jingïatreilang bad ka Meghna Joshi, 43, bad u Viraj Upadhyay, 48.
Ka Cheda ka la hikai ruh ha kane ka skul, ha ryngkat ka nongïarap jong ka ka Bhakti, ki la don ruh arngut ki nongïarap ban khmih bniah bad pynbiang ïa ki jingdonkam jong kine ki khynnah rit ïa kiba la tip kyrteng kum ka Mangla bad ka Sandhya.
“Ngi la buh jingthoh halor ki jingphla jong baroh ki nongtrei jong ka skul bad  jong ki kmie ki kpa ha kaba ngi la pynkhreh ban buh da ka jingmudui pyrshah ïa kine ki arngut ki nonghikai," la ong u heh pulit.
U Zaveri u la leit sha ki pulit ban leit ujor ba ki nonghikai jong katei ka skul ki la leh tohmet bad leh bym salia ïa u khun jong u bad ïa kiwei pat ki khynnah.
U Zaveri u la ong ba u la pynrung kyrteng ïa u khun jong u ha kane ka skul na ka bynta ban shah hikai da kumba ar kynta ha ka shi sngi, ha u Risaw jong u snem ba la lah.
U Zaveri u la ong ba um shym la poi pyrkhat ban khmih bniah ïa ka rukom long jong kane ka skul, ka rai ban phah ïa u khun ha katei ka skul ka long beit kumba la twad jingmut na kiwei pat ki kmie ki kpa ha kaba um tip ïa ka jinglong jong kitei ki nonghikai.
U la ïathuh shuh shuh ba haba u khun u la sdang ban leit skul,  u la don ka jingsheptieng ïa ki bor jingsawa bad ipher ka jinglong jong u, baroh hapoh ïing ki pyrkhat ba u la shah pyndik ha ki para khynnah ba ïapule lang.
U la hap ban shah pynbor ban leit sha skul bad um don ka mon ban pule kot ba la ithuh ba u don ka jingtieng.
Haba u Zaveri u la ïohi ïa kane, u la ong ba u la twad jingmut na ki kmie ki kpa jong kiwei pat ki khynnah, ha kaba kine ki la ïathuh ba ki la lap kumjuh ïa ki khun jong ki, ha kaba kane ka la pynlong ïa ki kmie ki kpa ba kin dawa ba dei ban pyni ïa ki Record lyngba ki CCTV ba la buh ha ki kamra klas.
“Nga dap da ka jingkyndit ban ïohi ba kine ki arngut ki nonghikai, ka Cheda bad ka Shah ba ki la shoh ïa kine ki khynnah rit bad bret ïa ki ha madan.
Ki ju shyit eh ïa ki ngab jong ki bad tied ruh da ki kot lada jia ba ki kum pynhap ha madan.
La paw ruh ba ki la shoh ïa uwei u khynnah ha kaba kiwei pat ki la tieng la kyiuh katba ki dang peit bad ïohi ïa kane," la ong u Zaveri.
Hadien ba la dep peit bad ïohi ïa ki Recording jong ka CCTV, u Zaveri bad kiwei pat ki kmie ki kpa ki la leit sha ki pulit ban leit buh jingujor.
Ha ka 2 tarik, Ïaïong, ki arngut ki nonghikai ki la shah pynngat hapoh ka kyndon 23 jong ka Juvenile Justice Act 2000.
Ka jingpom pyrthat ka la shim ïa ka jingim jong ki saw ngut ki briew ha Purba Bardhaman distrik, bad mar ar ngut ha Murshidabad bad North 24 Parganas, la ïathuh u heh pulit.
Haduh ba la thoh ïa ka khubor ki la don baroh kumba 14 ngut ki briew kiba la ïap ha ki lai tylli ki distrik jong ka West Bengal, ha kaba la sakhi ba ka la don ka jinghap jong u slap ha ka sngi Palei, la ïathuh shuh shuh u heh pulit.
Ki heh pulit jong ka West Bengal ki la ong ba ki la don shuh sa kumba 6 ngut ki briew ïa  kiba la ïoh jingtip ba ki la ïap na kum kane ka jingjia kiba na Paschim Midnapore bad Howrah Rural distrik.
“Mar lai ngut la ïoh jingtip ba ki dei na Paschim Midnapore bad Howrah Rural," la ïathuh u heh pulit.
Katkum ka jingïathuh jong u heh pulit, la ong ba kiba bun na kine ki lanot ha ka jingjia ki dei ki nongrep ha kaba ki la ïap hadien ba ki la shah pom pyrthat katba ki dang trei ha ki lyngkha jong ki.
Ka  jingjur slap ha ryngkat ka jingthaba ka ‘leilieh bad ka jingtied u pyrthat ka la don ha ki distrik kiba shaphang Shathie jong ka Bengal kiba kynthup ha Kolkata, Howrah, North 24 Parganas, Purba Bardhaman bad Murshidabad, u la ong.
Kane ka jinglong jingman jong ka suiñbneng ka la ktah jur ïa kiba bun ki nongshong shnong ha katei ka thaiñ hi baroh kawei.
Ka seng Congress na ka jylla Assam ha kane ka taïew kaba mynta ka la pyntip paidbah biang sa shisien ba ka seng kan nym ïatreilang ne ïateh lok bad ka seng All India United Democratic Front (AIUDF) na ka bynta ka ilekshon Lok Sabha ka ban sa pynlong ha ka jylla Assam ha u snem ban wan.
Kat kum ki jingïoh lum jingtip la ïathuh ba na ka liang ka seng Congress ka la sdang ban pynkhreh na ka bynta ban ïakhun ïa katei ka ilekshon bad ka la shim ruh ïa ki sienjam ban ïasyllok bad ki nongïalam jong ki 11 tylli ki seng saiñ pyrthei kiba don ha ka liang pyrshah jong ka sorkar Assam.
Halor katei, na ka liang u General Secretary ka AICC (in-charge jong ka jylla Assam) – Jitendra Singh, u la pynbna paidbah ba u President jong ka seng Congress – Mallikarjun Kharge bad kiwei kiwei ki nongïalam jong ka AICC ki la pynmih ïa ka rai ba ka seng kan nym ïalang paralok bad ka AIUDF na ka bynta ka ilekshon Lok Sabha.
Kum ban shu ïathuh hangne, na ka liang ka Congress lem bad kiwei kiwei ki seng saiñ pyrthei jong ka jylla Assam kynthup ïa ka AIUDF ha u snem 2021 ki la thaw da ka kynhun kaba la tip kyrteng kum ka ‘Mahagathbandhan’ (grand alliance) bad ki la ïakhun ruh tylli lang kawei ïa ka ilekshon sha ka Ïing Dorbar Thaw Aiñ jong ka jylla Assam ka ba la long ha u snem 2021.
Hynrei hadien ka ilekshon, na ka liang ka Congress ka la pyndkut noh ïa ka jingïadei paralok bad ka AIUDF.
Ha ka ilekshon Lok Sabha kaba la pynlong ha u snem 2019, ka BJP ka la ïoh jingjop na ki 9 tylli ki thaiñ, ka seng Congress na ki 3 tylli ki thaiñ, ka seng AIUDF bad uwei u kyrtong shimet (Naba Kumar Sarania) ki la ïoh ïa ka nam jop na mar kawei ka thaiñ.
U Myntri Rangbah jong ka jylla Assam, u Himanta Biswa Sarma ha ka 27 tarik mynta u bnai u la pyntip ba ïa ka soskular jingïasuk (peace agreement) bad ka seng kieng atiar United Liberation Front of Asom (ULFA) yn sa lah ban ïasoi noh hashwa ban kut u bnai Jymmang mynta u snem.
Haba ïakren bad ki lad pathai khubor, na ka liang u Myntri Rangbah u la pyntip ba ïa ka ‘draft agreement’ la dep ban phah sha ka kynhun nongmihkhmat jong ka seng ULFA bad na ka liang ka sorkar ka don ïa ka jingkyrmen ba ïa ka soskular yn sa lah ban soi noh ha u bnai u ban wan.
Hynrei u la pyntip pat ba lada ka ULFA kan kyntait ïa ki kyndon jong ka ‘draft agreement’, yn lah ban pynjlan shuh shuh ïa ka tarik na ka bynta ban soi ïa ka soskular.
Ha kaba ïadei bad ka jingïakren bad ka ULFA (I) hapoh ka jingïalam jong u Paresh Baruah, u Myntri Rangbah u la pyntip ba ïa ki kam kren ïasuk ym pat shym la lah satia ban pyntyllun.
U la pyntip shuh shuh ba na ka liang u nongïalam jong ka ULFA (Pro talk) – Anup Chetia u la ïoh ban pdiang ïa ka ‘draft agreement’ na ka sorkar jylla, u ba la pyntip ruh ba ïa ka soskular jingïasuk ka seng kan lah ban pidang tang lada ka Sorkar Pdeng kan mynjur ïa ki mat jingdawa jong ka seng kum ha kaba ïadei bad ka hok jong ki nongshong shnong trai muluk jong ka jylla.
Kum ban shu ïathuh hangne, dang ha ka 27 tarik mynta u bnai Sokar India bad ka Sorkar Assam ki la dep ruh ban ïasoi ïa ka soskular MoS ne ka ‘Memorandum of Settlement’ bad ka kynhun kieng atiar  Dimasa National Liberation Army / Dimasa Peoples’ Supreme Council (DNLA/DPSC) ha ka jingïalang kaba la pynlong ha nongbah Delhi.
Ha katei ka jingïalang la wan ban ïashim bynta lem ruh da u Myntri Korbar Ri – Amit Shah.
Ki bor sorkar jong ka jylla Manipur ha kane ka taïew kaba mynta ki la pyntip ba ki bor pahara jong ka jylla ki la ïoh ban kem ïa 2 ngut ki dkhot jong ka seng kieng atiar Kuki Independent Army/Kuki Independent Organization (KIA/KIO) kiba la donkti ban leit rong tuh ïa ki tiar siat na ka ktem ba shong ba sah ki dkhot jong ki seng kieng atiar kiba dang don hapdeng ka soskular sangeh ïasiat bad ka sorkar jylla.
Ïa kitei ki 2 ngut la ïoh ban kem hadien ba ki bor shipai ka Loktak Battalion na Churachandpur Sector, Assam Rifles ki la leit ban pynlong ïa ka jingkhynra kaba jur ha ka shnong Mongjang, Churachandpur district – ka shnong ba don markhap bad ka ri Myanmar.
Ïa ka jingleit khynra la pynlong ha ka sngi Palei ba la dep.
Na kitei ki 2 ngut, ki bor pahara ki la ïoh ruh ban kurup ïa ki katto katne ki kot ki sla ba donkam jong ka seng.
Hadien katei ka jingjia, la ïathuh ba ïa kitei ki 2 ngut lem bad ïa ki kot ki sla bad ki tiar ki tar ba la ïoh kurup la leit ban aiti noh sha ki bor pulit ka Churachandpur Police Station na ka bynta ban pynlong ïa ki jingtohkit kiba dang sah.
Hynrei la ïathuh pat ba na ka liang ki bor pahara kim shym la pynpaw satia ïa ki kyrteng jong kitei ki 2 ngut kiba la shah kem.
Ka tnat ka koit ka khiah jong ka sorkar jylla ha ka Sngi Thohdieng ka la pyntip ba ki don sa 17 ngut ki nongshong shnong kiba dang don ïa u khñiang jingpang COVID-19.
Kine ki 17 ngut ki kynthup ïa 10 ngut na West Garo Hills, 5 ngut na East Khasi Hills bad 2 ngut na West Jaiñtia Hills.
Napdeng kine, 4 ngut ki don ha ki Hospital ban shah sumar.
Na kine ki 17 ngut, kiba ïoh thymmai mynta ka sngi ki long 8 ngut katba kiba la koit ki don ar ngut.
Nalorkata, ka tnat ka koit ka khiah ka la pyntip ba u la don uwei u nongpang uba la khlad ha West Garo Hills na katei ka jingpang.
Naduh ba sdang ka jingpang COVID-19, ki la don 96,845 ngut kiba la ïoh ïa kane ka jingpang ha kaba kiba la khlad ki long 1,626 ngut katba 95,202 ngut ki la koit.
Nalorkata, naduh ba sdang bad haduh mynta, la dep ban peit bniah ïa ki nongmuna jong ki 14,39,422 ngut.
U Myntri Rangbah ka jylla, u Conrad K Sangma, ha ka Sngi Thohdieng u la ong ba ka sorkar ka la pynkhlaiñ ïa ka kamai ka kajih jong ki kynthei lyngba ki Self-Help Group (SHG).
Ïa kane, u Conrad u la kren ha ka National Seminar halor ka phang “Representation of Women of North East India in Multi – Disciplinary Discourse" ha Don Bosco College, Tura.
Ha kane ka sngi, la don ki riewshemphang na kylleng ka Ri kiba la wan ai ïa ki jingthoh ki jong ki halor katei ka phang.
La don lang ruh u Myntri ka tnat pule puthi, u Rakkam A Sangma bad kiwei.
U Conrad u la ïathuh ruh halor ki jingeh ba ki longkmie ki ïakynduh namar ka jingïoh khun iwei hadien iwei khlem don ka jingpynjlan.
U la ai nuksa ba ka longkmie ba dang don 23 snem ka rta, ka ïoh palat san ngut ki khun namar ka jingbym don ka jingpynjlan ha ka jingïoh khun.
“Namarkata, ngi la wanrah da ka Safe Motherhood Programme ban peit ïa ka koit ka khiah jong ki longkmie kiba armet.
Ngi la wanrah ruh ïa ka skhim kaba pynkhlaiñ ïa ka kamai ka kajih jong ki longkmie lyngba ki lad  bapher bapher da ka jingïatreilang ha ki Self-Help Group," la ong u Conrad.
U la ïathuh ruh ba ka Meghalaya ka dei tang napdeng khyndiat eh ki jylla ha ka Ri ha kaba 95% na ki kynthei ha ki jaka nongkyndong ki ïadon bynta bad ki SGH.
U la ong ba ki don palat 4 lak ngut ki kynthei kiba don ha ki SHG ha ka jylla haba ïanujor bad ki 35,000 ngut hashwa jong u snem 2018.
Shuh shuh u la ong ba ka sorkar ka trei da ka jingmut kaba skhem ban ai ïa ki lad kamai kajih ïa ki kynthei.
U la ong ruh ba ki don bun ki jingeh kiba ktah ïa ki longkmie bad ka sorkar ka dang ïaleh ban weng ïa kita ki jingeh.
Na ka liang u Rakkam u la kren halor ka jingnoh synñiang jong ki kynthei ha ki liang bapher-bapher.
U la kyntu ïa ki kynthei ba kin bteng ban ïakhun pyrshah ïa ki jingeh bad ban long kiba kloi ban noh synñiang sha ka imlang-sahlang.
Ka Judicial Inquiry Commission hapoh ka jingkhlieh jong u Justice (Retd.
) T.
Vaiphei kaba la thaw ban tohkit halor ka jingjia ha Mukroh ha ka 22 tarik u Naiwieng jong u snem ba la dep ka la tohkit ïa uwei u nongsakhi ha ka Sngi Thohdieng.
U Justice (Retd.
) Vaiphei u la ïathuh ba ki nongïasaid aiñ na bynta ka Sorkar Meghalaya, Assam bad nongshong shnong ka Mukroh ki la tohkit ïa u nongsakhi ba la phah da ka Jylla.
U la ong ruh ba sa uwei u nongsakhi uba ka Sorkar Jylla kam shym la lah ban phah ha ka Sngi Thohdieng yn sa tohkit ha ka Sngi Saitjaiñ.
“Ngan sa tohkit ïa u lashai bad hadien kane, ka jingtian bishar kan sa long ha ka 5 bad 6 tarik u Jymmang.
Kino-kino ki nongsakhi kiba phah da ka Sorkar Meghalaya, ngan sa tohkit ïa ki," la ong u Justice (Retd.
) Vaiphei.
U la ong ruh ba shisien ba u la pyndep ïa ka jingtohkit ïa ki nongsakhi ka Meghalaya, un sa sdang ban tohkit ïa ki nongsakhi jong ka Assam.
U Justice (Retd.
) Vaiphei u la ong ruh ba ïa ka samoi jong u la pynjlan sa na bynta 3 bnai ka ban kut ha u bnai Jylliew bad u kyrmen ban pyndep ïa ka jingtohkit hapoh kane ka por.
“…hynrei lada jia ba ngam lah ban pyndep, nga sngew ba ka Sorkar kan hap ban pynjlan ïa ka samoi jong nga," u la ong.
Haduh mynta, 9 ngut ki nongshong shnong ka Mukroh ki la wan shakhmat ban pynsngew hakhmat jong ka Commission.
Kum ban shu kdew hangne, 5 ngut ki nongshong shnong ka Mukroh nalor u nongtrei ka tnat khlaw ka Assam (Forest Guard) ki la kyllon ïap hadien ba ki pulit Assam ki la siat sha u paidbah ha katei ka shnong kaba ha West Jaiñtia Hills ha ka 22 tarik u Naiwieng jong u snem ba la dep.
U Symbud Myntri Rangbah ka jylla, u Bah Prestone Tynsong, u la shong jingïalang baroh shisngi ha kaba u la pynïaid ïa ka jingïalang bad ki karikor (engineer) ka tnat PWD (Roads & Buildings) ha kaba la ïatai bun ki mat bad ki jingeh ban pyntrei ïa ki projek shna surok ha ka Jylla.
Ïa kane ka jingïalang la pynlong ha Shillong Club ha kaba la wan ban ïashimbynta da ki karikor bad ki ophisar ka PWD (Roads & Buildings) kiba la ïakren kumno ban pynïaid shakhmat ïa ki projek bapher bapher ha ka jylla.
U Bah Prestone u la ong ba bun ki mat la ïakren naduh ka jingduna bad ka jingdon ki nongtrei, ka jingeh kaba ïakynduh ka jingduna ka pisa bad ka jingeh ban pynïaid shakhmat ïa ki projek namar ka jingbym ïoh jaka.
U Bah Prestone u la ong ka jingïalang ka la ïathir bha ha kaba ïadei bad ka jingpyntreikam ïa ka PMGSY bad ïa ki skhim kiba la bei tyngka da ka sorkar pdeng bad ka sorkar jylla ha baroh ar tylli kitei ki tnat sorkar.
U la ong ba ha katei ka jingïalang, ki ophisar bad karikor ki la iatai bun tylli ki mat bad ai jingmut ïa kaei kaba bha tam kaba ka Sorkar Jylla ka dei ban leh na ka bynta ban pynsuk pynsaiñ ïa ki paidbah bad ïa ka jylla baroh kawei.
Ha kaba ïadei bad ka jingud ba ki don ki kontraktor kiba shna torti ïa ki surok bad kitei ki surok kim ju neh slem, na ka liang u Bah Prestone u la jubab da kaba ong, “Ngi lah ïatai ha kaba ïadei bad ka Quality Control bad ngin buh ïa ki aiñ ki kanun ki ban pyrkhing bad kiba khlaiñ bha, khnang ba kino kino ki kontraktor kiba pyntrei ïa kano kano ka kam, ka dei ban long kaba janai bad ba kin pyndep ruh ïa ka kam katkum ka por ba la buh la ka long shi snem ne 15 bnai bad ki dei ban bud ryntih ïa katei ka jingbuh por".
Ha kaba ïadei bad ka jingkhapngiah bad dheng kali ha nongbah Shillong, u Symbud Myntri Rangbah u la ong ba ka sorkar kan ïaleh ban pynbun ïa ki surok kiba pynïasoh (Link Road) ha ka nongbah Shillong, Jowai bad Tura, bad kiba dang ïaid ha kaba ïadei bad kane ka bynta, na ka bynta ban leh ïa ki Ring Road, hynrei ka jingeh kaba mih kam dei satia ba ka sorkar kam ïoh ïa ka pisa hynrei kam ïoh ïa ka jaka.
“Ngi hap ban ïatai bha ïa kane ka mat, kumno ban pyntikna ba ngin ïoh ïa ki jaka, namar don teng teng ba la pyllait ïa ka pisa na ka bynta ka projek, hynrei ki kam ki sahkut noh namar ka jingbym ai jaka ki katto katne ngut" u la ong.
Hadien ka jingïoh jingtip ba tikna, ka kynhun ki shipai BSF ba shakri ha ka Jylla, ha ka Sngi Palei ka la ïoh kurup ïa ki jingtah khmat ba kynthup ïa ka ‘Skin Shine’ ba shong dor T.
31 lak na ki jaka khappud ka East Jaiñtia Hills da kaba pynpulom ïa ka jingpyrshang ki runar ban khaïi tuh ïa ki sha Bangladesh.
Ïa katei ka song la kurup da ka kynhun 172 Bn BSF hajan BOP- Hangaria, East Jaiñtia Hills, kaba la bret sha ka jaka khlaw kaba hajan khappud da ka jingthmu ban khaïi tuh sha Bangladesh.
Ïa katei ka song ba la ïoh kurup la aiti noh sha ka tnat Customs ban leh ïa kaba donkam.
Ka BSF Meghalaya naduh u Kyllalyngkot, 2023 ka la kurup ïa ki jingtah khmat kiba shong dor palat T.
97 lak na khappud India-Bangladesh jong ka Meghalaya.
Ki nongthep vote kiba la noh ka rta kiba la kynjoh 80 snem shaneng bad kiba la duna dkhot met ki la sdang ban thep vote ha Sohïong konstitwensi na ka bynta ban jied ïa u MLA bathymmai.
Ka jingthep vote ki paidbah ha Sohïong konstitwensi kan long ha ka 10 tarik Jymmang.
Kiba la noh ka rta, kata, kiba la kynjoh 80 snem shaneng bad kiba don jingduna dkhot met, ki ïoh ka lad ban thep vote na la ïing da kaba pyndonkam da ka kot thep vote lane ballot paper.
U Chief Electoral Officer (CEO) u Bah F.
R Kharkongor u la ong ba ki don 139 ngut ki nongthep vote kiba la palat 80 snem ka rta shaneng, bad kiba duna dkhot met ki don 54 ngut.
Kine ki nongthep vote kiba la noh ka rta bad kiba duna dkhot met ki pyndonkam da ka form 12 D ban thep vote na la ïing.
U Myntri Rangbah ka jylla, u Conrad K Sangma, ha ka Sngi Thohdieng u la leit jngoh ïa ki jaka ba la shna na ka bynta ki nongwan jngoh kai pyrthei ha Daribok kaba don ha kjat jong ka Nokrek Biosphere Reserve.
Ka jaka jngoh kai ha Daribok bad ka surok na Oragitok sha Daribok ki la nang khring ïa ka jingwan jong ki paidbah sha kane ka jaka bad ha kajuh ka por, ka la ailad ïa ki nongshong shnong ban plie ïa ki lad kamai kajih.
Namar ka jingbun jong kiba wan kai sha Nokrek, u Myntri Rangbah u la bthah ïa ki tnat sorkar ba kin ïatreilang bad ban wanrah ïa ki rukom treikam ban khanglad ïa ka jingbret pathar ïa ki plastik bad ki jaboh jabaiñ.
Ha kane ka sngi, u Conrad u la leit peit ruh ïa ka jingshna ïa ki ïing basa ha Daribok, bad u la ong ba kiba kum kine ki jingtei kin kyntiew ïa ki kam jngohkai pyrthei ha Rilum Garo.
Shuh shuh u Conrad u la bthah ïa ki bor sorkar ban ïakren bad ki trai shnong ban sdang ïa ki kam kum ka jingpeit bniah ïa kiba rung ba mih, ka jingpyndonkam da ki tiket ban rung sha katei ka jaka bad ka jingbuh ïa ki jaka pynïeng kali sha jngai na ka Nokrek Biosphere Reserve.
U la pyntip ruh ba yn pyndonkam da ki kali ilektrik ban kit ïa ki nongwan jngohkai sha Daribok.
Nalorkata, u Conrad u la leit jngoh ïa ka Sadhana Forest Information and Learning Centre, kaba dei ka shlem kaba ai jinghikai ïa ki trai shnong ba kin pynneh pynsah ïa ki jingdon jingem ba ai ka mei mariang.
Ka tnat ka koit ka khiah ka Sorkar Jylla ka la pynbna ha ka sngi Thohdieng ba ka Jylla ka la don biang u nongpang uba la khlad noh ha West Garo Hills district namar u COVID.
Katkum ka jingïathuh ki briew ka tnat ka koit ka khiah, kane ka jingkhlad na ka daw u COVID, ka la jia biang hadien hynriew bnai.
Haba ïathuh ïa kane sha ki paidbah lyngba ki lad pathai khubor, ka Myntri ka koit ka khiah, ka Kong Ampareen Lyngdoh ka la ong une u nongpang uba la khlad u don 46 snem ka rta, na West Garo Hills district.
Hynrei ka Kong Ampareen ka la ong ba wat lada une u nongpang u la khlad hap ban phah peit bniah biang lane test la une uba khlad u dei uba ïoh tang ka jingpang COVID ne u dei uba donlang bad kiwei pat ki jingshitom ha ka met.
Haba pynbna sha ki paidbah ïa kane, ka Kong Ampareen ka la ong ba kane ka jingpynbna kam mut ba ki paidbah kin tieng ki syier, namar ka dei ka jingpang kaba la dep mad bad ïaid lyngba ha ki snem ba la leit.
Kumta ka kyntu ruh ïa kiba wan na ki jaka kiba jur bha kiba ïoh COVID, ba kin shim ki lad jingïada dalade ïalade khnang ba lada don kano kano ka jingshitom, kan nym ban eh ïa ki bad ktah ïa kiwei.
Ka Kong Ampareen ka la ïathuh ba ka Sorkar Jylla ka long kaba pynkhreh ha ki jaka sumar bad shim ruh ki lad khnang ba kan nym saphriang kumba ka saphriang ha ki snem kiba la leit.
Haba kylli kumno ka Sorkar kan leh namar kiba bun ki paidbah kim pat ngeit ba ka dei ka jingpang COVID namar kiba khlad bunsien ki dei kiba la don lypa da kiwei pat ki jingpang jingshitom, ka Kong Ampareen ka la ong ba kum ki paidbah ym dei shuh ban tieng ban syier ne mutdur, namar la dep ïaid lypa ïa ka lynti jong ka jingshemphang bad la dep tip ba ka don kum kane ka jingpang COVID.
“Lada ki ngeit ne kim ngeit, ngi ieh ha ka jingstad jong ki paidbah, bad ngim kwah shuh ban ïohi ba kin bun biang kiba ïoh COVID bad ïa ka jinglong jingman ba ki bun kiba pang COVID bad hap ban khangdam," la ong ka Kong Ampareen.
Namarkata, ka la ong ba wat ïa ka tika jingïada ruh ym lah ban pynbor, hynrei la ieh ha ki paidbah ba kin rai hi dalade.
Kumta ka kyntu biang ba lada don kano kano ka dak jingshitom, dei ban leit bran bran ban phah peit bniah ha ki jaka sumar bad ym dei ban pynslem ban leit shah sumar,  kata ka jingpynslem kam dei ban long ka daw ban ïoh pang jur.
Haba ïadei bad ka jingai tika biang ha Jylla, ka Kong Ampareen ka la ong ba ka tika kan dei ka booster dose, bad haba ïadei bad ka tika, yn sa shim ïa ka rai ha ka jingïalang ka ban long ha ka sngi nyngkong, ka 1 tarik u Jymmang, 2023 ha ka jingdonlang u Myntri Rangbah u Conrad K Sangma.
Katkum ka jingai jingkheiñ ka tnat ka koit ka khiah, kiba shitom COVID ki don 17 ngut, ha kaba 4 ngut ki don mynta ha jaka sumar.
Kiba dang shu ïoh thymmai ïa ka jingpang COVID ki don 8 ngut.
Ki khubor na Hollywood ki iathuh ba ka Katy Perry ka ban sa wan shim bynta ha ka jingpyndeng pynsngiat syiem ia u Charles ka ban long mynta u bnai kan sa wanpoi kham ha shwa jong katei ka sngi ha kaba la iathuh ruh ba ka Katy kan sa ioh ban sah ha Windsor Castel lem bad kiwei kiwei ki nongrwai ki ban shim bynta lang.
Ka Katy ka la shah khot sngew bha ban wan rwai ha ka sngi kyrpang jong u Charles ha kaba kane ka nongrwai kam sngewnud satia ban kyntait ia kane naba ka dei ka sien nyngkong ia ka ban ioh sakhi da la ki jong ki khmat ia kaba kum kane kaei kaei.
Kane ka nongrwai kaba la don 38 snem ka kmen ruh ban ioh sah ha Windsor Castle ha kaba la bunsien ka ju mutdur ialade kumno kan long lada ka ioh ia katei ka lad bad kumno ruh kan long ka jingkmen ia ka.
Ka puron jong ka Bollywood ka Dimple Kapadia kaba la ak kum ka Savitri ha ka Web Series ‘Saas Bahu Aur Flamingo’,ka la kren halor ka jinglong donkam ki kynthei ban pyni ia ka jing long shlur jong ki ha kaba kim dei shuh ban dang sheptieng ban ak ne shim ia kano kano ka bynta ha ki phlim ne ban kren ia kaei kaba ki sngew iahap ne dei.
Ka Dimple ka sngew ruh ba kum ka riewkynthei ka donkam bha ban pyni bad ban ak ha ki bynta kiba ai mynsiem ia kiwei kiwei pat ki kynthei kiba don ha kane ka ri.
Kane ka puron kaba la don 65 snem ha ka jing iakren bad ki lad pathai khubor ka la ong ruh ba ha ki por bad snem ba la leit ki kynthei ki hap ban shu sngap ia ka jingpyniaid jong ki rangbah bad mynta ka la dei ruh ia ki ba kin leh ia kaei kaei kaba dei na ka bynta ka jingim jong ki.
Ka Dimple kaba la ak ha ki phlim kum ka ‘Saagar’, ‘Rudaali’, ‘Gar dish’, ‘Lekin.
’, ‘Kaash’, ‘Prahaar’, ‘Narsimha’ and ‘Hum Kaun Hai’ bad kiwei kiwei ka itynnad ha kawei ka liang ba mynta bun ki kynthei ka Bollywood ki la trei shitom bad trei tyngeh ban kiew ha ka kam ba ki trei bad ha kajuh ka por kim salia shuh ban shim ia kano kano ka bynta ba la wan tyrwa ia ki.
Tang kawei ba ka Dimple ka sngewkhia mynsiem wat haduh mynta bad kane ka long ba ka jingsiew ia ki puron kam da heh than haba nujor bad ki tyngshop wat lada ki ak ne shim ia ki bynta ba sha khmat ha ki phlim.
Ka Dimple wat lada kala rangbah  bha pynban haduh mynta ka dang ioh ban ak ia ki bynta kiba itynnad bha ha ki katto katne ki phlim bad kum juh ruh ha ki Web Series.
U Steven Spielberg u la ai jingiaroh ia ka ‘Indiana Jones and the Dial of Destiny’ ha kaba une u direktor uba la don 76 snem u sngew ba kane ka phlim ka dei kaba u da itynnad shisha bad pynlong ia u ban ai jingiaroh ia kane ka phlim.
Ka ‘Indiana Jones and the Dial of Destiny’ ka dei ka phlim kaba direk da u James Mangold bad kaba la ak da u Harrison Ford bad kane kan long ruh ka bynta ba khatduh eh jong ka Indiana Jones ha kaba yn nym shna ne pynmih shuh ia kiwei kiwei ki bynta hadien.
Ha ka jingwan shim bynta u Steven ula shah kylli jingkylli kumno u sngew halor ka  ‘Indiana Jones and the Dial of Destiny’  ha kaba une u direktor u la iaroh bad pynpaw ka jingkmen halor ka jingbiang ka khana jong kane ka phlim bad khmih lynti ba kane kan dei ruh kawei na ki phlim ba itynnad.
Ka jingai jingiaroh u Steven halor kane ka phlim ka dei ynda haba ula wan shim bynta ha ka Screening jong ka.
Shuh shuh u Steven ula bynrap ruh ba kiwei kiwei kiba la wan ban shim bynta lang ha ka Screening jong katei ka phlim ki la ai jingiaroh lem kumjuh.
Ka daw halor ka jingthmu ban pynkut noh ia ka Indiana Jones ha ka bynta basan ka dei namar ba u Harrison Ford u nonglam khmat jong kane ka phlim um sngew kwah shuh ban ak ne shim bynta ia ka.
Ha 28 tarik u Ïaïong 2023, u Myntri Rangbahduh ka Ri, u Narendra Modi u la ïoh ban plie lyngba ka ‘Video Conferencing’ ïa 91 tylli ki ‘FM Transmitter’ kiba 100 Watt ha kaba 2 tylli na kine kiba la ïoh ban plie ha kane ka sngi ki kynthup ïa kiba la buh ha Community Radio Station, (CRS), Nongstoiñ, West Khasi Hills District bad ha Community Radio Station (CRS), Williamnagar, East Garo Hills District.
U ‘FM Transmitter’ ha Community Radio Station (CRS), Nongstoiñ un treikam ha u 100.
1 MHz jong u ‘Band FM’, katba u ‘FM Transmitter’ ha Williamnagar pat un treikam ha u ‘Band FM’ 100.
9 MHz.
Shuh shuh la khmih lynti ba kine ki ‘FM Transmitter’ ïa kiba la ïoh ban plie da u Myntri Rangbahduh ka Ri, u Narendra Modi ha kane ka sngi kin ai jingmyntoi shi kat dei eh ïa ki paidbah ka thaiñ lyngba ki prokram jong ki, ki ban pynbyrngia bad ai jingtip ruh sha ki paidbah nongshong shnong kiba ieid ban sngap ‘Radio’.
Ha ka jingïalang ha Nongstoiñ, la sakhi da ka jingdonlang u MLA ka Nongstoiñ, u Bah Gabriel Wahlang, u Bah V.
Swer ADC ka WKHD, ki ophisar Sorkar, ki nonghikai, ki khynnah skul bad kiwei-kiwei kiba la shah khot sngewbha.
Ka Voice of the People Party (VPP) hapoh ka jingïalam u Bah Ardent Miller Basaïawmoit kum shi bynta ban pynkhlaiñ shuh-shuh ïa ka seng ha man la ki konstitwensi, ha ka Sngi Thohdieng ka la hiar sha Mawkyrwat, South West Khasi Hills District na ka bynta ban pynrung dkhot thymmai sha ka seng.
Ha kane ka sngi, na ka liang u Bah Basaïawmoit uba long ruh u President Rangbah ka seng, u la ïoh ban pynshai ïa ka nongrim treikam jong ka seng.
Hadien ka jingïalang, ka seng ka la ïoh ruh ban pynrung dkhot thymmai ha kaba palat spah ngut ki paidbah jong ka South West Khasi Hills ki la leit ban pynrung kyrteng ïalade bad ka VPP.
Haba ai jingkren ha ka jingïalang, u President u la ther tyngeh ïa ka Sorkar MDA halor ka jingpyndonkam bakla jong ka ïa ka bor da kaba pynsyrwa kai ïa ka pisa u paidbah da kaba thung ‘Chairman’ bad ‘Adviser’ wat ïa kiba la rem ilekshon ha ryngkat ka jingsiew kaba heh.
U la pynshai ruh ba ka thong jong ka VPP ka long ban rat dyngkhong ïa ka bamsap-bampong napoh ka Jylla bad ong ba ka seng, “Ban bam ïalade ruh ka nym bam bad ban bam kiwei ruh kan ym ai lad," ha kine ki 5 snem namar ba ka Sorkar ka la leh sat ïa u paidbah bad pynhiar ruh ïa ka ïoh ka kot haduh ba ka Jylla mynta ka don hapdeng ka jingkit ram.
Ha kane ka sngi la synran lang da u Bah Adelbert Nongrum, MLA ka North-Shillong, Bah Brightstarwell Marbaniang, MLA ka Mawlai bad kiwei-kiwei ki nongïalam ka seng.
U khun jong u nongialam ba ha khlieh-duh mynshuwa jong ka ri Qatar u Sheikh Jassim Bin Hamad Al Thani, mynta ka kynti u la phah ia ka jingtyrwa kaba khatduh da kaba pynbiang ia ki kot ki sla kiba donkam na ka bynta ban ioh thied noh shalade ia ka klob ialehkai phutbol ba pawnam na London ka Manchester United.
Kumta ha kaba iadei bad katei ka bynta jong ka jingtyrwa ka jong u da ka song pisa kaba bun na ka bynta ban thied-duh shalade ia katei ka klob ialehkai ba pawnam ha ka lympung English Premier League, ka jingtyrwa jong u Sheikh Jassim mynta ka kynthup ruh ia ka jingthmu na ka bynta ban pyniaid shakhmat ha ka dor kaba heh tam ha kaba iadei bad ka song pisa jong ka klob bad ruh ka jingpynlut ha ka jingtei ba i donkam ha ka klob baroh kawei.
Ka tyllong khubor ka iathuh ruh ba kata ka jingtyrwa ka jong u ka long na ka bynta 100%  ia ka klob bad ruh uba lah kular na ka bynta ban weng noh ia baroh ka ram ka shah kaba ka klob haduh mynta ka dang shah tynrong.
Shuh shuh ka khubor ka iathuh ruh ba ka Manchester United  bad ka Raine Group kawei na ki shlem kynshew pisa  kaba pyniaid ia ki kam ki jam ha kaba  iadei bad ki jingtyrwa  kiba lah wan sha ka klob, haduh mynta kam shym la ai kano kano ka jubab na  bynta ka jingkynthoh ka jong ka bad kam shym la pynpaw kano kano ka jingbatai kaba bniah ha kaba iadei bad ka  jingbei pisa ia kaba yn pyllait paidba kyrpang.
Hynrei kiwei pat ki khubor ki iathuh ba ka jingtyrwa jong u Sheikh Jassim ka hap ha ka jingduna da 6 billion pounds ($7.
54 billion)  na ka dor ba lah buh hakhmat  da ki trai jong ka klob ka ‘Glazer Family’; hynrei kiwei pat ki khubor ki iathuh ba katei ka jingtyrwa kaba mynta ka lah ban shongdor haduh kumba 5 billion Pounds.
Kum ban shu pynkynmaw hangne ka long ba kitei ki trai jong ka klob kiba na ka ri USA ha u snem ba lah dep ki la pyllait paidbah halor ka jingkwah jong ki ban die noh ia ka klob bad tang hadien khyndiat sngi ki lah ioh ia shibun ki jingtyrwa kiba lah wan, kaba kynthup naduh u heh saipan jong ka ri Bilat u Jim Ratcliffe bad u nongkhaii ba  radbah ka Finnish  u Thomas Zilliacus.
Kano kano ka dor na ka bynta ban die noh ia ka klob baroh kawei ka lah ban kiew shaduh ka jingiateh kaba heh haduh mynta kata sha ka $5.
2 billion kynthup ia ka ram ka shiah bad ka jingpynlut ia kaba hap ban siew sha ka klob Chelsea.
Ka klob Man United ka long kaba saw napdeng ki klob ialehkai phutbol kaba riewspah tam eh ha ka pyrthei bad mynta ki nongiathong na ka bynta ka klob ki iohi ia ka kum ka atiar kaba hakhmat eh na baroh ha katei ka jait jingialehkai.
Ha u bnai Lber mynta u snem, ki tyllong khubor ki iathuh ba u Sheikh Jassim  u lah dep ban phah ruh ia ka jingtyrwa kaba ar  ka jong u na ka bynta ban thied shalade ia katei ka klob ha ka dor kaba lah kot sha ka $10.
7954 pounds.
Kat kum ka khubor ba la ioh lum ka iathuh ba ka kynhun ialehkai Hockey jong ki kynthei ka ri India kan pynkhreh mynta na ka bynta ka jing-leit ia aireng bad ka Australia ha ki san  tylli ki jingialehkai ka ban sdang naduh ka 18-27 tarik u Jymmang ha MATE Stadium, Adelaide.
Ha kaba iadei bad katei ka bynta, ka khubor ka iathuh ruh ba katei ka kynhun ialehkai ka ri kan iakhun pyrshah ia ka Australia ha ki lai tylli jing-ialehkai ba nyngkong jong katei ka lympung.
Hadien kata yn pynbud pat da ki ar tylli jing-ialehkai pyrshah ia ka Australia A.
Shuh shuh ruh ka kynhun ialehkai ka ri kan ialehkai ia ka jing-ialehkai sdang ka jong ka ha katei ka jingleit iakhun shabar ha ka 18 tarik u Jymmang ha shuwa ba kan phai biang sha ka jingia aireng biang ka jong ka sa shisien ha ki jingiakhun ha ka 20 bad 21 tarik.
Katei ka kynhun ialehkai ka ri kan pynkhreh ruh na ka bynta ka jingiakhun bad ka Australia A ha ka 25 bad 27 tarik u Jymmang.
Kumba ka paw mynta ka long ba ka kynhun ialehkai na Australia haduh mynta ka dang shong ha ka kyrdan ba  3 ha ka pyrthei katba ka kynhun ialehkai jong ki kynthei ka ri India ka shong mynta ha ka kyrdan ba 8.
Katei ka jingleit iakhun ka India sha Australia kan long ruh kum shibynta jong ka rynsan hikai bad kilan-met ha shuwa ban ioh shimbynta ha ka Asian Games mynta u snem ka ban sa long naduh ka 23 tarik u Nailur haduh ka 8 tarik u Risaw 2023.
Shuh shuh ruh ha u K’lyngkot mynta u snem, ka tei ka kynhun ialehkai ka ri ka lah leit ban ia aireng sha South Africa ha kaba ka kynhun ka lah khur ia ka jingjop ha ki saw jingiakhun  jong ka bad pyndep ruh ia ka jingleit ia aireng ka jong ka da 5-1, 7-0 bad 4-0 v jingjop  ha kaba sdang jong ki  lai jingialehkai; katba ka jingiakhun kaba saw ka lah kut noh da ka jingiakhaid  kol da 2-2.
Ha kata ka jingleit iakhun ka jong ka, katei ka kynhun ka lah mad ruh ia ka jingshah pynrem da 1-3 kol ha ka kynhun ialehkai na Netherlands  ha ki lai jingialehkai ba khatduh jong ki.
Ia kaba mynta, kita ki nongialehkai ka ri ki lah pynkhreh bha ialade na ka bynta katei ka jingleit iakhun jong ki sha Australia da kaba shimbynta bha ha ka Senior Women’s National Coaching Camp kaba dang long mynta ha SAI, Bengaluru.
Ha ka kam ialehkai shabar-ri kaba nyngkong jong ka nong-ialehkai rah-nar ba pawkhmat ka ri ka Mirabai Chanu ha une u snem ba mynta, ka khubor  ka iathuh ba katei ka nongkhur takma na ka Tokyo 2020 kan pynkhreh na ka bynta ban ialam na khmat ia ki hynriew ngut ki nongialehkai jong kawei ka kynhun ialehkai ka ri sha ka Asian Weightlifting Championships 2023 ka ban sa long ha Jinju, South Korea naduh ka 3-13 tarik u Jymmang.
Nalor kata, ka khubor ka iathuh ba katkum ka jingmih (result) ha ka jinglumlang ia ki dor-thong ba ki nongialehkai ki kamai na ka jingialehkai Snatch + Clean  & Jerk), ki nong-ialehkai ki ban shimbynta ha kitei ki rynsan iakhun kin lah ruh ha ka ban kyntiew shuh shuh halade ia ka Olympic Qualification Ranking (OQR).
Hadien ka jingpyntreikam ia ka jingjied nongialehkai na ka bynta ka Paris Olympic ha ka 28 tarik u Iaiong  2024, na ka liang jong ka International Weightlifting Federation (IWF) kan sa pyllait paidbah ruh ia ka thup kyrteng jong ki nongialehkai kiba bit na ka bynta ban ia aireng sha katei ka lympung ban long ha Paris.
Ha ka lympung ialehkai ba dang shu long shen, ka Mirabai Chanu ka lah wan ba-ar ha ka kyrdan iakob rahnar ki kynthei ha ka 49kg jong ka World Weightlifting Championships 2022  ha Colombia ha u bnai Nohprah.
Ka long ruh ka nongialehkai  kaba lah khur ia ka takma Ksiar ha ka Commonwealth Games, World Championship, bad ka nongkhur takma Rupa ha ka Olympic, hynrei ka jingpyndep jong ka ha ka Continental ka long da ka takma Rnong ha ka 2020 Asian Championships  ha Tashkent.
Na ka bynta katei ka lympung ialehkai ka ban sa long, u Jeremy Lalrinnunga (men’s 67 kg)  bad Achinta Sheuli (men’s 73 kg) kin long ki nongialehkai ka ri ki ban ia aireng biang sa shisien hadien ba ki lah koit na ka jingmynsaw ka jong ki.
Kumjuh ruh ka Bindyarani Devi kaba lah khur ia ka takma Rupa na ka 55kg ki kynthei ha ka 2022 Commonwealth Games, kan nang iai bteng ha ka ban ia aireng ha katei kajuh kyrdan ialehkai ha ka lympung.
Ki kynhun rah-nar ka ri ki ban shimbynta ha ka Asian Weightlifting Championships mynta u snem ki long:Women: Mirabai Chanu (49kg), Bindyarani Devi (55kg)Men: Shubham Todkar (61kg), Jeremy Lalrinnunga (67kg), Achinta Sheuli (73kg), Narayana Ajith (73kg).
Ka Meghalaya ka la lah ban ïalehkai bha bad ban khur syndon ki nam jop ha baroh saw tylli ki kyrdan jong ka lympung 4th Street King’s Autocross Challenge kaba dang shu kut shen ha Dimapur ba la long ha ka 28 bad 29 tarik u Ïaïong.
Ha kane ka lympung ïalehkai ki la don haduh saw tylli ki kyrdan, kata ka rookie, open, SUV, bad na ka bynta ki kynthei ha kaba ïa kine baroh saw tylli ki kyrdan la jop da ki nongñiah kali ka Jylla, kata ar ngut na rilum Garo bad ar ngut pat na rilum Khasi-Jaintia.
Kaba kham sngewtynnad ka long ba ha ki katto katne ki kyrdan lei, ïa ka nam lahduh la khur lut da ki nongñiah kali jong ka jylla.
Ka khusnam jong kane ka lympung ka la long T.
30 hajar ba nyngkong, T.
20 hajar ba wan ba-ar bad T.
10 hajar ba wan ba-lai kaba dei ruh na ka bynta ka kyrdan rookie bad SUV katba ha ka ‘open category’ na ka bynta ki shynrang bad kynthei pat ka khusnam ka la long T.
50 hajar, T.
35 hajar, T.
25 hajar, T.
15 hajar bad T.
10 hajar na ka bynta ba nyngkong haduh ba san.
U Aneesh Sangma na Tura, Garo Hills u la wan ba nyngkong ha ka kyrdan SUV da kaba pyndep ha ka por ba 1.
05.
65 katba ka Nochie Aranchimiksa M Sangma ka la jop ha ka kyrdan jong ki kynthei ha ka por ba 1.
42.
25.
Ha ka ‘open category’ u Ronan Bazeley u la jop ha ka por ba 1.
06.
41 ba u la pyndep bad bud sa da u Mihsalsan Bazeh bad Brandon Bazeley Rymbai ha ka kyrdan ba-ar bad ba-lai.
Ha ka kyrdan rookie pat u Elhannan Jason Syiem u la wan ba nyngkong da kaba pyndep ha ka por ba 1.
09.
47, bud da u Isynei Hinge bad u Alex Suoho ha ka kyrdan ba-ar bad ba-lai.
Haba kren halor kane ka jingjop, u Aneesh Sangma u la ong ba kane ka jing-ïakhun ka la long shisha kaba eh bha hynrei ka jingrai kut bad trei shitom ka la wanrah ka jingjop.
Ha kane ka kyrdan SUV, ïa ka kyrdan kaba ar la ïoh da u Larry Mukhim bad u Ruchir C Marak, khun jong ka MLA barim ka Williamnagar, ka Deborah Marak, u la ïoh kyrdan ba-lai.
Ka lympung ïalehkai Basketball kaba la ai kyrteng kum ka 3rd Berchem Cup Open To All Basketball Tourna-ment 2023 kaba la pynïaid da ka Seng Samla Nong-poh Proper ha madan basketball jong ka Sajer, ka la poi noh sha kaba kut ha ka sngi Saitjaiñ, ïa kaba la pynhap pyrda da u MLA ka Nongpoh, u Bah Mayralborn Syiem.
Ha kane ka sngi ba la pynhap pyrda ïa kane ka lympung ïalehkai basketball, la wan ban ïadon ryngkat ruh da u Bah Ferynald K.
Kharkamni, President ka Khasi Students’ Union, North Khasi Hills District, u Bah Luistar Lyngdoh President ka Federation of Khasi Jaiñtia & Garo People, North Khasi Hills District, u Bah Marcus Marten, President Hyn-ñiewtrep National Youth Front, Northern Region, u samla Lumlang Shylla, President Seng Samla Nongpoh, ki nongïalam shnong ki nongïalam raid, lem bad ki paidbah kiba la wan ban ai jingkyrshan ïa la ki kynhun ïalehkai.
Haba phai sha ka jingïalehkai, ha ka liang ki kynthei, ka jingïakhun final ha kane ka sngi ka long ka Dubakh pyrshah ïa ka SYM.
Ha kane ka jingïakhun kaba ïakhaid bad shongshit bha, ka kynhun jong ka Dubakh, ka la lah ban pynliem noh ïa ka kynhun jong ka SYM da 57 la 40 basket bad ïoh syndon ban rah ïa ka nam lahduh jong ka lympung ha ka liang jong ki kynthei.
Ha ka liang ki shynrang pat, ka jingïakhun final ha kane ka sngi ka long hapdeng ka kynhun jong ka SYM pyrshah ïa ka Nongpoh Proper bad ha kane ka jingïakhun ka SYM la ïoh rah ïa ka namjop da kaba pynliem da 80 la 56 basket pyrshah ïa ka Nongpoh Proper.
Kum shi bynta ban pynshlur bad ai mynsiem shuh ïa ki samla ïalehkai, na ka liang ka Seng Samla Nongpoh Proper ka la sam ruh ïa ka khusnam kaba kynthup T.
25 hajar ryngkat bad ka Trophy ïa ka kynhun jong ka Dubakh kaba la rah ïa ka nam lahduh ha liang ki kynthei.
Katba ka kynhun kaba wan ba ar, kata ka SYM la ïoh rah ïa ka song pisa kaba T.
10 hajar lem bad ka Trophy.
Ha ka liang jong ki shynrang pat, ka kynhun jong ka SYM kum ka lahduh, ka la ïoh ban khur ïa ka song pisa kaba T.
50 hajar lem bad ka Trophy, katba ka kynhun ba wan ba ar, kata ka Nongpoh Proper, ka la ïoh rah ïa ka song pisa kaba T.
20 hajar lem bad ka Trophy.
Ha kane ka sngi la sam ruh ïa kiwei kiwei ki khusnam shimet na ka bynta ki rang bad ki thei ïalehkai kiba la lah ban lehkai bha ha kane ka lympung.
Ka jingkhlad ba kyndit jong kawei ka samla kaba pule ha ka skulbah Mody University ha Rajasthan ka la pynsuba sniew ym tang ïa ki bahaïing hasem, hynrei ïa ki paidbah ruh.
Ki jingkylli kiba bun ki la mih halor ka rukom khlad jong kane ka samla, hynrei ki jubab kim pat shai.
Kane ka samla ïa kaba la tip kyrteng kum ka Walinda Binong, 19 snem ka rta, kaba shong ba sah ha Nongagang Marngar ha Ri-Bhoi ka la khlad ha ka 27 tarik ïaïong, 2023, bad ïa ka met jong ka, la wan kit noh ha ka 30 tarik ïaïong, 2023.
Na ka jingïathuh jong u kpa jong kane ka samla pule, la sngewthuh ba ka lah ban don eiei sha lyndet kaba khlem pat paw pyrthei haduh mynta, bad lehse da ka jingtohkit kaba bniah bad kaba beit yn sa lah ban sei madan ïa ki jingshisha kumba ka long.
Ban ong ba ka briew kan khlad namar ka la dih dawai bih bad sdien phasi, ka long ka bym sngewïahap.
Kumno yn dih bih shwa bad hadien kata yn sa sdien ha u tyllai ban phasi ïalade?Ngi kynmaw ba katto katne snem mynshwa, ka la don kawei ka samla ba la tip kyrteng kum ka Rosy Sangma kaba la khlad ha kawei ka jaka sumar ha Gurugram Haryana.
Hadien ba la khlad ka Rosy, uwei u khun-ruit jong ka ba la tip kyrteng kum u Samuel Sangma u la khlad da kaba sdien phasi ha kawei ka ïing basa.
Kine ki arngut ki dei na ka jylla Nagaland.
Na ka liang ka Sorkar Pdeng ka la aiti sha ka Central Bureau of Investigation (CBI) ban tohkit ïa ka jingkhlad jong ka Rosy.
Ka CBI ka la lap ba ki nongsumar ha kata ka jaka ha Gurugram ki la leh torti bad bym salia ha ka por ba ki la sumar ïa ka Rosy bad namarkata, ka la khlad noh.
Ka jingtohkit halor kane kam pat dep satia bad lehse kan sa poi ka por ba kito kiba la sumar ïa ka Rosy kin sa ngat ha ka jingshah pynsaja katkum ka aiñ.
Na ka liang ka sorkar Meghalaya ka dei ban shimkhia halor ka jingkhlad noh jong ka samla Walinda.
Ym tang ba ka dei ban ïakren bad ki pulit ka Rajasthan ban pynthikna ba ka jingtohkit kan long kaba beit, hynrei ka dei ban thoh sha ka tnat Korbar Ri lane sha ka shlem treikam u Myntri Rangbahduh ka Ri ban aiti sha ka CBI ba kan tohkit halor kaei kaba la jia bad ka samla Walinda.
Ka jingtohkit kaba beit ka donkam shikatdei namar ki bahaïing hasem ki don ka hok ban tip ïa ki jingshisha kumba ki long bad kiei kita ki daw kiba la pynlong ïa ka khun jong ki ban khlad na kane ka sla pyrthei.
Kane ka samla kaba la khlad ruh, ka dei ban ïoh ïa ka hok katkum ka aiñ.
Yn hap ban shimkhia halor ki jingjia kiba kum kine khnang ba kan long ka jinghikai na ka bynta kiwei bad khamtam eh ban pynthikna ba kim dei ban nang ïai jia sa ha kiwei pat ki samla.
Ki samla jong ngi kim banse ban leit shabar jong ka jylla na ka bynta ban pule ha ki kyrdan ba kham shalor lane ban trei ban ktah.
Ka jingduna ki shlem ai jinghikai kiba paka lane ki jaka trei jaka ktah kiba lah ban siew ha ka dor kaba biang bad kaba ïahap bad ka kyrdan pule, ka pynlong ïa ki samla ba kin wad lad shabar jylla bad wat shabar jong ka Ri.
Ki ju don ki khep ba ki samla na ka thaiñ Shatei Lam Mihngi ki ju ngat ha ka jingshah peit khmat ne ka jingshah ñiew beiñ ne ka jingshah kren laiphew jait namar ki kham pher na kiwei pat ki jaitbynriew.
Ka Sorkar India ka la thaw da kawei ka kynhun hapoh ka jingkhmih jong u M.
P.
Bezbaruah ban peit bniah halor ki jingeh ba la ïakynduh da ki nongshong shnong kane ka thaiñ kiba shong ba sah ha kiwei pat ki jylla.
Kane ka kynhun ka la pynmih ruh ïa ki jingai jingmut halor kane ka bynta.
Hynrei tang kita ki jingai jingmut kim pat i biang satia.
Ki sorkar ha kiwei pat ki jylla ki dei ban leh da kaba tyngeh pyrshah ïa kito kiba donkti ban ban-beiñ/leh-beiñ lane ban ktah kti bad pynshitom ïa ki briew kiba dei na kane ka thaiñ.
Ngi kyrmen ba ka sorkar Meghalaya kan ïarap lem ïa ka longïing longsem jong ka samla Walinda khnang ba kan don ka jingbishar kaba hok.
Ban shu sngap jar halor kine ki jingjia kam long satia kaba bha namar kan pynshlur ïa kiwei pat kiba don jingthmu sniew.
Bunsien ka jingsngap jar halor ki kam bymman ka pynkha roi ïa ki kam bymman.
Ka sorkar ka don ïa ka bor ba kan leh eiei namar tang kane ka longïing longsem marwei kan ym lah ban ïakhun na ka bynta ka hok bad ka jingshisha.
Ka jingim jong ngi ki briew ha kine ki sngi mynta, ngi pyrkhat beit tang ia ka spah, hato ngi juh pyrkhat pat mo kaei ka ban jia?Ka jingkylli hangne ka eh shisha ban jubab, namar ba bun hi na ngi ki briew ngi pyndonkam ia ka, bad ngi kwah hi ia ka, namar lada ngi don ka spah, ngi ioh lut kaei ba ngi kwah.
Hynrei kawei ngan ong ia phi, ka spah hooid ka lah lut ban leh ia kiei kiei baroh, hynrei pat ka long ruh ka nongpyniashun, bad ka nongshet kylla ia ngi shisien ka sngi.
Phi tip balei nga ong kumne? Bad namar balei? Nga ong kumne namar ngi ki briew ha kine ki sngi mynta ngim ju pynkhat ia ka lawei ba hadien, bad ngim salia hi ruh ban leh wat ia ki kam kiba sniew, wat lada ngi la tip ba ki long ki bym dei ban leh, kum ban shuh ai nuksa, kum ka jingtip ia u marpoh khyndew u (uranium) une u lah ban ktah ia ka koit ka khiah, hynrei tang ban ioh spah ngim salia ia kata, bad dang bun kiei kiei kiba ngi ioh.
Bad sa kiwei de kiba ngim tip shai, bad ngim da don kam ban ia kren ne iathuh ia phi, phi la ia sngewthuh hi.
Bad kawei pat de ngan ong ia phi, ki don ki briew hangne ha ri Khasi jong ngi, wat ki jaka ki puta ruh ki die ha kiwei pat ki jaitbynriew, tang ba kin ioh ia ka spah, kim pyrkhat shuh ia ki parajait bynriew lade, namar ki sngewthuh ban da die ia u parajait kan kham duna dor, hynrei da die pat ia u bar jylla kan kham heh dor, kane kein ka la sdang kata ka jingeh bad jingjynjar ia ngi, namar haba ngi la die duh ia u nongwei, une lah ban wan shong shnong hangne bad une u nongwei u lah ban leh kat ba u mon namar haba u la don la ka jaka ka puta kaba u la thied, u lah ban trei ban ktah, ban leh katba u donkam, bad kane ka wanrah ia ka jingeh bakhraw ia ka ri Khasi jongngi ha kine ki sngi mynta.
Bad ka don ruh sa kawei pat ka jingkamai spah jong ngi ki briew, ka long ba ngi leh da kiwei pat ki kam kaba ngim sngewthuh bad ngim tip kaei ban jia hadien ia ngi, bad ka jingleh kine ki briew ka ialam sha ka jingeh ba khraw ia ngi hi ki khun Khasi khara, bad ngin sa ngat ha kiwei pat ki jaitbynriew, bad kane ka jingeh ba khraw ia ka ri Khasi jong ngi baroh kawei, kum ban shu ai nuksa kumba ngi iohi mynta shibun ki Sengbhalang ki ialeh ban pynherkrat ban beh thoh ia ki bar jylla hynrei kim lah satia namar ba bun hi pat kiba dang kwah ban rhah spah na kata ka daw ka dang eh ban leh ia kine, namar lada ma ngi u rit u ria ngi da kwah ruh ngim lah kam myntoi, ban leh, hangne kein phi iohi ia kita ki briew, kine ki briew ki don ka jingnang jingstad bad ki shong ruh ha ki shuki, bad ki synshar ruh iangi ki rit ki ria, kine ki riew ki sngew ialade ba kitei kin lait lada ki leh kumne ruh namar ba ki don spah bad ki don ka jingnang jingstad, hynrei kim tip pat de ba kine ruh hi kin ngat lang ha kajuh hi ka apot kumba ngat u rit u ria, u duk u suk, namar ba dei na ki hi ki mih ki jingeh bad jingjynjar, ma ngi u rit u ria u duk u suk lei te ngin sa shuh shah ring mraw, hynrei ma ki te kin lait, namar ki don ka spah ki lah ban leit sah ne leit shong shnong kylleng kylleng kat shaba ki sngewbit, hynrei pat ka jingeh bad jingjynjar ka kham palat maki, ban ia ngi, namar kine mynba ki dang don ha la trep bad ha la ka ri bad ka jait bynriew, kine ki ioh lut katba ki kwah bad ki long ruh ki nongialam nongsynshar ia ka ri bad ka jaitbynriew bad ki don ka kyrdan bapher bapher, bad ki shong ruh ha ki shuki, bad ki trei kam tang da kaba bat khulom.
Hynrei ynda haba kine ki la poi sha kawei ka jaka kine ki hap ban trei shitom bad kin ioh lait luid, ka mynsiem jong ki kan lynga, namar ba kine kim dei ki briew kiba mlien ban trei shitom, bad kiba la im laitluid, shisien hi haba ha la ka ri bad ka jaitbynriew kim don shuh, ki hap ban mad ki jingeh bad jingjynjar ba shyrkhei bad hangne kein ka spah ka pyni ba ka shet shukor ia ki.
Kumta ko ki para Ri bad jaitbynriew jong ngi to kyndit thiah noh wat phohsniew tang ia ka spah, namar dang don ka por lada phi la kloi, bad wat pynslem shuh, ioh phi ngat ha ka lanot ba khraw bad ka jingshah ring mraw pat ha kiwei ki jaitbynriew.
Wat ialeh biej to long kiba sian ha ka synshar khadar, bad to khapbrip ki khmat bad set ki shkor, lada phi la shah pynbiej ha ka spah, ne phi la shah pynngop ruh ioh ba hadien phin shuh shah knieh lut baroh wat kaba phi la don ruh, bad ioh phi shuh phetwir bad shah pynlong ki nongtong um ha kiwei pat ki jaitbynriew.
Ha kane ka por la ong ba namar ka jingkit ram- kit shah jong ka Pakistan ha kine ki snem, ka la pynlong ia ka Pakistan ba kan shah pynrung hapoh ka thup jong ki 15 tylli ki ri jong ka pyrthei kiba don hapdeng ka jingkyrduh bad kiba kit ram- kit shah tat haduh kane ka kynti.
Namarkata, ki tnat ba dei khmih jong ka ioh- ka kot ka Pakistan, ki la ong ba ka Pakistan ka hap ban ialeh kumno ban lait noh na katei ka jingeh- jingkyrduh ba ka mad ha kane ka por da kaba thaw lad- thaw lynti thymmai da kumno ban pynkhie im biang nyngkong eh ia ka ioh ka kot ba ka ri ka la duh nong bad hiar ha ki snem ba la leit.
Kumta la ong ba ka Pakistan ka donkam da kumno- kumno kumba USD 40 Billion Dollars naka bynta une u snem 2023 haduh 2024 bad ka don ruh kumba USD 30 Billion ka ram kaba dang sah, kynthup ia ka sut kaba dang hap ban siew.
Ha kajuh ka por ruh la ong ba ka Pakistan ka lah poi ha ka kyrdan jong kito ki ri kiba duna palat ia ka 45% ka jingmih bad kiba don ruh hapdeng ka jingma kaba khraw namar ka jinghap ban kit ram jongki ban pynbit pynbiang ia ki jingdonkam jong ka ri baroh kawei.
Namarkata la ong ba lada peit thuh ia ka jinglong- jingman ha Pakistan ha kane ka por, la i-kumba ka Pakistan kan hap ban mad ia ka jingduk jingkyrduh kaba jur lada kam don lad shuh ban siew ia kitei ki ram bad lada kam lah shuh ruh ban pynmih bad ban khyllie biang ia baroh kiba ka la duhnong ha ki snem ba la leit.
Ki khun u Kpa bym dei Khasi ki ioh jait Khasi, katba ki khun jong u kpa Khasi kim ai lad ban shim ia ka jait Khasi.
Kane ka long pyrshah ia ka dustur ka Riti tynrai u khun Khasi Khara.
Ka District Council kaba dei ka nongpeit bad pynneh ia ka dustur ka riti ka la dei ban thaw ka ain ban iada ia ka tynrai ka dustur ka riti u khun Khasi Khara.
Bad ym dei ban pynlong Khasi ia u symbai nongwei bym dei Khasi.
Ia ki khun kpa bym dei Khasi watla ka kmie ka dei ka Khasi ym dei ban pdiang ha ka jait Khasi jong ka kmie, watla ngi shim jait na ka kmie ruh.
Namar kane kam long namar ka pynduh jait ia ka tynrai longbriew manbriew u khun Khasi khara.
Ia ki khun ba ioh symbai na u kpa Khasi ki donhok ban ioh ia ka jait Khasi paka.
Hynrei ia ki khun kpa bar jylla bad ka kmie Khasi makna ym dei ban ai jait sha ka kmie.
Ia kane ka bynta ka District Council ka la dei ban shah ia ki khun Kpa Khasi watla ka kmie bar jylla bad ka kmie Khasi ban ai jait sha ka kmie.
Ka ain kam dei ban thew shiliang ha ka rukom shim jait ai jait.
Ka dei ban pynshong nongrim ha u symbai ym ha ka sla ka ban pyut noh.
Kane ka shim jait ai jait ka dang dei ban pynkylla na ka bynta ka bha ka miat ka ri bad ka Jaidbynriew.
Katkum ki khubor la ong ba ka jingther ‘namding bad ka jingsiat jong ki shipai ka Russia ha ka Sngi Thohdieng ka la shim ia ka jingim jong 26 ki nong Ukraine, kynthup ia 5 ngut ki khynnah rit kiba la duh ei noh la ka jingim ha ka jingthombor ba khlem sangeh jong ka Russia.
Katei ka jingthombor ba ratbah jong ka Russia ka long ruh wat ha kito ki thaiñ ba bun paidbah nongshong shnong jong ka Ukraine kynthup ia ka nongbah Uman jong ka phang pdeng ka Ukraine, ha kaba la iohi ia ki briew jong ka kynhun iarap kiba dang bunkam ban leit pyllait im bad ban sei ruh ia ki metïap jong kito kiba la sahkut ha ki ïingmala kiba la twa bad julor ha katei ka miet.
La ong ba katei ka jingther ‘namding dusmon jong ka Russia ha kane ka kynti, ka long ruh hadien jong ki katto katne taiew ba ka Russia ka la sangeh ban ther ‘namding sha ki shlem pynmih bor ding jong ka Ukraine.
Kumta la ong ba ha katei ka janmiet Sngi Thohdieng, ki briew jong ka tnat iarap ha Uman, ki la leit her mar-mar sha kitei ki jaka ba la shah ther bad pynjulor da ka Russia, ha kaba ki bor pyniaid jong katei ka nongbah ki la iathuh ba katei ka jingleh jong ka Russia ha kane ka kynti ka la shim ia ka jingim jong 23 ngut ki briew, kynthup ia ki mynsiem ba dang lui-lui naduh ki khyllung- ki khynnah.
La ong ba uwei u rangbah ruh ha katei ka janmiet, u la leit ban wad ia ki khun- ki kti jong u na kawei ka iing kaba la twa bad julor, namar u la iathuh ruh ba u la duh teng ia ki khun ha ki por ba la leit bad kumta ha kane ka por um lah shuh ban pdiang ia kajuh ka jingeh bad u thrang shisha ban iohi ia la ki jong ki khun la ki dang im ne ki la iap ruh.
La ong ba kitei ki ‘namding jong ka Russia ki la leit her ruh sha kiwei ki nongbah kum ka Dnipro, kaba long ka nongbah kaba la dep ioh mad lypa ia ka jingshah thombor ba jur ha u Kyllalyngkot ha kaba 40 ngut ki briew ki la khlad ha katei ka por.
Ki bor pyniaid ki la iathuh ba katei ka jingleit hap ki ‘namding hapoh jong katei ka nongbah Dnipro pat, 2 ngut ki la khlad kiba kynthup ia kawei ka longkmie 31 snem, ryngkat bad i khun ba dang 2 snem jongka, katba ki dang iohthiah ha katei ka por.
Ha kawei pat ka jingjia, la ong ba ki bor pyniaid ka thaiñ sepngi jong ka Kherson ha ka jan miet Sngi Thohdieng ki la iathuh ba ka jingther ‘namding jong ka Russia hapoh ka shnong Bilozerka jong ka nongbah Kherson, ka la shim ia ka jingim jong kawei ka longkmie 57 snem ka rta, ha kaba 3 ngut pat kiwei ki la mynsaw lang ha katei ka jingjia.
Kumjuh ruh na ka liang u President ka Ukraine, u Volodymyr Zelensky u la pynrem jur halor katei ka jingleh dusmon jong ka Russia bad u la kular ruh ba ka Ukraine kan nym aili bad kan pynphai kylliang ia ka Russia ha ki sngi ban wan.
Katba na ka liang jong ka tnat iada ka Russia, ka la ong ba katei ka jingthmu jong ki shipai kam long ban siat dusmon sha ki jaka paidbah hynrei ki la dep peit thuh bha bad ki thmu ruh ban ther tang ha ki jaka ba shong ki kynhun shipai ka Ukraine.
Hynrei katei ka jingsiat jongki, ka la kum leit dei bad hap lang ha kitei ki jaka ba marjan bad kiba shong ki riew paidbah.
Ka UN Security Council ha ka Sngi Palei ka la kyntu ia ka Taliban ba kan weng biang noh ia ki kyndon pyrkhing baroh kiba ka la buh bad khang ia ki kynthei jong ka ri Afghanistan.
Ha kane ka por, ka UN ka la pynrem jur ruh halor ka jingkhang pyrshah jong ka Taliban ia ki nongtrei kynthei kiba long ki dkhot jong ka UN ban iarap ban pdiang bad sam ia ki lad jingiarap ba la pynpoi da ka UN sha Afghanistan baroh shi katta.
Namar la ong ba ka jingwanrah jong ka Taliban ia ki kyndon ban khang pyrshah ia ki kynthei na ki jingpule bad ki jingtrei jongki, ka long ruh ka jingpynkheiñ pat ia ka hok longbriew man briew jong ki paidbah bad ka long ruh ka jingpynduh jingkyrmen ia ki paidbah nongshong shnong ka Afghanistan khamtam ia ki kynthei naduh ki khyllung- khynnah, ki kynthei samla bad kumjuh ki longkmie, namar ka jingbym ioh lad jongki ban im ka jingim kaba laitluid ba kin ïeng ha la ki jong ki kjat bad ka long ruh ka jinghiar kaba khraw lada ki kynthei kin duh noh wat ia ka lad ban pule- puthi bad ban leit trei leit ktah namar kan wanrah jingeh shibun ia ki khamtam ha kum kane ka juk ba mynta.
Namarkata, ka UN ha kane ka kynti ka la kyntu ia ka Taliban ba kan pynkylla bad weng noh ia kitei ki kyndon jingpyrkhing baroh, kiba ka la buh bad pyntreikam ban khang pyrshah ia ki kynthei ha ki liang baroh namar la ong ruh ba katei ka jingleh jong ka Taliban ka la pynkheiñ bad knieh noh ia ka hok long briew- man briew jong ki kynthei bad ka la knieh noh ia ka hok jinglaitluid jong ki.
Namar kumba long ha kiwei pat ki ri jong ka pyrthei, ki kynthei ruh ki don hok ban ioh ka lad ba kin pule- puthi, ba kin pyntbit ialade bad ba kin trei bad kin ïeng ha la ki jong ki kjat bad ym ju dei ruh ban leh shiliang khmat ia ki kynthei hynrei ki don ka hok ban im bad ban trei ban ktah kumba long ki shynrang.
Namarkata ruh ka UN Security Council ka la kyntu ia baroh ki seng bad ki ri jong ka pyrthei baroh kawei, ba kin ialeh katba lah ban tehlakam noh ia kitei ki kyndon bad ki jingpyrkhing ba ka Taliban ka la pyntreikam naduh ka por ka jingïoh knieh jongka ia ka bor synshar hapoh Afghanistan ha kine ki snem ba la leit.
Shuh shuh ruh ka United Nations ka la pynpaw ia ka jingsngewkhia jong ka jing bym iohlad jongka ban phah ia ki lad jingiarap sha ki paidbah nongshong shnong jong ka Afghanistan kiba don hapdeng ka lanot jong ka jingkyrduh bad ka jingiap thngan.
Kumjuh ruh ka nongrah ktien jong ka United Arab Emirates sha ka UN, ka Lana Zaki Nusseibeh haba iadei bad kane, ka la ong ba ka pyrthei baroh kawei kam lah ban shu shong sngap mynthi katba ki kynthei ha Afghanistan ki dang shah leh donbor, shuwa ba kin jah bad ba kin shah pynduh jait noh syndon.
Namar la ong ba ka Taliban naduh ba sdang jong ka jingwan jongka ha ka bor hapoh Afghanistan ha ki snem ba la leit, ka la sdang shuwa da kaba khang ia ki khynnah kynthei ba kim bit ban leit sha ki jaka pule.
Nadien kata, ki la sdang pat ban khang sa ia ki samla kynthei ba kim bit ban leit sha ki jaka pule bad sha ki jaka trei jaka ktah jongki bad ba kim bit shuh ruh ban iadon bynta ha ki jaka paidbah kum ki jaka shangkai lane ki Park bad ha kiwei kiwei de ki jaka kiba pher ba ki khynnah- samla kynthei bad ki longkmie ka ri Afghanistan kim lah shuh ban iadon bynta lang hapoh ka imlang- sahlang.
Ki bor sorkar jong ka jylla Tripura ha ki khyndiat sngi kiba la leit noh ki la ïathuh ba ïa ka ïew khappud kaba don ha ka thaiñ Srinagar (bynta ba shathie jong ka jylla Tripura) yn sa plie paidbah biang ha ka 9 tarik u bnai Jymmang hadien ba la khang khyrdep mynta la palat 2 snem eiei na ka daw jong ka jingsaphriang ka jingpang COVID-19.
Ïa ka rai ban plie biang ïa katei ka ïew khappud la shim ha ka jingïalang jong ka Joint Border Haat Management Committee, ba la wan ban ïashim bynta lem da ki bor sorkar kiba na ka thaiñ shathie jong ka jylla Tripura bad ki bor pynïaid distirk jong ka thaiñ Feni jong ka ri Bangladesh.
Ha katei ka jingïalang na ka liang ki komiti ki la ïarai ban ai jingbit ïa kumba 2,400 ngut ki nongthied nongpet (mar 1,200 ngut na arliang pud) ba kin wan ban thied ban pet ha katei ka ïew ka ban plie man la ka sngi; bad mar 54 ngut ki nongdie mar na baroh arlaing pud ba kin wan ban die bad khaïï ïa ki mat ki mata jong ki.
Ha katei ka jingïalang, la ïathuh ba na ka liang ki bor sorkar jong ka ri India bad jong ka ri Bangladesh ki la ïasyllok ruh halor ki mat kiba ïadei bad ki lad ki lynti ban pynbun ïa ka jingdon jongki nongdie mar bad kumjuh ki ai ruh ïa ka jingmynjur na ka bynta ban tei ïa ka jaka leit Shabar na ka bynta ki ‘riew kynthei.
Ka jingplie biang ïa ka ïew khapud ha Srinagar la ïathuh ba ym tang ba kan kyntiew ïa ka khaïi ka pateng hapdeng ka ri India bad ka ri Bangladesh, hynrei kan wanrah ruh ïa ka jingïadei kaba marjan hapdeng ki nongshong shnong jong kitei ki 2 tylli ki ri.
Ki nongïalam jong ka Chakma Development Foundation of India (CDFI) ha ki khyndiat sngi kiba la leit noh ki la kyrpad na u Myntri Rangbah jong ka jylla – Pema Khandu ba un sngewlem na ka bynta ki paid Chakma bad Hajong bad ba un nym shim ïa ki sienjam ban pynmih ïa ki na ka jylla Arunachal Pradesh ban leit pynsah ïa ki sha kiwei pat ki jylla jong ka ri India.
Na ka liang ki nongïalam jong ka CDFI ki la pyntip ba ha ka jingïalang kaba la pynlong ban rakhe ïa ka National Panchayati Raj Day ha Itanagar na ka liang u Myntri Rangbah ka jylla u la pynbna ba hadien ba la dep ban pynbeit ïa ki kam ïakajia khappud bad ka jylla Assam un sa shim sa da ki sienjam kiba kyrpang ban pynbeit ïa ki jingeh kiba ka jylla ka ïakynduh ha kaba ïadei bad ki paid Chakma bad Hajong.
Ki nongïalam ka CDFI ki la ong ruh ba ha katei ka jingïalang, na ka liang u Myntri Rangbah u la pynbna ruh ba ki paid Chakma bad Hajong ki dei ki paid petwir (refugee) ki bym don ïa ka hok ban ïoh ïa ki syrnot nongshong shnong ba pura jong ka jylla Arunachal Pradesh kaba dei ka jylla kaba la ïoh ïa ka jingithuh ba kyrpang na ka Konstitushon jong ka ri India kum ka ‘tribal state.
’Halor kitei kiei kiei baroh, na ka liang u nongïalam jong ka CDFI – Suhas Chakma u la pyntip ba ïa ki paid Chakma bad Hajong la pynbiang ïa ki jaka shong jaka sah da ka Sorkar India ha North Eastern Frontier Agency (NEFA), bad naduh u snem 1964 ïa ki paid Chakma bad Hajong kiba la kha ha NEFA/Arunachal Pradesh la ithuh ba ki dei ki nongshong shnong ba pura jong ka ri India.
U la ïathuh shuh shuh ba kim shym la don kino kino ki aiñ ne ki kyndon ha ka Konstitushon ki ban ai bor ïa ki jylla ne ki union territory ban kheiñ ïa ki paid Chakma bad Hajong kum ki nongshong shnong bar ri.
U nongïalam ka CDFI u la pyntip shuh shuh ba bun na kito ki paid Chakma bad Hajong kiba la wan ban shong ban sah ha Arunachal Pradesh ha ki snem 1964-1969 ki la khlad, bad ïa kito kiba dang im yn ym lah ban pynmih na ka jylla Arunachal Pradesh kat kum ki jingbthah jong ka Supreme Court ha u snem 1996 kaba ïadei bad ka mokotduma NHRC pyrshah ïa ka sorkar Arunachal Pradesh.
U nongïalam ka CDFI u la pyntip shuh shuh ba kim shym la don kino kino ki khyrnit jong ka Konstitushon ki ban ai ïa ka jingithuh ïa ka jylla Arunachal Pradesh ne ïa kino kino ki jylla kum ka ‘tribal state,’ bad dei tang ka Article 371(h) jong ka Konstitushon kaba pynkupbor kaba kyrpang ïa u Lat jong ka jylla Arunachal Pradesh.
U la pyntip ba dei namar kitei ki daw ba ka jingkheiñ ïa ki paid Chakma bad Hajong kum ki paid phetwir, ne ban kheiñ ïa ka jylla Arunachal Padesh kum ka ‘tribal state’ ki dei kiba bakla.
Katkum ki jingïoh lum jingtip la ïathuh ba ki don haduh kumba 65,000 ngut ki paid Chakma bad Hajong kiba shong ba sah ha ka jylla Arunachal Pradesh hadien ba ki pateng barim jong ki ki la mih noh na East Pakistan (mynta ka ri Bangladesh) bad ïoh ïa ka jaka sah na ka Sorkar Pdeng ha North East Frontier Agency (NEFA – mynta ka jylla Arunachal Pradesh) ha u snem 1964 – hadien ka jingkut jong ka thma hapdeng ka ri India bad ka ri China.
Hadien ba ka sorkar Assam ka la khang pyrshah ïa ka jingwan pynpoi ïa ki syiar ‘broiler’ ha Assam na kiwei pat ki jylla jong ka ri India, la ïathuh ba kynsan kynsan ka dur ka mur jong ki syiar ka la kiew da bun bun shah.
Kat kum ki jingïoh lum jingtip la ïathuh ba ka sorkar jylla ka la khang pyrshah ïa ka jingwan pynpoi ïa ki syiar na kiwei kiwei ki jylla hadien ka jingsaphriang jong ka jingpang ‘avian influenza’ ka ba lah ban ktah ïa ka koit ka khiah jong ki sim ki doh bad kumjuh ïa ki nongshong shnong ka jylla.
Hynrei katei ka jingkhang pyrshah ïa ka jingwan pynpoi syiar ka la wanrah ïa ka jingkiewdor kaba jur ha kaba ïadei bad ka dor ka mur jong ki syiar.
Halor katei ka mat, na ka liang u Myntri ka tnat Agriculture jong ka jylla Assam – Atul Bora ha ka jaka ba un kren eiei halor ki mat ki ban lah ban weng ïa ki jingeh pynban u la pyntip ba na ka liang ka sorkar kam shym la lah ban leh eiei ne shim ïa kino kino ki sienjam ban tehlakam ïa ka jingkiew dor jong ki syiar ha ka jylla.
Haba ïakren bad ki lad pathai khubor, na ka liang u Myntri u la ïathuh ba ka dor jong ki syiar kiba ki nongshong shnong ka jylla ki ju ri ki kham heh ka dor namar ka sorkar jylla kam don ïa kano kano ka bor ban pynbeit ïa ka dor ka mur.
U la ong ruh ba ka daw kaba hakhmat eh kaba la pynlong ïa ki syiar ba pynmih na ka jylla ba kin kham heh ka dor ban ïa kito ki syiar kiba la wan ban pynpoi na shabar jylla ka dei namar ka jingrem ki jingbam syiar ban pynheh pynsan ïa ki.
U Myntri u la pyntip ruh ba na ka liang ka jong u, u la leit ban ïakren bad u Myntri Rangbah ka jylla – Himanta Biswa Sarma u ba la shim ruh ïa ki sienjam kiba donkam ban pynbiang ïa ki ‘subsidy’ ha ki jingbam syiar na ka bynta ki nongri syiar kiba na ka jylla Assam.
Hynrei na ka liang u Myntri u la ïathuh pat ba um shym la don ïa kano kano ka jingtip kaba shai ba kumno katei ka skhim ka trei kam.
Na ka liang  u Myntri u la pyntip shuh shuh ba jylla Assam ka dei ka jylla kaba dap ba biang ha kaba ïadei bad ka jingpynmih ïa ki syiar hynrei ka duna pat ha ka liang ka jingpynmih ïa ki sniang/doh sniang.
Kat kum ki jingïoh lum jingtip la ïathuh ba ha ki khyndiat sngi kiba la leit noh, ka dor jong ki syiar ha ka jylla Assam ka la kiew kynsan da kumba 10% haduh 50% eiei.
Ha kawei ka jingjia takhuh kali, ar ngut ki rangbah ki la khlad noh ha shen hadien ba ka Auto kaba ki shong ka la shah tynrah bad shah ban ha kawei ka trok mar ïa poi ha ka shnong Lumdiengngan jong ka surok Shillong Bypass ha Ri-Bhoi.
Kumba la ïohlum jingtip na ki bor pulit, la ïathuh ba katei ka Auto kaba don ïa u nombor ML 10 B 8424 ka dei kaba dang wan na ki thaiñ Jowai katba katei ka trok pat kaba don ïa u nombor AS01 C 1767 ka dei kaba dang leit sha ki thaiñ Jowai na Byrnihat.
La ïathuh ruh ba katei ka Auto ka dei kaba ïaid bakla (wrong side) ha surok bad katei ka trok kam lah shuh ban kiar.
Kumta katei ka trok ka la tynrah bad ban syndon najrong katei ka Auto kat haduh ba ki ar ngut ki briew kiba shong hapoh katei ka Auto ki la khlad noh hajuh.
La ïoh jingtip ruh ba kitei kiba la khlad noh ha katei ka jingjia ki kynthup ïa u Bah Kumarlang Marbaniang na ka shnong Umket bad u Bah Marbudkini Pakynteiñ na ka shnong Wahïajer.
Ka Khasi Hills Autonomous District Council (KHADC) ka la kyrpad ïa ka Tripura Tribal Areas Autonomous District Council (TTAADC) ba kan peitngor ba ki Khasi-Pnar kiba shong ba sah ha Tripura kin nym shah iehbeiñ bad shah mushlia ha kaba ïadei bad ki hok jong ki, la ka dei ha ka liang ka riti dustur, ka khyndew ka shyiap bad kiwei pat.
Ka kynhun ka KHADC hapoh ka jingïalam u Bah Titos W Chyne kum u Chief Executive Member (CEM) ryngkat ki Executive Member ba kynthup ïa u Bah Martle Mukhim, Kong Grace Mary Kharpuri, Bah Teiborlang Pathaw, Bah Mitchell Wankhar bad u Bah Rangkynsai Kharbuki lem bad ki ophisar, ka la pynsngew ïa kane ha ka por ba ka kynhun ka don ha Tripura naduh ka 25 tarik mynta u Ïaïong ban ïamir jingmut bad ki nongïalam ka TTAADC kumno ban pynkhlaiñ ïa ki aiñ ban ïada kyrpang ïa ki riewlum.
Ha ka 26 tarik u Ïaïong hapdeng ka jingïalang ïamir jingmut, ka KHADC ka la ïoh jingtip ba ka TTAADC ka la ithuh kyrpang ïa ki Khasi-Pnar kiba don ha kane ka Jylla kum ki riewlum, bad la buh ruh ïa ki dur sah kynmaw ïa ki Khasi-Pnar ha ka shlem Ri-kynti (Museum).
Kumta na ka liang ka KHADC ka la shim ïa ka rai ban leit wad ïa ki ha ka sngi kaba bud kum ka jingai jingkyrshan bad ai mynsiem ïa la ki para doh para snam da kaba kyntait noh ïa kiwei pat ki prokram leit jngohkai.
Dei ha ka 27 tarik u Ïaïong ha ryngkat ka jingïatreilang lang bad ki bor pynïaid ka TTAADC bad ki ophisar na ka Onokati District jong katei ka Jylla, ka kynhun ka KHADC ka la mih na Khumulwng bad leit sha ka shnong ba sah ki Khasi-Pnar ha Gollackpur kaba jngai palat 5 kynta da ki kali ban poi sha katei ka shnong.
Ka la long ka khyllipmat kaba sngewkmen na ka bynta kitei ki longïing ha katei ka shnong ban ïohi ba don ki paradoh parasnam kiba wan jngoh shaduh katei ka jaka kaba ym ju kham jia koit ban don ba wan naduh ba ki kmie tymmen ki kpa tymmen ki poi shong shnong ha ka Hima Tripura hapdeng ki snem 1940-1970 ter ter.
Ki nongshong shnong ha ka jingïalam u Waheh Shnong u Bah Director Pohthmi bad u Bah Minus Marten ryngkat ki longkmie ki la ap bad pdiang burom ïa ki dkhot ka Council da ka jingsngew kmen ha ryngkat ki riam tynrai.
Hatei ka shnong ki don kumba 29 tylli ki longïing kiba dei na ki kur Dkhar, Pohthmi bad kiwei kiba dei tynrai na ki thaiñ War Jaiñtia.
U Bah Titos u la kyntu ïa ki bor ka TTAADC ban shim khia bad phai khmat lem ban weng ïa ki jingeh ki Khasi-Pnar kiba dei kiba la ithuh paka kum ki riewlum ha ka Jylla naduh ka por ki Syiem Manikya.
U la kyntu ba dei ban don ka skul ha katei ka bynta ban ai jinghikai ïa ki khynnah bad dei ban don ïa ka sobjek Khasi.
U Bah Titos u la ong ba um poi pyrkhat ban don ki paradoh parasnam kiba shong sha kine ki bynta bad kumta mar ïa ïoh jingtip ki la pynkynriah noh ïa kiwei ki prokram bad wan wad ïa ki kum ka dak ka jingkyrshan bad ai mynsiem bad pynpaw ïa ka jingkmen ba u lap ïa ki ba ki dang kren da ka ktien Pnar bad dang pynneh ïa ka riam ka beit bad ka riti dustur.
Kiba la ai jingkren ha kane ka jingïakynduh ki kynthup ïa ka Kong Grace Mary Kharpuri, u Bah Martle N Mukhim, u Bah Director Pohthmi bad u Bah Minus Marten kumjuh ruh na ka liang ki ophisar ka TTAADC.
Ka kynhun ka KHADC ka la noh synñiang ruh da ka pisa sha kane ka shnong kum ka dak ka jingai mynsiem bad jingkyrshan ïa ki.
U Deputy Chief Executive Officer ka TTAADC, u Budhilian Hrangkhawl, u la kular ba ka Council ha Tripura kan ai ka jingkyrshan kaba kyrpang ïa ki Khasi- Pnar ha kane jaka bad kyntu ruh ïa ki ban wan sha khmat ban pynsngew ïa ki jingeh jong ki.
U la ong ba ka Council kan wad lad wad lynti ban buh ïa ka skul kumjuh ban pynkhlaiñ ïa ka jingtreikam ki Waheh Shnong na ki shnong Khasi da kaba ai u synñiang pisa bad kiwei ki jingdonkam kiba dei hok ban ïoh kum ki riewlum ka Jylla bad ba ki dei ban wan mih sha khmat ban ïatreilang.
Ki ’riew rangbah bad ki longkmie ki la pynpaw ka jingkmen kaba ym lah ban batai da ki ktien halor katei ka jingwan jngoh ki dkhot na ka KHADC.
Ki la ong ba kam ju don ka jingwan peit wan jngoh da mano mano ruh bad ki shah leh klet ha ki bor Sorkar katei ka Jylla.
Na kine ki rangbah la ïoh jingtip ba ki don sa kumba ha saw bad san tylli ki shnong ba ki Khasi-Pnar ki shong shnong kum ha Kurma, Dartuicherra, Hilsara bad Jalai bad baroh na ki hi ki im ha ka rep ka riang bad mad jingeh ruh ha ka jingbym ioh ia ka roi ka par wat haduh ka pule puthi.
Hadien kane, ka kynhun ka la hiar sa ha ka shnong Balicherra ha kaba ki don 11 longïing ki Khasi-Pnar kiba shong ba sah ha kane ka shnong.
Ha kane ka shnong ki don ki kur Pasleiñ, Swer bad kiwei pat bad kine ruh ki la pynpaw ka jingsngewkmen ban don ki paradoh ki parasnam kiba wan jngoh ïa ki.
Ki longkmie longkpa naduh ki samla ki la ai jingkren ban pdiang sngewbha ïa ka kynhun ka KHADC da ka ktien Pnar.
Na ka liang ka KHADC, kiba la ai jingkren ki kynthup ïa u Bah Martle Mukhim bad u Bah Titos W Chyne katba na ka liang ka TTAADC pat la ai jingkren da u Budhilian Hrangkhawl, uba dei u Deputy Chief Executive Office.
U Bah Titos hadien ba u la sngap ïa ka jingkren ki nongshong shnong, u la kyntu jur ïa ka TTAADC ba ym dei ban don kiba mushlia ïa ka khyndew ka shyiap kaba ki Khasi kiba shong ba sah ha kane ka Jylla ki la ïoh pdiang na u Syiem ka Hima Tripura ha ki snem shwa ka jingïoh laitluid ka Ri India bad kyntu ïa ki khun samla ba la nang la stad ha kane ka shnong ban mih khmat ban ïatreilang bad ka TTAADC na ka bynta ki jingmyntoi bad ka KHADC kan don bad ki kum ka nongkyrshan.
U Deputy CEO ka TTAADC, u la kular ban khyllie ïa ki kot ki sla kiba dei bad ki jaka puta jong ki Khasi bad u la ong ba ki Khasi-Pnar ruh ki dei ban wan sha ka TTAADC ban ïakren bad yn pynïoh ïa ka hok jong ki kum ki riewlum ka Jylla naduh ka pule puthi,  ka ïoh kam ïoh jam ki samla bad ki jingmyntoi ba ki shnong ki dei ban ïoh.
Ki paidbah ha Rilum Khasi ki la mad ïa ka jingkyrduh doh masi hadien ba ki nongshoh doh ki la ïakynduh jingeh ban ïoh ïa ki masi kiba ju wan poi sha Meghalaya na kiwei pat ki Jylla lyngba ka Assam.
Haba ïakren bad ki nongshoh doh masi, ki la ïathuh ba bun ki paidbah nongbam doh masi kiba la wan khnang sha dukan die doh ban thied ïa ka doh masi, hynrei ki la leit phai thylli noh namar ym don uwei ruh na ki nongkhaïi kiba ïoh masi ban shoh doh bad ban die ha ïew.
Ki la ong ba ka jingbym don doh masi ka dei namar ka jingbym ïoh masi ha kine ki khyndiat sngi.
Ha Mawlai, kaba dei ka jaka die doh masi kaba heh bad thnem bha ha baroh ki sngi, ka la kynjah jar ha ka Sngi U Blei, namar baroh ki nongdie doh ki khlem die doh masi, hynrei la bun tang kiba die doh sniang bad doh syiar.
“Ka jingbym die doh masi ka dei na ka daw ka jingbym ïoh masi na Assam.
Ngin ong shuh kumno namar kane ju jia beit man ka por namar mangi kiba shoh doh ngi mad jingeh beit kumne," la pynpaw kiba bun ki nongdie doh masi haba kren bynñiaw ïa ka Sorkar kaba khlem shimkhia ban pyntikna ba ka Jylla kam dei ban kyrduh masi ban shoh doh.
Na ka liang kiba bun ki nongbam doh masi ki la pynpaw ba kane ka jingbym ïoh doh masi ka lah ban poi sha u pud ban kyrduh doh masi, bad haba kyrduh doh masi, kiba die ruh kin sa pynkiew ïa ka dor.
Kumta ki la ong ba ka Sorkar Jylla ka dei ban peit ïa kane ka jingeh bad pyntikna ba ki nongshoh doh kin ïoh masi.
“Ngi ju ïohsngew na ka por sha ka por ba ki masi ki ju ïaid ïew bha sha Bangladesh.
Kumta ka Sorkar Jylla ka dei ban peit ïa kane, namar bun na ki nongshong shnong ngi bam ïa ka doh masi, bad ki nongshoh doh ki dei ban ïoh masi ban shoh doh," la pynpaw uwei u rangbah uba lyngngoh ïa ka jingbym die doh masi ha Mawlai.
Wat la u Bah HM Shangpliang um shym la long shuh u MLA ka Mawsynram konstitwensi, hynrei um shym la iehnoh ïa ki paidbah haba ki ïakynduh jingeh.
Une u MLA barim ka Mawsynram sa shisien la ïohi ba un mih madan ban leit kyrpad ïa u Myntri ka tnat Water Resources ka jylla, u Bah Comingone Ymbon ban leit jurip ïa ka Wah Umngi ha ka 28 tarik Ïaïong, 2023 namar ka jingshah bam ki ïing briew ha katei ka wah.
Ka jingshah pynjulor ka shnong Balat bad ka shnong Dangar ha ka Wah Umngi, khamtam eh ha ki por lyïur ka la pynlong ïa ki spah tylli ki ïing ban kynriah noh sha kiwei ki jaka.
Ka jingwan u Bah Comingone ban jurip ka dei na ka bynta ban buddien ïa ka jingshah bam ki jaka ha ka wah Umngi, khnang ba ki paidbah nongshong shnong jong kine ki lai tylli ki shnong kin ym sah ha ka jingsyier ha ka por slap bad halor ka jingdonkam ban leh noh da ka jingïada ba pura ban lait na ka jingshah bam duh.
Ïa u Bah Comingone ha kane ka sngi la synran lang da u MLA ka Ranikor, u Bah Pius Marweiñ lem bad u Bah Ollan Suiñ uba dei u MLA ka Mawsynram, katba ki ophisar kiba la poi lang ki kynthup naduh ka Chief Engineer ka tnat Water Resources ka Kong A.
D Blah, u Superintendent Engineer u Bah L Suting, u Executive Engineer u Bah M.
L Lawai, kynthup lang ruh ïa ki ar ngut ki SDO, ka Kong B Hynñiewta bad u Bah W.
L Nari ha ryngkat bad u Superintendent Engineer ka Brahmaputra Board u Bah N Kharjana.
Na ka liang u Myntri ka tnat Water Resources u la sdang ïa ka jingjurip ha ka shnong Dangar Dop bad Lalpani kiba hap hapoh ka East Khasi Hills District.
Ha kane ka jingjurip u la lap bad sakhi da la ki jong ki khmat ïa ka jingshah rong noh kawei ka surok ka ban leit sha border haat bad kumjuh ruh ha ka jaka ap pahara jong ki shipai ïada khappud ki Border Security Force bad kumjuh ruh ka jingshah rong noh ka jaka ker sainar shiah.
Hadien kane na ka liang u Bah Comingone ha ryngkat bad ki MLA lem bad ki ophisar ki la pynlong ruh sa kawei ka jingjurip ïa ka shnong Nongdisiar kaba don marjan bad ka shnong Umsawrang.
Hangne ruh la ïohi ba ka Wah Umngi ka la sdang ban bam thymmai ïa ki jaka bad buh jingma kaba khraw ïa ki paidbah nongshong shnong.
Shuh shuh u Myntri u la pynlong ruh ka jingjurip ha ki bynta jong ka shnong Balat ha kaba la sakhi ruh ïa ka jingtrei jong ka Brahmaputra Board kaba la shna na ka bynta ban khanglad ïa ka Wah Umngi ba kan dang ïoh khlong biang ïa ka khyndew.
Na ka liang jong u Bah Comingone  u la ong ba hadien ba u la dep ban jurip u la ïohi ba haduh katto ka Wah Umngi ka la pynjot ïa ki shnong ki thaw bad kumjuh ruh ïa ki ïing briew.
Nangta u la bynrap shuh lada ai ïa ka jingïada kaba paka, donkam da ki spah spah klur tyngka na ka bynta ban khang lad shi syndon na ka jingbam jong ka wah, bad lada shu leh ban ïada tang shi por u la ong ba kan long kumba shu bret kai ïa ka pisa da ki klur tyngka.
U kpa jong ka samla Walinda Binong kaba la khlad kyndit-kynsan ha Rajasthan, ha ka Sngi U Blei u la pynpaw ba na ka liang ka jong u da leilei um pdiang satia ba ka khun ka jong u, kaba stad, kaba shlur bad kaba shemphang, kan shim noh ïa la ka jong ka jingim.
U Bah Rubi Binong, uba dei u kpa jong ka samla Walinda, u la ong ruh ba um sngewïahap satia bad ka jingkam jong ki bor ba dei khmih ka Mody University ba ka khun jong u, ka la dih dawai bih bad hadien kata, ka la phasi ïalade.
Ka samla Walinda, 19 snem ka rta, ka dei kaba pule ha ka School of Design ha Mody University kaba don ha Lakshmangarh, Sikar ha jylla Rajasthan.
Kane ka samla ka la sdang ban pule ha kane ka skulbah naduh u bnai Risaw 2022.
U Bah Rubi u la ïathuh ba dang ha ka 26 tarik ïaïong ha ka por nohphai sngi, kata shisngi hashwa katei ka jingjia, ka khun ka jong u ka dang ïakren bad la ka kmie lyngba ka ‘phone’ ban pyntip ïa kiei ki jingleh ki jong ka hapoh katei ka skulbah.
Ka samla Walinda ka la ïathuh ruh ha ka kmie ba kan leit ban ïadon bynta ha ka jingñiah kulai lane kata ka Horse Riding ha ka por janmiet ha katei ka skulbah, la pynkynmaw u kpa.
U Bah Rubi u la leit shaw ïa ka met kaba sah jong ka khun jong u na Rajasthan bad u la wan poi ha ka step jong ka Sngi U Blei sha la ïing kaba don ha ka shnong Nongagang Marngar, Ri-Bhoi.
Haba ïakren bad u nongai khubor mynta ka sngi, u Bah Rubi u la ïathuh ba ha ka 27 tarik ïaïong, u la ïoh jingtip lyngba ka ‘phone’ na ki bor jong katei ka skulbah kiba la bthah ïa u ba u dei ban wan kyrkieh sha katei ka jaka pule naba ka khun jong u ka la shitom jur.
Ha ka jingshisha u la mut ban leit ha katei hi ka sngi, hynrei namar ka jingbym ïoh tiket liengsuiñ shuh, u la hap ban leit noh ha ka step kaba bud kata ha ka 28 tarik ïaïong.
Ha ka janmiet jong ka 28 tarik ïaïong, u Bah Rubi u la ïathuh ba u la poi sha katei ka skulbah da ka jingkyrmen ba un ïohi da la ki khmat ïa la ka khun, hynrei phewse, ïa ka khun ka jong u, ki bor pynïaid katei skulbah ki la dep ban pynkit hi sha ka CHC ha Lakshmangarh khlem ka jingdon lang ki bor pulit lane ki bahaïing hasem.
Nalorkata, u la ïathuh ba ha ka jaka ba kin ïalam ïa u sha katei ka CHC, pynban la phah rung ïa u sha ka Conference Hall jong katei ka skulbah ha kaba ki bor pynïaid ki la pyntip ba ka khun ka jong u ka la dih dawai bih bad phasi ïalade.
Da ka jingbym sngewlah ngeit ïa katei ka jingkam jong ki bor katei ka skulbah, na ka liang ka jong u Bah Rubi lem bad ki bahaïing hasem bad ki paralok, ki la buh jingkylli ïa uwei u nonghikai katei ka skulbah halor katei ka jingjia, hynrei uta u nonghikai u khlem treh satia ban jubab bad phet syndet na katei ka jaka, kaba la pynbitar shla ïa ki.
U Bah Rubi u la ïathuh ruh ba ha ka jingshisha na ka liang ki bor pynïaid katei ka skulbah ki la kwah ban leh ‘Post Mortem’ da uwei u doktor, hynrei na ka liang ka jong u, kum u kpa, u la dawa ba dei ban leh da ka Medical Board kaba don kumba saw ngut ki doktor, bad ïa kane u la pdiang kumba u la dawa.
Hynrei u la pynpaw ba shiteng na kane ka kaiphod jong ka ‘Post Mortem’ um pdiang satia bad ban jur ba ka khun ka jong u kan ym leh satia ïa katei ka kam ban shim kat ïa la ka jong ka jingim na ba kadei ka briew kaba shlur, kaba stad bad kaba ïathuh hok.
Halor kane ka jingjia, u Bah Rubi kum u kpa, u la kyntu jur ïa ki bor jong ka sorkar jylla ba kin shimkhia ban pynlong ïa ka jingtohkit kaba thikna ban lap ïa ki jingshisha baroh bad ruh ba ka sorkar kan shim ïa ki lad ki lynti nangne shakhmat ban pynthikna ba ki hajar ngut ki khun samla ka jylla kiba leit ban wad jingstad bad trei sha ki bynta bapher bapher jong ka Ri kin don ïa ka jingshngaiñ bad lait na kine ki jingjia kumba la wan jia ha ka khun ka jong u.
Ki ar ngut ki MLA ka seng People’s Democratic Front (PDF) ki lah ban rung pura noh ïalade sha ka seng National People’s Party (NPP) ha ka 6 tarik Jymmang, 2023 ha ka por nohphai sngi ha ka shlem treikam ka seng NPP ha Lower Lachumiere, Shillong.
Katkum ki khubor ba la ïohlum, la ïathuh ba yn pdiang burom ïa kine ki ar ngut ki MLA ka PDF da u President rangbah ka seng NPP u Conrad K.
Sangma uba dei ruh u Myntri Rangbah ka jylla ha ka jingïadonlang u Symbud Myntri Rangbah ka jylla uba dei ruh u Vice-President ka NPP, u Bah Prestone Tynsong, u Symbud Myntri Rangbah ka jylla uba bat kum u General Secretary ka NPP, u Bah Sniawbhalang Dhar, ki MLA bad ki nongkitkam ka NPP.
Kine ki ar ngut ki MLA ka PDF ki long u Bah Gavin Mylliem na Sohra konstitwensi uba bat ruh kum u President ka PDF bad u Bah Banteidor Lyngdoh uba dei u MLA na Mawkynrew konstitwensi.
Kine ar ngut kin sa rung lang bad ki nongkitkam na ki konstitwensi jong ki ha katei ka sngi.
Ki khubor ki ïathuh ba kine ki ar ngut ki MLA ryngkat ki nongkitkam kin sa khylliap lama noh ïa ka seng PDF namar ki la rung noh sha ka seng NPP.
Haba pyrshang ban ïakren bad u Bah Prestone u la shu ïathuh ba ki jingkylla ha ka saiñpyrthei kan long beit hapdeng ka 6 tarik haduh 8 tarik Jymmang bad ïa ki jingshisha yn sa paw pyrthei ha kitei ki tarik.
Kum ban shu pynkynmaw ïa ka PDF la seng ha u snem 2017 da u Bah Pynshngaiñ N.
Syiem uba dei u CEM ka KHADC ha kito ki snem ha kaba ïa ka kam President la bat nyngkong eh da u Bah Ivanlum Marbaniang.
Hynrei, hadien katto katne bnai ba la dep ka ilekshon MLA ha u snem 2018, u Bah Pynshngaiñ u la mih noh na ka PDF bad u la leit pynïasoh sha ka NPP bad u la ïakhun ruh ïa ka ilekshon MDC ha u snem 2019 na ka NPP bad u la jop.
Tangba, u Bah Pynshngaiñ u la phet noh na ka NPP bad u la leit ban phai biang sha ka Congress ha u snem 2021.
U Bah Banteidor u la ju bat teng ïa ka kam President ka PDF hashwa ban shimti u Bah Gavin.
Lah ban kdew ba ha u snem 2018, ka PDF ka la jop saw ngut ki MLA.
Hynrei na kine saw, ar ngut ki la leit pynïasoh sha ka NPP ha shwa ka ilekshon MLA mynta u snem.
U kyrtong ka NPP na Sohïong konstitwensi, u Bah Samlin Malngiang, u la kynnoh ba dei ka seng UDP kaba la ai nong ïa kito ki briew kiba pan jingtip halor ka hok ban tip (Right To Information) ïa ka MLA skhim tang ban pynjah burom ha kane ka ilekshon.
Ïa kine ki kyntien u Bah Samlin u la ther tyngeh ïa kito kiba pan da ka Right To Information namar ha kine ki san snem u la dep sam haduh 8600 tylli ki longing.
Hynrei, balei pat kita ki 14 tylli ki longïing haba kim ïoh kim wan ban ïa pynbeit, hynrei la shu leit thad ha ki lad pathai khubor ynda la poi ka ilekshon.
Ha kane ka jingïalang paidbah kaba la long ha Rangshken ha ka 29 tarik Ïaïong 2023, ki nongkyrshan ka NPP ki la poi palat hajar ngut ha ka jingïadonlang u Symbud Myntri Rangbah ka jylla, u Bah Prestone Tynsong, ki MDC kum u Bah Sherborlang Mawlong, u Bah Bajop Pyngrope, u Bah Lamphrang Blah bad ki nongkitkam ka NPP Sohïong konstitwensi.
U la ong biang kito kiba mih kyrteng ha ophis u BDO kim shym la leit mih, hynrei haba kim wan la hap ban ai noh sha kiwei kiba treh.
Nalor kata, u la ong ruh ba kito kiba leit thad ïa ka skhim RTI sha ki nongthoh khubor kim dei ba ki leh da ka mynsiem lajong, hynrei ki la don kiba ai pisa namar da kylli ki nongthoh khubor kim nang ban jubab.
Ka pyni pynban ka jinglehraiñ.
Nangta shuh shuh u la ther tyngeh ïa ki nongïalam ka UDP kiba la kam ba ki la jop lypa ha saw tylli ki polling station ha area Rangshken.
Hynrei mynta kin jop ma ki, ynda la ñiew ka vote yn jop ka NPP.
“Lada ki nongïalam ka UDP ki dei ki khun dap shynrang ka kmie ki dei ban weng noh na ka sorkar MDA ba la ïalam da ka seng NPP hadien kata sa wan kynthoh katba mon ha Sohïong, hynrei ïalade ki sdien dui ldui katba ïa ki paidbah ki khang ban kyrshan ïa ka seng NPP" u la ong.
Ha kajuh ka por u la ong ba ki nongïalam ka UDP ki phong da ka dur bula haba ki wan ha Sohïong, katba ha Secretariat ki shri ki bniat ban ïatreilang bad ka seng NPP.
Namar kata, u la kyntu ïa ki paidbah ba kim dei ban sngap ïa ki jingkynthoh ka NPP namar um kwah ban long kiba arsap kum ki nongïalam ka UDP.
U Bah Synshar Lyngdoh kyrtong ka UDP na Sohïong konstitwensi, East Khasi Hills District u la ong kumba ki paidbah nongkyrshan ki ieid bad burom ïa u Bah HDR Lyngdoh uba dei u kñi jong u, kumta ki paidbah ruh kin sngewbha ban ai ka jingieid ïa u khnang ba un long u nongjop ha kane ka ileskhon.
U Bah Synshar u la pynpaw ïa kane haba ai jingkren ha ka jingïalang ïalap ilekshon kaba la long ha shnong Mawlaiteng, Diengiei Area ha ka 29 tarik Ïaïong, 2023.
Ha kane ka sngi la sakhi palat hajar ngut ki paidbah ha ka jingïadonlang u President ka UDP, u Bah Metbah Lyngdoh, u Bah Renikton Lyngdoh Tongkhar MLA ka Mawkyrwat, u Bah Maralborn Syiem MLA ka Nongpoh, Bah Ollan Suiñ MLA ka Mawsynram.
U la pynpaw ruh da kaba ong ba u don kata ka mynsiem ban shakri ïa ki paidbah naduh ki por kiba mynshwa lyngba ki dienjat u Bah HDR Lyngdoh uba dei u kñi jong u.
Ym tang katta, u la dei ruh u nonghikai jong u kumno ban ai  jingshakri ïa ki paidbah.
Nangta u la bynrap ruh ba mynshwa u Maheh u la hikai bha ïa ki paidbah nongkyrshan kumno ban pynkhreh ïa ka ilekshon, hynrei mynta ki paidbah ki hikai kylla ïa u.
Kumta lada jop ka dei ka jingtrei shitom ki paidbah bad ka jingjop ruh sha u paidbah.
U la bynrap ba u don shisha kata ka mynsiem  jingkitkhlieh ïa thaiñ Diengiei bad ïa ka Sohïong konstitwensi baroh kawei bad kumjuh ïa ka ri bad ka jaidbynriew.
Shuh shuh u la ong ba hadien ka jingkhlad noh jong u Maheh, u la ïaid sha baroh ki shnong jong ka Sohïong konstitwensi bad u la ong ba u sngewthuh ba u Maheh u ieid kyrpang ïa ka shnong Diengiei bad ka thaiñ baroh ka wei.
Kumta u la ong ba lada u Maheh u ieid ïa ki nong Diengiei, na ka liang jong u un ieid arshah ïa ki.
Namar kata, u la pan ka jingkyrshan ban ailad bad ban jied bad pynjop ïa u ïoh lehse un trei kham bha bad un ïasaid ïa ki jingeh ka Sohïong konstitwensi bad ka jaidbynriew ha ïingdorbar thawaiñ.
Ka khubor na Bollywood ka iathuh ba u Salman Khan u la soi ia kawei ka phlim ban pynmih da u Karan Johar.
Ia kane u Salman u la iathuh ha kawei na ki jingwan shim bynta da kaba ong, ba u Karan u la phone ia u ban ak ha kawei ka phlim thymmai ha kaba u Salman u bym pat ju ioh ia ka lad ban ak ha ki phlim u Karan mynno mynno ruh ula treh ban ak ia ka.
Katkum ki lad pathai khubor jong ka Bollywood la iathuh ba u Salman ula soi ia ka phlim u Karan ha shwa ka jingpyllait paidbah ia ka Kisi Ka Bhai Kisi Ki Jaan.
Kane ka phlim thymmai ban pynmih da u Karan kan dei kaba yn direk da u Vishnu Vard han bad ka khana jong kane ka phlim ka dei kawei kaba la khring bha ia u Salman ha kaba um sngewnud satia ban kyntait ia ka.
Ha kaba iadei bad kane ka phlim yn pyllait paidbah haduh ka Eid  2024.
U Salman ula dep pynbna ruh ia ka jingsoi jong u ia katei ka phlim ha ka show jong u Rajat Sharma ka Aap Ki Adalat.
Kum u tyngshop u Salman ula kren halor ka jingkwah jong ki nongpynmih phlim ba paw ka Bollywood kiba kynthup kum u Karan Johar kiba kwah ban iatreilang bad u ha kaba ma u ruh kumjuh u don ka jingangnud ban treilang bad ki.
Ha ki snem ba la leit u Salman ula ioh ia ka lad ban ak ha ki phlim u Karan kaba kynthup ka Kuch Kuch Hota Hai.
bad hadien 25 snem ula ioh biang ia ka lad ban ak ha ki phlim jong une u nongpynmih phlim.
Haba phai sha ka liang jong ka kam u Salman ula ioh jingiaroh halor ka Kisi Ka Bhai Kisi Ki Jaan kaba la khring bha ia ki nongpeitkai.
Mynta u snem ia une u tyngshop ngin sa iohi ruh ha ka Tiger 3 kaba direk da u Maneesh Sharma bad kumjuh ruh ha ka Tiger vs Pathaan kaba yn direk da u Siddharth Anand.
Hapdeng ka jingïam briew bad ka jingpait dohnud, ki bahaïing hasem, kiba ieid ba thoiñ lem bad ki nongshong shnong jong ka thaiñ Marngar hi baroh kawei, ha ka Sngi U Blei ki la pdiang ïa ka met kaba sah jong ka samla Walinda Binong kaba la khlad ha ka shlem ba ka pule, kata, ka Mody University kaba don ha Rajasthan ha ka 27 tarik mynta u bnai.
Ka samla Walinda, 19 snem ka rta, ka dei kaba pule ha ka School of Design ha Mody University kaba don ha Lakshmangarh, Sikar ha jylla Rajasthan.
Kane ka samla ka la sdang ban pule ha kane ka skulbah naduh u bnai Risaw 2022.
Ïa ka met kaba sah jong ka samla Walinda, la leit ban shimti da u kpa jong ka, u Bah Ruby Binong lem bad ki bahaïing hasem ha ka jingsynran lang ki bor pulit ka jylla.
Na Rajasthan, la wan kit ïa ka met da ka liengsuiñ haduh ban poi ha ka kad liengsuiñ jong ka Guwahati bad nangto la pynkit da ka kali tat haduh ban poi ha ka shnong ha Nongagang Marngar.
Ha kane ka sngi, la ïohi ïa ka jingïam briew bad ka jingsngewsih kthang jong ki bahaïing hasem, kiba ieid ba thoiñ bad ki paidbah nongshong shnong ka thaiñ Marngar tang mar ïa poi ka met jong ka samla Walinda ha ïing sah jong ka naba kim sngew lah ngeit bad mutdur satia ba kum kane ka apot kan wan jia ïa katei ka samla kaba stad, kaba shlur bad kaba don ruh ïa ka lawei kaba phyrnai.
Hashwa ban rah ïa ka met jong ka samla Walinda shapoh ïing, na ka liang ki nongïalam ka thaiñ Marngar ki la pynlong ïa ka leh niam leh rukom naba ki la ong ka dei ka jingïap mynsaw.
Ïa ka jingleh niam ba khatduh yn pyndep ha ka Lah Sngi U Blei da kaba thang hapoh ka jaka thang briew jong ka thaiñ Marngar.
Na ka liang u Bah O Binong, Rangbah Shnong ka Nongagang Marngar, u la pynpaw ïa ka jingsngewsih bad jingsngewkhia halor kane ka jingjia kaba la wanrah ïa ka jingduh noh ba khlem dei por ïa ka khun samla jong ka shnong.
Kumta u la dawa ruh na ka sorkar ba ka dei ban shimkhia ban leh ïa kaba donkam khnang ba kum kine ki jingjia kin ym wan jia shuh hadien habud ïa ki khun samla ka jylla bad ka thaiñ Shatei Lam Mihngi hi baroh kawei.
Ka Drew Barrymore ka bym ju salia ban kren halor ka jinglong jingim jong ka ka la iathuh ba ha ki snem ba la leit ka la thmu ban shim ia la ka jingim ha kaba kane kam dei tang shisien hynrei haduh arsien.
Kane ka puron ha ka show jong ka, ka ‘The Drew Barrymore Show’, ka la iathuh shaphang kane ha ka jingiakren bad ka Madison Beer ha kaba ka Drew ka kmen pat ha kawei ka liang ba kam shim leh ia kano kano kaba sniew ha ka jingim jong ka.
Katkum ka jingphla ka Drew dei na ka daw jong ki jingeh kiba wan ban ia ka bad na ka jingkhia ki jingmut jingpyrkhat kaba la pynlong ia ka ba kam don lad don lynti shano shano ban phai bad rai ban shu shim beit noh ia la ka jingim.
Ka Drew ka sngewthuh ba lada dei ba ka shim ia la ka jingim katta ka jingbabe kan wan bad donbok pat da ka jingpynsngewthuh bad jingiarap lem jong ki paralok parajor ba ka la lait na ka ban leh ia kaei kaei kaba bakla ha ka jingim jong ka.
Kane ka jingjia ka la pynlong ruh ia ka Drew ban ai jingmut ia kiba bun ba ki dei ban ieit ia ka jingim jong ki.
Ka Blake Lively ka la pyntip ba kan ym leit shim bynta ha ka MET Gala mynta u snem ha kaba kane ka puron wat lada ka ju shim bynta ha kane ka tamasa man la u snem pynban mynta ka kynti kan ym iohlad satia na ka daw jong ka jingioh khunrit.
Ka Blake manla u snem ka ju khring ia kiba bun da ki riam ki beit ba ka phong sha ka Met Gala bad ha u snem ba la leit ka riam ba ka phong kaba dei ruh ka Atelier Versace gown ka dei kaba la khring shisha ia kiba bun.
Ka Blake kaba dang shu ioh ia i khun basaw ha u Rymphang ka sngew ba ka jingbunkam ka dei ruh kawei na ki daw halor ka jingbym ioh jong ka ban shim bynta ha katei ka tamasa.
Ka Blake ka la kren halor ka jingbym shim bynta jong ka ha katei ka tamasa ha ka jingplie paidbah ia ka Tiffany & Co.
’s store kaba ha NYC.
Ia ka Met Gala la pynlong manla u snem ha ka taiew banyngkong jong u Jymmang bad ki khlur ak phlim, ki nongshna phlim, direktor, nongrwai, nongtrei mon sngewbha, nongpynwandur jaiñ bad jingdeng ki ju wan shim bynta.
Mynta u snem la buh ruh ia ka theme ha ka Met Gala kumba long manla u snem bad kane ka dei Karl Lagerfeld: A Line of Beauty.
Na ka liang jong kawei na ki kynhun ialehkai Kriket ha ka Indian Premier League (IPL) ka Royal Challengers Bangalore, ka pynbna paidbah ia ka jngjied jong ka mynta ia u Kedar Jadhav kum u nongmih bujli ha ka  jaka u David Willey na ka bynta ki jingialehkai ba dangsah jong ka kynhun ha ka tei ka lympung ialehkai jong une u snem ba mynta.
Nangta ka khubor ka iathuh ruh ba u Willey uba long u nong-ialehkai ka England uba lah ban ialehkai ha baroh ki bynta ki liang jong ka jingialehkai, u lah ialehkai tang ha ki saw tylli ki jingialehkai na bynta ka RCB ha ka aiom ialehkai IPL kaba mynta ha ryngkat bad ka jinglah ban khur shalade ia ki 3 wiket.
Kumta ruh u Jadhav uba lah ioh ban pynpawnam ialade ha ka lympung naduh u snem 2010, haduh mynta u lah ioh ban shimbynta ha ki 93 tylli ki jingialehkai bad khur ruh ia ki 1,196 ron ha ka kyrteng jong u.
kumta utei u nongialehkai uba lah mihkhmat ia ka RCB  ha ki 17 tylli ki jingialehkai, u lah shah wanrah hakhmat ka Board na ka bynta ka dor-trai ka jong u kaba haduh T.
1 klur.
U Jadhav u lah dep ban ialehkai 73 tylli ki jingialehkai ODIs na ka bynta ka kynhun ialehkai ka ri bad ka jinglah ban kamai ia ki 1,389 ron bad khur ruh ia ki 27 wiket bad uba lah  ialehkai ruh 9 tylli ki jingialehkai T20Is ha kaba u la lah ban kamai ia ki 58 ron tam ha ka kam ialehkai ka jong u.
Ha ka iew iadie-iathied rangialehkai na ka bynta ka IPL mynta u snem, u Jadhav  u iaisah kum u dkhot ialehkai ka RCB ha kaba um shym la shah tyrwa die satia ha ka kynhun.
U Mairaj Ahmad Khan bad ka Ganemat Sekhon ki long ki nongsiat Suloi ka ri kiba la khur mynta ia ka takma Ksiar na ka rynsan iakhun Skeet Mixed Team.
Da kane ka jingjop ki la pynioh sha ka ri baroh kawei ia ka takma ba nyngkong eh na ka lympung ialehkai kaba mynta jong ka ISSF Shotgun World Cup ha Cairo.
Ha ka jing-iakhun ka jong ki, ka khubor ka iathuh ba kitei ki shijur ki la lah ban pynliem noh ia ki shijur iakhun pyrshah na Mexico u Luis Raul Gallardo Oliveros & ka  Gabriela Rodriguez da 6-0 ha ka jngiakhun phainal ka jong ki.
Ha katei ka lympung ialehkai, ka ri Italy ka lah khur noh shalade ia ka takma Rnong lyngba ki shijur kiba lah mihkhmat ia ka ri kata ka Simona Scocchetti  bad Gabrielle Rossetti.
Ka khubor ka iathuh ruh ba u Mairaj u la lah ban ialehkai bha ha ka kylla jied kynhun ialehkai jong k 30 kynhun, ha kaba u lah siat 74/75 na ka bynta ban iarap ia ka kynhun ialehkai baroh kawei ka jong u ban khur baroh-lin ia ki 143 dor-thong na ka 150 bad kata ka lah  iarap ruh ia ki ban khur ia ka takma Ksiar ha ka jingiaknieh kyrdan ba nyngkong hadien ba ki lah rah ia ka jingjop ha ka shoot-off ha jingiakhun bad ki nongialehkai na Mexico da 4-3 hadien ba ki lah poi sha ka jingiakhaid.
Ha ka decider, u Mairaj sa shisien u lah nang iai pyntyllun ia ka rukom ialehkai bha ka jong u  da kaba siat bha ha ki saw sien siat ia kaba lah iaraplang da ka Ganemat, ha kaba ki shijur iakhun pyrshah ki lah lait ban siat ia lai tylli ki sim na ka bynta ban ai sha katei ka kynhun ialehkai ka ri ia ka jingtam jingjop shakhmat da 2-0.
Sa shisien u Mairaj u lah bteng biang ia ka jinglah siat pyndei ka jong u ia saw tylli ki sam ha ka jingiakhun kaba ar  watla ka Ganemat ka lah lait ban siat ia ki ar tylli bad ha kaba sa shisien ki shijur iakhun pyrshah ki lah lait ban sait ia ki lai tylli ki sim  bad pynlong ia ka kynhun ialehkai ka ri ban tam jingjop biang sa shisien da 4-0.
Ka jingiakhun kaba khatduh ka long kaba kham plie ka lad ka lynti ia ki nongialehkai ha ka por ba u Mairaj u lah lait ban siat ia ar tylli ki sim bad ka Ganemat ia kawei, hynrei ki shijur na Mexico  ki lah lait ban siat ia baroh saw tylli ki sim bad ba lah pynlong ia ka kynhun ialehkai ka ri ban khur syndon ia ka takma Ksiar.
Ka khubor ka iathuh ruh ba katei ka lympung ialehkai ka long ruh kaba san na ka bynta u Mairaj ban khur takma ISSF na ka lympung ialehkai jong kiba lah san bad kumjuh ruh kaba saw na ka bynta ka Ganemat kaba kynthup ia ka takma Ksiar kaba ar ha ka rynsan ialehkai ba mar shijur.
Ka khubor ba lah ioh lum ka iathuh ba ka khlur ialehkai Badminton ka ri kaba la rah ia ka nam lahduh na ka Commonwealth Games haduh arsien kynthih ka Saina Nehwal, kan ym shimbynta ha ka rynsan jied nongialehkai ka ri ka ban sa long na ka bynta ban jied ia ki nongialehkai kiba bitdor ban mihkhmat ia ka ri sha ka lympung Asian Games ka ban sa long shen.
Kane ka dei na ka daw jong ka jingphikir ka jong ka ha kaba iadei bad ka jinglong jingman ka met ka phad bad ban ioh ruh ia ka jingkoit ba pura.
Shuh shuh ruh katkum ka khubor ka iathuh ba ka Badminton Association of India (BAI) kan sa pynlong ia kata ka rynsan ialehkai na ka bynta ka jingjied nongialehkai ka  ri sha katei ka lympung ban wan, kan sa long naduh ka 4-7 tarik mynta u bnai ha Jwala Gutta Academy of Excellence ha Telangana.
Katei ka lympung ialehkai kaba heh kan long ha Hangzhou, China naduh ka 23 tarik u Nailur haduh ka 8 tarik u Risaw.
Ka sien kaba khatduh ha kaba ka Saina ka lah shimbynta ha ki lympung ialehkai ka long ha ka Orleans Masters bad katei ka nongialehkai ka lah iakhun ia ka jingshitom jong ka lah slem haduh ba kan hap ban kynran-dien noh na ka rynsan ialehkai jong ka Badminton Asia Mixed Team Championships ha u bnai K’lyngkot bad kaba lah duh ruh ban shimbynta ha ki rynsan pyrshang ialehkai na bynta ka CWG jong u snem ba lah dep.
Na ka liang jong ka BAI ka lah dep ban jied bad pynrung beit ia kawei pat ka khlur ialehkai ba paw ka ri ka PV Sindhu, HS Prannoy, Chirag Shetty  & Satwiksairaj Rankireddy  bad ka Treesa Jolly & Gayatri Gopichand na ka bynta ban mihkhmat ia ka ri sha ka tei ka lympung ialehkai ban long ha Hangzhou bad ka jingjied jong ka ia ki ka long katkum ki kyrdan ba ki lah shong ha ka BWF Top 20 katkum ka 18 tarik jong u bnai ba lah dep.
Na ka liang jong ka BAI ka iathuh ruh ba u Kidambi Srikanth bad Lakshya Sen, Priyanshu Rajawat, Mithun Manjunath bad B Sai Praneeth ki long napdeng kiwei pat ki  nongialehkai na ka jingiakhun paramarwei kiba hap ban iakhun tyngeh ha katei ka rynsan jied nongialehkai ka ban sa long.
Na ka jingiakhun paramarwei ki kynthei, ka Aakarshi Kashyap, Malvika Bansod, Ashmita Chaliha, Unnati Hooda  kin long napdeng ki thei iakhun paramarwei ki ban shimbynta ha ka rynsan.
Kumba haduh lai ngut ki nongialehkai yn shah jied na ka bynta ka jingiakhun paramarwei ki shynrang bad kynthei ruh kumjuh katba arjur na ka kyrdan ialehkai ba mar shijur  bad shijur na ka kyrdan iakhun para shynrang bad  shi  kynhun jong ka jingiakhun parakynthei yn sa jied ha ka tei ka rynsan jied nongialehkai ka ban long.
Ka thup kyrteng jong ki nongialehkai  ki ban shimbynta ha katei ka rynsan na bynta ka Asian Games 2023 ki long:Men’s Singles:Lakshya Sen, Kidambi Srikanth, Priyanshu Rajawat, Mithun Manjunath, Sai Praneeth, Maisnam Meiraba, Bharat Raghav, Ansal Yadav, Siddhant GuptaWomen’s Singles:Aakrshi Kashyap, Malvika Bansod, Ashmita Chaliha, Aditi Bhat, Unnati Hooda, Alisha Naik, Shriyanshi Valishetty, Anupama UpadhyayMen’s Doubles: MR Arjun/Dhruv Kapila, Krishna Prasad/Vishuvardhan, Suraj Goala/Pruthvi Roy, Nithin HV/Sai Pratheek.
Women’s Doubles: Ashwini Bhat/Shikha Gautham, Tanisha Crasto/Ashwini Ponnappa, Radhika Sharma/Tanvi SharmaMixed Doubles: Rohan Kapoor/Sikki Reddy, Sai Pratheek/Tanisha Crasto, Hariharan/Varshini, Hemagendra Babu/Kanika Kanwal.
Dang katto katne por mynta, ka Sorkar Pdeng ka la pyntip ha ïingdorbar Rajya Sabha ba ka jingjyrngam jong ka Meghalaya ka la hiar da 229 square kilometre lane 22,900 hectare haba ïanujor ïa ka jinglap ka India State of Forest Report (ISFR) 2011 bad 2021.
Ka IFSR-2011 ka la lap ba ka jingjyrngam lane ka jingdon ki khlaw ki btap ka long 17,275 square kilometre katba ka IFSR 2021 ka la lap ba ka don 17,046 square kilometre kaba mut ba ka jinghiar ka long 229 square kilometre.
Kane ka long kumjuh bad kiwei pat ki jylla ha ka thaiñ Shatei Lam Mihngi ha kaba katkum ka ISFR-2021, ka jingdon jong ki khlaw ki btap bad ka jingjyrngam ha ka thaiñ ka la hiar da 1,020 square kilometre.
Ka Sorkar Pdeng ka la kdew ba ka jinghiar ha ka jingjyrngam ha kane ka thain ka lah ban dei namar ka rukom rep bun nalor ka jingshah lynshop ha ki bor mariang, bad ka jingwan ki kam pynroi.
Hynrei, haba la kheiñ kyllum ha ka Ri baroh kawei katkum ka ISFR-2021, ka jingdon jong ki khlaw ki btap ha ka Ri baroh kawei ka long 7,13,789 square kilometre, bad kane ka la kiew da 12,294 square kilometre ha ki 7 snem (ISFR- 2015 haduh ISFR-2021).
Ngi la sakhi hi ïa ka jinglut jong ki khlaw ki btap ha ka jylla na ki daw bapher bapher.
Ngi tip ruh ba haba ngi pom ïa ki dieng ki siej, kan shimpor ban ïohi biang ïa ka jingjyrngam lane ngi lah ban ym ïohi shuh syndon.
Hooid, ka roi ka par, ka donkam bha na ka bynta ïa baroh.
Haba wan ka roi ka par, hap ban mait ïa ki dieng ki siej lane ban pynsyllen ïa ka jingjyrngam namar hap ban ai jaka ïa ki jingtei bapher bapher la ka dei ka surok, aspatal, skul, shlem treikam sorkar bad kumta ter-ter.
Ha kiba bun ki khep, ngi hap ban ïapeiñ ïa ka jingjyrngam bad ka roi ka kiew.
Shisien wan ki puh shilum, jlang jah rngai kiei kiei tang hapoh shi khyllipmat – ki lum ki madan namar ka roi ka kiew.
Tangba, hato ka jingwanrah ïa ki jingtei bapher bapher ka lah mo ban ïaid lang bad ka jingpynjyrngam? Ka jubab ka long hooid.
Ka pyrthei baroh kawei ka mad ïa ki jingjia bapher bapher na ka daw jong ka jingkiew ha ka jingkhluit.
Ka mariang ka la kylla.
Ki aiom ruh i kumba ki la kylla lang.
Hadien katno snem shuh ngi la ïohmad biang ïa ka tlang kaba dait thah shisha.
Ka jinghap phria ha ka por tlang ka la jia kaba ngim ju ïohi ha ki por mynshwa.
Ki jingthung jingtep ki shah ktah namar ka jingwan slap ba khlem dei por lane ka jingwan slap dier por.
Ki tyllong um ki la rngad namar ka jingbym don jingïada ïa ki.
Kiei kiei ki la kylla nadong shadong bad ki la ktah ïa ka koit ka khiah u khun bynriew satlak ka pyrthei.
Ka ban pyllait im ïa ngi ka dei ka jinglong adkar bad ka jingburom ïa ka mariang kaba la theh kyrhai ki jingkyrkhu.
Ki la don bun bah ki tynrai dieng ba la dep ban thung da ka sorkar bad ki kynhun shimet na ka por sha ka por.
La donkam ban ïa khmih ïa kita ki tynrai dieng la ki dang don ne ki la shah bam shngiam ha ka ding namar ka jingthang dusmon ïa ki khlaw ki btap.
Ka jingleh bym suidñiew ïa ki dieng ki siej ka wanrah ïa ka jingkordit.
Ka jingpynsyllen ïa ki khlaw ka pynduna ïa u slap bad ka umbam umdih.
Ka jinglalot ka wanrah ïa ka jinglanot ha kiba bun ki liang.
Kine ki jingkylla ha ka mariang ruh ka dei namar ka jinglalot kaba la palat liam jong u khun bynriew.
Kumba ong u Mahatma Gandhi: Kane ka pyrthei ka la biang ban pyndap ïa ki jingdonkam jong baroh tangba ka dang duna palat ban pyndap ïa ka jinglalot jong baroh.
