Ka jingkyrsiew ieit ïa la ki para khun ka ri (No.
4).
Da kane ka jingrwai ine I riew tymmen I kyntu kyrsiew ban ym sngew duh jingkyrmen bad pynlip pynduh jingsngew khasi hynrei lyngba ki jingsneng jingkraw wat la leh lait ne bakla ne leh klet kan wan pat ka jingkynmaw kyndit ban ym shu sah ha ka shaiong jingmut.
Lyngba ka sneng ka kraw bad ki syllok sylliang kan kyntiew iai im jingmut ïa ka longkur longkha khasi kum ka sain dustur pynsah riti longbriew ha ka jingïadei briew ba jan tam jong ka pyrkhat khasi.
Dei tang kawei ka buit ka bor bad ka jingïasngewthuh jingmut lang kan ban pynpoi ïa ngi kum ki khasi sha ka lynti jong ka hok bad jingshisha jong ka longbriew manbriew khasi kaba nylla.
‘Ka nong kylliang kan ym pep ïano ïano ruh’ (No.
8).
Ka ktien ‘Nongkylliang’ ka ai ha ka ktien phareng: ‘Retribution’ kata ka jingsiew kylliang.
Hynrei la sngewdei ban pyniahap pynïadei pat bad ka jingmut jingpyrkhat khasi.
Shi beit shi lynti la sngew dei ban ong kum ka bainong- kaba wan phai kylla kum ka kylliang jingleh jongno- jongno lada ka jingleh ba bha, ka wan kylliang kaba bha, lada ka jingleh kaba sniew kan wan da kaba sniew.
Ine i riew tymmen da ka chorus jong kane ka jingrwai I pynsngew ba ngi wan longbriew sha ka pyrthei khnang ban im ngin sei, ngin san kum ki briew.
Ngim bit da lei lei ban ïalehkai ne leh pyrkhat pynshong ïa la ki por ki samoi longbriew jongngi kaba I ring jingmut na ki syntiew ki soh kiba I la iohi na ka Mariang katkum ka jingiaid ka por.
Kumta ruh u briew u don la ka por bad ym dei ban khlem sngewthuh ïa kane ka jingshisha, hynrei ban tei ïa la ka jinglong kum u briew ha baroh ki bynta jong ka longbriew.
Ine I riew tymmen I da pynngam jingsngew ba kaei kaei kaba nga la leh la kam ka nong bad ka kylliang kin wan phai pat bad kin ym iaid lait nano nano ba la pynkit da ki ktien ha ka jingrwai: ‘Kumba nga la long dei ban ioh ka Nongkylliang.
’ Kumta ha ka pyrkhat khasi ba jylliew kum u Khasi ngi dei ban sngewthuh bad bishar pynshong ïit ïalade na la ki jingleh jingkam la jong ïa ki kylliang jingwan jia ha la ka pyrthei longbriew ban da pan map bad nguh ïa la ki lait ki let ki tam ki duna na u LongBlei.
‘Ka jingduwai ban ïa long kawei’ (No.
13)La thoh ïa kane ka jingrwai ha ki lai – laiñ chorus bad saw dkhotA! iai shongneh ha ka mynsiem, A Blei – A TraiA! theh la ka jingisynei Blei Trai Kynrad ioh wir jyndatKat duriaw hap ba shlei Trai kynrad.
Tang na Chorus la sngewthuh ba ka long ka jingrwai duwai ban kyrpad na u LongBlei ban isynei ha kaba ka jingim kan suk kan saiñ ha u Khasi da ka jinglong kaba beit naduh mynsiem.
Ba ioh ka bor na u Blei ban pynroi ïa ka jinglong hok, ha la ka longbriew, da la ka duwai syllok bad u LongBlei na la ka khyrdong mynsiem kaba khuid synlar.
Khnang ban ioh ka jingsuk jingpalei bad ka jingshngain mynsiem baroh shi jingim.
Ban don ruh ka jingialong kawei shi tylli la duk ne ‘riewspah la long rit ne long khraw, khlem wit sngew pher ha ka long jaitbynriew bad ban ïa bit ïa biang lang bad ki para bynriew ba marjan.
‘Kyndit na jingbakla’ (No.
15).
Kane ka jingrwai da ine I riewtymmen ka don san dkhot khlem chorus.
Da kane ka jingrwai, ngi iohi ïa ka jingbynniaw mynsiem ine I riew tymmen kaba I la iohi bad sngew kaba pynhiar ia ka jinglong jingman, jingsei jingsan na kaba bha sha kaba sniew bad ïa ka daw kaba kongsan- kata kaba khate ne shim noh ïa ka jinglong mynsiem bad ki jingshah teh shah khum kum ki mrad bym don rngiew ne ka stieh Blei ban ïada.
Kumta i la rwai ba dei ban kyrsan pat ïa kane ka Rngiew ha ki khasi.
Ine i riewtymmen I la pynkut pat da kaba pan jingiarap na u LongBlei ban lait na ki jinglong told jong u briew bad ka jingpynkiar na ki jingsniew.
Ka jingrwai ka kren ruh ïa ka kyrpad kyrpon jong ka jingaibor ai mynsiem jong u LongBlei ha u Khasi bad ka longbriew pyrthei jong u.
Ka jingrwai: ‘Da biang ka pyrkhat da biang ka iaid- Ka iieng’ (No.
17).
Ha kane ka don san dkhot bad ka chorus ba saw laiñ.
Lyngba ka chorus la kyntu ban da pyrkhat bad pynshong ïa kaba dei bad ka bym dei bad ban pyniaid ïa la ka jingim, da kata ka jingmut – jingpyrkhat ba la pynshong.
Kane kan pynioh ïa ka jinghun bad jingsuk ka mynsiem bad ban ym don ka jingbabe da ki jingeh = jingkam ba khlem pyrkhat= pynshong ha la jingim pyrthei.
Nalor ka synniang ha ki jingrwai ine i riew tymmen I la long ruh u Nongshimbynta ha ki jingïa khiar ïa tai ba la ju pynlong arsien shi taiew ha iing Seng Khasi naduh ka snem 1912 ter ter ha kiba bun ki phang jong ka tynrai khasi bad kiwei kiwei.
Tang kum ban pashat ai jingtip, ka paw na ki jingbuh jingthoh ha kine ki jingïakren, ba ha ka 12 tarik, u September jong ka snem 1912 halor ka phang: ‘Ka kheiñ ka bishar u Khasi’ ba I da kren ïa kine ki symboh kyntien.
‘Ha u khasi hi, ym ju don kaba un shu khein ba tip ba nang tang na lade hi.
Ia kano kano u da ieng ka kheiñ – Ka bishar.
Balei leit don kum kane ha u Khasi? Namar tang ha ka buit briew kam shai ha ka jingmut ha ki jingthmu bad ha ki kam baroh ki jong u briew.
Ha u briew la don hi ka hukum na ki jingthaw u Blei, ha ka pyrthei ba un long halor baroh kiei kiei jong ka snieh pyrthei.
"“Ka hukum kaba kum kaei ba u briew un sngewthuh ïa u Blei bad ia la u para briew?Kane ka hukum kaba ïalam lynti ïa u briew ban ïateh jutang ha u Blei ha kane ka pyrthei dei ka Niam.
Ha ki parabriew pat dei ka kular, ka bym ïa kylla shuh lano lano ruh.
Dei ha kine ki artylli, ‘Ka jutang’ ba la ïateh bad ‘ka kular’ ba la pynneh kine ki long ka bor kaba halor tam eh naduh dang im haduh ban da iap, ka bym dam shuh, haduh ban da kut ka pyrthei.
Kane keiñ ka bor briew ka Bor Blei.
Ka ban dang tam na kane ym don shuh.
“Te ha la ka jingngeit, hangno ngin iohi ïa u Blei? Sa tang ban ia burom ngi dei hok ïa la ki kmie ki kpa".
I riew tymmen Ijun Sing Lyngdoh kum u Lamphang, ha kane ka jingïakren I lum pynkut pynwai bad pashat da kine ki ktien.
“Ka dei ka jingkheiñ kur –ka jingkheiñ kha, kaba ngi lah ban bat kum ïa la ki mar ki mata bad ban ïa tip ïa khein ïa bishar hynrei ym dei kata ka kheiñ –ka bishar kaba ïa ot da u masi ne u blang da u syiar ne da kaba shat pylleng".
Hangne bad na kane ka syllok jingkren ngi sngewthuh ba ka ‘Kheiñ Ka bishar’ a don la ki jingmut ha ka jingpyndonkam ïa ka, kaba ka pyrkhat khasi ka buhrieh ha la ka stad tip tynrai.
Kum ka khubor Seng Kut Snem ba la sngewdei ban pashat jingtip shaphang ine I riewtymmen longsan Seng Khasi bad u synniang jong I sha ka Seng Khasi.
Ka sorkar jylla ka la rai ban pyndam noh ïa baroh ki tamasa tlang bapher bapher kiba la thmu ban pynlong hapoh ka jylla namar ka jingjia kaba ïadei bad ka jingshah siat ïap ki nongshong shnong ka Mukroh ha ki pulit Assam ha rilum Jaiñtia.
Kine ki tamasa ki kynthup lang ïa ka tamasa Cherry Blossom, kaba lah dei ban sdang la shi sngi, ka 24 tarik, Naiwieng, 2022 bad ka tamasa Megong kaba la thmu ban pynlong ha rilum Garo, ha kine ki sngi ki ban dang wan.
Kane ka jingïasiat ka la mih na ka daw ka jingïakynad hapdeng ka jylla Assam bad Meghalaya, ha ki kam pynbeit khappud.
U C V D Diengdoh IAS, uba dei u Secretary jong ka sorkar jylla, u la pyntip ba naduh mynta ka sngi, ka 22 tarik Naiwieng, kan don ka jingkhang shuwa shipor ïa ka internet haduh 48 kynta, ha ki 7 tylli ki distrik jong ka jylla.
Kane ka hukum ka la mih hadien ka jingjia kaba jia ha ka shnong Mukroh, Block 1, West Jaiñtia Hills District, ha kaba san ngut ki Khasi ki la shah siat ïap ha ki pulit Assam.
Kine ki distrik ki ban shah ngat ha ka jingpynsangeh ïa ka internet, ki kynthup ïa ka West Jaiñtia Hills, East Khasi Hills, Ri Bhoi, Eastern West Khasi Hills, West Khasi Hills bad ka South West Khasi Hills.
Uwei u jait jingthung uba ju ïoh tang ha ka Bri u Hynñiewtrep, u dei uba ki khot soh, bad ym dei u soh hapoh u dieng hynrei u soh hapoh ka khyndew.
Uta u dei u soh uba shngiam bha haba bam lang bad u nei.
Hangne ngi kren halor u “Sohphlang".
Ka kynhun jong u Kynjatshai, mynta ka kynti, ka la hiar sha kawei ka dong Laitkroh jong ka shnong Umtyngngar East Khasi Hills District, ban sakhi bad wad bniah halor ka rep Sohphlang ha kaba ka la ïashem ïa ka Kong Diamon Khriam, kaba rep bad die sohphlang.
Ka Kong Diamon Khriam ka dei ka longkmie kaba rep hi ïa u sohphlang ha Laitkroh, Umtyngngar, bad ka ju pynïaid ïew ruh ïa u sohphlang ha dukan ba ka shong harud ka surok; arlad ban leit sha Laitlyngkot bad Sohra.
Ha ka jingïakren bad u Kynjatshai, ka Kong Diamon ka la ïathuh halor ka rep Sohphlang.
U Sohphlang u dei u jait jingthung uba man bha ha ki thaiñ Nongthliew, Smit, Umtyngngar bad ha kiwei kiwei ki jaka.
Ki ju thung ïa u Sohphlang ha u bnai Lber bad kan shim por haduh 7 bnai ei ei ba u sohphlang un met bha kata haduh u bnai Risaw.
La jied ïa u sohphlang ban long symbai da ki sohphlang kiba rit, namar u sohphlang uba heh ym lah ban seisoh bad ym lah ban pynmih bun.
Ki nongrep ki ju buh hi ïa u symbai lane ki thied ïa u symbai ha ka dor T.
100-T.
120 tyngka shi kilo.
Haba peit ïa ka rukom rep ïa u Sohphlang, ka ïasyrïem bad ka rep phan namar ba la tep ïa une u jait jingthung hapoh ka khyndew, kumba rep phan.
Ïa u sohphlang ruh ki ju tih ïa ka thliew bad tep ïa u sohphlang hapoh ka kyndew ha ryngkat ka sboh eit masi ne eit sniang bad ka sboh ba thang ïa ki ñuit, ki ñier na ki lyngkha.
Une u jait jingthung u dei uba donkam tang ïa u slap uba hap katkum ka aïom.
U sla jong u sohphlang u long rong jyrngam bad rit kum u sla jatira bad ki nongrep ki ju ap haduh ba une u sla un kylla rong bthuh; kin sa sdang ban tih bad sei noh ïa u na ka khyndew.
Ka rukom tih bad sei ïa u sohphlang na ka khyndew ka long kumba khlong phan na lum bad u snoh ha u thied kumba snoh u phan bad haba la sei shabar ka khyndew, u long rong stem u snep jong u.
Lah ban kdew hangne ba u snep sohphlang u long satbyrsia, haba bam bad don ba ong ba u long kum u dawai wieh.
Haba poi sha ka bynta ban pynibang bad pynitynnad ïa u sohphlang kum ha ïew ha hat, ba un long ha ka ronglieh, ka long shisha ka bynta kaba kham jynjar, namar ka donkam ka por bad ka bor shibun.
Na ka rong stem sha ka ronglieh, ka long lyngba ka jingsait ïa u ha ka wah kaba rit bad ban sait ïa u sohphlang donkam da ka bormet ki rangbah briew.
Ki sait ïa u sohphlang da kaba buh ïa u phlang ha madan, bad tynrong ïa ka shang ba don u sohphlang, nangta sa theh da u shyiap lieh bad ïuh shilliang ka kjat ba yn ym pra bad sa kynruh ïa ka shang  suki suki haduh ba u sohphlang, na ka rong stem un kylla sha ka ronglieh bad kane ka dei ka bynta kaba donkam bun tam ka por bad ka bor.
Hadien kane yn bud sa ban sait sa ha ka um bad sa phriang ïa u sohphlang ha ka sla ban ot ïa ki snep kiba khlem khuid.
Ha ka por ba la sait ïa u da u shyiap, bud sa ka sait sa arsien bad sa pdem ïa une u Sohphlang haduh ban da dei ka por ban rah noh ïa u sha ïew sha hat.
Ka jingrep ïa u sohphlang ka dei kaba suk hynrei ka jingshimpor ba un heh ka long kaba shimpor palat bad ki nongrep ki ïoh ban rep tang shisien ha ka shisnem.
U bam por bad bor bha haba sait ïa u bad don ki snem ruh ba u ju ïap tram lane u shah pynduh noh na ka daw ka jingshah bam ha ki khnai lum lane ki risang.
Haba kylli na ka Kong Diamon halor kano kano ka jingïarap na ka liang sorkar ha kaba ïadei bad ka rep Sohphlang, ka la ong, “Haduh mynta ka jingrep Sohphlang ka dang long tang ka kam shimet jong ki nongrep bad na ka liang ka sorkar kam pat phai khmat sha kane ka liang.
" Ki nongrep ki sngewtynnad ban rep ïa une u jait jingthung wat la u dei uba jynjar tam.
Ha ki bynta shuwa ba un poi sha ïew, sha hat, une u jait jingthung u dei uba lah ban pynïoh kamai bha ïa ki nongrep bad ki ju sngewtynnad ruh ban rep bad die hi ïa u Sohphlang namar u kham lahdor.
U Samla Banteilang Jyrwa uba long u nongñiah thuk thuk off-road napoh ka jylla kong ngi mynta ka kynti u la long syndon u National Supercross Champion 2022.
U Banteilang Jyrwa uba ñiah na ka kynhun  (TVS Racing) kaba long ka company ïa pynher thuk thuk uba la ïalehkai ha ka Novice Class bad u lah rah syndon ïa ka nam lahduh ha ka lympung ïalehkai jong ka MRF MoGrip FMSCI Indian National Supercross Championship (INSC) 2022, kaba lah long ha Bangalore.
Katkum na ki tyllong khubor ba la ïoh lum, la ong ba u Banteilang u la ïalehkai ha ka Group C Novice class bad u la lah ruh ban pynliem noh ïa u nongñiah thukthuk uba tbit bha u Sachin D.
U Banteilang u long ruh uba tang ma u marwei napoh ka thaiñ shatei lam mihngi ban ïashim bynta ha kane ka lympung ïa pynher thuk thuk bad u long ruh uwei na ki nong ñiah thuk thuk na kane ka thaiñ ban rah ïa ka jingjop hadien 29 snem.
Ka  Wahkaji Sports and Cultural Club ka la pynliem noh ïa ka Myriem S.
C da 5-4 lyngba ka jingïashut penalti ha ka jingïakhun jong ka lympung 2nd Invitation Tournament ba la pynlong da ka Ïatyllilang Sports & Culture ha Umdohlun South West Khasi Hills District.
Ha kane ka jingïakhun jong ka kylla step ka Myriem ka la ïoh ban pynkhih jar nyngkong, kata da 2 kol hynrei ka Wahkaji ka la ïoh ban pynphai noh ïa kine ki 2 kol da ka jingïoh thep jong u Kynsaibor Thongni  baroh 2 kol bad ïa ka kol kaba nyngkong la ïoh ban thep lyngba ka jingïarap (assist) jong u Bapherbak Nonglang.
Haba phai pat ha ka kylla miet ka Myriem ka la ïoh ban thep sa 1kol hynrei khlem da pynslem ka Wahkaji ka la ïoh ban pynphai biang lyngba ka kol jong u Firstbornson Thongni.
Haduh ban da kut ka minit ïalehkai kine ki kynhun ki khlem ïohlad shuh ban thep kol hynrei la hap ban pynkut noh ïa ka jingïakhun lyngba ka penalti.
Ha ka jingïashut penalti u rangapkol jong ka Wahkaji u la ïoh ban kem ïa kawei ka kol bad dei lyngba kane ka kabu ka Wahkaji ka la ïoh syndon ïa ka jingjop lyngba ka jingshut pynkut jong u Firstborn uba la thep ban pynjop syndon ïa kane kol.
Lyngba kane ka jingjop ka Wahkaji kan sa ïoh ban ïakhun ïa ka Quarter ha ka 7 tarik Nohprah ha ka por 12:30 nohphaisngi.
Kum shibynta ban ïada ïa ki mrad na ki jingmynsaw bad ban bud ryntih ïa ki kyndon jong ka aiñ Prevention of Cruelty to Animals Act, 1960, ban pyllait ïa ki mrad na kino kino ki jinglehkai kiba lah ban pynmynsaw, u Deputy Commissioner ka Eastern West Khasi Hills District u Bah Wilfred Nongsiej  ula pynjari da kaba khang pyrshah ïa kano kano ka rukom lehbeiñ bad banbeiñ ïa ki mrad kum ka jingïalehkai pynïadur masi bad kiwei pat ki jait jingpynbyrngia ha kino kino ki jingïalum paidbah kum ki fete bad kiwei kiwei de ki jaka pynbyrngia paidbah.
U President ka Bharatiya Janata Party Meghalaya, u Bah Ernest Mawrie u la ther tyngeh ïa ka All India Trinamool Congress haba ïadei bad ‘WE Card (Women Empowerment)’, da kaba kynnoh ba ka dei tang ka buit pynbiej ha shuwa ka ilekhson, na ka liang ka BJP kala byrngem ban leit ujor sha ka Election Commission jong ka ri India.
Na ka liang u Bah Mawrie ula ong ka TMC kala pynmih ha ki lad pathai khubor da kaba ong ba kin ai ïa kane ka ‘WE Card’ Skhim na ka bynta ki longkmie, bad na ka liang ka seng BJP kala ïohi ba ki thoh ba  lada ki wan ha ka bor, lada ki paidbah ki kyrshan ïa ki kin pyntrei kam ïa kane ka skhim ‘WE Card’ ha kaba ki kular ban ai 1000 tyngka na ka bynta ka wei ka longkmie bad kan dei 12 hajar tyngka shi snem.
“Kila pynmih ïa kane ka khubor naduh ka 13 tarik u nohprah 2022, ha kaba  da ki phew hajar ngut ki longkmie  kila pynrung kyrteng ïa lade ha kane ka skhim," u la ong.
U Bah Mawrie u la ong ruh ba kane ka dei ka jingthok ka jingshukor ïa ki paidbah, bad na ka liang ka BJP na ka jylla kala pynkhreh ïa ka jingujor pyrshah ïa kane ka jingleh jong ka TMC.
“Ka bynta kaba 8 jong ka Model code of Conduct  kala batai shai ba ngim dei ban ai ha ka Manifesto ka jong ngi lane ban kular  ïa ki nongthep vote ban ong ba ngin ai ïa kane ka  skhim lada ki thep sha ki," u la ong.
Ula bynrap da kaba ong, “Ka don ka aiñ kaba khang na ka Election Commission jong ka Ri India, ka Article 324 kaba kren ha ka rule 1 sub rule 3 part 2 kaba kim lah ban shuh pynbiej ïa ki paidbah lane ban pyrshang ban thied  ïa ki paidbah da kaba pynbna ïa kum kine ki jait skhim.
Ka rule 3 (section) 3 ka ong ngim dei ban leh ïa kine ki rukom pynbiej kaba ai ïa kita ki jingïarap , bad ki da ong ruh ha kato ka jingpynmih ka jong ki, ba lada ki wan ha ka bor kin sa pyntrei kam.
"“Kane ka dei ka jingpynbiej ïa u paidbah, lada kim wan sha ka bor kin leh kumno ïa kane, ha ka jingshisha lada ki pynbna ïa ka skhim kam dei eh, ba lada wan ha ka bor kin ai, ka skhim kaba la mang na ka bynta ki paidbah ka dei ban long beit," u la ong.
U Bah Mawrie u la ong ruh ba ka TMC ka ong ba kane ka WE Card ka dei na ka bynta ki longkmie kiba wan na ka long ïing kaba duk bad duna ha ka ïoh ka kot, hynrei hangne ki shah ruh kato katne ki bym hap ha kane ka thup ban thep.
Ka BJP haba ka ai ïa kano kano ka skhim  kum ka Zero balance Account ka khlem thoh kumta, kiba long kiba bit kin ïoh ïaka.
“Ha ka Section 123 jong ka ‘representation of people act 1951’ kane ka jingleh jong ka TMC ka  paw shai ba ki thied ïa ka vote, da kaba pynbiej ïa u paidbah, kane ka mut ba ki kwah ban thied ïa ka vote, namar ki leh ïa kane mynta ha shuwa ka ilekshon," ong u President ka BJP Meghalaya.
U Bah Mawrie u la ai nuksa ruh ïa ka jingjia ha ka jylla Utter Pradesh ha kaba ka seng Samajwadi Party ka kular ïa ki paidbah ban vote ïa ka, lada ki vote kin ai ei ïa ka bording 300 unit, hynrei ka Election Commission, hadien ba kala ïoh ïa ka jingujor kala khot ïa ki nongïalam ka SP bad kila shah khang ïa kane ka jingpynbna jong ki.
“Nga kwah ban pynshai ïa ki paidbah ba kane ka skhim kumba ka long , ngi ïoh jingtip ba ha ka jylla West Bengal  kane ka skhim  kam shym la trei kam, u la kyrpad  ïa ki paidbah ban ym ïa peit ïa ka jingshah pynbiej  hynrei ban peit ïa kaba ka sorkar ka ïarap da kaba khuid ba suba, ym dei da kaba  shah pynbiej namar ka ilekshon," u la ong.
U la bynrap da kaba ong, “Ki paidbah ki dei ban kylli haduh katno ka long ka jingshisha bad la kin ïoh ne em ïa ki jingmyntoi namar ha ka jingtip ka jong ngi kin ym ïoh.
"Shuh shuh u la ïathuh ba ka BJP kala pynkhreh ïa ka jingujor ha kaba kin ai lyngba ki nongsaid aiñ sha ka EC ba kan peit bad ban pynsangeh ïa kum kine ki jingpynbiej ha shuwa ban poi ka ilekshon.
Ka Meghalaya Aero and Adventure Sports Association (MAASA) ka la pynbna paidbah ba kan sa pynlong ïa ka jingïalehkai Open Paragliding Championship.
Ka Meghalaya Aero and Adventure Sports Association (MAASA) ha kajuh ka por ka la pynbna ruh ba kan sa pynlong ïa ka jingjied ïa ki nong her paragliding kiba tbit ban mihkhmat sha ka rynsan Asian League Qualification ka ban sa long hapoh ri Thailand ha une u snem ban wan.
Ka MAASA ka la buh ban pynlong ïa kane ka jingïakop her paragliding hapoh Rapleng kaba hap hapoh ka Mawkynrew Constituency kaba jngai kumba 28km napoh nongbah Shillong ka ban long naduh ka 7 tarik haduh ka 10 tarik Nohprah, 2022.
Ha kane ka lympung her paragliding yn wan ban ïashim bynta da kumba 107 ngut ki nongïalehkai paragliding na kylleng ki ri jong ka pyrthei ha kaba kane kan long ruh ka sien ba nyngkong ban pynkheiñ ïa ka world rekord da kaba tam ïa ka 100 ngut ngi ki nong i shim bynta ha kane ka lympung ïalehkai uba la bit bad dei hok bha ban ïa shim bynta ha ka kane ka jingïalehkai.
U Raju Rai uba long u Vice President jong ka Federation Aeronatique International bad u Bah Desmond Nongkhlaw uba long u President jong ka MAASA, ki la ïathuh ba ki nongïalehkai na ki 7 tylli ki ri ka pyrthei kiba la dep ban register na bynta ban wan ïa shim bynta kiba kynthup ïa ka  Singapore, USA, Thailand, Nepal, Indonesia, South Korea, Kazakhstan, bad Mongolia.
Ka Association haduh mynta ka la ïoh haduh 25 lak tyngka kum ka jingïarap na ka sorkar na bynta ban pynlong ïa kane ka lympung her paragliding na bynta ban pynbit pynbiang ïa ki jingdonkam khamtam halor ka jingwan ïashim da ki briew kiba la tbit ban her paragliding na kylleng sawdong jong ka pyrthei ban ïashim bynta.
Haduh mynta ka kynti la don haduh 17 ngut ki thei ki ba la mih shakhmat ban ïa shim bynta ha kane ka lympung ka ban sa long shen hapoh ka jylla na kylleng ki ri jong ka pyrthei.
Kan don ka khusnam song pisa kaba 1500 Euro ïa kiba ïoh ïa ka takma ksiar, 1000 Euro ïa kiba ïoh ïa ka takma rupa bad 500 Euro ïa kiba ïoh ïa ka takma rnong ha ka Overall Men, Overall Women, bad Overall Team.
Kan don ruh ka khusnam kaba 1000 Euro ïa kiba ïoh ïa ka takma ksiar, 500 Euro ïa kiba ïoh ïa ka takma rupa bad 250 Euro ïa kiba ïoh ïa ka takma rnong ha ka Indian Overall bad Indian Team.
Bad kan don ruh ka khusnam kaba 1000 Euro ïa kiba ïoh ïa ka takma ksiar, 500 Euro ïa kiba ïoh ïa ka takma rupa bad 250 Euro ïa kiba ïoh ïa ka takma rnong ha ka thup jong ki thei her paragliding lada ki don kumba 8 ngut kiba ïa shim bynta na ka ri India.
Lai ngut ki khynnah skul ha ryngkat u nongñiah ki la mynsaw jur hadien ba ka kali Bolero kaba ki shong ka la shah rat ha ka trok 12 shaka.
Katei ka jingjia ka la jia mynta ka step ha ka por kumba 9:15 AM, ha kawei na ki jaka kaba la tip kum ka Mawpon kaba hap ha ka shnong Mawlangdep kaba don ha surok bah Nongstoiñ-Shallang.
Katkum ka jingïathuh ki paidbah, la ong ba katei ka Bolero ka dei kaba wan na Tiniang, da ka jingthmu ban leit buh ïa ki khynnah ba thoh eksamin ha Mawlangdep, hynrei mar ïa poi ha katei ka jaka, ka la shah rat noh ha katei ka trok.
Ïa kitei kiba mynsaw la pynkit noh wut wut sha Civil Hospital Nongstoiñ ban ïoh ïa ka jingsumar kaba kyrkieh, katba u nongñiah jong katei ka trok u la phet krad na katei ka jaka.
U president ka Khasi Students Union (KSU), u Bah Lambokstarwell Marngar, u la pynpaw ïa ka jingsngewlem ïa ki bahaïing hasem jong kito kiba la duh noh ïa ka mynsiem ha ka jingjia ba jia ha ka shnong Mukroh.
U la pynpaw ba kane ka jingshah siat ki Khasi kam dei shuh ka sien ba nyngkong bad u la pynkynmaw ba ka la don ka jingduh ïa ki mynsiem ha u snem 2010 hapoh Langpih bad mynta ka wan jia biang kum kane ka jingjia.
Kumta u la kyrpad ïa ka sorkar ba kan pynbeit noh ïa u pud, u sam, ‘namar kane ka wan jia halor ka jingbym lah ban pynbeit ïa u pud haduh mynta.
U bah Marngar u la buh jingkylli da kaba ong ba lada shah thap uwei u bar jylla ha Jaïaw; wan ïaid kjat u DGP, “te ka jingkylli mynta ka long la ki heh pulit kin leit ïaid kjat ne em sha khappud, lada shah pynïap ki paid Khasi ha ki thaiñ khappud.
Lada kim lah ban leh kumta ka mut ki ak riewïaleh tang ha sor Shillong.
Ka jingsngap jar jar jong ki tnad pulit ruh ban ïada ïa u paid Khasi ka dei kaba kin hap ban jubab sha u paidbah.
U la kyntu ruh ïa ki lad pathai khubor jong ka jylla ba kim dei ban pynmih khubor bym thikna halor kane ka jingjia.
U Myntri Rangbah ka jylla u Conrad K Sangma mynta ka sngi u la ïathuh ba ka tnad pulit jong ka Meghalaya ka la ujor da ka ejahar pyrshah ïa ki pulit Assam, ha kaba ïadei bad ka jingshah siat ïap ki Khasi ha ka shnong Mukroh, West Jaiñtia Hills District.
Haba kren sha ki lad pathai khubor, u Conrad u la ong ba ka kynhun myntri kan sa shim ïa ki sienjam ban leh haba ïadei bad kane ka jingjia.
U la pynbna ruh ba ka sorkar jylla kan ai jingïarap mar T.
5 lak, sha ki bahaïng jong kine kiba la duh noh ïa ka mynsiem, mynta ka sngi.
Nalor kane u myntri rangbah u la pynbna ba ka sorkar jylla kan weng noh ïa baroh ki jait tamasa kum shibynta ban kynmaw burom ïa kito kiba khlad mynta ka step.
Shuh shuh na ka liang u Conrad u la pyntip ba ka sorkar jylla kan leit ïakynduh ïa u myntri ka sorkar pdeng, ba dei khmih ïa ka tnad kam pohïing, u Amit Shah.
Ki kali kamai na Assam kiba thmu ban kiew sha Meghalaya ha ka 22 tarik Naiwieng, ki la shah bat noh ha ki pulit Assam kiba don ha Jorabat police outpost, ha kaba kim shym la ailad satia ïa kitei ki kali Assam ba kin kiew sha Shillong.
Ka daw ba ki pulit ki bat ïa kine ki kali ka long ban lait na kino kino ki jingïakulmar, hadien ka jingjia ba la siat ïap ki pulit Assam ïa ki Khasi ha Mukroh.
Katkum ka jingïathuh da ki nongñiah kali, la ong ba ki pulit Assam kim ailad ïa ki ban kiew sha Shillong, hynrei lada ki nongñiah kali ki pyneh, kamut ka shong ha ka mon jong ki bad kan ym don ka jingkitkhlieh da ki pulit lada jia kino kino ki jingjia.
Ka  Kyllang Jasap Youth Club Organization ha ka sngi saitjain jong ka taiew  ka la pynhap pyrda noh ïa ka lympung ïalehkai Phutbol kaba la tip kyrteng kum ka 1st KJYCO Knockout Football Tournament 2022 kaba la pynlong ha madan shnong Mawmaram East khasi Hills District.
Ha katei ka sngi la wan ban sakhi lang ïa ka jingïalehkai da u MLA ka Sohiong Constituency u Bah Samlin Malngiang kum u kongsan, u Bah  Bulskhem Thabah kum u symbud kongsan, ki rangbah shnong ki Secretary shnong, lem bad kiwei kiwei.
Ha ka jingkren kum u kongsan u Bah Samlin Malngiang ula ong ba ka shnong Mawmaram mynta ka la nang kiew ha ka liang ka jingïalehkai phutbol bad ruh ha ka shongsuk shongsaiñ  ha ka roi ka par bad ha ka jingnang jingstad, ula ai ruh ka jingkitbok kit rwiang ïa ka shnong ba kan nang ïai kiew shaphrang ha ka imlang sahlang ha ka roi ka par bad ruh ha ka synshar khadar bad ula kitbok ruh ba kan nang ïai kynjoh shuh sha uwei u pat u mawjam.
Haba phai sha ka jingïakhun phainal kaba long hapdeng ka Mawtapskum SC pyrshah ïa ka Friend Combine FC ka Mawtapskum ka jingïakhun hapoh madan ka da long shisha kaba ibang bad kaba ïa kajuh bor watla ka Mawtapskum SC ka la ïoh ban thep ïa ar tylli ki kol ha ka kylla step lyngba u Deibor tongper ha ka minit kaba 14 bad na u Reson Malngiang ha ka minit ba 28, hynrei ka kynhun Friend Combine FC kam shym la duh jingkyrmen, dei ha ka kylla miet ba ka la sdang ban ïakhun tyngeh ban ïoh thep ar tylli ki kol hynrei namar ka jingkhlaiñ kiba rangïalehkai nadien jong ka kynhun Mawtapskum, kim ïoh ruh ka lad ban pynïakhiad hynrei ki la shu ïoh ban pynphai tang shi kol ha ka minit kaba 52 lyngba u Donbok Synrem bad haduh ba la kut ka por ka Mawtapskum ka la tam shi kol ban ïoh rah syndon ïa ka nam jop.
Shuh shuh  ka kynhun kaba jop ha katei ka sngi ka la ïohrah ruh ïa ka  song pisa kaba long sawphew hajar tyngka ryngkat bad ka trophy.
U MLA MDC ka Ranikor konstitwensi Bah Pius Marweiñ ha ka 18 Tarik u Naiwieng 2022 u la ïoh ban plie pyrda ïa ka ïing skul ba thymmai jong ka Langrin Government Upper Primary School Wahkaji South West Khasi Hills District.
Ka Langrin Government U.
P.
skul, ka dei ka skul kaba rim tam ha kane ka thaiñ kaba la kot kumba 57 snem eiei hakaba shibun ki paidbah kila ïoh jing myntoi ha kaba ïadei bad ka jingnang jingstad lyngba kane kane ka skul kumta lyngba da ka jing ïoh ban Plie mynta ïa kane ka ïing skul thymmai kan sa long shuh shuh ka jingmyntoi na ka bynta ki khynnah skul ha kane ka juk kaba mynta.
Ïa kane ka skul la mang kumba T.
52 lak tam lyngba ka School Infrastructure Upgradation Project jong ka sorkar jylla.
U Bah Pius Marweiñ haba ai jingkren ha kane ka sngi u la pynpaw ka jingsngewnguh ïa ka sorkar MDA kaba la mang pisa kyrpang ban maramot ïa ki skul sorkar kumjuh ruh ban shna thymmai ïa ki ba la don kumba 11 tylli hapoh ka District kiba la ïoh ban shna thymmai ne ban maramot lyngba ka Infrastructure Upgradation Project jong ka Sorkar jylla kumba ma u u don ka jingthrang ka Mynsiem kum u nong mihkhmat ban wanrah ïa shibun ki jingkylla ha kaba ïadei bad ka pule puthi ka jingnang jingstad ka roi ka par ka haki ba bun ki bynta ban saiñdur ïa ka thaiñ ban wanrah ïa ki jingkylla.
U la ong ruh ba u don ka jingngeit kaba skhem ba lyngba ka jingïoh ïa ki ïing skul kiba bha bad kiba skhem kan long ka jingmyntoi kaba khraw ïa ki paidbah ki nonghikai bad ki khynnah kin lait na u slap ka lyer phria ba kin ïoh iaka jingnang jingstad ka ba paka khamtam ïa ki long ïing kiba duna haka ïoh ka kot ha ïing hasem ban phah skul ïa ki khun jong ki.
Hynrei lyngba ka jingdon ki skul sorkar hapoh Shnong kan ïarap shibun ïaki ban phah skul ïa ki khun jong ki namar ba kim donkam ban pynlut pisa eiei haba ki phah skul ïaki khun ha ki skul sorkar ym kum haki skul shimet ne ki wei pat ki jaka pule kiba hap ban siew daka dor, kane ka ïarap ruh ban pynduna ïa ka jingpep skul shiteng por ki khynnah.
Ha kajuh ka por u la kyntu ïa ki khynnah skul ki nonghikai bad ki paidbah jong ka shnong ba kin sumar bha haba ki la ïoh kum ïa kane ka ïing skul kaba bha ymdei ban kheiñ ba ka skul sorkar ba ïoh ei hynrei kane ka dei na ka bynta ka lawei ki khun ki kti jong ngi hi.
Na ka ba ngin ïoh iaka jingnang jingstad lyngba kane ka skul.
La pynïaid ïa kane ka jingïalang da u Bah P.
F.
Lyngdoh sordar Shnong Wahkaji ha ka jingïadonlang ruh u Bah D.
G.
Nongsiej SDSEO South West Khasi Hills District bad kiwei de ki riew rangbah jong ka shnong ba P.
F.
Lyngdoh, Bah K.
Thongni Junior Engineer Education ha ryngkat ki khynnah skul kiba la ai ki jingrwai bad jingshad ha ryngkat ki paidbah kiba la wan ban sakhi lang ha kane ka sngi.
: Kum shibynta ban pynneh pynsah ka jingjyrngam jong ka Meghalaya, ka sorkar jylla ka la shim ka sienjam halor ka jingsam cheque halor ka Payment for Ecosystem Services lane ka jingsiew na ka bynta kito kiba shakri bad pynneh pynsah ïa ka mariang kaba la sam na ka bynta ki dkhot jong ki paid Garo ha Garo Hills bad kane ka program sam cheque ka la urlong ha ka 17 tarik u Naiwieng 2022 ha ka jingdonlang u Myntri Rangbah ka jylla u Meghalaya Conrad K Sangma.
Ha ka jingai jingkren ha ka tei ka sngi, u Samgma u la batai lyngkot halor ka jingdonkam jong kane ka program ba ïadei bad ka jingshimkhia na ka bynta ka jingpynneh pynsah ïa ka sawdong sawkun bad ka mariang.
U la pynpaw halor ka daw jong ka jingshah pynjot jong ki khlaw ki btap, bad ka jingeh kiba mih na ka sawdong sawkun kiba la wallam ka jingkhluid jong ka pyrthei.
Shuh shuh u Myntri Rangbah u la pynpaw ruh halor ki jingeh kiba mih naka jingjah noh jong ki khlaw, bad ka jingtyrkhong ki umpohliew napdeng kiwei de.
U la pyntip ruh ba ka sorkar ka dei kaba la trei na ka bynta ban pynthymmai halor ka jingpynneh pynsah ïa ki jaka ba mih ki umpohliew bad kiwei de ki program kiba bun kiba don jingïadei bad ka sawdong sawkun bad bynrap da kaba ong ba ka sorkar jylla ka dei kaba la pyrshang ban wanrah ïa ka skim Green Meghalaya ban ai jingsiew sha ki kynhun ka imlang ka sahlang kiba trei bad ai jingïada ïa ki khlaw ki btap.
Kumjuh ruh u la pynpaw ba kumba 50 klur la mang na ka bynta ka PES skim bad na kane 15 klur ka dei kaba la dep ban pyllait bad na ka liang ka sorkar ka don ka jingthmu ban pyllait ïa kane ka pisa ha ka shisien shisnem.
U la kyntu ïa ka Nokma council bad ki dkhot ka imlang ka sahlang ba kin ïashim bynta lang halor ka jinglah ban pyntreikam kane ka sienjam ba la shim da ka sorkar.
Ka jingmut ha lyndet kane ka GREEN Scheme ka dei ban siew sha ka imlang ka sahlang kiba la pynneh pynsah bad ïada ki jingdon jingem ha ki khlaw jong ki khnang bal ah ban sakhi kiba bun ki jingmyntoi na ka jinglong ka sawdong sawkun ba kynthup naduh ka jingïoh ka lyer kaba khuid, ka um kaba khuid, ka jingsboh ka khyndew napdeng kiwei de.
Shuh shuh u la bynrap bad ong ruh ba kane ka lah ban ïarap ban pynsaphriang jingtip bad pynshlur ruh ïa kiwei ba kin kheiñ bad ñiewkor ïa ka jingdon jingem ha ka mariang bad don ha ka jingmut bal ah ban pynneh pynsah ne pynkhie im biang, hapdeng ba ki soh kiba ngi kheit mynta ki dei ba ka pateng ban wan ruh kan ïohbiang hapdeng ka jingpynneh pynsah ka jingdon ha ka mariang.
Kane ka jingsam cheque ha ki 294 ki shnong PES kiba don ha Garo Hills ka la kot sha ka Rs 5, 86,64,857.
27 /- klur.
Kiwei de kiba la donlang ha katei ka sngi ki kynthup u Swapnil Tembe, IAS Deputy Commissioner ka West Garo Hills, u Manoranjan R.
Marak, MCS, BDO- Rongram Block, ka Rikse R Matak- Chief Executive Officer, Tura Municipal Board, u Ganesan P.
IFS- DFO, Tura, u Gunanka D.
B, Additional Project Director – CLLMP &MegLife, u James Kharkongor – DPD-CLLMP.
Ki heh ophisar na ka tnat agriculture, Forest, Nokma council, bad kiwei de ki tnat bapher bapher.
Ïa kane ka program la pynlong da ka Meghalaya Basin Management Agency kum shibynta ka sienjam halor ka jingpyn treikam ïa ka jingbei jong ka World Bank sha ka Community Led Landscape Management Project.
:Ka kurim jong u Lat ka jylla Meghalaya, ka Neelam Misra ha ka 15 tarik ka la leit jngoh ïa ka Youth Cultural Centre kaba don ha Nongkrem ban sakhi dalade halor ka jaka ai jinghikai ba ïadei bad ki kam thaiñ bad suh kaba la pynlong da ka Nongkrem Youth Development Association.
Mynta ki don baroh 30 ngut ki nongshah hikai ha kane ka jaka ai jinghikai kaba don ha Nongkrem na ka bynta ka san bnai kynthih kaba la pynlong hapoh ka ‘Skills Meghalaya’ program bad ba la bei da ka Meghalaya State Skill Development Society (MSSDS).
Hapdeng ba pynthikna ïa ka jingpynneh pynsah halor ka kam suh kam thaiñ tynrai, ka thong halor kane ka jingai jinghikai ka dei ruh ka jingai jinghikai pateng sha ki nongshah hikai khnang ba ki lah ban ïeng hala ki jong ki kjat bad lah ban bsa dalade ïalade.
Ha ka jingïakren bad ki nongwan shah hikai, na ka liang ka Neelam ka la ai jingïaroh halor ka jingaiti bad ong ba kane ka jingshah hikai ka dei ka ban ïarap ïa ki ba kin lah ban ruh ban kyntiew ka kamai kajih jong ki.
Ha ka jingkdew ïa ka jingdonkam jong ka jingnang jingstad, ka la kyntu ruh ïa kine kiba la wan ban shah hikai ba ki donkam ban leit pule kham shalor bad lah ruh ban lum kiwei de ki sap trei.
Ka la pynkut da kaba ong “ai ba ki khun samla jongngi kin yn ym long satia tang ki nongwad kam hynriew kumjuh ruh ki nongthaw kam thaw jam".
Ka tamasa ialehkai kaba heh tam ha ka pyrthei ka FIFA World Cup 2022 ka la sdang mynta ka janmiet ha Al Bayt Stadium ha Qatar ha ka Sngi U Blei.
La pynphuh pynphieng ia ka sngi sdang ha kane ka lympung da ka jingrwai, ka jingshad bapher bapher ha madan ialehkai.
Ki riew pawnam kum u Morgan Freeman, u Jungkook bad kiwei kila iashim bynta ha kane ka jingplie kaba phah ia ka khubor jong ka jingiatylli bad ka jingialong kawei hapdeng ki ri ka pyrthei.
U Jungkook uba dei u khlur ka BTS u la pynrhem ïa kane ka sngi da ka jingrwai “Dreamer".
U Sheikh Tamim bin Hamad Al Thani u la pdiang sngewbha ïa ka lympung ïalehkai ba heh tam ka FIFA ha Qatar hadien ba la dep rwai u Jungkook.
Ki jingpynshai ding ilektrik bad ki sur jingrwai ha lympung ïalehkai ki long kiba biang palat.
Nalor kitei arngut ki riew pawkhmat, ki don ruh ki nongrwai bad nongshad na Qatar ban nang pynshongshit shuh shuh.
Shuwa ban sdang kane ka jingïalehkai hapdeng ka Qatar pyrshah ïa ka Ecuador, ka la janmih ka jingkulmar na ka jingñiom ki paidbah sha madan ïalehkai.
Shuwa kynta shuwa ban sdang ka jingïalehkai ha ka Sngi U Blei, ki nongpynïaid ki la shah ïa bun ki riew ieid phutbol ban rung sha madan ïalehkai.
Ha madan kaba ngiam 40,000 ngut ki briew, ki la don arshah ki paidbah kiba la tuid bad bun kiwei kiba la pyrshang ban ïoh rung shapoh madan.
Hapdeng ka jingiathynnian ban ïoh rung shapoh, ki pulit ki la leit ban tuklar bad ki la ïoh ban sei ïa bun ngut ki briew napoh madan.
Ka shimpor haduh 45 minit ïa ki pulit ban khanglad ïa ki paidbah bad long jai jai ha madan.
Ki nongpeitkai ki la sheptieng ïa kaba la jia shuwa ban sdang kane ka lympung.
“Ka long kaba ma.
Ki la shah bun palat ki briew ban rung shapoh.
Ngim ïoh jaka shuh ban rung shapoh", ong uwei u nongpeitkai uba ïalam ïa u khun ba dang saw snem.
Ki nongpeitkai na kiwei ki ri ki ïatreilang bad ki pulit bad ki sngewthuh ïa ka jinglong jingman.
Hynrei ki riew ieid phutbol trai shnong kim hun satia ïa ka rukom pynïaid bad ki kwah ban ïaleh pyrshah.
Ha ka jingiakhun, ka Ecuador ka la khyrwit ar kol ha ka kylla step da u kapten jongka, u Enner Valencia ha ka 16 minit da ka penalty bad ha ka 31 minit da ka khlieh ban pynliem syndon ia ka trai ïing ka Qatar.
Ka Jingiaseng Samla Balang Presbyterian Phlang-wanbroi East Khasi Hills District ha ka 19 tarik u Naiwieng kila ïoh ban pynkut noh iaka jingrakhe lehkmen ia ka Quasquicentinial Jubilee Celebration Knock out Football Tournament 2022.
Ka jingiaseng samla Balang Presbyterian Phlangwanbroi kala pynlong ïa kane ka lympung ïalehkai kum ka dak ban pynsah kynmaw ia ka jingrakhe jong ka Balang ia ka jingdap 125 snem (Quasquicentenial jubilee) da ka Knockout Football Tournament kaba la plie naduh ka 6 u Nailar 2022 bad la pynkut noh haka 19 u Naiwing 2022 ha kaba u Bah H.
M Shangpliang u la long kum u Kongsan ban wan pynhap pyrda noh ïaka kane ka jingrakhe ia ka jingdap 125 snem jong ka Balang Presbyterian Phlangwanbroi East Khasi Hills District.
U Bah H.
M Shangpliang MLA ka Mawsynram Constituency haba ai jingkren hakane ka sngi u la kitbok kitrwiang bad ai ruh ka burom iaka  Balang Presbyterian Phlangwanbroi bad ki ki Nongkitkam kiba la lah ban pynlong iakane ka Lympung ïalehkai kum ka dak ka jinglehkmen ban kynmaw burom iaka jingdap 125 snem ka Balang Presbyterian Phlang-wanbroi.
Ha Kane ka tournament la wan iashim bynta da ki 30 tylli ki jingiaseng samla kata kiba napoh ka Shella Presbytery bad na kiwei pat ki Presbytery kiba Marjan.
Ha Kane ka tournament kiba la poi ha ka phainal ki long ka Jingiaseng Samla Balang Presbyterian Lawbah bad Jingiaseng Samla Balang Mawkhan.
Bad ha kane ka jingpynkut ia ka tour-nament la iadon lang ki Rangbah (Phlangwanbroi Shri.
R.
sohmat, Kenbak Malai, S.
K.
Dewkhaid bad Mawsawa Shri.
Lamper Iawrod) ki Tymmenbasan, Pastor Rangbah Balang bad u MLA Mawsynram constituency Shri.
H.
M Shangpliang.
Ka jingialehkai ha kane ka sngi ka la long shisha kaba itynnad ha kaba ka Jingiaseng Samla Balang Lawbah ka lah  ioh rah ia ka nam  jingjop da 5 la 1 kol pyrshah  ia ka Jingiaseng Samla Balang Mawkhan.
Ka Kam ka dei ka rynsan saiñ Hima-Sima ka ban pynkhie im biang ïa ka synshar paidbah kaba nylla.
Ka mih na ki jingïakhun bad jingïaksaid ban ïoh ïa ka jingsynshar kaba hok, kaba kynthup bad burom ïa ki nongshong shnong baroh.
Ki jingiakhun kiba ïar ha madan halor ki hok jong ki kynthei, ki nongtrei-nongbylla, ka jingïada ïa ka khyndew ka shyiap bad ka mariang, ka jingïeng pyrshah ïa ka jingsynshar leh donbor, ia ki riewshit niam bad ki kam pyntriem kiba har rukom, ki la hikai bad ïalam lynti ia ngi.
Ka Kam ka ñïewkor ïa ki nongshong shnong kiba la ïadon bynta bad noh synñiang ban seng nongrim ban synshar hi da lade ïalade ha ka Ri bad Jylla.
Naduh ki nongtrei nongbylla sngi, ki nonghikai skul, kolej bad university, ki nongrep, ki doctor, ki nurse, ki nongtrei ka koit ka khiah, ki stad saian, ki nongthoh kot, ki nongthoh kot khubor, ki nongïaleh sport, ki nongrwai, ki nongdro, ki nongïaleh drama, ki riewdonsap, nongshongïew bad kiwei kiwei.
Ha kajuh ka porpat ngi dei ruh ban pdiang ia ki jingshisha kumba ki long mynta ba ka Jylla ka la nangtroiñ.
Ka Jylla Meghalaya ka dei kaba duk bad sahdien tam, naduh ka koit ka khiah, ka pule dangle, ka jingkyrduh kam bad khamtam eh ka jingpynjot pathar ïa ka mei mariang.
Kumba 76% (hynñiew phew hynriew na ka shispah) ki nongshong shnong ha ki shnong kyndong hapoh ka Jylla kim don khyndew shuh la ka jong ne ba ki long trai.
Nalor ka jingbamsap, ka thok ka shukor, ka jingbymshong shngaiñ ki kynthei-khynnah ha ka imlang-sahlang, ka jinglah shilliang ha ka oh ka kot bad kamai kajih kaba nang hiar arsut.
Ki nonghikai kim ïoh thikna ka tulop bad ka tulop jongnongtrei-nongbylla ruh kaba poh dor tam.
Ka dei ka jingkitkhlieh jong ngi mynta ban pynïoh biang ïa ka jingsynshar kaba ïeng ha ka nongrim jong ka hok bad ka jingiaryngkat briew ha ka Jylla.
: Ka synshar-ka bishar hok, ka jingñiewkor, jingïaburom kylliang bad jinglong mar ryngkat ka tei ïa ka synshar-khadar bad imlang sahlang kaba skhem.
Ka synshar-khadar ka dei jong ki nongshong shnong ka Jylla kiba trei minot, kiba kamai hok bad kiba bam na ka umsyep.
Ka synshar khadar kam dei ban lah shilliang ne kyntiew tang ïa ki khyndiat ngut kiba don ha ka bor.
Ka jingdon jingem jong ka Jylla dei ban ïoh bynta marbiang da ki nongshong shnong bad khamtam eh kiba duk bad kiba tlotbor kim dei ban shah ïeh shadien bad shah ieh beiñ.
Ka elekshon jied nongmihkhmat sha ka ïing Dorbar Thaw Aiñ ka dei kawei na ki lad kiba bun ba ki nongshong shnong ki lah ban ïashim bynta ban pynurlong ia ki nongrim bad jingangnud.
: Ban Pynbha Ia Ka Synshar khadar: Ban wanrah ia ka jingsynshar kaba shai, kaba treikam hok bad plie lad ïa baroh ki nongshong shnong ban ïashimbynta ha ki shnat synshar naduh ki Shnong, ki Raij, ki Hima, ki Autonomus District Council bad haduh ka Sorkar Jylla.
Ban pynkut noh ïa ki kam bamsapbad jingkurup bor tang da ki katto katne ki riewkhwan myntoi shimet bad ki heh saipan.
Ban ñiewkor ïa ka Kolshor bad Tynrai, hynrei kim dei pat ban khang lynti ban ïaid shakhmat.
Ban thew ban woh thikna bad kyntait ïa kano kano ka tynrai kaba ban beiñ ne ñiewpoh ïa ka longbriew manbriew.
Ban pynurlong ïa ki nongrim jong ka jingïaryngkat,ka jingïatreilang- ïaroilang bad ka jinglaitluid ban kren bad ban pynpaw ïa ki jingngeit.
Ka bamsap, ka thok ka shukor,ka jingpyndonkam bakla ïa ka bor bad kyrdan, ka jingthombor bad ka jingpynmynsaw ïa ki kynthei, khynnah bad ka jingai jingïada da ki bor synshar ïa ki riewrunar ki la jyllei bad sdang ban longdoh longsnam.
Kane ka buh ïa ka Jylla ha ka jingma kaba shyrkhei bad kumta dei ban pynduh bad pynkut noh shi syndon ïa ki.
Ban pynkhlaiñ bad wanrah biang ïa ka aiñ Land Transfer Act ha ka dur tynrai jong ka khnang ban lah ban ïada ïa ka khyndew na ka jingshah klun ha ki heh spah bad riewkhwan myntoi shimet.
Ban pynneh bad ïada da ka aiñ ïa ki khlaw, ki lum ki wah, ki lyngkha ki hali, ki Ri Raij, ki ‘law shnong ne khlaw bam lang bad ki ‘law kyntang khnang ban ïabam lang bad ïa-im lang pateng la pateng.
Ban ïatai bad peitbniah ia ka Land Reforms bad thaw ka aiñ ban buh pud ïa ka jingbat khyndew (Land Ceiling Act) khnang ba ki traimuluk ne nongshong shnong kin ym im khlem ka khyndew bad u tnum u tyndai.
: Ban adkar ia ka jingpyndonkam ia ka spah mariang ban ïabha lang ki traimuluk bad ki nongshong shnong baroh, ym ban myntoi tang ki katto katne ki riewkhwan myntoi ki bym pyrkhat shuh ia ki pateng ban wan.
Ban pynroi ïa ka rep ka riang da kaba ïakhun na ka bynta ki nongrep kiba shisha, kiba im ja na ki kam rep.
Ban thaw ïa ki aiñ ban pynlaitluid ïa ki nongrep na ka jingshah tehmraw, na ka jingkit ram bad ban ïada ïa ka jinglongtrai jong ki halor ki lyngkha, ki hali bad ki mar rep.
Ka jingkoit jingkhiah bad ka sumar pang ka dei ka hok tynrai jong iwei pa iwei i nongshong shnong.
Ka spah ne ka jingdon jingem ne ka kyrdan ne ka bor kam dei ban long ka kyndon ban ïoh ïa ka jingkoit jingkhiah bad ka sumar pang kaba bha.
Ban pynïoh ia ka jingshakri kaba janai ha ka koit ka khiah bad ka sumar pang lyngba ki jaka sumar pang paidbah ha man la ki District, Sub-division, Block bad ki Shnong.
Ban pynkhlaiñ bad saiñdur thymmai ia ki aiñ ban tehlakam ïa ki jaka sumar pang jong ki riewshimet khnang ban ïada na ka jingshim kabu bad ban pynlah ïa ki ban ai ka jingshakri kaba janai.
Ka koit ka khiah bad sumar pang ka kynthup ïa ka jingai jingsumar bad jingkyrshan ïa ki tymmen ki kro, kiba shitom ha ka bor pyrkhat, ban ai jingsumar ïa kiba kyrni ha ka jingdih drok bad ban ïakhun pyrshah ïa ka jingsniew jong u drok.
: Ka pule puthi ka dei ka hok tynrai jong iwei pa iwei i nongshong shnong.
Ki jaka pule ki dei ki jaka oh shrong ïa ka lawei ki khynnah bad ki samla.
Kumta naduh ki skul primary haduh ki skulbah ki dei ban long shisha ki shlem saiñdur bad bsuh ïa ka pyrkhat pyrdaiñ kaba laitluid bad kaba kylli jingkylli.
Ban pynkhlaiñ bad thaw thymmai ia ki aiñ ne policy ki ban tehlakam ïa ka jingpynlong lad kamai spah ïa ka pule puthi.
Ban ïatreilang bad ki nongshong shnong ha baroh ki liang da kaba ithuh bad burom ïa ka jingshemphang bad jingtip tynrai jong ki.
Ka ïoh ka kot, ki lad kamai bad ka roi ka par ka dei ban kynthup ïa baroh.
Ka jingroi, jingkyrmen bad jingkmen jong iwei pa iwei i nongshong shnong ka dei kaba hakhmat eh.
Ka spah kam dei ban lang tang shi jaka, hynrei baroh ki nongshong shnong ki dei ban ïoh bhah lang bad ïoh bynta lang ha ka khaïi-pateng.
Ban saiñdur ia ki policy bad mat treikam kiba shai bad kiba kheiñ kor ïa ka jingim briew.
Ban pyndam noh ïa ki policy kiba plie lad tang ïa ki khyndiat ngut ki riewshimet bad ki nongkhaïi kiba khwan myntoi kiba klun naphang ïa ka spah bad pynjot ïa ka mariang.
Ban kyrshan bad ai mynsiem ïa ki samla bad nongshong shnong kiba seng kam lajong bad kiba ïeng ha la ki jong ki kjat.
Ban thaw ki lad ki lynti ban pynkhraw ïa ka kamai kajih bad khaïi-pateng halor ka nongrim kaba shaibad kaba leh hok ia baroh.
Ban wanrah ïa ki policy jong ka ïoh ka kot, ka kamai kajih bad khaïi-pateng ka ban kyntiew bad pynroi nyngkong eh ïa kiba duk bad ba kyrduh.
Ban pynïaid ïa ki Shnong katkum ki nongrim ka jingsynshar paidbah bad da ka rukom kaba shai bad kaba ai jingkheiñ.
(i)Ki surok bad ki lynti syngkien (ii) ka ïing shong ïing sah ba don burom (iii) ka bai wai ïing kaba biang dor (iv) ka umbam umdih bad ka bor ding elektrik kaba thikna (v) ka bam ka dih lyngba ki dukan reshon bad kiwei (vi) ki kali paidbah(vii) ka jingkhuid ka shnong ka thaw bad ka jingpynbiang ia ki jaka theh ñiut bad jaboh jabaiñ (vii) ki jaka shong thait, shong pangad kiba baroh ki ïoh ban pyndonkam mar ryngkat bad ki jaka paidbah ban pynlong ïa ki sawangka, ki concert bad ki rong biria.
Ban buh hakhmat eh ïa ka lawei ki samla.
Ban pynthikna ba kin lah ban saiñdur ïa la ka jong ka jingim katkum ki jingangnud bad ki sap ba ki don.
Ba ki samla kin ïoh ïa ki kam ki jam bad ki lad kamai kajih khlem ka jingleh shilliang khmat.
Ban kyrshan da ki policy na ka bynta ka jingïaleh sport, ka put ka tem, ka rwai ka siaw, ki kam dro dur ka oh dur bad ka thoh kot thoh sla.
Ka kam ka jam bad ka kamai kajih ka dei ban kyntiew ia ka jingim bad pynbha ia ka jingim jong ka met, ka jingmut jingpyrkhat bad mysiem jong u/ka briew bad ka longïing longsem.
Ka jingthungkam bad ka ïohkam ïohjam kam dei ban lah shilliang naduh ka por ba pynbna ïa ki lad ïohkam haduh ka rukom ban thung kam ia ki nongtrei.
Ki jaka trei ki dei ban long kiba bit ba biang bad kiba ïada ia ki hok jong ki nongtrei nongbylla.
Ban ïakhun pyrshah ia ka bamsap bad ka jingleh shilliang khmat ha ka ïohkam ïohjam la ka long ha ki tnat Sorkar ne bym dei Sorkar.
Ban wanrah ïa ka jingïaryngkat ha ki lad sengkam lajong bad khaïi-pateng.
Ban kyrshan ïa ki samla bad nongshong shnong kiba don ki sap, ki buit bad ki stad tip bapher ban pynkhraw ïa ka kamai kajih.
Ban ïakhun na ka bynta ka burom, ka ijot bad ki hok jong ki nongtrei nongbylla kynthup ia kiba bylla sngi, bylla ïing briew, nongdiemadan, da kaba ithuh bad ñiewkor ïa ki jingtrei, ki jingshakri bad jingnoh synñiang jong ki.
Ban pynïoh ïa ki hok, ïa ka jingim ba don burom bad ba pura lyngba ki aiñ bad ki policy kiba plie lad bad kyntiew ia ka jingim jong ki baroh.
Ban wanrah ïa ka Jingïalong Mar Ryngkat Kynthei bad Shynrang:Ban pdiang bad mynjur ïa ka jingïalong-mar-ryngkat hapdeng shynrang bad kynthei.
Ban weng noh ïa ki snget jingmut ba ki kynthei ki long kiba poh ka kyrdan, ka bor bad ka iktiar.
Lah ban leh da kaba pynthymmai ïa ka saiñ pyrkhat bad lyngba ki aiñ.
Ban burom bad ïada ïa ki hok jong ki kynthei bad kiwei pat kiba pher ha ka long kynthei-long shynrang.
Baroh ki nongshong shnong ba pura ka Jylla ki dei ban im ha ka jingshngaiñ bad ïoh jingïada ïa ki hok katkum ka Riti Synshar.
Ban ïakhun na ka bynta ka hok jong ki rit paid bad kiba shah ban beiñ ha ka Jylla bad ka Ri.
Ban ñiewkor bad burom ïa baroh ki jingngeit kynthup ia ki bym ngeit.
Ban ïeng pyrshah ïa ki kynhun kiba ka thymmei saiñpyrkhat jong ki ka long ka jingpynïashun, pynïa-isih jaitbynriew ne niam bad kiba pynïapait-ïapra ïa ka imlang sahlang.
Ka Jingïadei ka Jylla bad ka Sorkar Pdeng (India):Ban pynskhem ïa ka nongrim ba ka Ri India kam dei tang kawei ka jaitbynriew, hynrei ki jaitbynriew bad ki Jylla bapher bapher ki la ïamynjur ban ïa wan lang hapoh kawei ka Riti Synshar.
Ban pynkhlaiñ ïa ka jingsynshar da lade ïalade hapoh ka Jylla.
Ban pynkhlaiñ da ki aiñ ïa ka synshar paidbah kaba kynthup lang ïa baroh ki nongshong shnong ha ki Shnong, ki Raij bad Hima katkum ka Khyrnit ba Hynriew ka Riti Synshar.
Ban pynskhem ïa ka rukom synshar halor ka nongrim ka jingïabate ïa ka bor synshar hapdeng ka Union of India bad ka Jylla.
Ka Jinglaitluid ban ïatai nia bad ban ïaprat-ïapher jingmut: Ban treikam, daba shah skhor bad ailad ïa baroh ban pynpaw bad ïatai nia haba shit haba shai.
Ban ïatai-ïakhlei ki nia, ban ïapher-ïaprat jingmut da ka jingtip bad jingshemphang.
Ïa kitei ki jingkhmih lynti yn lah ban pynurlong da ka jingïashim bynta lang jong ki nongshong shnong kiba ngeit ha ka hok bad jingshisha.
Kiba kut jingmut shisha bad kiba leh da ki kam kiba shai.
Da ki phew snem ngi la ïakhun ha madan khlem randien bad khlem pyndem bad ngi tip shai ruh ba kiwei ki nongshong shnong ki don ka mynsiem ban ïaleh na ka bynta ka hok bad jingshisha.
ñiuma, ka elekshon kam dei tang ma ka ka lynti, hynrei ka dei kawei na ki lad ban pynbha ia ka synshar khadar.
Ngi dei ban kyntait shi syndon ia ka politic jong ki shi ïing shi sem bad ki nongkhaïi.
La ñiew ïa ka politic kaba jakhlia, hynrei ki briew kiba ngeit ha ka synshar hok-ka bishar hok, kiba kamai da ka umsyep ki dei ban wan shakhmat ban pynbeit ïa ki kynrum kynram bad ïada ïa ka imlang sahlang na ki jingma kiba ap.
Ka politic kam dei jong ki heh spah lymne ki nongtuh, nongthok bad nongshoh noh briew lymne jong ki stad kot ne heh kyrdan.
Iwei pa i wei i nongshong shnongi don ka bynta kaba khraw ban thaw ïa ka synshar khadar kaba thymmai, kaba hok bad ai jingkheiñ.
Ngim dei ruh ban shaniah ne ai bor tang ha uwei ne kawei ka briew shimet.
Lada ngim ïakhun bad pynbeit mynta, ka Jylla kan ngam sha ka ñiamra.
Ka jingkylla kan ym wan tang na ki nongïalam, ka jingkylla kaba shisha ka wan na ki paidbah kiba ïeng ha ka hok bad kiba don ka jingïatiplem ïa ki para briew.
Ngi khot ngi wer ïaphi ba phin ïasnoh kti lang, ban pynïasoh bad kyrshan ïa ka Kam Meghalaya da kaba phone sha kine ki number.
U MLA barim ka Congress na Mylliem constituency, u bah Ronnie V Lyngdoh u la ther tyngeh ïa ki seng riewlum kiba kmen ïa ka jinghiar jong seng Congress, ha kaba u la ong kim kren eiei pat haba ïadei bad ka jingkiew jong ka seng Bharatiya Janata Party (BJP).
“Ki kmen ïa ka jingkiew ka BJP, " la ong u bah Lyngdoh haba kren ha ka sngi plie ïa ophis trei kam ka Mylliem Assembly Youth Congress ha Mylliem Madan Iing Syiem.
U MLA barim ka Mylliem u la ong ka seng Congress ka nang khlaiñ katba dang mih ki sngi.
“Ki nongshong shnong ka ri India ki la sngewthuh ba dei tang ka seng Congress ba ki lah ban ïatrei lang," u la ong.
U Bah Ronnie V Lyngdoh u ba dei u kyrtong ka Congress na ka bynta ka elekshon 2023 na Mylliem Constituency u la ong bun na ki jylla ha ka ri baroh kawei kila kyntaid ïa ka BJP.
“Ki la sngewthuh ba kane ka seng saiñ pyrthei kan pynkut ne pyntlot ïa ka riti synshar jong ka ri India bad bun na ki seng saiñ pyrthei kiba ïatreilang mynta kila mih noh," u la ong.
U la kyntu ïa ki paidbah jong ka Mylliem constituency ban thep sha ka Congress, u la ong da kaba leh kumta, ki paidbah kin ïoh kata ka jingsngew shngaiñ bad kin ym don katta ka jingsngew ïapher ha ka niam, ka ktien bad ka kolshor.
kolshor bad burom ïa ki paidbah kumba ki long.
U MLA barim ka seng Congress u la ong ba ‘synshar paidbah’ ka mut da u paidbah, jong u paidbah bad na ka bynta u paidbah, hynrei ha u ka sorkar  Meghalaya Democratic Alliance (MDA) ka dei da kiba riewspah, jong kiba riewspah bad na ka bynta ki ba riewspah.
U la ong ka jingpyrkhat jong ki paidbah ha kane ka kynti ba mynta ka long ba ki rung sha ka politik ban shna pisaU la kynthoh ïa ka sorkar MDA kum ka sorkar ka bym peit ïa ka jingeh jong ki paidbah.
U la bynrap da kaba ong ki paidbah kim kwah kumne ka sorkar.
“Ngi kwah ka sorkar ka ban peit na ka bynta ki briew kiba duk bad kiba don kam jingïarap," u la ong.
U Bah Lyngdoh u la ïathuh ba ki don kumba 3000 ngut ki samla ka Mylliem constituency kiba la wan ban pynïasoh sha ka Congress.
“Ka politik kam dei kaba sniew hynrei kidei ki briew kiba wan sha ka ,kiba wanrah ïa ka kyrteng kaba sniew," u la ong.
“Lada ha ka politik ki briew kiba bha kim ïashim bynta, katta kan kylla sniew," u la ong.
U la bynrap ruh da kaba ong ka jylla kam don eiei ban sngew sarong ha kano kano ka bynta, ka pule puthi bad ka koit ka khiah ka don ha trai duh namar ki paidbah ki jied bakla ïa ki kyrtong.
U la kyntu ïa baroh kiba don lang ban ïashim bynta ha ka politik, u la ong kan wanrah ïa ka roi ka par.
U myntri rangbah ka sorkar jylla, u Conrad K.
Sangma, mynta ka sngi, u la ong ba ka thaiñ shatei lammihngi ka lah jop shibun ki jingeh kiba ïadei bad ka jinglong jingman jong ka synshar, ka khaddar bad u la ong ba ka long kawei na ki thaiñ kiba khlaiñ ha ka ban tei ïa ka ri India.
Ha ka jingkren jong u ha ka prokram ‘Purvottar Swabhiman Utsav’, kaba long ha ka nongbah Guwahati, mynta ka sngi, u Conrad u la ong, “ki kot pule kiba dei ban pule da ki khynnah skul ne college ha ka ri, ki thoh tang khyndiat eh shaphang ki khlawait jong ki jaitbynriew kiba don ha ka thaiñ shatei lammihngi.
Haba ïadei bad kane, ka sorkar pdeng ka la thmu ban ai jaka kyrpang ha ki kot pule shaphang ki khlawait kiba la ïakhun pyrshah ïa ka sorkar Bilat, kiba dei na ka thaiñ shatei lammihngi.
Nga ngeit ba kane ka jingthmu jong ka sorkar pdeng kan ïarap ban pynïasoh ïa ki briew jong ngi bad kiwei pat ki jaitbynriew kiba don ha kylleng ki jaka jong ka ri.
"U la ong ruh ba kiba bun ki jingïathuhkhana na ki thaiñ shatei lammihngi halor ki khlawait ne ki riew pawnam, ki dei ba kin rung ha ki kot pule ‘khnang ba kan don ka jingsngew ïatylli bad ban kyntiew ïa ka jingieid ri hapdeng u paid jong ka ri India’.
U la ai jingmut ruh da kaba ong ba ki khynnah pule ki dei ban ïohlad ban ïashim bynta ha ki rynsan kiba pyni ïa ki sap ki phong ne ki riti, ki dustur jong ki jaitbynriew bapher bapher jong ka ri, ‘khnang ba ki jingmut jingpyrkhat jong ki kin ïar bad ba ki lah ban sngewthuh khambha ïa ka jingïadei para jaitbynriew hapoh jong ka ri’.
Ha kane ka jingkren, u Conrad u la ai nuksa da kaba kdew ïa ki khynnah Israel ba ki ju leit jngoh ïa ki jaka hyndai khnang ba kin sngewthuh ïa ki jingeh kiba ki jaitbynriew Jew ki la ïaid lyngba ha ki por mynshuwa.
U la ong ba ki jingbuh jingsat ha ki museum ki long kiba khlaiñ, namar ba ki pynkynmaw bad pynkhie im pat ïa ka jingsngew ieid ri ha kine ki khynnah jong ka jaitbynriew Jew, ha ka ri Israel.
U Conrad u la ong ruh ba ki jylla jong ka thaiñ shatei lammihngi ki long kiba don shibun ki marpoh khyndew, da kaba kdew ba ki long kum ka kad bah kaba lah ban pynïasoh ïa ka ri India bad kiwei ki ri kiba don ha ka dewlynnong South East Asia.
U la ong ba yn lah ban leh ïa kane lyngba ka jingïasoh jong ki surok kiba bha, ka jingïashim bynta ha ka jingpyni jong ki riti, ki dustur bad kiwei kiwei ki lad.
“Ka jingkyntiew ïa ki lynti ïaid liengsuiñ ha ka thaiñ shatei lammihngi bad kiwei ki jylla kiba don ha ka ri India bad ka pyrthei, kan wanrah ïa ka jingroi stet ha ka kam jngohkai pyrthei bad kiwei de ki jingroi ki la kiew ryngkat ryngkat," la bynrap shuh shuh u Conrad.
U la ong ruh ba ka jingïajan jong kine ki jylla jong ka thaiñ shatei lammihngi bad kiwei pat ki ri jong ka pyrthei, ka lah long lypa ka kabu kaba khraw na ka bynta ki nongkhaiï, kiba don ha kane ka ri ne kiba wan nabar ri.
“Ka long kaba donkam ba ngin shim ki sienjam kiba ïahap khnang ba ngin lah ban pynkhlaiñ ïa kane ka thaiñ da kaba wanrah ïa ki nongkhaiï ba kin ïarap ban kyntiew ïa ka ïew jnogh kai pyrthei ne kiwei kiwei ha kane ka thaiñ," la ong u Conrad.
U la bynrap biang da kaba ong ba ki briew jong ka thaiñ shatei lammihngi ruh ki dei ban don ne wad jingtip shaphang kiwei pat ki jaitbynriew kiba sah ha ka ri India.
“Ym tang kiwei ki bym dei na kane ka thaiñ, ki dei ban tip shaphang jong ngi.
Ma ngi ruh ngi dei ban pule shaphang jong ki, shaphang ka dustur jong ki.
Dei na kine ki jinglum jingtip markylliang kiba lah ban wanrah ïa ka jingïatylli hapdeng ki jaitbynriew ki bapher bapher kiba don ha ka ri India.
Kane kan ïarap ban tei ïa ka ri kaba khlaiñ bad kaba long kyrpang," la ong u Conrad.
U la ong ruh ba ka long kaba donkam ba ki nongmihkhmat jong ka ïingdorbar thawaiñ ha ka sorkar pdeng ba ki dei ban leit jngoh ne ïaid da ka kali sha ki shnong, ki thaw ha baroh kawei ka ri India khnang ba ki lah ban sngewthuh shaphang ka jinglong jingman jong ka ri India, shaphang ki briew jong kane ka ri bad khamtam shaphang ka jingïar jong ka ri ha kaba ïadei bad ka jingbun ki jaitbynriew ki bapher bapher.
U Conrad u la ai ka jingïaroh ba kyrpang ïa u myntri rangbahduh jong ka ri, u Narendra Modi ba u la lah ban phah ïa uwei pa uwei u myntri jong ka sorkar pdeng ban leit ïuhkjat ha kine ki jylla jong ka thaiñ shatei lammihngi.
U la ong ba kane ka jingleh jong u Modi ka long kaba donkam tam ‘namar lyngba kine ki jingleit jngoh la ïoh ban lum jingtip bad la lah ban thaw ïa ki aiñ kiba ïadei bad ka jinglong jingman jong kine ki jaka ha kane ka thaiñ shatei lammihngi.
Watla u Bah Eugeneson Lyngdoh u la don bynta bad kiba bun ki Klob ïalehkai kiba tbit ha ka ri bad u la ïoh ruh ban mih madan ïa ka kynhun ïalehkai jong ka ri, ban don bynta lang mynta ka kynti bad ka kynhun ïalehkai jong ka jylla ha ka lympung jong ka 76th National Football Championship na bynta ka Santosh Trophy ka long shisha ka jingïaid lynti ka ban pynsah jingkynmaw bha na bynta u Bah Eugeneson Lyngdoh.
Une u nongïalehkai barim ba ïalehkai ha ki bynta ba shapdeng na bynta ka kynhun ïalehkai jong ka ri India u la dap da ka jingkmen hadien ba ka kynhun ïalehkai jong ka jylla ka la lah ban rung sha ka phainal ha ka sien kaba nyngkong eh hadien ba ka la pynliem noh ïa ka Punjab da 2 la 1 ha ka jingïalehkai semi phainal kaba la long myn ha ka miet sngi balang.
Kane ka kynhun ka sah satang katto katne kynta mynta ba kan ïoh ban rah ïa ka nam lahduh, u Bah Eugeneson Lyngdoh u la ong ba kine ki khynnah ïalehkai mynta hadien ba ki la thaw histori kin long ki nuksa ban ïalam lynti ïa kiwei pat ki khynnah kiba dang khie  san ha ka jingïalehkai phutbol bad lashai ka sngi saitjain ki don ka jingkyrmen kaba skhem ba kin sa lah ban thaw ka khana pateng (history) da kaba rah syndon ïa ka nam lahduh jong kane ka lympung ïalehkai.
“Kiba bun na kine ki khynnah ïalehkai ki don shibun bha ban pyni, ki dang don bun bah ba kin hap ban ïaid lynti bad ka long shisha ka jingsarong ïangi iwei pa iwei ha ka jylla," ula ong.
“Nga la ju ïoh ban ïalehkai hapoh ka jingïalam jong u Bah Khlain kum u rangïalehkai ha kato ka por bad  ym pat shym la da don kita ki coach kiba don ka jingnang jingstad kum ma u.
Kane ka long shisha ka jingseisoh kaba bha na bynta ka jingtreishitom jong u bad nga kyrmen ba ki paidbah ruh kin ïohi ïa kata," la ong shuh shuh u Bah Eugeneson Lyngdoh, uba long ruh u nongïalehkai phutnol napoh ka jylla uba la ju mih madan teng ïa ki Klob ïalehkai ha ka ri kum ka Shillong Lajong, Rangdajied United, Bengaluru FC, FC Pune City, ATK, bad ka East Bengal.
U Bah Eugeneson u la thaw ïa ka khana pateng (history) na bynta ïalade ruh ha kaba ïadei bad ka por ba u dang ïalehkai ha kaba u la long u nongïalehkai uba nyngkong eh ban thep kol na bynta ka Bengaluru FC ha ka Asian continental club competition jong ka AFC Champions League qualifier kaba la ïalehkai pyrshah ïa ka Klob ïalehkai kaba na ri Malaysia ka Johor Darul Ta’zim da 2-1.
U Bah Eugeneson uba la sdang ïa ka jingïaid lynti jong u kum u nongïalehkai jong ka SPL hapoh jylla, ha kaba kiba bun ki nongïalehkai ki sdang nangne napoh ka lympung ïalehkai bad u ngeit skhem ba ki khynnah ïalehkai jong u ki don satang shi kam na ka histori ban thaw na bynta ka Meghalaya.
“Ka nongbah Shillong ka long shisha ka jaka kaba kiba bun ki paidbah ki ieid ïa ka jingïalehkai phutbol.
Ngi don ruh ïa ka Klob ïalehkai kaba nyngkong eh napoh ka thaiñ shatei lam mihngi ban ïalehkai ha ka I-League bad kiwei ruh ki Klob ïalehkai kiba la ailad ïa ki rangïalehkai ban ïalehkai ba kin lah ban paw.
U Bah Eugeneson u don ka jingkyrmen kaba skhem ba ka kynhun ïalehkai jong ka kylla kan lah ban khur jingjop ha kane ka kynti kaba mynta bad lada ki lah ban rah jingjop lyngba kane kan lah ban ai mynsiem shuh shuh ïa ki khynnah ïalehkai kiba dang khie dang san bad ïa ka lawei ka pateng hadien ruh.
Ka tnat Sports bad Youth Affairs jong ka sorkar jylla mynta ka kynti kan pyni paidbah lyngba ka giant scren ia ka jingialehkai phutbol phainal jong ka 76th Mens Senior National Football Championship na bynta ka Santosh Trophy mynta ka sngi ka 4 tarik Lber 2023.
Kane ka jingialehkai phutbol phainal kan long hapdeng ka kynhun ialehkai jong ka Jylla pyrshah ia ka Karnataka kaba long ka kynhun ialehkai na phang shathie jong ka ri India.
Kine ki ar kynhun kin iakynduh phainal shibit ka miet ha kaba kin ialehkai ha ka por 9baje mynmiet hapoh ka madan ialehkai King Fahd International Stadium kaba don ha Riyadh, Saudi Arabia.
Kane ka tnat sorkar ha ryngkat ka jingiatreilang lang bad ka dorbar shnong, Laitumkhrah, bad ka Mawlai sports club kan pyni live ia kane ka jingialehkai ha ka giant screen.
Yn buh ia kine ki giant screen hapoh madan ïewrynghep ground, Laitumkhrah bad hapoh madan heh stadium kaba don ha Mawlai Phudmuri.
Ia kane ka jingialehkai yn sa pyni paidbah (live) ruh hapoh ka giant screen jong ka DIPR kaba don hapoh khyndailad bad hapoh ïew Rynjah.
Ka Khasi Students Union kum shi bynta ban kyrshan lem ïa ka kynhun ïalehkai jong ka jylla Meghalaya hapoh ka phang pdeng “Sarong ïa la ki jong, ba jaidbynriew kan kiew rasong" kan sa pyni paidbah (live) ïa ka jingïalehkai phutbol phainal jong ka Santosh Trophy.
Kane ka long ka sien kaba nyngkong eh ha ka khana pateng (history) jong ka jingïalehkai phutbol hapoh ka jylla ba ka kynhun ïalehkai jong ka Meghalaya kan rung shaduh ka phainal jong ka lympung 76th Mens National Football Championship na bynta ka Santosh Trophy bad kan ïalehkai pyrshah ïa ka Karnataka mynta ka sngi ha ka por 9baje mynmiet ha King Fahd Stadium Saudi Arabia.
Ka seng kan pyni paidbah lyngba ka giant screen ïa kane ka jingïalehkai phutbol phainal ka ban long hapdeng ka Meghalaya pyrshah ïa ka Karnataka.
Kane ka jingpyni paidbah live giant screen, yn pyni ha Laban ïew dak, Umsning, Nongpoh, Mawkasiang (New Shillong), Laban, Pohkseh bad hapoh Mawlai ha ka por 9baje mynmiet.
Ka jaidbynriew Khasi naduh kulong kumah myn dang kynthong ka pyrthei ngi tip pateng na ki longshuwa manshuwa jongngi naduh mynbarim ngi long ka jaidbynriew kaba kyrpang kaba tipbriew tipblei, kaba tiphok tipsot bad kaba kamai ïa ka hok katkum ka hukum.
Kane ka jinglong tynrai jongngi ka paw tyngkreiñ na kiei kiei kiba ngi leh ngi kam naduh ki briew hyndai kulong kumah ki pyni ïa ka mynsiem ïarap iwei ïa iwei pat, ïa treilang mynsiem jingïatiplem bad kiwei pat ki jinglong ba bha kum kaba ïa shoh kba lang hapdeng ki para marjan kawei ka ïing hadien kawei pat ïa phiang phlang lang ne tynriew haba ïa sop ïing ïa mir jingmut lang ha ka dorbar ha ki kam shnong kam thaw bad shim ïa ka rai da kawei ka sur ba ïa mon lang leit ïa beh mrad lang ryngkat ka kmen ka risa ka kynhoi ka tamasa haba ioh bad ïa bam ja sngewbha lang ki tymmen ki samla samhoi hapoh shnong kaba pyni ba ngi long kiba ïa ryntih bad ïa tylli hapdeng jongngi.
U Blei nongbuh nongthaw u la theh sei ha ka jaidbynriew jongngi bad ha ki lum jongngi ïa ka spah mariang kyrhai ïa ka jingieid ba maian bad ki sap ki phong ba har rukom lada ngi pyndonkam hok ïa ka.
Dang jingjang eh ka jaidbynriew jongngi ka dang sdang tip ïa ka thoh ka pule ha ki snem 1841 ter ter lyngba ki missionaries kiba wan na sha shiliang duriaw.
Hynrei mynta ka jaidbynriew jongngi ka la lah ban sei ïa shibun ki khraw pyrkhat pyrdain kiba ïa ryngkat rynieng ha kane ka ri India baiar jongngi wat ban ïa tynjuh tyrpeng bad kiwei pat ki jaidbynriew kiba don ha ki ri bapher ka pyrthei.
Ngi iohi na ka por sha ka por ki ‘Rangkynsai bad ki theinylla ki la mih shakhmat ban wad ïa ki khuin jingstad bad krih kylleng ki ri ban wanrah burom bad pynsngewhieng ïa ka longïing longsem, longkur longjaid, longshnong longthaw, longit long hima bad ka longri long pyrthei khamtam ki samla ka ri kiba la ïa tynjuh tyrpeng ban kynjoh sha ki kyrdang kiba kham shalor.
Hapdeng jong kane ka jingiaidlynti sha ka jingjop, ngi dei ban husiar bad ïada ïa la ka jaidbynriew na ka jingbiah phongrai jong ki ‘kainiong bad ki pyrjong, ki suri tap snieh langbrot kiba long ki ‘khariong ki ‘kharstem, ki poiwir ki poihap kum ki miawiong kiba peit kliaw na kyndong kumno ban pynngop bad pynbiej da ki buit sianti sniew ba har rukom ban ioh rung khlieh ha kane ka ri shongsbai pdeng pyrthei jongngi, lyngba ka shongkha ka shongman ka kamai ka kajih pateng (benami) bad ynda ki la ioh sa ïa ka hok ban thep vote (Epic), hangta kin sa shong syngngeit syndon pia kin khur kin tam lut bin bad tong ïa ka dud ka ngap bad kin sa sdang ban pyniar sa ïa la ka jong ka hima (plan) ban leh trai khlieh sa ha ka synshar ka khadar bad ka shongsuk ka shongsaiñ ngi dang dei ka jaidbynriew kaba laitluid bad ka jingsuk ka dang synshar halor jongngi haba ngi ïa nujor bad kiwei pat ki jaidbynriew jong ki ri ka pyrthei kiba dap tang ki jingtieng ki jingma suda ki thma ki jingïapyniap ba sngew shyrkhei ki nongphetwir man la ka sngi.
Hynrei ngim lah ban len ba ki jingsniew ba har rukom ruh ki la sdang ban rung khlieh ha ka jaidbynriew jongngi kum ka jingïapyniap dusmon parabriew ym don shuh ka mynsiem jong ka jingïatiplem (Conscience) kum ka jingthombor ïa ka long rynieng jong ki ‘riewkynthei khamtam eh ïa ki khynnah kynthei bad ki khyllung ba lui lui.
Ka jaidbynriew jongngi ka la pynmih bun ki briew kiba shlur, ki khlawait kiba tbit, ki ba khlaiñ bor kum u Tirot Sing, Kiang Nangbah, Monbhut bad kiwei kiwei dang ha kito ki por barim eh kiba ma ngi kum ka jaidbynriew ngi dang lung ha ka jingnang jingtip, ka thoh ka pule ka roi ka par bad ka jingbunpaid.
Hynrei mynta ngi la ïa tynjuh tyrpeng bad jam shaphrang ha ki liang baroh.
Ko ki para ri khamtam ki khun samla kiba long ka mynta bad ka lawei ba phyrnai jong ka jaidbynriew ba ngin peit shakhmat ban pynurlong noh ïa ki jingdonkam ba kyrkieh kloi lan kaba kum ka jaidbynriew ka donkam.
Ban ïa bret bad kyndat noh ïa kino kino ki jingïapher jingmut da ka mynsiem ka jingïamap bad ka jingkitkhlieh bad ban ïa thew beit thiaw thiaw ïa ka thong sha ka jingjop khamtam kum ha ka por jong ka jingtynjuh bakhraw ïa ka jaidbynriew.
Mynta lei lei ïa ka bor synshar la sdang ban pyniaid (control) da ki briew kiba ngim tip ki wan naei? Da ki buit sianti sniew jong ki, ki la thaw ban wanrah ïa ki aiñ khyllah aiu re ban khanglad pyntieng, pynsmiej, pyntieng kohtympan ban pynïapait pynïapra hapdeng jongngi (Divide and rule policy) ïa ka mynsiem jong ka jingïatylli (Spirit of Unity) khamtam ha kane ka por ba ka jaidbynriew ka la ieng tylli mlon (united).
Kan dei tang kane ka ban long ka stieh jingïada ba khlaiñ tam eh ïa ka jaidbynriew ba ngin pynneh pynsah ïa ka jinglong ba kyrpang (identity) jongngi ha ka riti ka dustur ka rukom im ka ktien ka thylliej ba ngin neh bad ngin nang iaineh ha ki pateng pakit ban wan hangne ha sla pyrthei.
Ko ki khun ka ri jong ka mynta wat ym phai dien trai shuh sha ka mynnor ka jingbakla jong ki longshuwa ha ki katto katne ki bynta imat kaba la bsut ha ki saiñ pyrkhat jongngi haduh mynta ba u Khasi um juh ïa tylli.
Lada ka jingpyrshang bad ka jingïaleh jong ki longshuwa kaba khlem poi sha ka thong ha ki por mynbarim, ai ba kum ka jaidbynriew ngin pyneh daw sa shisien pat ka por ka miat mynta ka dang biang ban pynurlong noh ha kane ka juk stad ba mynta ban kyndat da u prah sha rudnong ïa ka khlam kangoh ka tyrut ka smer bad pynher krad noh bran sha ba sep ka sngi sha ba ngen u bnai ïa kane ka raibi kaba la ioh bsut ha ngi ïa kata ka mynsiem bym ïa tylli.
to ngin ieng joit bad pyrta sha ka jaidbynriew da kawei ka sur “Tylli ngin ieng jaidbynriew ba skhem ngin tei.
"Da ka mynsiem jong ka jingkitkhlieh jinglen lada bad jingshlur dei por halor ka dawbah jong ka jaidbynriew ngin ym riej ïa ki jingtynjuh ngin tur khlem randien ha kane ka ri synshar paidbah ïa la ka jong ka jaidbynriew.
Ia ki aiñ la shna da ki nongsynshar paidbah ba la jied hi da u paidbah lada kata ka aiñ ka long pyrshah ïa ka mon jong u paidbah yn sa kyntait bad weng noh hi da ka bor u paidbah.
Lym kumta ym slem shuh ba ki mraw ne ki poiei shisngi kin sa iuhroit noh ïa ki hok jongngi ki kynrad kiba long ki trai ri trai muluk.
To ai ba naduh mynta yn tip noh hapdeng jongngi ba “U Khasi u long u Ba ïa tylli".
Ai ba kane ka kyntien phira kan paw noh tyngkreiñ sha ka pyrthei lyngba ki kam ba ngin sa ïa trei nangne shakhmat ba “Sa shisien kin win ki khlaw, sa shisien pat kin khih ki maw" kumba ong u Myllung bakhraw jongngi Babu Soso Tham ban ïaid da ki lynti ba shong nia ba shongain namar ngi long ki ba laitluid khlem jingteh jingkhum ban pynpaw ne ban dawa ïa la ka jong ka hok jong ka jaidbynriew.
Ko longshuwa mynsiem ieid ri phi la kdew lynti,Sha thong ka jingjop phi lah shah khang lyntiNongthaw to bsut noh ha ki paid ka riIa ka mynsiem jong ka jingïatylli.
Kano kano ka jaitbynriew ka don lajong ka jinglong ka jingleh kaba ïapher na kawei pat bad kane ka kynthup naduh ka ktien ka thylliej, ka trei ka ktah, ka bam ka dih, ka riam ka beit, ka  pyrkhat ka pyrdaiñ, ka riti dustur, ka jingngeit, ka rukom leh rukom kam bapher bapher kiba pynïapher na kiwei pat.
Ka don u pud u sam, ka jaka puta bad kiwei kiba batai bad tehsong ïa ki watla kin don sha kano kano ka jaka ruh.
Ka rukom pyrkhat pyrdaiñ ka dei kaba kongsan tam nalor ka jingieid ïa ka jaitbynriew namar kine kin pyllong ïa u briew ban sngew kum u trai jong kata ka jaitbynriew haba u don shano shano ruh kampher satia.
Shi-sien ba u briew ne ka briew kim nang shuh ban kren ïa ka ktien lajong, kim kynmaw ne tip ïa ka jinglong lajong ka jaitbyn-riew, ki la long sting ha ka jinglong doh longsnam ha kata ka jaitbynriew.
Kynmaw my-shwa ki mei ieid pa ieid ki ju ïathuh khana shaphang ka thma ba ïaknieh jaka kawei ka shnong bad kawei pat na bynta ba ki ïaknieh ïa u pud u sam.
Kane kajuh ka nang skhem ha kane ka juk mynta hynrei ka duna ka mynsiem ieid ïa ka jait-bynriew haba ïakren ïa ka jaitbynriew Khasi.
Ha kane ka juk mynta tip namar ba la kham shai ba la kham stad, ne dei ba la synjor ka pyrkhat pyrdaiñ ba la shu kwah suk lut kwah riew spah jubor ne duna ka jinghikai naduh rympei ne, namar la ïohi ba ki Khasi kim sngewthuh bha kumno ban ieid ïa ka jaitbyn-riew.
Bun kiba ai daw pynban ba kala ai jait sha ka kynthei, don kiba ai daw ba kham lah ban ïadei kam bad kiwei ki jait-bynriew, bad kumne kumtai.
Haba shu peit mynta, ki Khasi ki jur ka ieid shimet suda bad ka that ka jingieid ïa ka shnong ka thaw, ïa ka kur ka jait, ïa ka thaiñ lajong namar kiba bun shisien ba la wan kiew ban sah ha Shillong, kin sa ong ba kim tip shuh ïa la ka shnong namar la sah slem sha sor watla ki dang don ki jaka puta, ki mei ieid mei pun kur jongki.
Don ruh ki bym treh kam hi tdot ba dei na kata ka shnong bad ki sngew khyllew ba dei nongsor.
Haba bishar tang ïa kane ruh, la sngewthuh ba ka jingieid jait-bynriew jong ki Khasi ka la hiar bad ka la synjor bha.
Don lei ka jingïakynnoh kynshi kyneh tang para Khasi, u war u kynshi ïa u maram, u pnar u kynthah ïa u lyngngam bad kumta ter ter.
Kum kane ka rukom pyrkhat kam lah ban tei bad ban pyllong kawei ia ka jaitbynriew nalor ba ka dei kaba rit paid.
Ban pynrung ïa ka mynsiem ieid jaitbynriew ieid ri, ban tip ïa ka histori jong ka jaitbyn-riew, ki riew ïaleh, ka Lariti, ka deity, ki jingleh jingkam, ka don-kam ban pynrung ïa ka jinghikai ha ki lynnong kot shaphang ka jingieid ïa ka jaitbynriew.
Ka Qatar kaba dei ka ri kaba la ïoh ka kabu ban ïalehkai ha kane ka snem namar kadei ka ri kaba pdiang ne kaba la jied  da ka FIFA  ban pynlong ïa ka World Cup mynta u snem.
Ha ka jingshisha katkum ka jingkheiñ poiñ ka Qatar kam don ha ka kynhun ban ïoh rung (qualified) ha kane ka lympung.
Ha ka jingïalehkai kaba nyngkong ka Qatar ka la liem noh ha ka Ecuador da 2-0 bad mynta ka sngi ruh ki la liem biang da 2-1 ha ka ri Senegal.
Ha ka jingïakhun jong ka kylla step u Boulaye Dia (Senegal) u la ïoh ban thep ïa ka kol kaba nyngkong.
Mar syn sdang hi ka kylla miet tang hadien tang hadien 3 minit ka Senegal ka la ïoh biang sa 1kol lyngba u Famara Diedhou (48), watla ka Qatar ka la shah thep noh 2kol hynrei ka khlem kynran dien bad ka la ïai pyrshang ban ïoh kol bad ban pynkmen ïa ki nongkyrshan kiba la wan ban sakhi ïa kane ka jingïalehkai bad ha ka minit ba 78 ka Qatar ka la ïoh ban thep ïa ka kol kaba nyngkong ha kane ka World Cup 2022 lyngba u Muhammad Muntari.
Ka jingïakhun ka la kham khluit hadien ka jingïohthep kol jong ka Qatar bad la sakhi ba ki nongkyrshan jong kane ka ri ki la risa bad lehkmen biang ban ïai ai mynsiem ïa la ki rangïalehkai.
Hynrei khlem da pynslem ka Senegal ka la ïoh ban thep biang sa 1kol ha ka minit ba 84 lyngba u Bamba Dieng.
Baroh 2tylli kine ki kynhun ki la ïoh mar 2 tylli ki yellow card.
Katkum ka jingïalehkai ka Senegal ka khlam khlaiñ ha ka rukom ïakhun  bad ka jingïohlad  ban thep kol.
Ka Qatar ka la tikna ba kan ym ïoh rung sha ka wat kaba 16 (round of 16) namar kam pat ïoh shisien ruh ïa ka jingjop hynrei ka dang don sa kawei ka jingïalehkai pyrshah ïa ka Netherlands ha ka 29 Naiwieng por 8:30 janmiet.
Katba ka Senegal kan sa ïakhun pat ïa ka Ecuador ha ka kajuh ka sngi bad ka por.
Ka Wales bad ka Iran ki ka ïakhun para maki ha ka jingïalehkai jong ka ka wat kaba ar jong ka lympung ïalehkai phutbol kaba heh ha shityllup jong ka pyrthei ka 2022 World Cup ha ka jingïalehkai ha ka Group B kaba la long ha Ahmed bin Ali Stadium.
Kine ki ar kynhun ha ka kylla step ki la ïa durut bha na bynta ban ïoh ban pynkhih ïa ka jar bad haduh ban da kut ka kylla step.
Ha kane ka jingïalehkai ha shuwa ban kut ka kylla step u rangïalehkai jong ka Iran u Gholizadeh u la ïoh ban thep ïa ka kol hynrei u rephri uba la leit ban peit khmih lyngba ka VAR  bad u khlem kheiñ shuh namar ba ka la dei offside.
Ka jingïakhun kine ki ar kynhun ka long kaba khluit bha ha ka kylla miet.
Ka Iran ka don ha trai duh jong ka Group-B hadien ba ka la shah liem noh ha ka England da 6-2 ha ka jingïalehkai kaba nyng-kong.
Ka Iran kaba la khlem lah ban jam shakhmat ha man la ki world cup group stage  bad ka la jop dang shisien ha ki 11 sien ba ka la ïalehkai ha ka lympung jong ka World Cup, ka la jop dang shisien ïa ka Morocco da 1-0 kata ruh saw snem mynshuwa.
Kine ki ar kynhun ïalehkai ki la ju ïakynduh ruh teng mynshua ha u snem 1978 ha ka jingïalehkai paralok bad ka Wales ka la pynliem noh ïa ka Iran da 1-0.
Bad mynta 44snem hadien ka Iran ka la pynliem noh ïa ka Wales da 2-0 ha ka jingïalehkai jong ka lympung kaba heh ha shityllup jong ka pyrthei baroh kawei ka World Cup 2022 kaba la long ha Qatar.
Ha kane ka jingïalehkai la ïohi ruh ïa ka jingshah beh noh (red card) u nongapkol jong ka Wales u Wayne Hennessy ha u rephri shabar ka madan hadien ba u la ïatyngkhuh mar pyrshah bad u rangïalehkai jong ka Iran u Mehdi Taremi.
Ka Iran ka la ïoh ban thep ïa ki ar kol jong ka ha shuwa ban kut artad ka jingïalehkai ha kane ka sngi ha kaba u nongïalehkai jong ka Iran u R.
Chesmi u la ïoh ïa ka kabu ksiar ban thep ïa ka kol kaba nyngkong ha kaba u la kynjat ïa ka bol nabar jong ka box ha kaba ka bol ka la leit ban rung beit beit bad ïaid lait ïa u rangapkol jong ka Wales ha ka minit kaba 90+8, bad u R.
Rezaeian u la ïoh ban thep ïa ka kol kaba ar ha ka minit kaba 90+11.
Da kine ki ar kol ka Iran ka la jam shakhmat bad kan sa ïakynduh pyrshah ïa ka USA ha ka 30 tarik Naiwieng 2022 ha Al Rayyan Stadium, Qatar ha ka por 12:30 shiteng synñia.
Ka Khasi Students Union’s South West Khasi Hills District mynta ka sngi ka 25 tarik u Naiwing 2022 ka la ïoh ban pynkup burom ïa ki samla kiba la wanrah ïaka nam ka burom hakaba ïadei bad ki jing ïalehkai sports kiba la ïoh ban mih khmat naka district sha jylla bad ruh shabar jong ka jylla haki Lympung ïalehkai bapher bapher ba ki wan rah ïaka jingjop kiba la ïoh ïaka takma ksiar bad ki takma Rupa ,Ha kane ka sngi naka liang ka seng KSU haka jing ïa donlang ruh ka seng FKJGP ha ryngkat ki khynnah ki kmie ki kpa jong ki khynnah kila pynlong ruh ka jingïamir jingmut naka bynta shibun ki jingdonkam bad ki jing eh ba na ka liang ki samla kiba don sap kiba leit ïashim bynta ban mih khmat ïaka jylla (Inter State) bad ruh shabar jong ka jylla (International) shibun ki jingeh ba ki la ïakynduh hakaba ïadei kumno ban pynbiang ïaki jingdonkam jong ki la haka pisa pilaiñ ne ha ki tiar ki tar ba ki donkam.
Na ka kiba ha ïing hasem jong ki khynnah kiba la ju mih khmat ïaka distrik bad ïa ka jylla Meghalaya  ki pynpaw ka jingsngewkmen ïa ka seng KSU ba kila pynlong ïaka ne ka jing pynkup burom ha kajuh ka por ban ïa thir jingmut lang ha kaba ïa dei bad ki jing eh ba naka Liang jong ki ki ïa kynduh ha kaba ïa dei bad ki kam ïalehkai.
Naka liang u Willbornson Wahlang u ba ïoh rah ïaka takma ksiar naka bynta ka jingïathong ñiah saikil haka Northeast Olympic Game 2022 ha Nongbah Shillong, u la pynpaw ïa shibun ki jingeh ba ki ïakynduh u da sngewdiaw mynsiem bad sngewduh jingkyrmen watla maki ki don ïa kita ki sap ki phong ki jong ki namar ba na ka liang ka sorkar jylla bad ki nongmih khmat kim shem don kata ka mynsiem ban ïarap eiei ïaki ban ïa nujor bad kiwei ki Ri bad ki jylla ha Ri India ki ai mynsiem bad ruh ki jingïarap ïaki khynnah kiba don ha ki sap bapher bapher ym kum ka Sorkar jylla Meghalaya ka khlem la leh eiei.
Kane ka pynduh mynsiem ïaki namar ba ha jinglong duk bad ki jingkyrduh ki jong ki kim lah ban thawlad thaw lynti wat lada ma ki ki thrang ban kham kiew ha jrong ban pyntbit shuh shuh ïaki sap ki phong ba kila don.
Naka liang u Bah Forwardman Nongrem President KSU South West Khasi Hills District u la ai mynsiem ïa ki samla kiba la wan rah shisha ïa ka nam bad ka burom ïa ka dong ka thaiñ ba kumba ki la ïoh sngew ïa ki jingeh jong ki samla kiba don sap ha ki kam ïalehkai sports bapher bapher kum ka seng kan ka long kaba la kloi ban ïarap ïa ki ha kino kino ki bynta bad buh jingkyrpad lem ïa ka Nongmihkhmat bad ruh naka sorkar ba ka dei ban thaw lad eiei kyrpang naka bynta kito ki khynnah kiba don ïaki sap ki jong ki ban ai kano kano ka jingïarap khnang ba kan long ka jingmyntoi bad ai mynsiem shuh shuh ïaki samla ba kin kiew shaphrang baroh ki kam ïalehkai.
Ki khynnah kiba la ïoh ban pdiang burom naka KSU ki long u Bah Willbornson Wahlang uba la ïoh takma ksiar haka jingïakob ñiah saikil ha bynta ka Northeast Olympic Game ha ryngkat ki 6 ngut kiba ïoh rah ïa ki takma rnong bad takma rupa ha ki jingïalehkai ïa Marehthong, siatkhnam, bad kynjatbol, ïa kane ka jingïalang kila pynlong ha Women’s Hostel Sngap Syiem College Mawkyrwat ha kaba la ïa donlang u Bah Forwardman Nongrem, President ki nong ïalam ba hakhmat jong ka seng KSU South West Khasi Hills, ki Nongkitkam ki bahaïing hasem jong ki khynnah bad ki dkhot jong ka seng FKJGP Mawkyrwat Circle kiba la wan ban ïashim bynta lang ha kane ka sngi.
Ha ka 26.
07.
2021, ki pulit kieng atiar ka Assam ki la leit tur sha border Mizoram, ha ka shnong Vairangte ba shnong ki Khasi-Pnar, ha kaba 6 ngut ki pulit Assam ki la shah siat ïap.
Mynta pat, ha ka step 22.
11.
22, da ka jingthmu ban khyllie baiduh ïa ka burom ba la paw pyrthei, ki leit siat ïap ïa ki 5 ngut ki rangbah kiba dang leit rep ha shong Khasi-Pnar hi, ha Mukroh, kaba ïakhap bad ka (Mikir) Karbi-Anglong district.
Ka Mukroh ka dei kawei na ki shnong kaba heh mynta hapoh Jaiñtia Hills District, kaba la kdew kum kawei na ki shnong kaba don hapoh Block I, kaba la shu pynhap jubor shapoh Mikir Assam naduh u snem 1951, tang naka bynta ban suk ka synshar-khadar (administrative convenience) namar kine ki shnong ki jan sha Assam ha kitei ki snem, kaba long ka Administrative Head Quarter, ban ïa kaba wan shaduh Shillong, ha kaba dang don u D.
C.
phareng, u Phillip Richard Thronhagh Gurdon (PRT Gurdon), uba synshar shaduh Jaiñtia Hills bad Sylhet.
Baroh ki shnong baheh-barit ki Block I bad II kiba shah thep sha Mikir Hills ha u snem 1951, ki long kumba 350 tylli tam.
Baroh ki Sorkar barim ka jylla Meghalaya ba la leit noh, khamtam jong ki snem 1985 ter-ter, kim shym kit khia than ha ka por ba thung ïa ka Chandrachud Committee (1985-87) ryngkat bad ka jingïarap ka Sorkar India ha kite ki por, namar ynda la pyndep rukom katei ka Committee ïa ka kam ba la aiti ha ka, ki Sorkar jong kitei ki snem kim shym la bud dien.
Dei tad ynda la shimti u Bah E.
K.
Mawlong kum u Chief Minister ha u snem 2000, la don ka jingleit jngoh ïa kine ki pud ïa kajia ryngkat bad u Chief Minister ka Assam, u Mr.
P.
K.
Mahanta.
Hynrei ym slem hadien kane, ka Sorkar u Bah Mawlong ruh ka kyllon noh ha u December 2001, halor ka jingkynnoh bamsap ka kynhun PRAC ïa u Bah Mawlong ba u don kti ha ki kam bamsap ha ka jingtei ïa ka Meghalaya House ha Calcutta, hynrei ka dei tang ka kam ‘politics’, namar ka jingtohkit halor kane ka jingkynnoh, ba la thung hadien da i Bah D.
D.
Lapang Chief Minister thymmai, hapoh u nongbishar ka Gauhati High Court, u Mr.
Rajkhowa, kam shym lap jingshisha ei-ei halor katei kajingkynnoh.
Kumta ka jingthmu ban pynbeit noh ïa u pud u sam bad ka Assam ka la shu kut noh syndon.
Ka Sorkar u Mr.
Conrad Sangma ka leh kyrkieh palat halor kane ka kam pynbeit pud, haduh ba ki Hima kiba shah ktah ha kane ka jingthmu pynbeit pud bad ka Assam, ki la pyrshah bad ki la thmu ban leit shaduh sha ka aiñ lada ym peit bniah.
Ki don ki shnong kiba shong ki trai jylla da ki spah snem, kum ha ki khappud Hima Jirang, Rambrai, Nongspung, Mylliem bad kiwei, la shu mut ban leh kyrkieh tang ban dep noh, namar kiba mynshuwa kim shym lah.
Halor kine ki jingleh thurmur ka Sorkar, nga la wanrah da ka motion ïatai dang ha ka 3 tarik mynta u bnai hi hapoh ka Dorbar District Council, ha kaba nga la tyrwa, ba donkam ban peit bniah da baroh artylli ki Sorkar Meghalaya bad Assam, ïa katto-kattne ki nongrim, ïa kaba la mynjur lang da baroh kawei ka Ing Dorbar.
Kita ki nongrim ki long ban da peit bniah bha ïa ki dulir barim (documents), ïa ki jingshisha kumba ki long naduh mynbarim (historical), mano ba ju long trai bad shong rep ha kine ki jaka ïakajia naduh mynshuwa haduh mynta (physical occupation of the areas then and now) bad kiwei pat ki nongrim (principles), kiba kum kine.
Ba halor kitei ki nongrim, baroh arjylla ki lah ban pynbeit da ka jingsngewthuh lang para Sorkar bad ki trai jaka de, wat lada dei ban poi shaduh ka jingpynbeit, halor ka nongrim jong ka jingai ne jingshim, (give and take), da ka jingmynjur lang.
Kumta wat ïa kitei ki shnong ki thaw ha Block I bad II, hapoh kijuh ki nongrim, lada ki trai shnong ki mynjur, lah ban wanrah ki jingpynbeit, khnang ba kan kut noh kham kloi kane ka kam kaba la sah sarang la katta spah snem.
Namar katba nang slem, katta ki jingjynjar kin nang tynrong, ki briew barim kin nang leit noh, kiba thymmai kin nang sohsat.
Ïa mynta hi, phah noh shuwa ïa ki pulit Meghalaya sha border Mukroh ban ai jingshngaiñ ïa ki nongshnong shnong bapli kiba shah leh bein ha kiwei pat.
U Working President ka People’s Democratic Front (PDF) u Bah Banteidor Lyngdoh uba dei ruh u Myntri ka sorkar jylla u la pynpaw ba ka la don kam ïa ki paidbah khappud ban ïoh jinghikai na ka liang ka tnad Home Guard ne ka tnat Pulit ban pyndonkam tiar siat, bad ban pyndonkam da ki suloi kiba don license ban ïada ïalade.
“Ban ai suloi kam mut sha baroh ki paidbah hynrei sha ki Village Defence Party (VDP) kiba man la ka shnong ki don, ki donkam ban shah hikai  da ki tiar siat katba ki lah ban leh katkum ka aiñ ban ïada ïalade," u la ong.
U la bynrap ruh da kaba ong, “Ngi ïeng skhem na ka bynta ka ri bad ka jaitbynriew, ban ïada ïa ka khyndew ka shyiap kaba longtrai da ma ngi.
Ngim lah ban shu ïapeiñ kumne namar kan ktah ïa ka jylla baroh kawei.
"U la ïathuh ruh ba ha ka jingïathuh jong u Waheh Shnong ha kato ka por ba ki siat ki pulit Assam ki la mareh bad ki don ki pulit Meghalaya kiba mareh lang bad phet, haba ki paidbah ki ong ban pynphai kine ki pulit ki ong ba ki khlem ïoh hukum najrong kim nud ban siat.
“U briew u la wan haduh ha ïing ban pynïap ïa phi hap ap hukum mo, hap ban ïada ïalade, ka kam pulit ka dei ban long kumta.
Kane ka jingleh ka pynpaw ba kim long kiba biang ban trei ïa ka kam," u la bynrap.
“Ngin hap ban ïa kren ïa kane bad u Myntri Rangbah, kiei kito ki pulit kiba don ha kato ka sngi kiba phet bad u paidbah, kine kim long kiba biang  ban trei ai ha kiwei kiba biang ba kin trei, lada don ki briew kiba ïeid ïa ka ri bad ka jaitbynriew ki la pynphai bad ki pulit Assam ruh kila lah ban khyllem", u la ong.
U la ïathuh ruh ba ki paidbah ki shong syier, ki nongshong shnong ki pynsngew ba kum kine ki jingjia ban pyntieng bad pyndik ka jia na ka por sha ka por.
Ka seng kan sa ai  da ka jingthoh sha u Myntri Rangbah ban dawa  ban peit ïa ka jingeh kaba ki paidbah ki ïa kynduh ha ki khappud bad ban buh noh mardor ïa ka police outpost ha Mukroh, ym ha Barato.
Na ka liang u MLA ka Sohra, u Bah Gavin Miguel Mylliem u la pynpaw ka jingsngewsih bad pynrem jur haba ïadei bad ka jingshah siat ïap jong ki san ngut ki nongshong shnong ka Mukroh ha ki pulit Assam.
“Long katba long, ban shim ïa ka jingim briew kam long ka lynti kaba dei," u la ong.
Shuh shuh u Bah Gavin u la ong ba ka jingjia ha Mukroh kan pynslem ïa ka jingpynbeit ïa u pud u sam ha ka bynta kaba ar lane ka phase-II, bad kane kan ktah ïa ka jylla.
U la ong ruh ba ka sorkar Meghalaya kam dei ban pyndem hakhmat jong ka sorkar Assam, hynrei kadei ban pyn-eh bad long dukhi.
Ka Kong Ampareen Lyngdoh kaba long ka MLA jong ka East Shillong, ka la ong ba ka jingai jingmut jong u myntri rangbah barim ka jylla u Dr.
Mukul Sangma ban kem bad aiti ïa ki pulit kiba pynïap ïa ki san ngut ki briew ha ka shnong Mukroh ka long kaba kren pynshit ïa ki nongshnong shnong ha ka jylla.
Haba kren sha ki lad pathai khubor, na ka liang ka Kong Ampareen ka la ong ba ka jingai jingmut jong u Dr.
Mukul Sangma ka long tang ban pynshit ïa ki paidbah ha ka jylla.
“Ha ka por ba long myntri rangbah u Dr.
Mukul bad kum kane ka jingjia ka la jia ha Langpih, hato u la lah ban leh kumba u ai jingmut mynta," la kylli ka Kong Ampareen.
“Phi la leh ïa kata kaba phi ai jingmut mynta kum ha ka por ba jia ka jingjia ha Langpih? Balei ban pynshit ïa ki paidbah haba phi tip ba kan don ka lynti ka ban hap ban ïaid katkum ka aiñ bad kan don ka ïing kashari ba kan leh ïa kane ka kam.
Balei ban kren bad pynkulmar ïa u paidbah,"ka la ong.
“Ha ka por ba jia ha Langpih, u khlem lah ban leit bad kem beit beit ïa kita ki pulit ba siat ïa ki nongshnong shnong ha Langpih namar kam dei kaba suk bad phi mut ban khot ïa ki shipai na Assam bad ban phah hajir sha ka jylla Meghalaya, hato kan ju don kaba kum kata? Kumno phi mut ban kren? Ai ba ka CBI kan ïaid shakhmat bad ynda ïoh ka kaiphod, sa ai ba ka aiñ kan rai katkum ka aiñ," ka la bynrap.
Ka la bynrap shuh shuh da kaba ong, “ngi dei ki nongïalam kiba la sngewthuh ïa ka aiñ bad ka jylla aiu ka ban shah ba kin wan ban bishar ha kawei pat ka jylla haba ïakren, haba ai jingmut, ai da ka jingmut ba biang ba bit ban ïoh ïa ka result.
Lada kwah ka jingbishar hok, kan sa wan bad ym dei ban kren kulmar kum ki nongïalam bad ka jingdawa jong ki, ka long ka ba bakla," ka la ong.
U myntri rangbah ka sorkar jylla, u Conrad K Sangma u la ïakynduh ïa u Devendra Kumar Singh uba dei u Secretary General jong ka National Human Rights Commission (NHRC) bad u Rajiv Jain, uba dei u dkhot jong ka NHRC.
U la ai ïa ka jingbatai ba bniah sha u Justice Arun Kumar Mishra, Chairperson, NHRC bad sha kiwei ki dkhot jong ka NHRC ryngkat ka jingdonlang u symbud myntri ka sorkar jylla, u Bah Prestone Tynsong, ha kaba ïadei bad ka jingshah siat ki hynriew ngut ki briew ha ki pulit Assam, ha ka shnong Mukroh, West Jaiñtia Hills District, ha ka 22 tarik Naiwieng, 2022.
U myntri rangbah u la ïathuh ïa u Chairperson ka NHRC bad ïa ki dkhot bad ong ba kane ka jingjia ha Mukroh ka pynpaw shai ba ka dei ka jingïuhroit ïa ka hok longbriew manbriew.
U la ïathuh ruh halor ka jingrai ka sorkar pdeng ban kyntu ïa ki tnad kynhun tohkit ba laitluid, kum ka CBI, ban sdang ïa ka jingtohkit halor kane ka jingjia.
U Conrad u la pan ïa ka jingïarap na kine ki dkhot jong ka NHRC bad u la ban jur halor ka jingdonkam ban ai jinghikai ïa ki pulit ne ki bor pahara kiba don ha khappud ba kin long adkar ha ka ban pyndonkam ïa ki tiar pynmynsaw.
Ka jingjia ha Mukroh ka West Jaiñtia Hills ka la dei ka daw bah kaba la pynkyndit ïa baroh bad ka dei ruh ka jingjia kaba heh hadien 12 snem ba ka la jia teng ha Langpih, West Khasi Hills ha kaba ki mynsiem jong ki Khasi kila kyllon ïap ha ki kuli jong ki bor sorkar ka Assam.
Ka jingjia ha Mukroh ka la jia hapdeng ka jingïaid ka jingïakren jong ka sorkar Assam bad ka sorkar Meghalaya hadien ba ka kylla kaba nyngkong ka la ïaid katba kaba ar kan sa sdang.
Ka sorkar Meghalaya ka la ïaid wut wut ban thaw biang ïa ka Regional Committee ban pyntyllun ïa ka jingiakren pynbeit pud ha ka kylla kaba ar ha ka bynta jong ka West Khasi Hills, ka Ri-Bhoi bad ka Jaintia Hills District, hynrei haduh mynta ka Assam kam pat thaw ïa ka Regional Committee kumba la leh sted ha ka kylla ba nyngkong.
Kumba la tip, ka Meghalaya kan sa leit sha ka elekshon MLA sa tang katto katne bnai, la kumno kumno ha u bnai Lber ban wan 2023, bad ka sah sa tang ar bnai ne duna eiei ba ka sorkar kan lah ban shim ïa ki rai ba kongsan namar ba shisien ba la pynbna ïa ka elekshon, kam lah shuh ban shim rai lait noh tang ban shu pyntyllun ïa kaba la dep rai ne la leh.
Ha kane ka shi bnai, ka sorkar Meghalaya ka la dei ka por kaba kongsan kumno kan shim ïa ka rai, ban shut jabieng bha ban ïapyni bad ka Assam.
Hynrei ka donkam ar bynta, kawei ka dei ban pynsted ne kawei pat ka dei ban pynsuki shwa hadien ba la mih kane ka jingjia.
Tangba haba peit, ka sorkar Meghalaya kam ym lah ban pynsted ban pynsuki namar ba ka kam, ka la poi sha ka kti ka sorkar India, bad shisien ba ka la poi sha ka sorkar pdeng, ka kam kan kham jwat lada ka poi pynban sha ka kam politik.
Ka Assam ka dei kajuh ka party kaba synshar ha Delhi katba ha Meghalaya kam dei kajuh ka party watla ki don lang ha ka sorkar.
Kumba la sakhi, ka jingsahkut ka jingpynbeit pud hapdeng ka Meghalaya bad ka Assam ha kine ki 40-50 snem haduh mynta, ka dei namar ba ka daw bah ka dei na ka jingïaleh politik jong ki nongïalam ha ka sorkar man ka por.
Mynshwa, ka la don ka jingong ba ka sorkar Meghalaya bad ka Assam ki dei kijuh, te kan suk ban pynbeit ïa u pud u sam, hynrei kane kam shym la urlong satia.
Na ka daw politik, ka mat pynbeit pud ka la sahteng na ka por sha ka por, hynrei ki paidbah pat kiba sah ha khappud kila nang kylla langknia ei ha ki bor sorkar Assam.
Na ki dak ki shin, ka sorkar Meghalaya kam da long eh satar haba ïadei kumno ban ïakhun ïa ka Assam, kumba long ka Nagaland, ka Mizoram.
Kawei ka jingeh ïa ka Meghalaya imat, ka dei namar ba ka tieng na kajingshah kerkut lut ha ka Assam naduh mihsngi shaduh shatei bad sha sepngi , ha kaba kam lait ïaid shuh shisien ba la khang ka Assam.
Ka jingïapyni bor hapdeng ka sorkar na bynta ban pynbeit pud kam dei ban long ka daw ban pynjynjar ïa ki paidbah bad ki sorkar jylla bad ka sorkar pdeng ki dei ban shim khia wut wut ban pynbeit ïa kane ka mat khnang ban lait na ka jingeh kaba soh rdin haduh mynta.
Mynta u snem 2022 ka ri India ka la rakhe pyndonburom ïa ka jingdap 75 snem jong ka jinglait-luid jongka ha man la ka 15 tarik Nailar 2022.
Ka jingrakhe ka shongshit bha lyngba ka jing-pynher lama ha man la ki ïing, ki skul, ki office sorkar wat haduh ki kali kamai bad kali ki ‘riew shi met ruh kumjuh.
Ka don ruh ka jingpynsngewthuh paidbah ïa ka dor jong ka jinglaitluid bad ki jingmut jong ki rong bapher bapher kiba don ha ka lama ka ri India ha man la ki jingïalang rakhe pyndon-burom Independent Day.
Hynrei kaba kham donkam eh ia ki paidbah ba bun ka long ba, ka sorkar India ne sorkar Meghalaya ki ai shisha ne em ïa kata ka jinglaitluid ba ki paidbah ki kwah bad angnud.
Namar, lada  kren ne pynpaw laitluid  ïa ki jingbakla ne jingduna ka sorkar, ka sorkar pat kam shah pynban khamtam kito ki  kynhun ba don bynta bad ka sorkar.
Ka jinglaitluid ha ki niam ha ri India kum ki Muslim, ki Christian, etc, la nang pyn-akhim pynban khait ïa ka rukom treikam jongki.
Ka jinglaitluid ha ki kam pisa-tyngka lei yn nai ïakren  kham-tam kito kiba heh spah la nang pyrkhing  hi khait da ki banks bad ki tnad pisa-tyngka jong ka sorkar ban pyndonkam bun lak bun klur wat la ka dei ka pisa lajong jongki ruh.
Ka jingshah teh mraw jong ki briew ha ki bor sorkar naduh kiba trei ki kam rit kam ria haduh kiba kham riew-spah ka la nangjur nangjur katba dangmih ki por ki snem.
Hynrei, ka jingteh mraw kaba shyrkhei ei mynta ka dei ka jingduk jong ki paidbah kylleng ka ri India.
Wat la ki ïoh ei ne pahuh u khaw ration, hynrei ka jingduk ka dang iai tangon hi ha kiba bun bah ki longïing long-sem.
Ki ing baduk ba ai ka sorkar ki long pynban tang ïa kito kiba dei ki briew bad nongkyrshan jong ki MLAs/MDCs katba kito ki bym ju kyrshan MLA/MDC ym don ba peit wat tang shiliang ka khmat ruh.
Ki ong, kiba don ïing ar/ lai mala, kita ki pahuh tin namar ki dei ki briew jong ki MLA/MDC katba ki longïing kiba sop da u phlang pat, lada ki jaw ummat snam ruh kiba pli ym don ba patiaw satia ïa ki.
Kane ka dei ka jingshah teh mraw kaba ka sorkar ka dei ban pynlaitluid noh shi syndon ïa ka.
Hynrei tang kawei ka jinglait-luid kaba ima bad ishyrkhei eh mynta ka dei ka jinglaitluid ha ki kam paidbah.
Lada phi lah jop MLA/MDC, kata, lah ïoh leh laitluid katba mon ïa ka pisa sor-kar kaba dei ka pisa u paidbah.
Ka don ruh ka jinglaitluid ban kynthih party katba mon na kawei ka party sha kawei pat.
Kane ka jinglaitluid ban kynthih party katba mon ka lah ban ïalam pynban sha ka jinglaitlan ka synshar-khadar ym  shuh ka jinglaitluid kumba pruid dak ka Independence Day jong ka ri India.
:Ki bahaïing hasem jong u bah (L) Maniwell Jahrin mynta ka sngi ki la pynlong ïa ka sngi ba kyrpang, ba la tip kum ka “Maniwell Jahrin Academy Excellence Award 2022", ha Multipurpose Hall DC ophis, ban sam khusnam sha ki samla kiba wan shakhmat ha ki kyrdan pule kiba don hapoh jong ka South West Khasi Hills District.
U bah Thomas A Sangma uba dei u Chief Advisor ïa u myntri rangbah ka sorkar jylla, u Conrad Sangma, u la long kum u kongsan ha kane ka sngi.
Na ka liang kiba haïing hasem jong u bah (L) Maniwell Jahrin ki ju pynlong kum ïa kane ka Maniwell Jahrin Academy Excellence Award, man la u snem kum shibynta ban ai ka burom bad ai mynsiem shuh shuh ïa ki samla pule kiba wan shakhmat ha ki kyrdan pule bapher bapher ban ai mynsiem shuh shuh ïa ki; ba nalor ba ka jingstad ba ki don; kaba kongsan ka long ba kin tip ruh U Blei.
U bah Thomas A.
Sangma haba kren kum u kongsan u la pynpaw ka jingsngewnguh ïa kiba haïing hasem jong u bah (L) Maniwell Jahrin bad ong ba kane ka dei ka bynta kaba kongsan tam na ka bynta ki samla pule.
“Ngi kum ki briew wat lada ngi stad katno katno ruh, khlem u Blei ngim long ei ei.
Kum ki khynnah skul haba ngi don ha ki jingpule ngim dei ban sngew ba ka jingstad ka don ha ki hynrei khlem U Blei uba ai ngim lah leh ei ei," la ong u Bah Thomas.
Kumta u la kyntu ïa ki smala pule ba ki dei ban wad ïa ka jingtip ym tang ha kaba ïadei bad ka jingstad pyrthei.
U la ong ba ngi dei ban tip ruh ïa u Blei ‘khnang ba ka jingim bad ka lawei jong ngi kan long ka jingkyrkhu bad kan bha ha baroh ki liang’.
Ki khynnah pule kiba la ïoh pdiang ïa ka khusnam ha ryngkat ka ka song pisa, ki long u Damebanhun Thongni, ka Maphashisha Dkhar, ka Ilawanshwa Nongsiej, ka Eurika K Wanniang bad ka Dahunshisha Lyngkhoi.
La pynïaid ïa ka jingïalang da ka Kong Pearly Syiem Marak bad ka jingduwai na ka Kong Rosamund Syiem.
La ïoh ruh ka jingkren na ka Kong C.
Kharkongor kaba long ka D.
C.
South West Khasi Hills District, ha ryngkat ka jingïadonlang ruh ki bahaïing hasem jong u Bah Maniwell Jahrin bad ki khynnah skul.
La pynshit pynshngaiñ shuh shuh ïa kane ka sngi da ka jingrwai na ka Larisha Suting bad na ka Ilawanshwa Nongsiej bad ka jingduwai na u Pastor, Timothy G.
G.
Momin.
U rangbah shnong ka Mukroh, Bah Hamboi Sumer u la sei da ka map jong ka shnong kaba la ïoh naduh u snem 1968 na ka District Council Jowai, Autonomous District Jowai jong ka United Khasi-Jaintia Hills Autonomous District kaba kdew ïa u pud jong ka shnong kaba kut shaduh ka kyntoit Moothasingkwai kaba jngai kumba 8-9 km eiei na Mukroh.
Ha ka jingleit wad bniah jong ki nonglum khubor ïa ka sdang ka kut, ban kylli pyrthew ïa ka jaka ka puta bad u pud u sam jong ka Assam bad Meghalaya ha ka shnong Mukroh, ki nonglum khubor u Kynjatshai ki la hiar hi shaduh katei ka Forest Camp kaba don ha Khliehsnarew kaba jngai kumba 1-2 km eiei na shnong, bad la ïohi ruh ïa ka jingshah thang jong katei ka camp.
Haba kylli, ka shnong ka la ïathuh ba ka Assam ka la wan klun bad thaw camp ha katei ka jaka naduh u 2003 bad naduh kata ka por, lada ki nongshong shnong ki leit sha ki bri kiba don sharum na katei ka camp ha Umlaphiah, ki pulit Assam ki ju leh baheh ki shim pisa lada ki lap ïa kiba kit khaw, kit kba halor ka nongrim ba ki kam beit ba ki wan tuh na ka jaka kaba la hap hapoh ka Assam.
Lah ban kdew ba kiba bun na ki nongshong shnong jong ka Mukroh wat lada ki don ïa ki pata jaka bad ki kot ki sla kiba biang ban pynshisha ba ki long trai ïa ki jaka ki bri kiba don sharum na ka shnong, hynrei namar ba u Assam u la leh donbor kim lah shuh wat ban leit pom tang dieng ïap na ki khlaw kiba dei hi ka markynti lajong.
Ha kane ka sngi la mih lang ryngkat u Secretary shnong ka Mukroh lem bad ki katto katne ngut ki rangbah jong ka shnong kiba la pynshai ïa ka jaka bad ka jinglong jingman ha Mukroh.
Haba ïakren bad u nonglum khubor, ki la ïathuh ba la bunsien ki la leit ban pan jingiarap na ka sorkar jylla ban bishar lem ïa ka jinglong jingman ha katei ka shnong hynrei ym don ba pushe lane ban leh eiei.
Haba kylli haduh katno ka jingjngai shaduh ki shnong kiba hap hapoh ka Block-1 ki la ïathuh ba ka don kumba 11-12 km, hynrei u Assam u la wan ban tur shaduh shaneng wat haduh Lumpalang ka jaka kaba jia ka jingïakulmar, ka Assam ka la wan kam trai.
U secretary shnong u la kam ba wat kito ki khlaw ba la klun noh da ka Forest Assam, kadei ka khlaw jong ki nongshong shnong bad ki don ruh ïa ki kot ki sla ban pynshisha, “Ngi leit pom dieng, leit ot phlang na jaka lade hynrei ngi shah leh heh shah khrong pisa," u la ong.
Uwei na ki rangbah jong ka shnong, u la ong ba ha u 2002 ka shnong ka la pyrshang ban beh ïa kine ki pulit Assam na katei ka jaka hashuwa ba kin shna camp, hynrei namar ka jingleh bor ka la don ruh ka jingïap ha kato ka por haduh 6 ngut na ka shnong Mukroh, bad ha u 2004 ka Assam da ka jingleh donbor ka la ïoh ban kam trai syndon ïa katei ka jaka bad la pynïeng ïa ka Camp.
U la ong ba na ka por sha ka por ka shnong ka la leit ban pynsngew sha ka sorkar jylla halor kane, hynrei ym shym don ba leh eiei ban pynbeit pynbiang.
Ka Seng HYC West Khasi Hills ryngkat ka Seng HANM ki la pynlong ïa ka jingthang mombati ha jynkieng Nonbah, Nongstoiñ kum ka dak ban sngewlem ïa ki lanot kiba la khlad noh ha ka jingshah siat ha ki pulit Assam ha Mukroh.
Ha kane ka janmiet, la sakhi ba ki paidbah ruh kila ïasnoh kti lang ban ïa thang ïa ki mombati hapoh ka sor Nongstoiñ ban phah ka jingsngewlem sha kiba ha ïing jong ki 5 ngut kiba la khlad na ka jingjia ha Mukroh.
U President ka HYC West Khasi Hills District u Samla Lumlang Kharsyiemlieh haba ai jingkren ha katei ka jingïalang, u la ong ba ka tnad pulit Meghalaya kam dei ban sngewrem ïa ka jinglong tlot jong ki namar ha ka jaka ban ïada ïa ki paidbah pynban ki long kylla tang ki nongleit ñiew ïa ki kuli ba la siat da ki pulit Assam ïa ki paradoh para snam ha Mukroh.
Shuh shuh u la ong ruh ba nang mut ba ki pulit ka jylla ki dei ki nongïada hynrei ki dei pynban ki nongshet kylla ha kaba tad hadien ba ki pulit Assam kila phet na katei ka jaka ba ki sa leit kheiñ katno kuli ka Assam ka la siat bad u la ther tyngeh ruh ïa ki nongmihkhmat ka Jylla da kaba u la ong ba kiba bun na ki nongmihkhmat kim sngewsih na ka jingjia shah siat ïap ki paradoh para snam ha Mukroh hynrei ki sngewsih ba ïoh ki rem ïa ka elekshon na kane ka jingjia.
Katba na ka liang u Bah Wilson Sohshang u President ka HANM u la ong ba ki pulit Assam ki la pynkheiñ ïa ka kyndon aiñ ba 21 jong ka Riti Synshar ka Ri India bad kata ka dei ka hok ban im.
U la ong ba kam don shuh kano kano kaba lah ban buria na ka bynta ka jingduh noh ïa kine ki mynsiem ba kordor bad ka jingjia jong kine kiei kiei kadei namar ka jingtlot ka synshar ka khadar hapoh kane ka jylla bad kane kadei namar ka jingtlot jong ki 60 ngut ki nongmihkhmat kiba ngi la jied.
Ki nongkren kila dawa ruh ba u Myntri kam Pohïing ka sorkar jylla u dei ban hiar shuki noh namar ba um sngewthuh ïalade haei u shong.
Ha u snem 2012, u myntri rangbah ka jylla ha katei ka por u Dr Mukul Sangma u la thaw shi sien thaw 4 tylli ki district ha ka jylla, kaba la pynshaïong ngaiñ- ly- ngaiñ ïa ki nongwohnia (critic) pyrshah ïa u.
Kane ka jingkha saw tylli shi sien  ha kajuh ka por, ka la pynkyndit bad ka la pynkhih pyrthei puk ha ka jylla.
U Dr Mukul u la pynkheiñ lut ïa ka Rekod jong kiwei ki myntri rangbah ka jylla ha kane ka sap jong u ban shna District 2 tylli sha Rilum Garo, ka South West Garo Hills bad ka North Garo Hills katba 2 tylli sha Rilum Khasi ki kynthup ïa ka East Jaintia Hills bad ka South West Khasi Hills.
Ka la don ka jingdawa kaba jur bha ha kato ka por ba dei ban thaw district noh ïa ka Mairang ban pynïakhlad noh na ka West Khasi Hills bad ïa ka Sohra kaba la ju dawa slem bad kiba dei ruh ki Sub-Division kiba la rim bha ha ka jylla.
Hynrei ha katei ka por, u la thaw ruh ïa ka Sub-Division kynthup ka Mawthengkut bad ka Pynursla sha rilum Khasi Hill bad kane ka la nang pynlyngngoh shuh ïa kiba kren pyrshah ïa u namar ba kiwei kim lah wat ban leh kumba leh ma u.
U la thaw ruh ïa ki Block kum ka Mawlai, ka Sohïong bad kiwei sha Garo Hills.
Ym lah ban shu beiñ lut ïa kane ka jingleh jong u Dr.
Mukul bad ym lah ban shu ïaroh lut khait namar ba ki don kiba bha palat bad don ruh kiba sniew.
Na ka bynta ka jingthmu jong u shimet bad ki paidbah jong u, ka la bha palat hynrei ka don ka jingleh shiliang pat namar ba kiwei ki jaka kiba dei hok ban ïoh district ki shah kyntait namar ka daw sain pyrthei, kaba la ïa tip paidbah lut haduh dpei.
Kine ki district ki sub-division ba kiba la thaw ha kitei ki snem ki dang long kiba dang shu kha duna namar ba la shu treikam dkoh haduh kine ki sngi.
Haduh mynta kine ki district ki dang bun ki jingduna naduh ki jingtei ban buh ophis, ki tnad sorkar bad kumjuh ki nongtrei bad bun ki kam bym pat lah ban leh ïa ki jingdonkam ki paidbah.
Ka por ka la ïaid  7 snem eiei mynta hynrei kine ki district kim pat biang satia bad kumjuh ki sub-division kim pat lah ban treikam eiei lait noh tang ki kam thohmut thohmat hynrei bun kiba hap leit sha district.
Klet ïa kine baroh, mynta ka sorkar ka la dei ban plie ïa ka jingmut jingpyrkhat kaba kham ïar.
Ki paidbah man ka sngi kila ïakren ïakhana, ki ïathnum ïa ka jingkhapngiah ka jingkhim ki jaka namar ka jingbun briew ka jingnang roi ki kam ki jam ha ka nongbah Shillong bad ki shnong ba marjan ne khapsor (Shillong agglomeration).
Ka East Khasi Hills ka dei ka district kaba heh bha ban ïanujor bad kiwei ki district.
Ym tang ba ka heh ka jaka ka puta hynrei ka bun ruh ki briew namar ba ka dei hangne ba don ki ophis baheh duh ha ka jylla, ka Secretariat.
Ka sorkar ka dei ban pyrkhat ban sain dur thymmai ïa ka sor Shillong bad ki markhap jongka bad kata ka long ba ka dei ban thaw noh da ka District kaba lah ban dei ka Shillong District ne kano kano ka kyrteng da kaba kdup ïa ka sor bad ki markhap jongka (Agglomeration) ban pynïakhlad noh bad ka East Khasi Hills kaba mynta, khnang ban pynsuk ban pynsted ïa ki kam ki jam bad ïa ka East Khasi Hills.
Lada ka sorkar ka pynkhlad noh ïa ka Shillong na East Khasi Hills District, kan don bun ka jingkylla ha ki kam pynroi, kan pynsted ïa ki kam ki jam.
Mynta  ba kham shngiam ka long ka jingsdang jong ka thma ïa pyni nia hapdeng u nongialam rangbah ka BJP ha Meghalaya  pyrshah ïa u nongïa-lam rangbah  ka NPP.
Ka jing-ïadei paralok jingki ha ka sorkar pdeng ha Manipur bad khamtam eh hangne ha Meghalaya kam long satia kaba khuid bad ba shisha.
Ha Manipur mar ïa dep ka MLA Elekshon hangto, u Chief Minister jongka, u Biren Singh uba long ruh u nongïalam ka party BJP ha Manipur u la kren shai ba ym donkam satia ïa ka NPP ba kan don lang ha ka sor-kar namar ki la ïoh ïa la ka jing-bun paid tang ka party BJP mar-wei.
Hynrei, u Conrad Sangma wut wut u la her sha Manipur ban leit khroh leit kjor ban ïadon lang ha ka sorkar namar ka BJP bad ka NPP ki ïalong paralok ha Delhi bad Meghalaya.
Ha Meghalaya pat, ka BJP ka kyr-huh ban mih noh na ka sorkar MDA ba la ïalam da ka NPP la kumba kyrhuh u ‘laren (u pyrthat rkhiang) khlem dum ne hap slap satia.
Wat tang u lap praw ruh ym hap satia haduh mynta.
Tip shaei kane kan poi nangne sha khmat, ngin dang ïa peit.
Ha Delhi lei, u Myntri Rangbah-duh ka ri Narendra Modi bad u myntri ka tnad kam pohïing u Amit Shah ki leh bym salia ne kim khein snep ei ei ïa ka party NPP.
Ym tang ba kim ai shuki union Minister ïa ki MP ka NPP hynrei kim da salia than ïa ki mat ba kongsan jong ka Meghalaya kum ka ILP.
Ka jingpynrung ïa ka ktien Khasi ha ka 8th Sche-dule,border disputes nalor kiwei pat ba ïoh ka kiew skong shuh shuh ka  party NPP.
Katba u Conrad Sangma u la pynbna ba ka scheme FOCUS ba T.
5000/ marwei ka dei ka scheme ïoh ei, u Bah Earnest pat u ong ba mar ïa dep Elekshon, ki banks kin sa phah siew ïa kito ki nongïoh katei ka pisa ryngkat bad ka sut.
Ym tang katta, ka BJP kan sdang nyngkong eh ban kanbas Elekshon na South Tura Constituency kaba dei ka ïing bad jaka jong u Conrad Sangma syndon.
U nongïalam rangbah ka BJP ha North East baroh kawei, u Dr.
Himanta Biswas Sarma uba long ruh u Myntri Rangbah ka jylla Assam un wan thad madan ïa ki kam barieh kane ka sorkar MDA ba la lam-khmat da ka party NPP.
Dei hangtei keiñ ba u Dr Sarma un  sa pynpaw pen ryngkew lut ïa ki kam rieh jong ki kam khappud bad ka Assam,ka khaïi tuh ïa u dewïong lyngba ka Assam, ka daw balei ka BJP ka kohnguh ban kynthup lang ïa ka NPP ha ka sorkar Manipur nalor bun kiwei pat ki kam rieh ki kam shukor  kiba kane ka sorkar MDA ba la lamkhmat da ka  NPP ka la leh ha kaba ïadei bad ka Assam.
Lada, ka TMC bad BJP ki la ong ba ka NPP ka la  jah lyer  ha Garo Hills bad ba  2/3 ngut ki MLA jongka ki her krad noh na kane ka party sha BJP, don aïu pat ha lyndet kata haba ki nongïalam ka NPP hangne ha Khasi-Jaiñtia pat ki ong ba ki briew na Khasi-Jaiñtia  ki ïa boi ia ka NPP la kumba boi u dkhiew ïa ka doh pyut.
Ngin dang ïa ap shwa ïa ka por ban ïoh peitkai ynda la poi ka por ba biang.
:Ka sorkar jylla Meghalaya ka dei kaba la pynthikna halor ka jingshngaiñ na ka bynta ki kali ba wan pynpoi umphniang sha ka jylla.
U director jong ka food civil supplies & consumer affairs ka jylla Meghalaya u Pravin Bakshi, ha kane ka sngi ba la dep u la phah jingthoh sha ka Assam Petroleum Mazdoor Union halor ka jingpynthikna na ka bynta ban ai ka jingïada hapdeng ba wan pynpoi petrol bad umphniang sha ka jylla.
Hashuwa kane na ka liang ka Assam Petroleum Mazdoor Union ka la byrngem ban sangeh halor ka jingwan pynpoi petrol sha ka jylla hadien ba ki nongñiah trok ki la kynnoh ba ki dei kiba la shah pynap shrip ha ki riewshim kabu.
Ki nongñiah trok na Assam ki la kynnoh ba ki dei kiba la shah pynap shrip ha ki riewshim kabu ha ka jylla Meghalaya hadien ka jingjia ha ka shnong Mukroh ba la wallam ka jingïap jong ki hynriew ngut ki briew, kynthup san ngut na ka jylla Meghalaya.
La kam ba ka la don ka jingbthah ïa baroh ki deputy commissioner bad ki SP jong baroh ki distrik ka jylla ha kaba la phah ba kin shim ki sienjam ba donkam na ka bynta ka jingshngaiñ bad ka jingpahara na ka bynta ki kali ba wankit petrol sha ka jylla.
Na ka liang u Pravin Bakshi u la bthah ruh ban pynbeit halor ka jingïaid pahara bad phah ki pulit ban synran lada donkam na ka bynta kitei ki trok kit umphniang ban pynthikna halor ka jinglah ban ïaid beit khlem ka jingshah pynthut ki kali kit umphniang bad ki trok ba kit ki mar donkam.
Kumba la bthah bad ban pynthikna ka jingshngaiñ na ka bynta ki kali kit umphniang bad kiwei de ki mar ba kongsan sha ka jylla mynta ka sngi na ka liang ki pulit ki la synran ïa kitei ki kali kiba la wanrung sha ka jylla.
Ka juk ka la kylla pyrdet bak-ly-bak mynta na kato ka juk ha ki por mynshwa.
Mynshwa, shisien ba la leit pule, kata, la tikna beit ba ka kam ka la ap lypa.
Saw phew ne san phew snem lei mynshwa, shisien ba la pyndep ïa ka klas VI shaneng, kata, wat na ïing ruh ki la wan khot hi.
Ym don-kam interbiw thoh ne interbiw markhmat hynrei shisien ba la ïa kohnguh, ka kam lah ïoh lypa ha kti bad ka tulop ruh khlem jingpynthut ne jingleh kyllaiñ ei ei.
Ynnai ïakren ïa kito lei kiba la pas matrik ne klas X (ten) ba ki la wan khroh wan kjor  da ka kam sahep ba heh bha naduh na ïing na sem.
Mynshwa ka dei shisha ka jingpule ban ïoh kam bad ka long shisha kumta.
Phai pat sha kane ka juk mynta.
Ha ki kyrdan MA/MSc/M.
Com, etc lah jlep ka wad kam.
Wat lada pass da ki kyrdan Engi-neer ha ka laiñ bapher bapher ruh lap ba dier sa ka rta ïoh kam bad ka thait ka shong ïing bad lut ei tang ka por, ka bor bad pisa tang haba leit wad ban thep kam.
Lada pass tang ïa ka  klas X ne klas XII lei lei ki dang khein kyrdan khynnah.
Wat lada pass ïa ka degree level kum ka BA/BSc/B.
Com etc, ym pat long ban ïakren ïa ka kam lada phim don ki nongkyrshan kiba skhem nadien.
Lada leh da ka buit tuh ban thied kam ruh, bun ki kam kamai thok kamai shukor suda.
Bun kiba la liat ha kum kine ki thliew khamtam ki kam kompeni bapher bapher kiba la kylla  dujok pynban ha ka jingim briew jong ngi ha kane ka pyrthei.
Bun kiba shah teh bad kylla  mraw ei  mynta ba shah shet ha ka wad kam lamwir mynta.
Katba nang bun kiba nang bastad ka mih pynban ka jingkyrduh kam ha ka jingshisha, haba bun kiba la nang la stad, ki dei ban nang bun nang mih ki kam bapher bapher hynrei ka jingbym pei-phang ki briew kiba don ha ka bor, ka la pyntan kylla pynban shadien.
Kane ka juk mynta ka la ih bha ba lah dei ban hikai bad lam lynti noh ïa ki khynnah pule sha ka thaw kam thaw jam ym dei shuh ka jingpule ban ïoh kam ïoh jam.
Ha kiwei kiwei ki ri kiba lashai bad riew spah, dei ki samla pule kiba thaw kam bad ka sa roi bad riew spah ka ri jongki.
Ha ka jylla Panjab bad Haryana, kiba rep hangto dei kiba la pyndep ïa ka jingpule ha ka rep ka riang.
Ha jylla Meghalaya jong ngi pat, shisien ba la shong skul ha ka kyrdan klas IX/X, kata la sngew lehraiñ bad sngewpoh ban bat wait ne mohkhiew ne ban kit khoh.
Lada ym lah ban wanrah biang ne saiñdur ïa ki khynnah pule ba kin kheiñkor bad niew-kor biang ïa ka thaw kam bad iai ap sah ha ki kam suk (kam sorkar) ka pateng ban wan kan long kaba dum tliw tliw bad i sheptieng pynban  ba kane ka kam suk  kan pynkylla nongtuh, nonglute bad nongpynjot thiaw ïa ka imlang sahlang, ka jingteh mraw ïa ka ri bad ka jaitbynriew ba ieit jongngi ha ki pateng ki ban wan.
U Vice President ka Meghalaya Pradesh Congress Committee (MPCC) u Bah Nehimaia Tyngkan u la ong ba kine ki 5 ngut ki lanot kiba la shah siat ïap ha ki pulit ka Assam ha Mukroh, West Jaiñtia Hills kim dei ki nongtuh dieng kumba la kam ki Pulit ka Assam hynrei ki dei tang ki nongrep, kiba im ja kpoh da ka ba rep.
Lah ban kdew ba ha ka step jong ka 22 tarik u Naiwieng, 2022 ki 5 ngut ki la shah siat ïap ha ki Pulit Assam ha ka shnong Mukroh.
Haba kren mynta ka sngi, u Bah Nehimaia u la ong ba ka shnong Mukroh kam hap ha ka thup jaka ïakajia pud kumba ba la kam da ka sorkar Assam hynrei ka dang hap bha ha u pud u sam ka jylla Meghalaya.
Ka jingshah pharep ki 3 ngut ki samla rangbah ba ki dei ki nongkhaïi tuh kam dei kaba shisha kumba la kynnoh kine ki Puit ka Assam.
U la kam ba hashwa kane ka jingjia, ki Pulit ka Assam ki la leit ban rah ïa kine ki lai ngut sha khlaw, la law lyngkhuid ïa ki bad la tied la bom ïa ki bad la ong ruh ïa ki, “Bam une u kwai, u kwai ba khatduh shwa ba phin ïap".
U Bah Nehimaia u la ïathuh ba ha u 2002 kawei ka longkmie na kane ka shnong Mukroh ka la duh noh la u jong u hynmen bad mynta u snem ka la duh noh ïa la u jong u lok.
U la ong, “Baroh kine ki 5 ngut kidei ki nongkamai ki nongpyndap haïing hasem".
U la ong ba kum kine ki jingjia ha Mukroh kam dei shuh ka sien kaba nyngkong hynrei la bunsien, ha u 2001 ki pulit ka Assam ki la shna ïa ka Police Outpost ha katei ka jaka.
U Bah Nehimaia u la ong ba ha ka por u myntri rangbah ka jylla u Conrad K.
Sangma, u myntri ka tnad kam pohiing u Bah Lahkmen Rymbui lem bad katto katne ngut ki myntri ki la leit jngoh ïa kito kiba haiing kiba la khlad ha Mukroh kaba lyngngoh ka long ha ka jaka ban peit bad ïa kynduh ïa u Rangbah Shnong, Rangbah Dong ban tip ïa kaei kaba jia.
Hynrei u myntri rangbah u shu pajut kti ïa u Rangbah Shnong bad ai shi syndon da ka Cheque T.
5 lak sha kito ki longiing kiba ngat ha kane ka jingsngewsih.
“Ka long kaba sngewsih ba ïa kito ki 3 ngut kiba shah kem ha ki Pulit ka Assam la pynbor ïa ki ban ong ba ki wan tuh dien, ki ong bad ïai ban ïa kane ïa ki", la ong u Bah Nehimaia.
U la ong ba ki nongshong shnong ka Mukroh ki don ha ka jingshong syier ka mynsiem bad ki 25 tylli ki longiing kiba shong ha kato ka jaka ba jia, ki hap ban phet na kato ka jaka bad leit phet sha pdeng shnong.
“Ka jingkylli ïa ka sorkar jylla ba haduh katno ba phi la leh na ka bynta kine ki nongshong shnong ka Mukroh", la ong u Bah Nehimaia.
U la ong ba donkam ban pynbun pulit sha ki thaiñ khappud ym ban pynbun pulit ha Them Motor ban ïada shwa ïaki paidbah trai ri trai muluk.
U la ong ba donkam ban buh ki Police Outpost ban ïada ïala u pud u sam ha ki thaiñ khappud.
Ha kawei ka liang u Working President ka MPCC u Bah Pynshngaiñ N.
Syiem u la pynrem jur ïa ki Pulit ka Assam kiba la shim ïa ka jingim jong ki 5 ngut ki mynsiem ha shnong Mukroh, West Jaiñtia Hills khlem da pyrkhat shuh bad ha kajuh ka por u la pynrem ïa ka sorkar Meghalaya ka bym lah ban ai ka jingïada kaba pura na ka bynta ki nongshong shnong ka jylla kiba hap ha ki thaiñ khappud.
U la ong ba kane ka jingjia kam dei ba jia hapoh u pud u sam ka jylla Assam lane ha ki jaka ïakajia hynrei ka dei hapoh ka shnong ba dang hap hapoh Meghalaya.
U la buh ka jingkylli, “Naei ki pulit Assam ki ïoh bor ban rung sha u pud u sam ka Meghalaya ban siat ïap ruh ïaki 5 ngut ki riew paidbah".
U Bah Pynshngaiñ u la ong ba ka jingjia ha Mukroh kadei hi namar ka jingbym shim jingkit khlieh ka sorkar jylla ban ïada ïaki paidbah ha ki thain khappud.
U Bah Pynshngaiñ u la ong ba lada ka sorkar kam lah ban shim ïa ka jingkitkhlieh halor kane, kidei ban hiar shuki noh baroh bad ban ailad noh ïa kiwei pat ha ki shuki myntri.
U Bah Pynshngaiñ u la ong ba lada ka jingjia ka jia hapoh ka jylla jong ym haki jaka ïa kajia pud jong ka jylla Assam bad Meghalaya te hangno kata ka jingshong shngaiñ jong ki briew lajong bad u la ong, hato kan jia aiu ïa ki briew kiba shong ha ki jaka ïakajia pud.
U la ong ba ka jingjia ha Mukroh kam dei ha ki jaka ïakajia pud hynrei kadei hi namar ka jingbym shim jingkit khlieh ka sorkar jylla ban ïada ïaki paidbah ha ki thaiñ khappud.
Ha kawei pat ka liang u MDC ka Mylliem konstitwensi u Bah Ronnie V.
Lyngdoh u la ong ba man ka por ka Assam ka shna ïa ki khubor thok bad ong ba lada siat ïa ki briew jong kiwei ki jylla ka ju kynnoh beit da kaba ong ba kidei ki nongkhaii tuh.
U la ong ba lada kadei shisha ba kito kiba ïap kidei kita ki nongkhaii kan jin ba ki ïing jong ki, kin long kum ki ïing paki dulan hynrei kam dei kumta, kidei tang ki nongrep ki ba bylla ban pyndap ka ïing ka sem.
U la pynrem jur ïa ki Pulit ka Assam ba ki la shim ïa ka aiñ ha ka kti la jong.
Na ka liang ka MPCC kan sa leit kner ki jingïarap sha kine ki longiing kiba la duh la ki baieid bathoiñ.
Shwa ïa kane ka MPCC kala pynlong ïaka jingduwai kyrpang naka bynta ki longing ba shem lanot haka jingshah ther kuli ha ki pulit Assam kaba jia hapoh ka shnong Mukroh West Jaintia Hills haka step jong 22 tarik mynta u bnai.
Ka juk thymmai kala kylla ha kaba ki briew ki phah pule ia ki khun ki kti ym ban shu deng syngit ryndang (tie) ba la hikai ka sorkar phareng mynshwa ban trei tang ki kam lahe (white collar job) hynrei kaba kongsan ban ioh ia ka jingstad.
Shisien ba u briew u ioh ia ka jingstad ka la long ka atiar ha ka jingim jongu ban iakhun ia ki jingeh.
Ka jingpule ba la wanrah ka sorkar phareng da ki spah snem mynshwa kam iahap shuh ha kane ka juk mynta hynrei la shu bud jubor hangne ha jylla jong ngi bad kane ka dei ka daw kaba pynlong ia ki samla ba la dep ia ki jingpule ba heh ne Graduate ban shu shong ap bam beit na ki kmie ki kpa  namar kim ioh kam SORKAR, bad lada ki trei misteri ne kamai kali, ne shong dukan ruh, ym don ba kheiñ ba ki ioh KAM.
Ki briew hangne kim pat pdiang ba la ioh kam lada u briew uba la nang la stad um ioh kam ba siew tulop SORKAR bad kane ka jingmut kaba pynring mraw sah ia ka jaitbynriew haduh ba shah knieh noh ha kiwei ki jaitbynriew ia ki kam kamai kajih na ka jinglong jong ngi hi.
Mynta ka sorkar pdeng bad ki sorkar jylla ki khein khun khadduh ia ki  nongtrei sorkar da kaba pyn-kiew tulop man ka por, sa ai bai rneng man ka snem, bun kiei kiei kiba pynrben pla ia ki shakri sorkar.
Kane ka polisi ka sorkar kaba la sdang naduh ka sorkar dohlieh kala pyntroin ia ka roi ka par.
Shisien ba la trei kam sorkar, lada kwah kali ka wan hi ha phyllaw, lada thied jaka la poi ka menu (kyrteng ki jaka bad ka dor) ha ïing, lada leh business la wan tyrwa hi ka Bank ha jaka shong, lada phah pule doktor, enjiniar ia ki khun ruh tlum tlam la ioh pisa na bank namar ba ka sorkar ka pynbiang bnai ia ki thik thik.
Hynrei kine ki  nongtrei sorkar tang ha kane ka jylla ki don tang kumba 80 hajar ngut eiei na ki 30 lak ngut eiei ki nongshong shnong ka jylla.
Da ki spah bad hajar klur, ka pisa ka sorkar ka shu lut tang ha ka tulop ki shakri sorkar bad bun ki khep ki kam ka sorkar kiba khlem ler eiei, kiba shu don tang ka kyrteng hynrei ki kam ym don eiei.
Katba kito ki nongshong shnong kiba ka jingkamai da kaba trei smat haduh ba mong ki kti ki kjat, pynlut ka bor ka sor, ka jingmut jingpyrkhat, lada pyrshang ban thaw lad ban leit jingiarap na ban ne na ka sorkar, ym don ba patiaw.
Lada leit pan jingiarap kin shah thlia laiphew jait ban pynbiang ia ki kot ki sla, ki sakhi satar, ki nongbahkhlieh kiba treikam sorkar (watla kim don ba ha ïing ba trei kam sorkar).
Bun bah ki samla ki sahkut ka jingangnud ha kane ka jingkhanglad ka sorkar watla ka sorkar hi ka pynshlur kum u pyrthat rkhiang.
Ka sorkar kam peiphang imat ba kam pat tip naei ka ioh pisa ban siew tulop, ban pynheh tulop man ka por ia ki shakri sorkar lada ym dei ba ka shim khajna na ki paidbah kiba treikam lajong, kiba sengkam bun jait laiphew skit.
Ka la dei ka por ba ka sorkar ka dei ban sangeh ka kheiñ khun khadduh ia baroh ki shakri sorkar hynrei ka dei ban jied shiah ban pyngat ia ki shakri ha kyrdan khun khadduh katba ia kiwei dei ban kheiñ tang kum ki shakri ïing.
Ka dei ban kheiñ khun khadduh ia ki nongsengkam ki samla, kiba ieng hala kajong ka kjat, ia ki nongrep bad hangta kan kiew ka ri bad ka jylla bad ki nongkyndong.
U Blei Kynrad u long ka tynrai jong ka jingstad kumta u la thaw bynriew buh bynriew ha snieh jong ka Mei Ramew.
U la thaw bad kynthei bad shynrang ïa baroh ki jingthaw ba im ba kin dup roi parum pareh ha sla jong ka mei mariang.
Te pyrkhat katne kata ka jingstad jong u ba haduh ba u la sam bynta lang ïa kata ka jingstad jong u, sha baroh ki jingthaw.
Ka jingstad kaba ngi ioh ka dei ka bynta jong u namar dei hi ma u.
Mano mano ruh un ym lah ban pynlong hi ïa kane ka jingstad, lymda um ai hi da u KYNRAD.
Namar ka jingstad shuwa ban thaw ïa kiei kiei baroh ka la don lypa ba dei hi u KYNRAD.
Kumta u KYNRAD u la ai ïa kane ka jingstad tang ha u khun bynriew khnang ba un lah ban pyniaid ïa ka pyrthei ha ki bun ki liang.
Bunsien ngi ki briew ngi ju ong wow! uta kata ka briew u long ne long kaba stad.
Hooid kaba dei ban ïaroh ïa kata ka jingstad ba u KYNRAD u la bsiap ha ka jabieng jongno jongno ba kin lah ban pynmih ïa ka bor sngewthuh, pule trei kam wat ia kano kano kaba ïa dei ha ka science bad technology ruh.
Naduh dang khyllung, khynnah, samla haduh rangbah, u KYNRAD u la seng lypa ïa kata ka jingstad hapoh ka jabieng u khun bynriew.
Kat kaba u khun bynriew u trei dei ka jingstad kaba wan na u KYNRAD.
Te ngi sngewthuh ba don tang uwei uba stad bad u sam lem ha ngi ïa ka jingtip ba yn lah ban leh eiei ha pyrthei.
Namarkata kum ki briew ngi dei ban pan ïa kane ka jingstad, na uta u Trai jong ka jingstad.
Shuwa ban trei kam ne pule ne thoh bad ruh ynda la dep ki khun bynriew ki dei ban sheptieng ïa u KYNRAD nyngkong.
Shuwa ban thiah bad ynda la khie thiah dei ban ainguh ïa uta uba ai ïa ka jingstad.
Lada u khun bynriew u pynmlien ban pan bad ban ainguh ha u KYNRAD ïa kaei kaba la ioh pdiang kan sa long ka jingsdang jong ka jingstad.
Te hadien kin sa ioh deng ïa ka pansngiat jong ka jingstad.
Ynda la deng ïa ka pansngiat jong ka jingstad kin long barabor kiba dap jingkmen hangne kin ioh ruh ia ka jingkoit jingkhiah.
U thied jong ka jingstad bad ki briew ki ioh pdiang kan sa long ka jingim ba jlan ha shi lynter ki sngi.
Ha ka jingstad yn ym don ba lah ban thied namar kata ko paralok to ngin da sngewthuh ba ka long kaba eh bad ba jwat ban ioh ïa ka.
Ban ioh ïa ka jingstad kan ong ka jingtynjuh ba khraw ïa phi ïa nga bad baroh lymda ym don ka jingtrei shitom ban dup jop ïa ka.
Ban ioh ïa ka jingstad ha ngi ki briew, nyngkong eh da ka jingshah shkor ïa ki kmie ki kpa bad sngap ïa ki tien sneng jong ki riew tymmen ha la ïing ha la shnong bad hangno hangno ruh.
Ban ioh ïa ka jingstad kum ki khynnah sngap ïa ki kyntien shong sbai jong ki riew rangbah la ha shnong skul, nonghikai, nong sneng lem.
Bad ynda la ioh ïa ka jingstad, kan long ka jingkmen jingiphuh iphieng ryngkat lang bad ka suk mynsiem jai.
Kum ki briew ha pyrthei dei ban pyndep ïa ki kamram leh da ka jingjemnud bad da ka jingieit ïa la ki kam, te u KYNRAD un ai ïa ka jingstad.
Naduh dang khynnah sdang ban hikai haduh ban da rangbah ban ym ibein ïano ïano ruh lada duk ne riewspah dei ban ieid para nongshah thaw, khnang ba u KYNRAD un ai ia ka jingshemphang bad ïa ka jingstad.
Ki khynnah ha skul ki rangbah ha la ki jingtrei lada ieit ïa la ki kamram la ha ïing ha lum, ha office, ha skul ki ioh ïa ka jingstad.
Ki briew ba don ïa ka jingshlur bym ju lehraiñ ïano ïano ki ioh ïa ka jingstad.
Bad kane kan kyntiew ïa ki ha ka burom, la ha ki kmie ki kpa ki para shong sah ryngkat la hangno hangno ruh ngi dei ban kynmaw barabor ba ka jingmlien ban ong bieit ïa kiwei kiwei ruh kin ong bieit kylla namar ngim iohi ïa kata ka jingbieit la jong.
Haba ïa kren badno bad no ngi dei ban kynmaw ban ym ong kat shaba lap bad ym ju dei ban leh tuiñ tuiñ leh smat ïa la ki kamram ban dup ioh ïa ka jingstad.
Ki briew kiba stad kim ju kren byrthen kum u sing la ha ïing la jong ne hangno hangno ruh.
Bad kam long ban wohdong parabriew ha pyrthei la bad ki kmie ki kpa ne ba la rangbah.
Ki briew kiba ioh ïa ka jingstad haba shim eiei ba ai para briew kim ju kner kti ma dei ki da pyrkhat ba ioh ym lah siew kylliang ïa ki.
Kynmaw paralok ym ju dei ban buh mynsiem tang ïa la ka spah, bad ong ba nga dei u ne ka khun ba bit ba biang bad yn ym don ba lah ïa nga.
kane ka jait mynsiem kam dei ka jingstad.
Dei ban kynmaw barabor ba ka spah bym hok kan ym myntoi eiei ha ki por jong ka jingkordit.
To da kynmaw ba tang ka jingstad ka dei ka spah ba kordor tam eh.
Haba don nongkren mano mano ngi dei ban long ba kloi ban iohsngew hynrei shuwa ban jubab ngi dei ban pyrkhat bha.
Ynda la sngewthuh ngin sa jubab la para khynnah nonghikai ne kiba la san la rangbah ne badno badno ruh dei ban leh kumjuh.
Ym ju dei ban buh jingshun parabriew ne badno badno da kaba pynmong ïa ki da ki jingleh jingkren jongngi pyrshah ia ki.
pynban ngi dei ban ïa ieid parabriew wat para jingthaw khamtam ïa kiba la kham rangbah lada ngi la leh kumta ngi la ioh ïa ka jingstad.
To ngin long ki briew ba sngur mynsiem ym ban pynjahburom ïalade ioh ngin lehraiñ kylla.
U ne ka briew ba tip akor u ne ka ioh iaroh parabriew khamtam na u KYNRAD.
Ban ioh ia ka jingstad dei ban sdang naduh dang khynnah ka burom yn ioh ynda la rangbah.
Ki khynnah skul ki dei ban ieid ïa la ki jong ki nonghikai kumjuh ruh ïa ki jong ki kmie ki kpa ynda la rangbah U KYNRAD un ai ïa phi ïa ka jingstad lada wad ïa ka.
Haba phi dang ïa pule la ha ki skul rit, ne skul heh phi dei ban lur bha bad bet bha ha kaba khatduh phin ioh kheit ïa u soh jong ka jingstad.
Kane ka kyrteng jingstad.
Kane ka kyrteng jingstad ym ba baroh kin lah ban twad lait tang ka jingminot bad jingkohnguh yn ioh twad ïa ka.
Phi ki khynnah lada phi pynleit jingmut bha ha ki jinghikai phin kylla long uba sian ban wad ïa ka jingstad, phi dei ban ieid bad shah shkor ban dup ioh jingnang.
Ynda la nang phi dei ban duriap ban sngap ba phin dup long u ne ka bastad.
Kum ki khynnah dei ban kynmaw ban sngap barabor ïa ki jingkren ki riewtymmen namar ki kham stad ma ki ban ïa phi te phin ioh ruh ka jingstad na ki.
Ki khynnah ki dei ban long ba kloi ban shah shkor ïa kano kano ka jingïathuh ki riew tymmen, wat leh kumba ym salia ïa ki tien hikai ne tien sneng jong ki ioh duh ïa ka jingstad.
Wat ju pan ïa ka kyrdan bah eh ne ka jaka shong ba khraw ne wat ym bishar ioh phi duh noh ia ka burom jingstad.
Wat ym long law law bad ki paralok ne wat rkhie beiñ ïa ki raitoi wat ju thok ïa ki para khynnah skul ne nonghikai kumjuh ïa ki kmie ki kpa pynmlien ban lehrit phin dup ioh ïa ka jingstad.
Ha ka jinglong briew la khynnah ne rangbah yn ïa lang paralok barabor bad ki riew nangang ym tip ba yn ioh kheit bun u soh jong ka jing nangang.
Namarkata kiar ïa ka jingïalang lok bad ki riew nangang ioh duh noh ïa ka burom bad ka jingstad.
Ym ju dei ban beiñ ïa u ne ka briew ba la tymmen dei ban sngap ïa ka jingkren ki riew tymmen ba kham stad ban ïa phi ïa nga ba yn ioh myntoi ha lade.
Ym ju dei ban mlien ban ibein ïa ki namar na ki ngi ioh ka jingstad ba thymmai.
Ym ju dei ban sah pynngop ïa lade ha ki riew kyreit ioh ba shah ibein lang ban ïa iaid lang bad ki riew khong dukhi bieit lah ban ïa kynduh jingwit na ka jingkren pathar katba mon jong ki.
To kynmaw ba ki riew dom riang kim kheiñ kor ïa ka snam u paralok la jong.
Lada iaid lang bad ki riew dom riang yn ïa ngat lang ha ka bieij lang dom lang bad kiba ym ju dei ban leh stad ha khmat u nongwei nongar ne u soh shnong ioh u leit that ïa ka jingstad jong phi baroh.
Pynban dei ban ïa dei jingmut bad ki ne para marjan ban wad jingstad na ki kaba thymmai.
Ha ka jinglong briew dei ban long u ne kaba stad ban ia lang paralok bad dei ban pyrshang ban ym leit rung klumar ha iing jong ki ne wat ïalam ïano ïano ruh sha iing la jong namar ym lah tip ïa ka buit thap jong ki.
Ia ki riewthrang snam dei ban hikai da ka jingieit ne lah ban ym ïa lang paralok bad ki ioh kin pynkylla khongpong ïa ka dohnud kiba bha ym ju dei ruh ban kyrni ïa ki jingsniew pyrshah ïa ka jingsngewthuh namar kim wanrah jingbha ha la ka jingim ki pynlong pynban ka jingjot bad duh ïa ka burom jingstad.
Ban ioh ïa ka jingstad dei ban da puson bha shuwa khnang ba yn jop ïa ka ba pynshong nia bin pa bin shuwa ba yn trei kam khnang ban lait na ki jingbakla.
Ym ju dei ban kynnoh ïa kito kiba ai jingtip ba ki bakla namar ka lah ban duh noh pynban ïa ka jingtip ba pura.
Dei ban long barabor ba kloi ban pan map wat lada ym don jingbakla ha khmat ki kmie ki kpa bad kiba halor jongngi.
Dei ban kynmaw ruh u bieit bym don jingstad u dap tang ka jingkhñium ka beiñ briew.
Lada shem ba long kumta dei ban kiar ba ioh duh pynban ïa ka burom jingstad.
Ngi dei ban nang ban hikai na kiba stad kumno ban kren namar ka por ka iai kylla bad dei ban sdang ïa ka jingstad ba thymmai ym ju dei ban ïa mlien ïa ka jingkwah brai ka dih ka bam ka iaid awria ka tuh ka thiem ka ïa shun ïa pen ka lorni ïa kiwei baroh lyngba ka jingsynshar lade ban lait na ka jingshah rkhie beiñ ha ka pyrthei.
Dei ban iai pan ha u Kynrad da ka jingsngewrit bad ka jingieid ïa u bad ban ioh ïa ka jingstad.
Ka jingpyndep ïa ki kamram la barit ne ba heh da ka jingieid hangta ka don lang bad ka jingstad.
Ki khun kiba stad ki pynieid ïa la ki kmie ki kpa bad nonghikai da ki ktien dem bad da ki kam ruh.
Ngi dei ban kynmaw ba ym ju dei ban bam smai ïa kano kano ka kam namar ka jingbam smai ka long ka kam bymman.
Ki khun jingstad ki dei ban tuid kum ka um na kit long ban sam sha ki nala ban dup pynlong ka wah bah.
Te ka jingstad ka ai jingiaroh ïalade ïa kiwei ruh bad ka pynlong ïa u ne kaba khraw.
Haba ïa kren badno badno ym ju dei ban phai kynriang khmat bad ruh ym ju dei ban mlien ban shim eiei da kaba shu khnap namar kam dei ka shemphang jingstad.
Kynmaw ngim dei ban kawang maw sha suiñ ioh un hap kylla halade hi.
Haba don ka ïa kajia ma jia hapoh shnong ne hangno hangno ym ju dei ban kynton diengiap ioh ba ka wan thang kylla sha lade.
Barabor dei ban pynlip ïa ki phylliah ding ba kan ym klang ba ioh jah burom bad jingstad.
Nangta pat kum ki briew dei ban leh adkar haba khot bam mano mano ym ju dei ban bam lalot, ioh shah rkhie beiñ ha kito kiba ïa bam ryngkat lang.
Te kum ki briew kiba nang ban kynshew ïa kiei kiei kiba thymmai bad ba bha u ne ka kynshew ïa kiei kiei kiba thymmai bad ba bha u ne ka kynshew ïa ka jingstad.
Ainguh ha u Kynrad uba ai bad pyndap ha baroh ïa ka jingstad namar u dei u tynrai jong ka.
Ha ka 14 tarik Naiwieng la ju rakhe ïa ka sngi kyrpang jong ki khynnah ha ka ri India baroh kawei.
Ki heh ki haiñ ki riew pawkhmat, kham-tam ki nongïalam ka ri ki ju pyllong ïa ka prokram ba kyrpang ban rakhe kyrpang ïa kane ka sngi bad ki khynnah.
Ki da ai mit mit, ai sngewbha sha ki kum ka dak ka jingburom bad kynmaw ïa kane ka sngi ki khynnah.
Ka Meghalaya State Commission for Protection of Child Rights ka la rakhe kyrpang ïa kane bad ha kane ka jingrakhe ka chair-person ka la kdew ba ka jingshah thombor jong ki khynnah kam dei tang ki khynnah kynthei hynrei ki khynnah shynrang ruh kumjuh.
Ka jingshah thombor ka long kum ka jingshah shoh, shah leh bei-ijot, shah pynshitom, shah khaïi ruh.
Hynrei kawei kaba kongsan bha kaba ka imlang sahlang, ki kynhun, ki sorkar ka dei ban bishar bad tih bniah haduh katno ki khynnah ki shah thombor, shah lehbeiñ ha ka jingbym ïoh lad jongki ban leit sha ki skul ne ki jaka pule ban wad jingstad.
Ka ri India ka la pdiang ia ka Right To Education (RTE) ba ki khynnah haduh klas VIII, ki dei ban ïoh leit skul beit khlem kano kano ka jingkhang lad.
Ka jingbym ïoh lad ki khynnah ban leit sha ki skul ka dei kawei ka jingshah thombor kaba shyrkhei tam ha kane ka juk bad kiba bun ki khyn-nah sha ki nongkyndong kiba la hap ban bah para, ban ri para, ban leit trei ban pyndap ha ka ïing ha sem namar ka jingeh ba ki ïakynduh ba bun jait.
Kine ki khynnah kim ioh lad satia ban leit sha ki skul ban ioh jingstad watla ki kwah dik dik.
Ka sngi rakhe kyrpang ïa ki khyn-nah ka dei ban long ka jingkyrsiew thiah ïa ka sorkar, ïa ki riew shem-phang, ïa ki kynhun bapher bapher kiba sngewkhia ïa ki khynnah, namar ba ka jingrakhe ban shu ai kombor, ban ai mit mit ha kane ka sngi, kam don jingmut than namar ba ka jingeh kam ym phet satia.
Ka sorkar ka dei ban don polisi kaba biang bad ki nongpyntreikam kiba thikna ïa ka thong jongka, namar ba bunsien ka aiñ kan shu sahkut tang ha File, khlem treikam sha madan.
Tang ka sorkar kam lah ban leh ïa kane, bad ka sorkar haba ka shna ïa kano kano ka aiñ ne ka polisi ka dei ban sngewthuh ba ka donkam ïa ka jingïatreilang jong ki paidbah nongshong shnong, ki kynhun bapher bapher, ki bor shnong bor thaw namar ba ki tip bad sngewthuh khambha ïa kiei kiei ki jingdonkam ha ki shnong jongki.
Bunsien ki prokram ka sorkar kim ju long kiba seisoh ne pynhun ïa ki nongshong shnong namar ba ka sorkar kam pynïadon bynta ïa ki trai ka kam.
Kawei ka nuksa kaba bha ka dei ka skhim NREGS kaba ïadon bynta ki paid-bah bad kane ka skhim ka dei kawei kaba pynkylla dur ïa ki nongkyndong ha kane ka jylla.
Ka jingrakhe ïa ka sngi kyrpang na ka bynta ki khynnah ka long ban pynkynmaw ïa baroh ba ki khyn-nah ki don ka hok ban im laitluid bad ban kmen.
Hynrei lada ka sor-kar peit ïa kane ka bynta ba ki khynnah kin ïoh ban leit skul baroh kumba la buh thong ka RTE, kata ka jingrakhe ka dei tang ka jing-kmen tohhoh ïa kiba don ba em bad kam don jingmut kaba shisha.
Dei ban kynmaw ba ka ri kam kiew kam roi ha ki sor hynrei lada kiew ki nongkyndong, kata ka ri ka kiew bad kano kano ka plan ka polisi ka sorkar ban kyntiew ïa ka ri ne ka jylla, ka dei ban sdang na tynrai ym na suiñ.
Ka lympung ïalehkai kaba heh bha ha kane ka snem ka dei ka North East Olympic Games kaba pynlong bad pdiang ka sorkar Meghalaya, ha kaba palat 3 hajar ngur ki nongïa-lehkai na 8 tylli ki jylla kane ka thaiñ shatei mihngi ka India kila wan ban ïashim bynta.
Na ka bynta kito kiba la wanrah ïa ka nam ka jingjop ia ka jylla ka dei ka burom bad ka jingai myn-siem ban bteng ban leh bha shuh bad kito ki bym lah kan pynshlur ban kham kilanmet kham jur kham eh shuh.
