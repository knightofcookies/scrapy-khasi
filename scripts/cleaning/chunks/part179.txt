Ki paidbah ki lah ban bakla ruh hynrei ka sorkar kam dei ban bakla pynban ka dei ban pynbeit ïa ki jingbakla jong ki paidbah ym dang kaba ïaid lait na ki hynrei ba kin ïoh hun lang.
Nongstoiñ, Naiwieng 26: Ka jingshah thombor jong ki paidbah ba shong ha shilynter u pud bad ka jylla Assam, ka dei ka mat kaba hakhmat eh ba ka sorkar jylla ka la dei ban shimkhia bha bad ban leh ei ei mardor.
Haba phai sha katei ka jingeh ba ki paidbah nongshong shnong ki mad, kam dei tang na kawei ka jaka ne tang na kawei ka District, hynrei ka long na baroh sawdong na shatei, na mihngi bad sepngi la shah thom bor ha ka sorkar Assam bad na shathie pat da ki briew na ka ri Bangladesh.
Watla ka jingshah thombor na ka phang shathie kam da ktah eh ïa ka sorkar jylla, namar ka dei ka mat ba ka sorkar pdeng ka hap ban shimti.
Kaba lyngngoh pat ka long ba ha ki bynta jong ka jylla naduh sepngi, shatei haduh mihngi ba kynthup naduh Garo Hills,West Khasi Hills, Ribhoi, Block I & II kiba dei ki jaka kiba ka sorkar Assam bad Meghalaya ki hap ban shimkhia.
Hynrei haduh mynta ka jingshah thombor jong ki paidbah ha kitei ki jaka khappud imat ka la kylla long ka mat kaba ki politician jong baroh ki seng saiñ pyrthei ki la iehnoh bad buh tyngkai kyrpang tang na ka bynta ban pynlong ishu ha ki por election.
Kaba kham sngewsih ka long ba ka jingthom bor jong ka Assam ïa ki paidbah ha ki shnong khappud, ka la ktah ym tang ïa ki kam pynroi kiba la mang pisa na ka sorkar jylla bad na ka sorkar pdeng, hynrei ka la ktah ruh ïa ka kamai kajih, ka ïoh ka kot bad wat ïa ka hok longbriew man briew.
Ka jingshah beh krad jong ki paidbah na ka thaiñ langpih ha u snem 1979, ka jingsiat ïap jong ki pulit Assam ïa saw ngut ki rangbah Khasi ha Langpih ha ka 14 tarik Jymmang 2010.
Ka jingsiat ïap da ki pulit Assam ïa ki san ngut ki trai muluk ha Mukroh dang shen, ka jingbeh krad ïa ki paidbah nongshong shnong ha Sabuda, Block I & II ha ki snem ba la leit, ka jingshah beh krad jong ki 575 ngut ki paidbah nongshong shnong ka Huhapara ha ka miet 8 tarik Nailur u snem 2018, ka jingthmu ban tei dam ha wah Khri harum Kyrshai, kaba lah ban pynkylla phetwir ïa ki paidbah jong 16 tylli ki shnong namar ka jingtap ka um.
Halor kitei ki jingeh ba ki paidbah ka jylla ki ïakynduh na ka por sha ka por, ka sorkar Meghalaya ka la dei ban pyni kam noh bad ban ym shu shah pyndem tdong ha ka sorkar Assam.
Namar ba ka sorkar BJP na Delhi ka ai lad bha ïa ka sorkar Assam ba kan leh katba mon, namar ha Assam ka BJP ka ïoh ban synshar marwei.
Nongstoiñ, Naiwieng, 26: Ka Rwiang Wildlife & Environmental Protection Association (RWEPA) ka kynhun jong ki khatwei tylli ki shnong kiba don ha ka thaiñ Rwiang ba kynthup naduh Rwiang, Tiniang, Kriangrin, Mawruksoiñ, Thiepjaphlang, Tumtum, Patharkhang, Seiñduli, Shilliangrynñiaw, Tlon bad Umshynrut, ka la mana tyngeh ba ym bit ban siat pynïap ïa ki mrad ki mreng kum ki skei, ki sniang khlaw bad baroh ki jait mrad bad kumjuh ruh ïa ki sim ki doh bad ki jait syiar khlaw kiba don ha katei ka thaiñ.
La khang pyrshah ruh ban pynïap pathar ïa ki don um doh wah da kaba siat bom, khang jar, wieh da ki kynja dawai bih bad kiwei kiwei ha baroh ki wah kiba don sawdong jong kitei ki shnong.
U Bah W.
Thongni President katei ka synjuk, u la ïathuh ba katei ka synjuk ka la trei kam la kumba hynriew snem tam haduh mynta.
U la ong ba ki nongkitkam bad ki dkhot jong katei ka synjuk ki ju peitngor bha ïoh lehse ki don ki briew kiba rung ha ki khlaw ki btap kiba thmu ban leit siat mrad.
Utei u nongïalam u la ïathuh ruh ba na ka liang ka synjuk ka kwah ba ki nongshong shnong kin ïatreilang, khnang ba yn lah ban khanglad ïa ki riew shim kabu.
U la ong ba ka synjuk ka kyntu ruh ïa kito ki nongshong shnong kiba dei ki trai jong ki khlaw ki btap ha katei ka thaiñ, ba kin ïaleh katba lah ban ym pom pathar ïa ki khlaw ki btap khamtam eh ba kin kiar katba lah na ka jingthang rnga namar ka ktah haduh katta katta ïa ka mariang.
U la ong ruh ba ka synjuk ka kyntu ba lada ki kwah ban pom dieng ruh, ki dei ban da bishar bha kiba kum kino ki jait dieng kiba la long ban pom, ym ban shu pynkyllon naphang ïa ki dieng kiba dang rit ruh, khnang ba ki mrad ki mreng bad ki sim ki doh kin dang ïoh jaka ban rieh bad ban shong ban sah.
Ka synjuk ka maham tyngeh ba lada lap ïa kino kino ki briew kiba pynkheiñ bad leh pyrshah, kan aiti beit ha ki bor ka aiñ ba kan leh ïa kaba donkam.
Nongstoiñ, Naiwieng, 26: Ka Federation of Khasi Jaiñtia and Garo People West Khasi Hills, ka la dawa na ka sorkar Jylla ba ka dei ban plie noh mardor ia ka Blood Band ha Civil Hospital Nongstoin.
Haba kren sha ki lad pathai khubor u bah Willis Syiem Secretary ka seng, u la ong ba ka seng kam lah khlem da pynpaw ïa ka jingsngewnguh ïa ka sorkar MDA kaba la lah ban wan plie ïa ka General Nursing School ha Mawkadiang kaba don hajan ka Nongstoiñ Civil Hospital.
Ka jingdon jong katei ka jaka hikai ïa ki Nurses ka la pynsuk shibun ïa ki samla kiba don ka jingangnud ban pyntbit ha katei ka kam.
U la ong ruh ba ha ki snem ba la dep bun bah ki samla kiba kwah ban leit pyntbit ha katei ka kam kiba dei napoh kane ka District, ki hap ban leit sha kiwei pat ki District bad kiwei kiwei bad don ruh kiba hap ban leit shabar ka jylla ruh, hynrei da ka jingdon jong katei ka jaka hikai ka la ong ka jingmyntoi kaba khraw.
Hynrei, u la ong pat ba watla ka Civil Hospital ka la treikam la kham slem, hynrei kumba ka long haduh mynta ym pat don blood bank satia.
Kumta na ka liang jong ka seng ka kyntu jur ïa ka sorkar ba kan plie noh bad pyntreikam ïa katei ka blood bank, namar ki don bun bah kiba pang ba shitom kiba don kam kyrkieh ïa ka snam.
Lada ka don ha katei ka Hospital, kan ïarap shibun lada jia ba kiba wan ban ai snam kim lah ban poi khamtam lada dei ha ka por mynmiet mynïong.
Utei u nongïalam ka seng u la ong ruh ba la bun bun snem, ka seng ka la shimkhia ban ïakren bad ka sorkar ba kan pynbiang ïa ki lad ai jingsumar hapoh ka District, na ka bynta ka jingmyntoi jong ki paitbah bad kam shym pat la sangeh haduh mynta ban buddien halor kiba bun ki jingdawa ba ka seng ka la dep phah sha ka sorkar.
U la ong ruh ba ki ar tylli ki mat kiba donkam eh na ka bynta ki paitbah kiba ka seng ka la pynsngew sha ka sorkar na ka por sha ka por, ka dei ka Hospital kaba dei na ka bynta ki khunlung bad ki longkmie ba armet kaba don ha Upper New Nongstoiñ kaba ki paitbah baroh ki tip kum ka Civil Hospital barim.
Nalor kata u la pynkynmaw ba la bun bun snem mynshuwa ka seng ka la pynsngew sha ka sorkar halor ka jingdonkam jong katei ka Hospital.
Hadien ba la pynheh shuh shuh bad la pynbha ïa ka, la lah ban pyndep bad la kumba katto katne snem ka la sdang ban treikam.
Hynrei haduh mynta ym shym pat la plie ïa ka, kumta na ka liang ka seng ka pynkynmaw biang ïa ka sorkar ba kan plie noh ïa katei ka Hospital ki khunlung bad ki longkmie kiba armet, namar kam ïahap satia ïa kiba kin leit phah sumar ha ki Hospital paitbah.
Ha kajuh ka por ka seng ka pynkynmaw ruh ïa ka sorkar ba kan kyntiew kyrdan noh ïa ka Nongkynjang Sub Health Centre sha ka Primary Health Centre kumba la dep mynjur da ka sorkar naduh u snem 2014.
Utei u nongïalam ka seng u la ong ruh ba ki don palat sanphew tylli ki shnong kiba hap hapoh ka jingpeit jong katei ka Nongkynjang Sub Health Centre.
Kumta ka la donkam haduh katta katta ban kyntiew kyrdan noh sha ka Primary Health Centre, khnang ba ki paitbah kin ïoh ïa ka jingsumar kaba biang.
U la ong ba ka seng ka pynkynmaw ba ki don shibun kiwei pat ki Sub Health Centre kiba la donkam ban kyntiew kyrdan noh sha ki Primary Health Centre, namar ka jingjngai than jong ki ban leit sha kiwei pat ki PHC kiba la don lypa.
Nalor kata u la ong ruh ba ka sorkar ka dei ban shimti noh ïa ka Aradonga PHC kaba la aiti ha ka NGO ban pynïaid, namar ki paitbah ba pang ba shitom, kim don satia ka jingshaniah ïa ki Doktor ba katei ka NGO ka buh ha kitei ki Hospital.
Mawkyrwat, ‘Naiwieng, 26: Ka long kaei kaei ka jingaimynsiem na ka bynta kawei ka longkmie na ka shnong Rangthong namar ha kine ki khyndiat bnai ka la ïoh ban pdiang burom ïa kawei na ki khusnam ba la tip kum ka ‘National Florence Nightingale Award 2021’ ha kaba ka longkmie kong Victorealness Syiemlieh ka la ïoh ïa kane ka khusnam.
Namarkata, kum ka dak jong ka jingaimynsiem bad burom kyrpang, ka Dorbar Shnong Rangthong kaba hap hapoh jong ka Hima Maharam Syiemship, South West Khasi Hills District ka la pynkup burom kyrpang ïa ka kong Victorealness Syiemlieh ha ka jingïalang ba la pynlong ha shnong RangthongLah ban kdew ba lyngba ka jingïoh pdiang jong ka kong Victorealness Syiemlieh ïa ka ‘National Florence Nightingale Award 2021’ na ka kti jong ka President ka ri India, ka Droepadi Murmu ha ka 7 tarik u Naiwieng ha Rashtrapati Bhawan ha Nongbah Delhi ka la long ruh kum kawei na ki jingaimynsiem ïa kiwei de ki para longkmie ne ki para samla ba kin don ïa kum kane ka thong ba kin thmu ban poi khnang ba kan long ka burom ïa ka lawei jong ki.
Kum ban shu kdew ka kong Victorealness Syiemlieh kadei ruh ka kyrtong ka seng congress ka ban sa iakhun ïa ka MLA Election ha u 2023 na ka Ranikor Constituency bad ka jingïoh pdiang jong ka ïa katei ka khusnam ka dei halor ka jinglah jong ka ban ai ïa ka jingshakri ïa ki briew ha ka koit ka khiah ne ha ka imlang sahlang.
Ka kong Victorelness Syiemlieh kaba dei ka nurse ba la shongthait na ka kam ba ka la bat kum ka Assistant Director jong ki nurse hapoh ka Directorate of Health Service (DHS), Shillong bad ka dei ruh ka longkmie kaba ju ïa kit ïa bha ha ka imlang sahlang bad kaba la long teng ka nongkitkam ka ha ki kama jong ka Balang.
Ha kane ka sngi nalor ka jingpynkup burom ka shnong, la ïoh ruh ban pynkup burom ïa ka kong Victorealness da ki seng bapher bapher kiba kynthup naduh ka RCCSA, VDP, RVWWO bad ka Village Organisation kiba la pynpaw ïa ka jingsngew burom bad sngewnguh bad ai ruh ka jingkitbok kitrwiang ïa kane ka longkmie.
Ha kane ka sngi pynkup burom la pynwai ïa ka jingïalang da ka jingrwai pynwai na u Kitborlang Nongrem, Myntri shnong Rangthong bad jingdwai pynwai na ka kong Ninety Milian Shangdiar.
Khliehriat, Naiwieng : Ka ophis jong ka District Agriculture Officer East Jaiñtia Hills District, ha ryngkat ka jingïatreilang bad ka KVK kumjuh ruh bad kiwei kiwei ki tnat, kum ka ATMA bad ka tnat Vetrrinary, dang shen mynta u bnai ka la pynlong ïa ka prokram ai jinghikai lane ka awareness ïa ki paidbah nongrep jong ka shnong Thuruk kaba hap hapoh ka Saipung C&RD Block, kane ka prokram ka long halor ka jingthmu ban pynurlong ïa ka jingbuh thong ka sorkar pdeng ban kyntiew ar shah ïa ka jingïoh jong ki nongrep kata kat haduh u snem 2030.
Haba kren sha ki paidbah, ka District Agriculture Officer, East Jaiñtia Hills District, ka kong M.
J.
Shylla, ka la pynshai halor ka jingthmu ka sorkar ban kyntiew ar shah ïa ka jingïoh ki paidbah nongrep haduh u snem 2030, kumta ka la ong ba ka long kaba donkam ban pynlong ïa ki prokram ai jingpynshai sha ki paidbah ba kin tip ïa ki rukum ban rep bad ri jing ri khnang ban kyntiew ïa ka jingïoh ha ka kamai kajih ka ban long ka jingioh nong ïa ki.
Ka DAO, ka kong Shylla, ka la ïathuh ruh ba ka tnat treikam jong ka KVK ka la shim ïa ka bynta ba ha khmat ha kaba ai jingpynshai sha ki nongrep bad pynshai ba ki donkam ban shim ïa ki lad ban rep ïa ki jait jingrep kiba mih kloi bad kiba pynmih shibun ha kaba ïadei bad ka kamai kajih, ka tnat ka la wanrah ruh ïa u doctor uba na ka tnat ri jingri ne Veterinarian Doctor kiba la ai jinghikai ïa ki paidbah kumno ban ri jingri, kumno ban ai injek vacine ïa ki jingri bad kumno ban pynkha roi kloi ïa ki jait jingri kum ki syiar, ki sniang, ha kajuh ka por ka la pynshlur bad ai jingumut ïa ki paidbah nongrep jong ka shnong Thuruk ba ki dei ban shim ruh ïa ka kam ri jingri khnang ba ka ïoh ka kot jong ki kan kiew kaba long ka jingmyntoi ïa ki ha ka kamai ka kajih.
Katei ka heh sorkar jong ka tnat ka rep ka riang, ka la kyntu ïa ki paidbah kiba la ïa poi sha kane ka awareness prokram ba kin sngewbha ban pynsaphriang lem sha kiwei pat ïa ki jingtip ba ki la ïohlum na kane ka prokram ai jinghikai ba ki la ioh ha kane ka sngi.
Na ka liang ka ophis jong ka District Agriculture Office kan nang ïai bteng ban pynlong ïa kum kane ka prokram ai jingpynshai sah kiwei kiwei ki shnong ruh bad pynshlur bad ai jingmut , ai jingpynshai bad ai jinghikai ïa ki paidbah ha ka kam rep bad ka kam ri jingri.
Khliehriat Naiwieng : U Electoral Registration Officer jong ka 5-Sutnga Saipung Constituency bad u Electoral Registration Officer jong ka 6- Khliehriat Constituencu, East Jaiñtia Hills District, ki la pyllait paidbah ïa ki kyrteng jong ki nongthep vote, ha kaba ïa ki dur jong ki electoral roll la pynbit pynbiang katkum ka Registration jong ka electoral roll jong u snem 1960.
Kumta la pyntip ba lada don ki polling station kiba kwah ban peit bad pynbeit ki lah ban wan ha ka ophis jong ki Electoral Registration Officer bad ong ruh ba ka jingpynbit pynbiang kan kut haduh ka 1 tarik u kyllalyngkot 2023.
Hapoh jong ka ktei ka 1 tarik u kyllalyngkot (Qualifing date) lada don mano mano kiba kwah ban pynbeit, lane lada don kano kano ka kwah ban pynrung kyrteng, lada don kano kano ka jingujor ha kaba ïadei bad ka jingthep kyrteng ki lah ban pyndap ha ka form 6, 6A, 7, 8 ha lane shwa ka 8 tarik u nohprah 2022, lane lah ruh ban wan mih sha ophis jong u Electoral Registration Officer jong ka 5 Sutnga Saipung (ST) Assembly Constituency bad jong ka 6-Khliehriat Constituency, lane ban kynduh ïa ki Booth Level Officers ha ki polling station, lane ki lah ban pyn poi ruh lyngba ki post office sha ophis jong ki Electoral Registration Officer ha lane shwa katei ka tarik.
Na ka bynta kito kiba la kynjoh pura ïa ka 18 snem kyrta ki lah ruh ban pynrung kyrteng noh ha ki electoral roll.
Nongpoh, Naiwieng 26 : Ban wan rah ïa ka khuid ka suba bad pynshlur ïa ki paidbah nongshong shnong ba kin sngewthuh ïa ka jingkordor ka jinglehkhuid leh suba, ka Dorbar Shnong Nongpoh mynta ka sngi ka la pynlong da ka jingpynkhuid shnong paidbah ha baroh ki dong jong ka Shnong Nongpoh.
Ïa kane ka jingpyn khuid shnong la wan ban plie paidbah da u MLA ka Nongpoh, u Bah Mayral Born Syiem kum u kongsan bad u MDC, u Bah Balajied Rani kum u symbut kongsan.
La sakhi lang ruh ha kane ka sngi da ka jingdon lang u Rangbah Shnong, u Bah Silverster Mynsong, ka Kong Marian Maring, u Bah Secretary Shnong Nongoh, u Bah Anthony Suchiang bad kynthup kiwei ki Rangbah bad ki paidbah nongshong shnong.
Kum ban pynkynmaw, ka Dorbar Shnong Nongpoh ka ju pynlong ïa ka jingpynkhuid shnong paidbah shisien shisnem man la u snem bad ka thong ka long ban wan rah ïa ka khuid ka suba ha baroh ki bynta bad ki dong jong ka Shnong Nongpoh hi baroh kawei.
Haba ai jingkren ha kane ka sngi, u MLA ka Nongpoh, u Bah Mayral Born Syiem, u la ai ka jingïaroh ïa ka Dorbar Shnong Nongpoh kaba la lah ban pynlong ïa kane ka jingpynkhuid shnong paidbah bad kane ka dei kawei na ka bynta ba kongsan tam ban hikai ïa ki paidbah halor ka khuid ka suba.
U la kyntu ruh ïa ki paidbah ba kim dei ba lehkhuid tang haba don kum kine ki jingpynkhuid shnong bad ka jinglehkhuid ka dei ban long man la sngi naduh ing haduh ha bar bad kum ki nongshong shnong ki dei ban don ka jingkitkhlieh ban pynlong ïa la ka shnong kaba khuid ba suba bad khamtam ka Nongpoh kaba dei ka Head Quarter ka District ka dei ban pyni sha kiwei ki shnong halor ka jingdonkam ban lehkhuid leh suba.
Hadien ka jingïalang plie ïa kane ka jingpynkhuid shnong, ki paidbah nongshong shnong ki la shim bynta shitrhem ban pynkhuid ha la ka jong ka dong bad baroh ki la shim bynta ban pynkhuid ïa ki jaka paidbah bad khamtam ka surok paidbah ha kaba mynta ka sngi ka Shnong Nongpoh ka la phong da ka dur jong ka jingkhuid jingsuba kaba ki paidbah ki ïa tylli ban pynkhuid ïa ki jaboh bad ki lynti ki synkien.
Lyngba jong kane ka sngi, u MLA u la sam ruh ïa ka Work Order kaba T.
3 lak bad ki solar system ba la aiti sha ka Shnong Nongpoh ba kang dang pynheh ïa ka Iing Dorbar Shnong bad ruh kitei ki Solar system ban sam sha man la ki dong na ka bynta ka jingshngaiñ ha ka por miet ka por ïong.
Nongpoh, Naiwieng 26 : Na ka daw ka jingmih ki huri hura hapoh ka jylla kaba la ktah ïa ka shongsuk shongsain ki paidbah, kaba dei hadien ka jingshah siat ïap ki 5 ngut ki paid Khasi ha Mukroh, West Jaintia Hills bad na kane ka jinghuri hura ka la ktah ruh ïa ka iew ka hat jong ki nongshong iew lah ban ong ym tang ha Ri Bhoi bad wat ha ka jylla hi baroh kawei.
Kiba bun ki nongshong shnong baduk ba kyrduh ki ju im jakpoh ban pyndap ïa ka ïing ka sem da kaba shong dukan ha ki surokbah bad naduh ba la mih kine ki huri hura bad khamtam ka jingshah khang ki nongleit nongwan na kiwei ki jylla kane ka la ktah ïa ki nongshong iew ba kim lah shuh ban die ïa ki jingdie ba ki die ha ki surokbah.
La sakhi ruh wat ka surokbah National Highway-6 ha Ri Bhoi, ka dei ka surok ba bun bah ki kali paidbah kiba ïaid ba ieng na kane ka surok, hynrei naduh ba mih ki huri hura na ka jingjia ha Mukroh la duna bha ki Kali ba nabar ba kim ioh laitluid shuh ban ïaid ban ieng lyngba kane ka surokbah.
Haba la ioh ban ïa kren bad katto katne ki nongshong dukan ki la pynpaw ka jingsngewkhia ba lada kane ka jinglong jingman kan dang bteng kan ktah shisha ïa ka kamai kajih jongki bad tang na kane ka jingjia ka jingdie ïa ki marbam mardih bad kumjuh ruh kiwei kiwei ki jingdie kum ki soh ki la hiar bha naba la duna ki briew kiba wan na shabar ka jylla.
Halor kane ka jinglong jingman kaba la ktah na katei ka jingjia ha Mukoh, ki nongshong dukan ki la kyrpad ïa ka sorkar Meghalaya ba ka dei ban shim khia ban ïa pynbeit noh mardor ban nym mih shuh ki kynrum ki kynram bad ha kajuh ka por ki pynrem jur ïa ki Pulit ka Assam kiba la leh ïa kane ka kam kaba la ktah ïa ka shongsuk shongsain ki paidbah ba ki dei ban shah pynshitom katkum ki kyndon ka aiñ.
Jowai, Naiwieng 26 : Ki kynhun sengbhalang kiba kynthup ïa ka JYF, HWW&DO, HANM, NHP, JSM, MPUF bad ki kiwei de mynta ka sngi 25 tarik kila pynlong ïa ka jingïaid rally naduh ka por 1 baje nohphai sngi na Lad Kiang Nangbah haduh Ïawmusiang bad pynlong ïa ka jingïalang ha stad Ummulong hajan ka Jowai Police Station.
Ki nongkren ha kane ka sngi kila kynthoh jur ïa ka sorkar jylla halor ka jingbym biang ka rukom treikam jong ka sorkar tad haduh ba la wanrah ïa ka jingduh noh ki 5 ngut ki mynsiem briew ha ka jingjia shah siat ïap ki paidbah Khas Pnar ha ka 22 tarik ha ka shnong Mukroh West Jaiñtia Hills District.
U President ka MPUF u Dapoiwan Laloo ula ong bunsien kum ki kynhun sengbhalang kila shah kdew kti ha kiba bun ki liang khamtam ha kum kine ki por jingïakhih, hynrei kum ki kynhun sengbhalang ki donkam ban mih shakhmat da ka lynti kaba jai jai na ka bynta dawa ïa ka hok haduh ban da ïoh ïa ka jingjop.
U samla K.
Niangbri na ka NHP ha ka jingkren ula kynthoh jur ïa ka jingshah pynïap dusmon ki pulit Assam ïa ki briew ba lui lui kiba dei ki para doh para snam jong ka jaitbynriew, halor kane ula pynsngew kum ki kynhun sengbhalang kim hun satia ïa kane ka jingleh dusmon ki pulit Assam bad ki Forest Guard jong ka.
Ha kane ka jingïalang la pynrem jur ïa kane ka jingshah siat pathar jong ki Khasi Pnar ha Mukroh, da kaba pynsngew ba kine ki wan jia na ka daw ka jingtlod bor palat jong ka sorkar Meghalaya namar wat ïa ki pulit la jong kim lah satia ban phah leit ïada ïa ki paidbah ha ki jaka khappud, la kynthoh ruh ba kane ka sorkar ba mynta kaba la shah synshar hapoh ka sorkar Assam.
Shillong, Naiwieng, 26: U President ka Hynñiewtrep Achik National Movement (HANM) u Bah Lamphrang Kharbani u la kyntu ïa ka Sorkar Meghalaya Democratic Alliance (MDA) ba ïalam da ka National Peoples Party (NPP) lada ka buh ïa ka Police Out Post ha ka shnong Mukroh ka dei ban thung ïa u Officer-in-Charge da u Pnar namarba u sngewthuh ïa ka jingeh jong ki paidbah.
“Ngi kwah ba ka Sorkar MDA lada buh ïa ki Police Out Post ha khappud sngewbha ynnai buh ïa u longheh (Officer-in-Charge) u bym dei na ka jaidbynriew Khasi-Pnar, ynnai buh da u Bihari, da u Nepali ne da u Garo.
Lada dei ha Mukroh buh da u nong Jaiñtia namarba u tip bha ïa ka ïap ka im jong ka jaidbynriew.
Lada dei ha Langpih buh da u briew uba na West Khasi Hills namarba u tip bha ïa ka jingeh jong ka jaidbynriew.
Lada buh ïa ki Bihari, ki Nepali, kin shong hangto tang ban shna pisa hynrei kim sngewthuh ïa ka dor jong ka khyndew ka shyiap, kim sngewthuh ïa ka dor jong u pud u sam ka jaidbynriew," la ong u Bah Kharbani haba kren ha ka jingïalang shwa ban thang ïa ki dur tyngshop jong u Myntri ka tnat Kam Pohing u Amit Shah, u Myntri Rangbah ka Assam u Himanta Biswa Sarma, u Myntri Rangbah ka Meghalaya u Conrad Kongkal Sangma hakhmat ka ingsah u Conrad Sangma ha Polo, Shillong ba la pynlong da ki san tylli ki sengbhalang kiba kynthup ïa ka HYC, ka HANM, ka JSM, CoRP bad ka EJNC.
“Lyngba ka Save Hynñiewtrep Mission ngi kren da kaba shai ïa ka Sorkar Meghalaya lada phim lah ban ïada ïa ka jaidbynriew, lada phim lah ban ïada ïa u pud u sam, ïa ka khyndew ka shyiap jong ka jylla Meghalaya, shu ai laisen suloi noh ïa ki dkhot kiba sah ha khappud," la ong u Bah Kharbani.
“Ngin ïada hi ïa la ri bad ka jaidbynriew.
Ai suloi ïa ngi katkum ka aiñ ba ki samla kiba la 18 snem shaneng kin ieng ïada hi noh ïa la ka khyndew ka shyiap," u la ong.
Hashwa kane, u la ong ba ka por ka la dei ba ka Jylla Meghalaya kam dei shuh ban dang ïasnoh lang bad ka Jylla Assam ha ka Joint Cadre namarba kane ka pynduhnong haduh katta katta ïa ka jylla Meghalaya.
“Ka Sorkar Meghalaya ka la dei ban dawa noh ïa la ka jong ka Cadre khnang ba ki Ophisar Indian Police Services (IPS) kin dei hi ki doh ki snam na ka jaidbynriew Hynñiewtrep," u la ong shuh shuh.
Shillong, Naiwieng 26: Ka jingmih ka huri hura ha nongbah Shillong bad ha ki bynta ka rilum Khasi na ka daw ka jingshah siat ïap ki san ngut ki nongshong shnong ka Mukroh kaba ka don ka jingpynlong jingïakhih da ki kynhun seng bhalang bapher bapher la ïohi ba ka la ktah ym shuh tang ïa ka leit ka wan, ka ïew ka hat hynrei la lah ruh ban ïohi wat ha ki jaka sei pisa ne ki ATM kaba la pynkordit hi khait ïa ki paidbah namar kim lah satia ban sei pisa.
Ha ka jingleit jurip u Mawphor ha kylleng ki bynta ka nongbah Shillong la sakhi ba jan baroh ki ATM kiba don kim shym la don pisa satïa bad kim treikam.
Kane ka jingbym treikam kine ki jaka sei pisa ka la pynkordit hi khait ïa ki paidbah kiba thmu ban sei pisa.
Uwei na ki samla uba la ïa kynduh u la ong ba kane ka jingthut kane ka kor sei pisa ka pynjynjar shibun ïa u khamtam namar ba donkam pisa ha hospital.
“Kum ngi ba donkam pisa kyrkieh lada jia kumne ngin jynjar shibun eh ban siew da ki GPay, PhonePe ruh ka internet kam long ban sei na ATM ruh ym lah la long kumba ka pisa ba ngi kynshew ha bank kam dei ka pisa jong ngi wat la ka dei ka jong ngi," u la ong.
Shuh shuh la ïohi ba ki don kiba thmu ban wan siew sha iew hynrei ki hap ban phai thylli namar kim don pisa ban leit siew leit tda.
“Ka pisa te ka jong ngi keiñ hynrei ynda la long kumne kam dei shuh phi ka jong ngi, namarkata kham suk kaba leh kum ka juk ba mynshuwa bahn buh beit ka pisa ha lade ym ban thep ha ki bank kumba kyntu ka sorkar," pynpaw iwei i long kmie.
Kat kum ka jingwad jingtip kane ka jingbym long ka ATM ka daw hi ka dei namar ha ka sngi Thohdieng ka don ka jingkhot pep trei ki san seng ban pyni ba kim ai jingïatreilang bad ka sorkar namar ka jingjia ha Mukroh, ha ka sngi Saitjaiñ ruh ka dei ka sngi shuti bad kumjuh ha ka sngi Balang jong kane ka taiew ruh ka dei ka sngi shuti Seng Kut Snem.
Shillong, Naiwieng 26: U Myntri khynnah ka Sorkar Pdeng uba peit ïa ki rit paid u John Bala u la ai jingïaroh ïa ki Balang kiba la noh synñiang sha u sup u thiar jong ka pule ka puthi bad ha ka liang ka koit ka khiah ha kane ka Jylla Meghaya.
Ha ka jingwan iuhkjat ha kane ka nongbah Shilong u John Barla u la leit ban ïakynduh ïa u Archbishop jong ka Jyllaniam Bah Shillong u Most Rev.
Victor Lyngdoh ha kaba la synran lang da u Vicar General u Rev.
Fr.
Richard M.
Majaw, ryngkat ki nongkitkam jong ka BJP Meghalaya State Unit ba kynthup ïa u State President u Bah Ernest Mawrie.
Ha kane ka jingïakynduh ha Archbishop’s House, Laitumkrah na ka liang jong u Most.
Rev.
Victor Lyngdoh ula pynpaw ïa ka jingsngewnguh ïa u Barla uba la wan jngoh bad u la khot sngew bha ban wan biang ha ki sngi leh kmen Khristmas ha nongbah Shillong.
U Barla u la wer ïa u Archbishop ban ai ka jingïatreilang bad ka Sorkar Pdeng na ka bynta ka roi ka par jong ka jylla Meghalaya bad ban wanrah ïa ka shongsuk shongsaiñ bad u la pynpaw ruh ka jingsngewnguh kaba khraw ïa ki Khristan kiba la noh syniang sha ka Ri India ha ka liang ka pule puhti bad ki jaka ai jingsumar.
Ha kane ka jingïakynduh, la pynkynmaw ba u Myntri Rangbahduh jong ka Ri India u Narendra Modi u la ïa kynduh ïa u Kpa Bakhuid u Pop Benedict XVI ha Rome bad la pynkynmaw ba u Barla ïalade ruh u dei uba wan na ka longing longsem Khristan.
Ha kaba ïadei bad ki jingud jingnam, na ka liang jong u Barla u la ong ba un sa ïaleh ban weng ïa ki jingeh ba la pynpaw da ki Nongïalam Niam bad u la kyntu ban ïatreilang bad ka Sorkar Pdeng na ka bynta ban kyntiew ïa ka roi ka par jong ka jylla Meghalaya ha kiba bun ki liang.
Shillong, Naiwieng 26 : U nongïalam ka Congress u bah Ronnie V Lyngdoh ha ka Sngi Thohdieng ula kynnoh ba kane ka sorkar MDA ka la pyndem ha ka sorkar Assam bad ki bor jongka.
U la ong, ka MDA ka dei ban lehraiñ ban ïatrei lang bad ka BJP kaba ïalam ïa kata ka North East Development Alliance (NEDA) namar ym don satia kata ka roi ka par na kata ka NEDA hynrei ka dei pynban ban shu pyndem ha ka sorkar Assam bad ki bor jongka.
U la kynnoh ba u myntri rangbah um nud ban pynrem ïa ka jingshah siat iap ki hynriew ngut ki mynsiem briew ha Mukroh, klet shwa ïa kata ka ban kem lei lei ïa ki pulit ka Assam kiba donkti ban siat iap ïakine ki mynsiem briew.
U la ong “ Kadei ka kamram jongka sorkar ban ïada ïa ki paid nongshong shnong.
Hato kane kam dei ka kamram jongka sorkar da kaba kan pynbun shuh shuh ïa ki Battalion jong ki pulit khnang ba yn lah ban pynkhlaiñ ïa ki bor pahara ha khappud.
Ka dei ka kamram jongka sorkar ban ïada ym dei da ki paidbah ban ïada da lade ïa lade lym kumta balei ban donkam ban don sorkar.
Lada ym don bun ki bor pulit kumta ka dei ka kamram jongka sorkar ban thung bun.
Phi don ka pisa ban pynlut da ki klur klur tyngka haki tamasa balei phim pynlut ïa katei ka pisa ban pynbun pulit ban ïada ïa ki paid nongshong shnong ka jylla" ong u bah Ronnie.
Halor ka jingkynnoh ba ki san ngut kiba la shah siat iap ki dei kiba khaïi dieng sawdong tuh, u la ong “ Lada ki dei kita ki nongkhaïi dieng tuh,hato ka don ka aiñ ba kita ki briew jongka aiñ kin shu siat iap pathar beit ïaki.
Hato ym don aiñ ban pynshitom ïa ki.
Hato kane ka mut lada phi dei u riew runar yn shu pyniap beit kum u mrad? Hato ym don aiñ ban tehlakam ha ka jylla Assam? kane ka jylla ka dei kaba khlem ki aiñ? Ki pulit kin shu siat iap beit kat ia kiba don? Kim dei kita ki nongkhaïi dieng tuh, namar ym pat pynshisha hynrei la shu kynnoh hynrei wat lada pynshisha ruh ki don ki kyndon aiñ ban pynshitom ïaki ym ban shu siat iap beit ïa ki" ong u bah Ronnie.
U la kynnoh ba ki pulit Assam ki dei kiba la bna nam ban siat iap beit ïaki briew ha kyrteng ka fake encounter bad hadien kata kat ïa kiba ki siat iap kin kynnoh beit bad ki dei ki nongkhaïi beaiñ.
Wat la ki dei kita ki nongkhaïi beaiñ ruh ka aiñ ka don ban pynshitom ïaki.
Shillong, Naiwieng 26: Ka North East India Fellowship of Charismatic Churches (NEIFCC) ka phah ïa u kyrwoh sngewlem sha ki paid nongshong shnong ka Mukroh hadien ba ka don ka jingduhei san ngut ki mynsiem briew ha ka ktang suloi ki pulit Assam ha ka 22 tarik mynta u bnai.
“Ngi pynremjur ïa kaei kaba la jia bad ngi phah ïa ka kyrwoh sngewlem sha kiba ha ïing hasem kiba duh la kiba ieid ba thoiñ bad ki nonshong shnong kiba duh la ki para shnong.
Ngi duwai ruh sha u Blei ba un syrpid syrpai ïa ka jingpang mynsiem jong ki bad ba ka shong suk shong saiñ kan wan noh ha ka jylla" ong ka kyrwoh na u Apostle R R Khongkrom.
Jowai, Naiwieng : Ki bor pynïaid District ka West Jaiñtia Hills ha ka jingpynmih khubor paidbah kila kyrpad ïa kino kino ki nongshong shnong la ki dei ki riew shimet ne ki kynhun ne ki Waheh Shnong kiba kwah ban ai sakhi halor ka jingjia shahsiat ïap ki 5 ngut kaba la jia ha ka 22 tarik mynta u bnai ha shnong Mukroh, ki lah ban wanmih sha ophis u Deputy Commissioner, West Jaiñtia Hills, Jowai.
Kiba don jingmut ki lah ban ïakynduh ïa u Additional District Magistrate ka West Jaiñtia Hills District u Shri.
P.
Kr Boro, MCS, ha ka kamra ba 120 (mala ba nyngkong) naduh ka 25.
11.
2022 haduh ka 01.
12.
2022 ha ka por ba long trei ophis.
Shillong, Naiwieng 26 : Ka North East Students Organization (NESO) ka la jied biang ïa u President barim ka KSU, u Bah Samuel B Jyrwa kum u Chairman jong ka ha ka General Council kaba long ha Khumulwng, Tripura naduh ka 24 haduh ka 26tarik Naiwieng.
Katei ka General Council ka la thung ruh ïa u Bah Daniel Khyriem, President barim ka KSU kum uwei na ki 6 ngut ki hynriewngut ki Coordinator.
Kiwei pat ki nongkitkam ba thymmai jong ka NESO na ka bynta ka samoi treikam jong u 2022-2025 ki kynthup ïa u Dr.
Samujjal Bhattacharjya kum u chief advisor, Upendra Debbarma bad Sinam Prakash Singh kum ki advisor, Dipanka Kr Nath bad Ricky Lalbiakmawia -vice chairmen, Mutsikhoyo Yhobo kum u secretary general, Manseng A.
Sangma bad Wangjam Sanatomba Meitei kum ki assistant secretary general, John Debbarma kum u finance secretary bad u Sanker Jyoti Baruah, Ejanthag Ngullie, Prikeshwar Moirangthem, Lalremruata Hlondo bad Bikash Debbarma kum ki coordinator.
Ha katei ka jingïalang ka NESO ka la shim ruh ïa ka rai ban ïakhun ïa ka jingrung kyrthlep ki mynder kaba dei ka mat kaba ma tam ïa ka jinglong tynrai ki jaidbynriew trai ri kane ka thain shatei lam-mihngi ka Ri nalor ka pule puthi, ka thungkam thungjam bad kiwei kiwei.
Shillong, Naiwieng 26 : Ka Nazareth Hospital Workers Union (NHWU) ka seng jong ki nogtrei nongbylla ka Nazareth Hospital, Shillong ki pynrem jur ïa ka jingleh shongshit khlieh jong ki riew shim kabu kiba rung jubor da ka jingthmu ban bom ban tied pynmynsaw ïa ki briew kiba lui lui hapoh Civil Hospital , Shillong bad ban pynthut ïa ka jingtreikam ki nongtrei ka hospital da kaba pynhuri hura hapoh katei ka hospital ha ka 25.
11.
2022.
Ka tyllong khubor jong u Mawphor ka ïathuh ba kitei ki riew tap khmat ïalade haba ki rung hapoh katei ka hospital ki da pyrta ruh “ Ha ri lajong katba mon" bad beh thong ïa u pulit, bad ktah kti ruh ïa ki pulit kynthei kat haduh ba kin da mynsaw.
Shuh shuh na ka liang ka NHWU ka ong “ Ngi dei ban kynmaw ba ki nongtrei ka hospital ki dei kiba nyngkong ki ban ngat ha ka kam lada don kino kino ki jingkulmar bad jinghuri hura kiba kum kine.
Ka jingpynhuri hura hapoh hospital ka long kaba ym lah ban pdiang satia bad ka seng hi ka pynrem jur ïa kane" ong ka kyrwoh na u bah Kenneth Swer President ka NHWU.
La ong shuh shuh “ Lada bandh ne curfew ki nongtrei hospital ki hap ban mih na la ki ïing ban ai ka jingshakri ïa ki paidbah baroh kiba donkam ïa ka jingsumar bad ka nuksa ka dei eh ha ka por ba don ka jingpang khlam COVID-19.
Te kumta ka NHWU ka kyrpad ïa baroh ki nongshong shnong ka jylla ba to ngin ïakhih da ka jingstad bad jingshemphang ym da ka jingshongshit.
Ngi donkam ban ïoh ïa ka jingdawa kaba hok ym da kaba pynmong pynmynsaw ïa ki para briew bad ki para nongshong shnong" pynkut ka kyrwoh.
Shillong, Naiwieng, 26: U Myntri Khynnah ka Sorkar Pdeng uba peit ïa ki rit paid ka Ri India u John Barla ha ka jingwan iuhkjat ha ka sngi Saitjaiñ ha nongbah Shillong u la leit jngoh ïa ka Dr H.
Gordon Robert Hospital kaba don ha Jaïaw, Shillong ha ryngkat ka jingsynran lang jong ki nongïalam ka BJP Meghalaya State Unit.
Ha kane ka jingleit iuhkjat ha Dr.
H Gordon Robert Hospital la synran lang ïa u Myntri ka Sorkar Pdeng da ki dkhot ka BJP, u Bah Michael Kharsyntiew u kyrtong ïakhun elekshon MLA na North Shillong Constituency, u General Secretary ka BJP Meghalaya u Bah Clarence Nongbet, u State Vice President Bah David Kharsati bad kiwei kiwei.
Ïa u Barla la pdiang burom da u Medical Superintendent u Dr.
Nongrum, u Rev.
Pastor SS Majaw uba long u Chairman jong ka komiti kaba peit ïa ka Hospital bad u ophisar ba peit ïa ka jingpynïaid ïa ka Hospital u Bah K.
W Marbaniang bad kiwei kiwei.
U Barla u la ai khublei kyrpang ïa ki nongtrei jong kane ka Hospital bad ai ruh ka jingïaroh ba ka la ai ka jingshakri sha ki paidbah mynta la shispah snem kynthih ha ka liang ka koit ka khiah ha kane ka thaiñ Shatei Lammihngi naduh ka por ba dang synshar ki Phareng tad haduh kine ki sngi.
U Bah Michael Kharsyntiew u la pynsngew ruh ha u John Barla ïa ka jingdonkam kiba bun jong kane ka Hospital bad mynta ka don ka jingpynkhreh ban shna shuh shuh ïa ka iing ban kham pynneh ïa ka jingsumar hapoh kane ka Hospital.
Kane ka iing kan kot ha ka jinglut kaba T.
53 klur bad la kyntu ïa u Barla ban peit lem ïa kane ka jingdon kam na ka bynta ka jingmyntoi jong ki paidbah ha kane ka jylla.
Ha kane ka sngi, ki bor pynïaid jong ka Hospital, ki la ai ha u Myntri ka Sorkar Pdeng ïa ki jingdro bad ki jingbatai kaba ïadei bad ka jingshna ïa kane ka ing thymmai ban ai jingsumar.
Shillong, Naiwieng 26 : U Myntri ka tnad C&RD Bah Hamlet Dohling ha ka 24tarik u la leit ban jngoh ïa arngut ki rangbah kiba la ngat ha ka jingmynsaw ha ka jingsiat pathar ki pulit Assam dang shen ha Mukroh kaba la poi haduh u pud ba 5 ngut ki paid Khasi-Pnar kin duhei ïa la ka jong ka jingim.
Ha kane ka jingai mynsiem u Bah Hamlet u la noh jingïarap ruh ïa kitei ki rangbah ryngkat ka jingkitbok ba kin ïoh noh kham kloi ïa ka jingkoit jingkhiah ha ka jaka ai jingsumar ha NEIGRIHMS, Shillong.
Na ka liang u Myntri u la pynpaw ruh ba katno ka jingkthang ka mynsiem ban ïohi ba ki nongshong shnong kin mynsaw bad duh ei ïa la ka jingim tang na ka jingthombor jong ki pulit Assam.
“Ngin buddien bad ïakhun ban pyntikna ban ïoh ïa ka jingbishar kaba hok," la bynrap shuh shuh u Myntri ba dei ruh u MLA jong ka Mylliem constituency.
Lah ban kdew hangne ba ki la don haduh hynriew ngut ki briew kiba la duhei ïa la ka jingim ha katei ka jingjia ha Mukroh ha ka 22tarik mynta u bnai ha kaba 5 ngut ki dei Khasi bad uwei pat u dei u forest guard na Assam.
Katei ka jingsiat pathar jong ki pulit Assam ka la pynlong ïa ka jylla baroh kawei la ka long naduh.
Shillong, Naiwieng 26: Ka Hynñiewtrep Integrated Territorial Organization (HITO) ka la sei da ka synduk metïap ha ka sngi Saitjaiñ ban pharshi ba ka synshar paidbah ka la ïap, ha ka jingïalang thang mobati kaba la pynlong ha ki phyllaw ka State Central Library kane ka jingïalang ka long ban pynpaw ïa ka jingsngewsih namar ka jingshah siat ïap ki san ngut ki Khasi ha ki pulit Assam kaba la jia ha ka 22 tarik mynta u bnai ha Mukroh ka la wanrah ruh da ka synduk metïap ban pyni ba ka synshar paidbah ka la ïap ha ka jylla.
Haba kren ha kane ka sngi u President ka HITO u Bah Donbok Dkhar u la ong ba kane ka jingwanrah synduk ka long ban pyni ba kane ka synduk metïap ka phalang ba ka synshar paidbah ka la shah pyniap ha kane ka sorkar.
U la ong ruh ba ka ka seng bad ki dkhot jong ka man ka sngi kaba ki mih sha madan ban ïakhun ïa ki mat ka jaidbynriew ki dkhot ka seng ki long kiba la khreh ban shah ïap bad ki synduk metïap ka la khreh lupa ruh namar ki la long kiba la khei1 dep ban aiti la ka jingim.
Shuh shuh u la ong ba ka jingjia ha Mukroh ym dei satia ban kynnoh sha ki pulit kiba pahara ha nongbah Shillong bad ïa ki magistrate namar ka jingshah siatïap jong ki para ri ha Mukroh ka dei namar ba ki heh pulit lada ki mon eh ban pynphai kuli ki tieng namar ka Cadre jong ki pulit ka dang dei lang bad jong ka Assam da kaba ai nuksa ïa uwei u heh pulit uba shah knieh ka suloi ha u heh pulit Assam.
“Ngi kynnoh ïa ki pulit bad ki Magistrate hynrei ha ka jingshisha dei namar ka sorkar hi kaba ym don mo ban ïada ïa ki paidbah ka jylla kiba shong ha ki jaka khappud," u la ong.
U la ong ruh ba ki Khasi kim dei ki nongshong shnong ka India hynrei tang ki nongthep vote namar lada dei ki nong India ki kam pynroi kim dei ban kyrduh namar haduh mynta ym don umbam umdih kaba biang, ym don lynti synkien kaba biang.
“Nga kwah ban kren da kaba shai ba ngim dei ki nong India kiba pura hynrei tang ki nongthep vote namar ki sorkar ki kynmaw ïa ngi tang ha kane ka por," u la ong.
Hadien ba ka seng ka la dep ba pynlong ïa ka jingïalang ka la pynlong ruh ka jingthang mombati.
La ïohi ruh ba ki riew paidbah ki la wan shim bynta ha kane ka sngi khamtam namar ba ka HITO ka kular ba ka jingïakhih jong ka ka long beit thik ban ïasnoh mynsiem bad ki nong Mukroh ym ban thaw jingkulmar namar lada mih ka huri hura u paidbah ruh un sa jynjar bad kumjuh ki khynnah skul ruh khamtam ha kane ka por ba ki khynnah ki don hapdeng ka eksamin ong uwei u riew rangbah ba ai ingkren ha kane ka sngi.
Ka seng ha shuwa ban pynlong ia kane ka jingthang mombati ka la leit ban aiti ruh ia ka dorkshas sha u Resident Commissioner ka Assam House ha Dhanketi ban dawa na ka sorkar Assam lyngba jong u ba ka shongsuk shongsaiñ ha ki khappud ka dei ban wan biang bad ba ka sorkar Assam ka dei ban khang kyrdep shuwa noh ïa ka Forest Beat House kaba don ha ki thaiñ Mukroh.
Shillong, Naiwieng, 26: Ki san tylli ki sengbhalang kiba kynthup ïa ka Hynñiewtrep Youth Council (HYC), ka East Jaiñtia National Council (EJNC), ka Jaiñtia Students Movement (JSM), ka Hynñiewtrep Achik National Movement (HANM) bad ka Confederation of Ri Bhoi People (CoRP) kiba don hapoh ka lama jong ka Save Hynñiewtrep Mission (SHM) ha ka sngi Saitjaiñ ki la byrngem ban pyrshah beit la ka long ha kano kano ka dur ruh lada jia ba ka Central Burea of Investigation (CBI) ka register case halor ka jingshah siat ïap ki san ngut ki nongshong shnong ka shnong Mukroh, West Jaiñtia Hills sha West Karbi Anglong District, Assam.
Kum ban shu pynkynmaw hangne, hynriew ngut ki briew, san ngut na ka shnong Mukroh bad uwei na ka Jylla Assam ki la duh ei ïa ka jingim ha ka jingsynreit kuli jong ki Pulit bad ki nongpaha khlaw ka Jylla Assam ha ka step 22 tarik mynta u bnai ha ka shnong Mukroh.
Dang shen u Myntri ka tnat Kam Pohing ka Ri u Amit Shah u la kular ban phah tohkit ha ka CBI halor kane ka jingjia hadie ka jingkyrpad jong ka Sorkar Meghalaya bad ka Sorkar Assam.
“Ka daw tynrai jong kane ka jingjia (shah siat ïap ki san ngut ha Mukroh) ka dei na ka jingïakajia pud.
Ka jingkylli ïa u Conrad Sangma ka long, lada ka CBI ka wan bad ka regjister ïa ka case ha West Karbi Anglong kan jia aiu ïa ka shnong Mukroh? La bakla lut nadong shadong.
Ka Save Hynñiewtrep Mission (SHM) ka kren da kaba shai, lada jia ïa kane ka case yn rejistar bad yn bishar ha West Karbi Anglong, daleilei ruh em ngin ym shah horkit hordang," ong u President ka HYC u Bah Robert June Kharjahrin haba kren ha ka jingïalang balyngkot shwa ba ki san tylli ki Sengbhalang kin wiang ding ïa ki dur tyngshop jong u Myntri ka tnat Kam Pohing u Amit Shah, u Myntri Rangbah ka Assam u Himanta Biswa Sarma bad u Myntr Rangbah ka Meghalaya u Conrad Sangma ha ka sngi Saitjaiñ.
“Ngin pynthikna ba ïa ka case dei ban regjister ha Meghalaya bad ban tian bishar ha West Jaiñtia Hills da ka CBI Court kaba dei ka District and Session Judge jong ka West Jaiñtia Hills hynrei lym kumta ngin duh wat ïa ka shnong Mukroh sha ka jylla Assam," u la ong.
“Ngi dawa mardor ïa ka Sorkar Meghalaya kumba ki la kular ban pynbeit noh ïa u pud u sam ha ka wat kaba ar ka dei ban pynbeit noh mynta kaba dang don ka por, namarba kan poi ka por ba lada kwah ban ïapynbeit noh ruh phim don bor shuh.
Ngin ai ka jingkyrshan bapura ban ïa pynbeit katkum ki hok ki sot bad katkum ki dulir bad ki Map.
U Waheh Shnong ka shnong Mukroh u biang lut ki kot ki sla bad ngi kwah ban ïohi ba ka snam jong ki san ngut ba ki la phlei kan ym sepei da leilei ruh em bad ka hok kan ieng sarong bad ka shnong Mukroh shi jingim kan ïaineh ha ka Jylla Meghalaya," la dawa u Bah Kharjahrin ha ka kyrteng ka Save Hynñiewtrep Mission (SHM).
U la ong ba ka jingjia ha ka shnong Mukroh kam dei shuh ka jingjia ha ka sien banyngkong bad ka la jia teng ha u snem 2002.
“Ka la don ka jingshah siat jong ki briew jong ngi ha kato ka thaiñ bad ha Langpih ha u snem 2010 bad la jan ha baroh kawei ka thaiñ khapppud kiba don hapdeng ka jingïakajia pud," u la ong shuh shuh.
“Ka jinglong jingman ha ki shnong khapppud ïa mynta ka long kaba sniew haduh katta katta.
Lada kim phah mynta ban ïada hynrei kin (Pulit) leit ynda la ïap bad shah pynmynsaw ki briew jong ngi, mano ban kitkhlieh," u la ong shuh shuh.
U la ong shuh shuh ba ka Sorkar Meghalaya ka dei ban pynthikna ba ki samla Khasi kiba trei bad kiba pule ha Assam kim dei satia ban shah pyndik.
“Lada jia eiei ngim banse ban ïaleh ka bniat namar ka bniat bad ka khmat namar ka khmat.
Kane kam dei ka thma hapdeng ki Khasi bad ki Assamese lane ki Khasi bad ki Karbi hynrei ka dei hapdeng ka Sorkar India, ka Sorkar Meghalaya bad ka Sorkar Assam," la ong shuh shuh u Bah Kharjahrin.
“Lada ki sengbhalang bad ki paidbah ka jylla Assam ki tam pud, ngi ruh ngim banse ban tam ïa u laiñ," u la maham bad bynrap, “kane ka jingjia ka dei ka ishu ïakajia pud bad ka Sorkar ka dei ban ïapynbeit noh mardor hynrei ym dei ban ïapynpoi sha ka jingïasngew pher jaitbynriew.
"U la ong ba ka Save Hynñiewtrep Mission ka phah ïa u kyrwoh uba shai sha ka Sorkar MDA bad sha ki 36 ngut ki MLA Khasi-Pnar ban ïa pynbeit noh ïa u pud u sam katba dang don ka por.
“Mynta ngi dang wan (pynlong jingïakhih) tang hakhmat ka iingsah u Myntri Rangbah hynrei lada bakla ngim banse ban leit pynlong ïa ka jingïakhih hakhmat ka ingsah jong ki 36 ngut ki MLA Khasi Pnar bad ban thang ïa ki tyngshop hakhmat ka ingsah jong ki lada kim shimkhia ban pynbeit ïa u pud u sam," la maham une u Nongïalam ka HYC.
“Phi lah ban pynap Pulit ha ki katto katne ki jaka, phi lah ban khang ïa ka internet, hynrei lada ka don ka jingkhih bitar buk ha baroh kawei ka Bri u Hynñiewtrep hato phin leh aiu? Sngewbha ynnai tynjuh palat ïa ka jingïaishah jong ki samla bad jong ngi ki sengbhalang.
Kan poi ka por ba lada ngim lah shuh ban tehlakam ïa ki samla bad wat ïa lade kata ka dei ka jingma kaba ap.
Ko Bah Prestone Tynsong, ïalam ma phi shakhmat ban pynthikna ba ka jingïapynbeit ïa u pud u sam ha ka wat kaba ar ka dei ban sdang noh bad ngi kyntu ïa ka Sorkar India ba ka dei ban tuklar mardor bad u Amit Shah u dei ban pynthikna ba ka jingïapynbeit pud ka dei ban jia noh shwa ka elekshon," la bynrap u Bah Kharjahrin.
U la ong ruh ba ki san ngut kiba la duhei ïa ka la jingim bad ki arngut kiba la mynsaw bad kiba don hapdeng ka jingshah sumar ha NEIGRIHMS Hospital ki dei ban ïoh ïa ka hok.
Shillong, Naiwieng 26 : Ka kynhun ki samla pule ka thain shatei lam mihngi jong ka Ri hapoh ka lama jong kaNorth East Students’ Organisation (NESO) ka la rai ban wad ki lad ki lynti ban ïa khun pyrshah ïa ka jingrung beaiñ ki mynder sha kane ka thain shatei lam mihngi jong ka ri.
Katei ka rai ba ka NESO ka shim kadei hadien ka jingïalang ba lai sngi kaba long ha ka Headquarter jong ka Khumulwng Tripura Tribal Areas Autonomous District Council (TTAADC) kaba long naduh ka 24 haduh ka 26tarik mynta u bnai ïa kaba la pynlong da ka Tripura Students’ Union (TSF).
Haba kren bad ki lad pathai kihubor hadien ka jingïalang, u Chairman ka NESO Bah Samuel B Jyrwa u la ong ba katei ka conference ka la shim ruh da kawei ka rai ba ka ishu rung kyrthlep ki mynder ka la don bad ka dang ïai dei hi ka jingma kaba khraw tam ïa ka tynrai bad ka jinglong kyrpang jong ki trai shnong trai muluk jong ka thaiñ shatei lam-mihngi ka Ri.
“Naba ka NESO bad ki kynhun ba donlang ki la shimkhia ïa kane ka bynta, kumta ngi la rai ba donkam kham bun ki sienjam ban shim kyrpang da ka NESO bad ruh da ki kynhun ba donlang ha ka.
Ngi la rai ruh ban wad ki lad ki lynti ban ïakhun ïa kane ka jingma bad ngin ïai bteng ruh ban shim ïa kane ka mat bad ki sorkar jylla bapher bapher lane wat bad ka sorkar pdeng ban ïakhun katkum ka jinglong jingman jong kato ka jylla," u la ong.
Utei u nongïalam ka kynhun u la ong ruh ba ka pule puthi mynta ha ka thaiñ shatei lam-mihngi jong ka Ri kadei beit tang ka pule puthi kaba long salonsar.
“Watla kum ka iing ka pdiang ïa ka jingdonkam jong ka pule puthi kaba long salonsar, hynrei ngi la rai pat ba kane ka rukom pule puthi donkam ruh ban pynrung noh da ki jait jingpule kiba lah ban kham suk ka ïohkam ïohjam da kaba wanrah ïa ki jaka pule ba ai jinghikai ban treikam (vocational institute).
Donkam ruh ba ka pule puthi kadei ban long katkum ka jaka ne ka jinglong tynrai la ka long ha ka kolshor, ka khana pateng, ka jaka bad kiwei kiwei," u la ong.
Ka NESO ka dawa ruh ban buh khambun ki jaka pule kiba kham biang ha baroh ki jylla kiba don ha ka thaiñ shatei lam-mihngi jong ka ri lane kita ki Technical bad Professtional Institute.
Haba ïadei pat bad ka jingïada ba kyrpang na kabynta ka Tripura, u Chairman ka NESO u la ong ruh ba kum ka kynhun da kawei ka sur ki la shim ruh ïa ka rai ban dawa ïa ka jingïada kaba kyrpang da ka Riti Synshar jong ka Ri hi na bynta ka Tripura.
“Ka NESO bad ki paidbah ka thaiñ shatei lam-mihngi jong ka Ri ki dei ban kyrshan lang ïa ki paidbah ka thaiñ shatei lam-mihngi jong ka Tripura ban ïada bad kyntiew ïa ka jinglong tynrai, ka kolshor bad ka hok jong ki haba ïadei bad ka jingdon ka spah mariang," u la bynrap shuh shuh.
Nalor kitei ki mat jingdawa ba kongsan, ka NESO ka la dawa ruh ban pyntreikam noh ïa ka Inner Line Permit ha baroh ki jylla kiba dang sah jong ka thaiñ shatei lam-mihngi jong ka Ri, nangta ban pynlong ïa ka NRC ha baroh ki jylla ba dang sah ka thain da kaba shim pat ïa u snem mait kyrteng katkum ka jinglong kyrpang jong kato ka jylla.
Ki la dawa ruh ba dei ban pyndam noh wat ïa ka ain ïakjakor ba la tip kum ka AFSPA.
“Ka jingpyrshah bad ka jingdawa ban pyndam noh ïa ka Citizenship Amendment Act (CAA) 2019, ka jingïada ba kyrpang bad ka jinglong hok ïa ki jaka ba don ka spah mariang, ban pynbna ïa ka jingshlei um bad twa khyndew ha ka thain shatei lam mihngi ha ka ri kum kawei na ki jingeh ha ka ri, ban pyndep noh ïa ka jingpynbeit pud hapdeng ki jylla bad ruh ka jingai jingithuh noh ïa ka Ktien Kok Borok, Ktien Khasi bad Ktien Garo ha ka Khyrnit kaba Phra jong ka Riti Synshar jong ka Ri," la bynrap shuh shuh u Bah Samuel Jyrwa.
Shillong, Naiwieng, 26: Ka jingpyrshang jong ki san tylli ki sengbhalang ban thang ïa ki dur tyngshop jong u Myntri ka tnat Kam Pohing u Amit Shah, u Myntri Rangbah ka Assam u Himanta Biswa Sarma, u Myntri Rangbah ka Meghalaya u Conrad Kongkal Sangma hakhmat ka ingsah jong u Myntri Rangbah ka Jylla u Conrad K.
Sangma ka la mih ka jingïaknieh bad ka jingpyni nia kaba jur bha bad ki bor Pulit kiba la ap pahara hakhmat ka khyrdop jong ka ingsah u Conrad Sangma ha Polo, Shillong ha ka sngi Saitjaiñ.
Ki san tylli ki sengbhalang kiba kynthup ïa ka Hynñiewtrep Youth Council (HYC), ka East Jaiñtia National Council (EJNC), ka Jaiñtia Students Movement (JSM), ka Hynñiewtrep Achik National Movement (HANM) bad ka Confederation of Ri Bhoi People (CoRP) kiba don hapoh ka lama jong ka Save Hynñiewtrep Mission (SHM) ki la thmu ban thang ïa ki dur tynshop ka long halor ka nongrim ban pynrem ïa ka jingsiat ïap jong ki Pulit Assam ïa ki san ngut ki nongshong shnong jong ka shnong Mukroh, West Jaiñtia Hills ha ka step 22 tarik mynta u bnai ha ka shnong Mukroh.
Ha ka jingïania kaba la neh kumba sawphew san minit, khatduh ki Magistrate bad ki Pulit ki la lah ban pynkohnguh ïa ki dkhot jong ki san tylli ki Sengbhalang ban thang ïa ki dur tynshop hapdeng ka surok mar pyrshah bad ka khyrdop jong ka Orchid Hotel, Shillong kaba jngai kumba shi pda maw na ka ingsah jong u Myntri Rangbah.
Katba ki dkhot jong ki sengbhalang ki dang ïalum ha kane ka jaka hadien ba la wai artat ka jingthang ïa ki dur tyngshop, ar tylli ki kali Gypsy jong ki Pulit kiba dap smam da ki Pulit phong jaiñ ïong kiba wan na ka surok na iew Polo ki la suh beit wut wut lyngba kane ka surok ba ki dkhot sengbhalang ki dang ïalum lymbung.
Kane ka jingpynher stet jong kine ki ar tylli ki kali Gypsy jong ki Pulit ka la pynbitar lem ïa ki dkhot jong ki sengbhalang ha kaba ki la pynkhih win shiphang ha kane ka jaka.
U Superintendent of Police (City) Bah Vivek Syiem bad u Magistrate ka East Khasi HIils u Bah FB Basan kiba don ha kane ka jaka ki la kular ban sa wad ïa kine ki ar tylli ki kali Gypsy ba la shong da ki Pulit kiba la pynbitar ïa ki dkhot sengbhalang.
La sakhi ruh lada ym dei ba ki dkhot jong ki sengbhalang ki kloi ban kynriah, kan jin da la don ka jingmynsaw ha kane ka jingpynher stet jong ki ar tylli ki kali Gypsy jong ki Pulit kiba la suh kum u khnam.
U President ka HYC u Bah Robert Kharjahrin haba kynthoh ïa ka jingbym ailad jong ki Pulit ban thang ïa ki dur tynshop hakhmat ka iingsah jong u Myntri Rangbah u la ong, “ka jingkhanglad jong ki Pulit ïa ngi ban thang ïa ki tynshop hakhmat ka ingsah u Conrad Sangma ka dei ka jingthombor ïa ka sur jong u paidbah.
Ha khappud ki briew jong ka Assam ki ïoh ban rung da ki phew kilomitar shapdeng shnong ban siat ïa ki briew hynrei ha ka riti synshar paidbah hakhmat jong ka iing u Myntri Rangbah ngim lah shuh wat tang ban pynlong ïa ka jingïakhih kaba jaijai.
Hato, ngi dang im ha ka riti synshar u paidbah?"U la kynthoh ruh ba ka jingkhang ïa ka Internet ka long ka jingkhanglad ïa ki khynnah skul kiba dang don hapdeng ka jingïakhun eksamin bad ka pynduhnong ruh wat ïa ki samla kiba kamai jakpoh na ka Internet kaba long kum ka jinglute noh ïa ka spah bad ïa ka lawei ba phyrnai jong ka jaidbynriew.
“Ka jingkhang ïa ka internet ka long ban pynduna ïa ka jingtlot jong ka NPP ha ka elekshon bad ym don daw shuh da kumwei pat," u la bynrap.
Haba kynthoh shuh shuh u ong, “lada ka jingkhang ïa ka Internet ka dei na ka bynta ban tehlakam ïa ka shongsuk shongsaiñ, balei ym phah ïa ki Pulit ban pahara sha khappud ha kum kane ka por.
"“Ka jingpynjari ïa ka Section 144 Cr.
PC ha baroh kawei ka sor Shillong ka dei tang ban ym shah ïano ïano ban pynlong ïa ki jingïakhih ka long namarba (ka NPP) ïoh ka rem kput.
Ko Conrad Sangma, sa katno bnai phin dang sah ha ka iing paidbah?"la kynthoh u Bah Kharjahrin.
“Lada ka Sorkar kam lah ban kem bad ban tian bishar ïa kito ki Pulit bad ïa ki nongpahara khlaw ka Sorkar Assam ha shwa ka elekshon ka pynpaw ba u Conrad Sangma u donkti lang bad ka Sorkar Assam ban bthat jubor ïa ka mynsiem jong ki san ngut ki paradoh parasnam," la ong u Bah Kharjahrin.
“Ki bahaiing jong kito ki san ngut kiba la khladnoh ki la kren da kaba shai ba ka 5 lak kam don dor eiei ruh em," u la ong.
“Ngi la kren shai ha Mukroh ïa u Conrad Sangma lada u bat ïa ka kular ba ka jingïapynbeit pud ha ka wat kaba ar kan jia long tang hapoh 45 sngi kan ym wan jia kum kato ka jingjia ha Mukroh.
Hynrei namarba ki darapjot ïa ki jingbakla jong ki ha ka jingïapynbeit pud ha ka wat banyngkong, ka thok ka shukor ka paw penryngkew noh," u la kynthoh.
Haba kynthoh ba ka Sorkar Jylla kam shym la suidñiew ïa ki jingdawa jong ki paidbah ka shnong Mukroh, u la ong, “ki la dawa kam pynroi ruh kim ïoh, ki dawa jingïada ruh kim ïoh, ki dawa skhim ruh kim ïoh, dawa kano kano ruh kim ju ïoh.
Ka Sorkar Meghalaya ka la ieh ïa ki shnong khappud sha kyndong," ula bynrap.
“Ka ladei ka jingbakla jong ngi baroh shikatta ba ngi buh shi buh ha ka khet ïa ki paralok jong ngi kiba la die ym tang ïa ka khyndew hynrei wat ïa ka ïohkam ïohjam," u la kynthoh.
Shillong, Naiwieng 27 : Ka Meghalaya Cricket Association ka la pynbna ïa ka kyrteng ki 14 ngut ki nongïalehkai jong ka kynhun U-16 (Boys) kiban ïakhun ïa ka Vijay Merchant Trophy ba pynïaid da ka BCCI.
Ka Meghalaya kan mih madan nyngkong ha ka 1 tarik u Nohprah ha Vadodara, Gujarat.
Ka jingïalehkai ba nyngkong na ki san sien, ha kaba man kawei ka jingïalehkai kan neh kumba lai sngi kan long pyrshah ïa ka Bihar.
Ïa ka jingkilan met pynkhreh na bynta katei ka tournament la pynlong ha nongbah Shillong bad ka kynhun ka la ïoh ki jingkitbok kitrwiang da ka MCA ha ka jingdonlang u Naba Bhattacharjee uba dei u President, u Honorary Secretary Bah Gideon Kharkongor, Honorary Treasurer Dhrubajyoti Thakuria bad kiwei kiwei.
Ki rangïalehkai ka Meghalaya ki kynthup u Justin Fancon, Benedict Jones Makdoh, Da U La Biang Shangpliang (V-C), Gaurav Jyoti Thakuria, Jarrett M Wanniang, Agatchu Chetia K Marak, Namewanki Pakyntein, Kishlay Vishlux (C), Heiyoomiki Ryngkhlem, Aristo Marak, Aashish Kumar Lohar, Rudra Singh Rathore, Angkit Tamang, Bishes Chettri, Trinayan Dutta.
Ki support staff, Sengam G Momin (head coach), Marty Mustafa (assistant coach), Anderson Lyngdoh Mawphlang (physio), Skhembor Khongbtep (trainer), Indra Singh Syiemlieh (manager).
Shillong, Naiwieng 27 : Ka Pondicherry ka la khur jingjop da kaba pynliem da hynñiew wicket ïa ka Meghalaya ha ka lympung ïalehkai U-25 Men State A Trophy ha ka jingïalehkai hynne ka sngi U Blei ha Chandigarh.
Ka Meghalaya kaba tied nyngkong hadien ba ka khlem jop ha ka jingkynting pisa bad ka la lah ban kamai ron hapdeng u Arien Bonchang Sangma bad u Ibitlang Thabah kiba tied sdang ki kamai 18 bad 15 ron da kaba kamai ron lang da 35 ron.
Pynban watla ka 21 ron ba kamai da u Manish Sharma ka la pynhiar ka jingkamai ron ha kaba ka Meghalaya ka la shah pynhap lut baroh ki wicket da kaba kamai tang 86 ron ha ki 41.
5 over.
Ka Pondicherry haba beh ïa katei ka ron ka khlem da pynslem ha kaba ka la pyndep ïa katei ka thong tang ha ki 11.
4 over, watla ka la duh ïa ki lai wicket ha katei ka jingkamai ron, kata u Lokesh Turaha u ïoh 2 wicket ai kamai 16 ron bad u Badonnam John Mylliemngap u ïoh 1 wicket ai kamai 14 ron.
Ka Meghalaya kan ïakhun pat bad ka Karnatakma ha ka sngi ba ar.
Mawkyrwat, Naiwieng 27 : Ka Auro Sports Club ka la long kawei na ki kynhun lahduh hadien ba ka la pynliem noh da 2 – 1 kol pyrshah ïa ka Nongbah Rangblang Sports Club ha ka lympung ïalehkai kynjatbol kaba la tip kum ka 1st Rowell Lyngdoh Memorial Football Tournament 2022 kaba la pynïaid da ka All Meghalaya Trinamool Congress Party jong ka Mawkyrwat Block hapoh Madan jong ka St.
Mary’s Mini Studium Rangblang, South West Khasi Hills District.
Kane ka lympung ïalehkai kynjatbol ka long kum shibynta ban kynmaw burom ïa u bah Rowell Lyngdoh (bam kwai ha dwar U Blei) uba la noh synñiang shibun ïa ka South West Khasi Hills District bad ïa ka jylla Meghalaya baroh kawei.
Nalor ka jingïalehkai kynjatbol, na ka liang ki nongpynïaid ki la ïoh ruh ban pynïalehkai paralok ïa ki ar ki jingïalehkai kata ka basketball ha kaba ka Rangblang Area ka la jop da 27 la 13 set pyrshah ïa ka MCSEPAC Mawkyrwat Block, katba ha ka jingïakop tan tyllai (Tug of War) pat ka Rangblang Area ka la jop da 2 – 0 point ïa ka MCSEPAC Mawkyrwat Block bad kine ki dei ha ka jingïalehkai jong ki kynthei.
Ha kaba kut jong ka jingïalehkai la ïoh ruh ban sam ïa ki khusnam sha baroh ki kynhun kiba la poi sha ka thong jong ka jingjop bad kumjuh ruh sha ka kynhun kaba la wan ba ar bad kumjuh ruh ïa ki khusnam shimet.
Kiba ïadonlang ha kane ka sngi ki long naduh u bah Sounder Strong Cajee, kyrtong jong ka TMC Mawkyrwat Constituency, u bah Diverland Lyngdoh, u Brother Pascal Dkhar, Parish Priest jong ka Rangblang Parish, u Rangbah Shnong ka Rangblang Sohsynñiang lem bad kiwei de ki ‘riew rangbah jong ka dong ka thaiñ.
Shillong, Naiwieng 27 : Ka Karnataka ka dang lamkhmat ïa ka Meghalaya ha ka jingkamai ron ha ka jingïalehkai kaba la ïaid ar sngi jong ka lympung ïalehkai U-19 CoochBehar Trophy ha ka jingïalehkai ha madan ïalehkai kriket ka MCA ha Polo, Shillong.
Hynne ka sngi U Blei, ka Karnataka ka lah ban ïalehkai bha ha ka jingkamai ron bad duh lut baroh ki wicket.
Haba bteng biang ïa ka 130/1 ban beh ïa ka thong jong ka Meghalaya kaba tied nyngkong bad kamai 157 ron duh lut baroh ki wicket, ka Karnataka ka la lah ban teh lakam na ki bol ba la kawang da ka Meghalaya bad kynjoh sha ka jingkamai 551, ha kaba u Vijayaraj u la kamai haduh 250 ron bad neh wicket haduh kaba kut.
Hadien ka jingkamai ba 100 ron, ïa ki arngut ki rangtied bol ka Karnataka kiba kama ron lang la ïoh ban pynhap wicket da u Sachin Kumar ba kynthup ka wicket u Swaroop S Hipparagi uba kamai 99 ron lyngba ka lbw bad ka wicket u Prakar Chaturvedi ba la ïoh kem da u Bosrang R Marak uba kamai 47 ron.
Ki rangkawang bol ka Meghalaya ki la thaw ki buit ki lynti ban ïoh pynhap wicket hynrei ka Karnataka lyngba ki arngut ki la lah ban bteng kamai ron.
Kitei ki arngut ki kynthup u Vijayaraj bad u Dhruv Prabhakar (72 not out), kiba la buh ka jingkamai ba 215 ron.
U Vijayaraj udei u rangtied uba la neh skhem marwei da kaba kamai 250 ron da kaba khyrwit 39 tylli ki four bad lai tylli ki six na ki 255 bol.
Ka Karnataka ha ak inning kaba nyngkong ka la lah ban lamkhmat da 394 ron katba ka Meghalaya ka la tied ïa ki khyndai over bad kamai 12/1.
U Mrityunjay Bharali, u kamai 8 ron (not out) ha ka jingkamai ron bad u Avinash Rai uba ïoh 4 ron.
U Jeremiah Lyngdoh Kynshi uba la mih madan u khlem pat kamai ron ha ki 10 bol haduh kaba kut jong ka jingïalehkai hynne ka sngi.
Ka jingïalehkai ka neh sa ar sngi, ka Meghalaya ka duna sa 382 ron na ka Karnataka.
Ym lah ban beiñ tang ïa ka Sorkar da kaba kynnoh ba kadei maka kaba wanrah ïa ki jingeh baroh bad kaba kam sym la lah ban pynduh ïa ki hynrei la shem ba ki paidbah ruh ki long kiwei kiba wanrah ïa ki jingeh kiba la long ki mawjynthud bad pynkharoi shuh.
Ka Jylla jong ngi kumba baroh ki ju ong ba ka long kawei na ki Jylla ba shongsuk shongsaiñ hapoh ka ri.
Pynban mynta ka la kylla long kawei na ki ktem kam sniew ba har rukom.
Ka jingeh ki mynder poi ei kiba la sdang ban pynkhihwin ïa ka shnong ka thaw, ka jingbym lah ban khang ïa ka jingwan ki mynder ka long kawei na ki jingeh kaba ktah ym tang shimet hynrei ïa baroh khamtam lem ïa ka lawei pateng kiba dang wan.
Kumba baroh ki ju ong ba kane ka ri ka long kaba tip briew tip Blei bad ki paidbah jong ka ki long kiba don ka mynsiem tiplem para briew, kumta da ka jingjynsur mynsiem bad tiplem para briew mynta ka kynti ka la wanrah shibun k jingeh ba har rukom khlem pyrkhat aiu kan jied ïa ka lawei bad ki pateng kiba dang wan.
Ka jingkharoi jong ki mynder hangne hapoh ka jylla kaba la tei ne sei ïa ki jingeh baroh ïa kane ka jingbakla jong baroh kiba la ai jaka sngewlem ïa ki mynder ban shong ban sah hangne.
Ym tang katta ngi lah ruh ban kynnoh ïa u paidbah namar haduh mynta kato ka jingsngewlem bad jingjynsur mynsiem jong ki kam pat duh satia watla ki la ïohi ïa ki jingeh kiba wanlam lyngba kane.
Ka jingwan kyrthep jong ki mynder mynta ka juk ka la wanrah shibun ki jingsniew kiba pynthohbria ïa ka jinglong sngur bad lui lui jong ki briew ka jylla khamtam ki samla.
Ka jingkyllei ki kam sniew bad ki jingdih pynbuaid ba har rukom kaba ki samla kane ka juk mynta ki la ngop ka long baroh na ka jingwanrah nuksa ki mynder.
Hato ïa kane ngin beiñ ïano? Ym dei ba ailad ki paidbah ka jaitbynriew ïa ki mynder nyngkong eh.
Mynta ka jaidbynriew Hynñiewtrep Hynñiewskum ka don hapdeng ka jingma kaba ap sha lyndet ka jingkhang khlem da pyrkhat arsien khlem pep kan jia ba ka bri u Hynñiewtrep kan shah klun tylli na u mynder shi sngi.
Haba ïaphai ha baroh ki liang ha kaba ïadei bad ka imlang ka sahlang ka Jaidynriew jong ngi ka la shah iuhroit ha kiba bun ki liang ha ki mynder la kadei ha ka khaïi ka pateng, ka ïew ka hat ne ka longïing longsem.
Ha kaba ïadei bad ka khaïi ka pateng la kadei ha sor ha ki thaiñ nongkyndon ne khappud jong ka jylla ki mynder ki la iuhroit lut ïa baroh ka jingdon jingem jong ki trai muluk trai khyndew bad pynpulom ruh ïa ka ïew ka hat kumjuh ïa ka ïoh ka kot jong ki briew ka jylla.
Bunsien haba ïanujor ïa ka die ka thied na ka khaïi ka pateng, ka jingdie ïa ki mar jong ki mynder hangne ha ngi ka long kaba ïaid ïew bha ban ïa ki mar jong ki trai muluk kaba ktah ruh shibun ïa ka jingïoh nong jong ki.
Kumta ngi dei ban husiar badban ym ailad ïa ki mynder ban sdang ïa ka khaïi ka pateng jong ki khnang ba kan kyntiew ïa ka ïoh ka kot jong ki briew ka jylla hi baroh kawei.
Kum ban shu ong noh bun na ki dukan ruh la shong lut da ki myndeer kiba la pynïar ïa ka khaïi ka pateng jong ki hynrei jong ngi ki la shu long mynder ha la ka jong ka ri, bad dei hangne ba ngi ïohi ba ïano ngin kynnoh hto kam dei ka jingjynsur mynsiem palat jong ngi ha ki por katba ki dang rit paid.
Don napdeng ki paidbah, katba ki seng bhalang hangne ki ïakhih ban kyndang ïa ki mynder kiba khaïi be aiñ khlem ka trading license ïa ki mar ki mata hapoh ïew poh hat ki paidbah ki beiñ bad pynrem ïa ka jingleh jong ki, tang namar ba ki ïoh pisa ki kam kynti ïa ki dukan kiba dei jong ki mynder ban lait na ka jingshah pakhang dei jingdie ki mynder.
Dei kane kaba la wanrah bad tei shuh shuh ïa ka jingeh kiba long ki maw jynthut ïa ki seng bhalang ban trei ïa ka kam kaba wanrah ïa ka jingmyntoi bad ka bha ka miat jong ka Jaidbynriew.
Nongstoiñ, Naiwieng, 27: Ki paidbah kiba shong ba sah ha ki bynta khappud bad ka jylla Assam, ki la mad shisha ïa ka jingeh ba khraw ha ka kit ka bah, ka pang ka shitom bad ha ka ïaid ka ieng namar ka jingbym don ki surok kali ba bha ban leit sha ki shnong ki thaw jong ki.
Ïa kane la pynpaw da ki nongsynshar shnong ka thaiñ Mawïamsyiem kiba hap hapoh ka Hima Nongmynsaw, kata ba kynthup ïa ki shnong ba don ha ka thaiñ Mawïamsyiem bad kiwei.
Ki la ïathuh ba bun ki mar rep kiba ki la pynmih na ki lyngkha ki risa ki la shu pyut ei noh, namar ba kim lah shuh ban kit da ka met bad pynpoi ïa ki sha ki iew ki hat bad kane ka la wanrah ïa ka jingduh nong ba khraw ïa ki nongrep.
U bah Patstar Nongshlong, sordar ka shnong Mawïamsyiem u la pynpaw ïa ka jingsngew bynñiaw, namar ba ka sorkar Meghalaya ka la iehnoh khunswet ïa ki paidbah kiba don ha kitei ki bynta khappud.
U la ïathuh ba kumba long mynta ki don palat 10 tylli ki shnong kiba don ha ka thaiñ Mawïamsyiem, ki bym shym pat la ïoh pdiang satia wat tang khyndiat ruh ka jingïarap na ka sorkar jylla.
U la ong ruh ba hapoh ka shnong Mawïamsyiem, ka sorkar kam pat pyllait wat tang ïa ka khanasumari kaba la dep ban lum naduh kham mynshwa.
Kane ka la ktah bad pynduhnong shisha ïa ka shnong ka thaw, namar haduh mynta kim pat shym la ïoh pdiang wat tang u khaw rashon ne kiwei kiwei ki lad jingïarap na ka sorkar.
U la ong ba katei ka thaiñ kam ïoh wat ïa ki scheme kyrpang ïa kiba duk na ka sorkar India kum ka MGNREGA, PMAY, PMGSY, bad kiwei kiwei ki kam pynroi ka ba la pynlong ïa ka thaiñ ban shong sah ha ka jingdum.
Namarkata u la buh jingkylli ïa ka sorkar ba shaei ka buh ïa kita ki scheme border Road, ki scheme PMGSY bad kiwei kiwei kiba dei hok ban pynïoh sha ki jaka nongkyndong bad jaka khappud.
U la ong ba kane ka pyni ba ka sorkar jylla kumjuh ruh ki nongmihkhmat kim kheiñ briew bad kim don jingkitkhlieh ïa ki briew kiba don ha kitei ki bynta khappud.
U la ïathuh ba na ka liang jong ka jylla Assam ka la pyrshang katba lah ban theh ïa ki lad jingïarap wat sha kito ki jaka ba dang hap ha u pud jong ka jylla Meghalaya bad ki la don ki nongshong shnong kiba la kham sngew jan ïa ka Assam, namar ka kham leh bha hynrei haba phai pat sha ka jylla Meghalaya ka la shu pynbam tang da u dew ryngkhiang ïa u paidbah.
Namarkata, u la kyntu jur ïa ka sorkar bad kumjuh ïa ki nongmihkhmat ba kin shimkhia ban peit lem ïa ka khia ka shon ki paidbah kiba don ha kitei ki bynta khappud, khnang ba kin ïoh ban im lem kumba long kiwei pat.
Shuh shuh, u la pynpaw ruh ba kum ki nongsynshar shnong jong ka thaiñ, ki dawa ïa ka sorkar khamtam ïa ki nongmihkhmat ba kan pynïoh noh ïa ka surok ban pynïasoh naduh Noapara-Mawïamsyiem-Umthli shaduh Kyrshai, khnang ba ki phew tylli ki shnong kiba don ha katei ka don ka thaiñ, kin ïoh noh ïa kaei kaba ki la angnud baroh shikatta na ka bynta ban kham pynsuk ïa ka kit ka bah bad ïa ka ïaid ka ieng.
Nongstoiñ, Naiwieng, 27: Ka jinglong jingman jong ka surok Maweit ha kine ki sngi ka la sniew palat, kat haduh ba ki kali rit kiba ïaid bad ba ju kit ïa ki paidbah lyngba kane ka surok ki la shem shitom shibun.
Halor kane ka bynta na ka liang ki nongïalam ka FKJGP Maweit Circle, ha ka sngi palei ki la leit ban buh jingthoh hakhmat ka tnad jong ka PWD ban maramot (repair) ïa kane ka surok.
Namar katkum ka jinglap jong ka seng kane ka surok bna nam, ka la jot bad la sniew haduh katta katta.
Kumba long mynta ka la buh jingeh haduh katta katta ïa ka leit ka wan jong ki paidbah ka thaiñ Maweit baroh kawei, khamtam eh kiba pang ba shitom ha kaba katno ka long kaba I sangsot ba kin mad ha kum kane ka por.
Kumta ka seng ka da kyntu jur ïa u EE PWD ban ïarap katba lah na ka bynta ka bha ka miat jong ki paidbah ka thaiñ.
Ïa kane ka surok ym don ba peit ba khmih shuh kat haduh mynta lait noh ki muster roll, hynrei naka daw jong ka jingsniew kaba la palat pud jong ka surok na ka liang ki muster roll ruh kim lah shuh ban pynbha.
Kumta ka Seng ka la kyrpad ïa u EE ban phai khmat lem ïa ka dong ka thaiñ Maweit.
“Hooid wat la ngi la bna paidbah ba kala don ka jingthmu ban shna pynbha noh ïa ka surok Nongstoiñ Maweit.
Hynrei ngim tip pat haduh lano lah ban sdang, te khnang ban lait na ka jingeh jingjynjar jong ki paidbah, ngi kyntu ïa u EE ban phah maramot malu mala, khnang ba ka ïaid ka ieng kan long kaba kham suk bad ban wanrah ïa ka jing myntoi ïa ki paidbah ka thaiñ", ong ka kyrwoh na u Bah Anthony Umiong President FKJGP Maweit Circle bad Bah Endry Ryntong General Secretary Maweit Circle.
Nongstoiñ, Naiwieng 27: Ïa ka Tynghor Secondary School la plie ha ka 3 tarik Kyllalyngkot 2014 bad ka dei kawei na ki shlem ban saiñ dur ïa ka jingnang jingstad na ka bynta ki khun ki kti jong ki paidbah jong ki 19 tylli ki shnong kiba don ha katei ka thaiñ.
Kumta na ka liang ki paidbah nongshong shnong, kiba angnud ban kyntiew ïa ka pule puthi, ki kyntu sha ki bor ba dei peit ïa ka tnad pule puthi jong ka sorkar, ba kan phai khmat bad theh ki jingïarap.
Kum ban shu pynkyn-maw ba Tynghor kaba dei kawei na ki shnong kiba la rim tam ha ka thaiñ Muliang bad ka dei ruh ka Headquarter jong ka Hima Jyrngam Sirdarship.
Hynrei ka dei pat ka shnong ka bym pat don ïa ki surok kiba biang bad wat ka umbam umdih ruh kam pat da poi thikna haduh ki sngi.
U Bah K.
P.
Pangniang nongmihkhmat barim ka Rambrai Jyrngam Consti-tuency u ba dei ruh na katei ka shnong, haba ïakren bad u nongthoh khubor u la ïathuh ba ha katei ka shnong la don ka Upper Primary School kaba la seng naduh lai phew snem mynshuwa.
Hynrei kaba shu sah ha juh khlem lah ban kiew lano lano.
Kumta katkum ka jingïaid ka por, ki Nongshong shnong bad ki Nongpynïaid jong katei ka skul ki la sngew dei ban don noh sa ka Secondary School na ka bynta ban pynsuk ïai ki khun ki kti ban leit pule bad ban ïabeh ïa ka jingnang jingstad katkum ka juk.
U la ong ba dei halor katei ka nongrim, ba ki riew rangbah ban ki paidbah jong katei ka thaim ki la kheiñ duh bad rai kut ban plie ïa ka Secondary School, na ka bynta ban kyntiew shuh shuh ïa ka pule puthi ha ka thaiñ, watla kin don shibun ki jingeh ba kin ïa kynduh ha katei ka jingpyrshang jong ki.
U Bah Pangniang ha ryngkat bad ki riew rangbah jong ka thaiñ, ki la pynpaw ka jingangnud ban kner ki lad jingiarap na ka bynta kane ka skul ba la rim bha.
U la kyntu ïa ka sorkar ba kan phai khmat lem sha katei ka Secondary School, na ka bynta ka jingmyntoi jong ki khun ki kti jong ki nongshong shnong ha katei ka thaiñ baroh kawei.
Mawkyrwat, ‘Naiwieng, 27: Ka United Democratic Party (UDP) jong ka Ranikor Circle katba nang mih ki sngi ka la nang khlaiñ bad i don jingkyrmen ban jop biang ha kaba ha ka ka sngi saitjaiñ jong ka taïew ki la ïoh ban pdiang sngewbha sa shisien ïa ki nongkyrshan ba dang wan rung thymmai sha ka UDP ha ka jingïalang ba la pynlong ha Shnong Rangthong – Mawthynrew, South West Khasi Hills District.
Kiba la leit ban pynïasoh sha ka UDP ki long na ki nongkyrshan jong ka National People’s Party (NPP) bad na ka Indian National Congress (INC) ha kaba u bah Pius Marweiñ ryngkat u bah G.
G.
Bung Snaitang ki la ïoh ban pdiang sngewbha ïa ki da kaba ki la pyndeng ïa ka mawphlor khnang ba kin long ki nongkyrshan ba pura jong ka UDP hapoh jong ka Ranikor Constituency.
U MLA/MDC jong ka Ranikor Constituency, bah Pius Marweiñ haba kren ha jingïa;lang ba la pynlong ha shnong Rangthong-Mawthynrew u la kren shai ba kum ka party hi ka don don hi ka jingkyrmen ban jop biang ha kane ka MLA Election 2023 namar kane ka sakhi ba ka jingwan pynïasoh jong ki nongkyrshan na kiwei pat ki party ka la nang ai mynsiem shuh shuh ïa u bad kumjuh ruh ïa ki nongkyrshan kiba rim.
U la ong ruh ba haba phai ha ki paidbah lei lei, kim don daw ei ei shuh ban ong ba ha kane ka kynti ba mynta kim don kita ki lad pynroi hadien ba u bah Pius u la shim kum u nongmihkhmat namar kumba ka paw ba baroh ki skhim kiba dei jong ki paidbah u la dep ban ai bad shibun bah ki kam pynroi u la leh hapoh ka konstitwensi ban ïa nujor ha ki 20 snem kiba la dep ha ka por ba Martin M.
Danggo u la bat kum u nongmihkhmat bad watla u la bat ruh kum u myntri ha ka sorkar Jylla pynban u ju sam skhim tang ynda la jan ka elekshon ha kaba kane ka paw shai ba ka rukom treikam ka tlot.
Ha kane sngi u la kren ruh khyndiat ha kaba ïa dei bad ka MLA Election jong u snem 2023 ba kum ka party hi ka dang sngewskhem namar shibun ki paidbah na kawei pat ki party la ju ïoh ban pdiang sngewbha sha kane ka party UDP.
“Ka jingwan pynïasoh ki paidbah, ka dei ka jingkwah jong ki hi ym da jingleit khroh jong ki nongïalam ka UDP ne na u kum u MLA hynrei namar ki ïohi ba ki rukom treikam jong u tang ha kine ki 4 snem tam ei ei", ong u bah Pius.
Namarkata, kum ki paidbah haba ki la wan rung sha ka UDP nangne shakhmat kin sa don bun ki briew na kiwei de ki party ki ban sa wan pynthame da kumne da kumta ryngkat ki jingkular kiba bun jait bad kine ki ju mih ruh tang ha ki por elekshon bad ym tang katta, ki wan ïuhkjat ruh ha ki shnong ki thaw bad wat haduh ki thliew ki ïing kata tang shisien ha ka san snem bad ynda ki la jop kin sa klet noh.
Kumta, u la buh ka jingkyrpad bad kyntu ba kumba la pynïasoh bad shah pdiang ïa ki ha kane ka ïing jong ka UDP ki dei ban long kiba skhem ka jingmut bad kin long ruh kiba rai kut ban nym kylla ïa kaei kaba ki ki la kularU bah G.
G.
Bung Snaitang pat ha ka jingkren jong u u la ïathuh ba haduh mynta hi ha ka Ranikor Constituency ki kyrtong ki ban sa mihkhmat ha kane ka MLA Election 2023 ki dang don tang ar ngut kata tang u bah Pius Marweiñ na ka UDP bad u Martin M.
Danggo na ka NPP kumba ka la paw hynrei ïa kiwei pat la shu ïohi tang ha ki khubor bad ki social media.
Kumta, u la ong ba ka long kaba eh ban kin lah ban ïa kynduh ïa ki briew hapoh jong ka Ranikor Constituency tang ki khyndiat por namar ban ïeng ban ïa khun ka long kaba shitom ïa ki kyrtong ha kane ka thaiñ khlem da ïoh ban ïa kynduh hi markhmat.
U la kren ruh halor ka jingpaw kyrteng jong kawei ka longkmie kaba thmu ban ïeng ïaleh ha kane ka MLA Elekshon ba kam dei ban pynleh leh noh ei kai ïa ka por hynrei lada ka kwah ban ïeng ïaleh elekshon ka dei ban mih noh shakhmat ban pyni sha ki paidbah ym tang ban pyn i ha ki lad pathai khubor hynrei ban pyni sha ki paidbah ruh ïa ka jingkwah jong ka, namar u la i ba lad kwah ban ïeng ïaleh kam myntoi lada ym pat lah ban ïa kynduh ïa baroh ki paidbah jong ka dong ka thaiñ ha ka por kaba biang.
“Ki nongïaleh elekshon ki dei ban don la ka nongrim haba ki thmu ban ïaleh namar khlem ka nongrim kin nym poi sha kano kano ka thong", ong u bah G.
G.
Bung Snaitang.
Haba kren ha ka jingpdiang burom ïa ki nongkyrshan kiba thymmai, u bah G.
G.
Bung Snaitang u la ong ba kumba ki la deng ïa ka mawplor jong ka UDP, “to sngew long trai ryngkat ka jingïakyrshan bor bah bad ki nongkyrshan kiba rim khnang ba ka kam kan long kaba sei soh".
Kiwei pat ki nongkren ha kane ka sngi ki long ruh na ki katto katne kiba dang wan rung thymmai ha ka United Democratic Party (UDP) ha ryngkat ka jingsakhi lang da ki longkmie longkpa, ki khun samla jong ka shnong Rangthong – Mawthynrew.
Nongpoh, Naiwieng 27 : Ka sorkar ka la shu pynlut phut pyn syrwa kai bad pyn donkam bakla ïa ka pisa jong ki paidbah, da kaba shu thung kam ïa ki briew la jong tang ban neh ha ka shuki da kaba shu thung kam ïa ki briew kiba don ka jing ïadei saiñ pyrthei da kaba shu thung kam kum ki chairman, co-chairman, vice chairman, deputy chairman, ki adviser, ki consultant bad ka jing thung kam ïa ki ophisar ba la dep shong thait na ka kam.
Kum ki officers on special duty ha ki commission, ki corporations ki committee ki department bapher bapher ha ka jing siew tulop kaba heh bad ki wei ki wei ki jing myntoi ba man u bnai (salaries allowances and other perks ) kane baroh ka dei tang ka jing myntoi ha ki kam saiñ pyrthei ym na ka bynta ki paidbah, kane ka dei tang ka buit ban myntoi ki katto kiba don ha ka bor synshar tang ban neh shuki ban lait khyllem ka sorkar, katba ïa ki nongtrei ba rit kum ki nonghikai skul, ki asha, ki aganwadi, ki muster roll, ki nongbylla, ki nongrep, ki nongïaleh kai sport bad ki samla bym ioh kam, kane ka sorkar ka la kheiñ dewthala bad la shu leh klet ïa ka hok bad ki jing dawa jong ki na ka por sha ka por bunsien ka sorkar jylla ka ong ba ym don pisa.
Shuh shuh, u la pynpaw ba ka sorkar jylla ka la shu pyn lut phut pyn syrwa kai bad pyn donkam bakla ïa ka pisa jong ki paidbah ha ki wei pat ki kam sngew bha, ha ki tamasa bapher bapher kum ka cherry blossom festival bad ki wei ki wei ki bym ai jingmyntoi ïa ki paidbah nong shong shnong ka jylla katba ka sorkar jylla ka pynlut pisa da ki klur tyngka bad ki phew klur bad ki nong shim bynta ha kum ki ne ki tamasa ki dei tang ki heh spah ba wan na bar bad katto katne ki heh spah ka jylla, lada ka sorkar jylla ka pyndonkam hok ïa ka pisa jong ki paidbah ka jylla hi baroh ka wei kan kiew ha ki liang baroh, kane ka long katkum ka kyrwoh na u Samla Albert Maring naka shnong Umdap Dumu, Ri-Bhoi District.
Nongpoh, Naiwieng 28: U kyrtong ka UDP na Jirang Constituency bad ki briew jong u, kiba ïa don lang ki la lait salit na ka jingmynsaw, kaba dei hadien ba ka Kali kaba ki shong ka la shah kawang maw ha ki runar na Assam kaba la jia ha Jorobat, ha khappud ka Meghalaya bad Assam.
Kane ka jingjia ka la jia ha ka janmiet Sngi Saitjaiñ ha ka por 9 baje janmiet, ha kaba u dang wan phai na ka Shnong Mawsmai ban ïa kynduh ïa ki briew, hynrei hadien ba la poi ha Jorobat pyrshah bad ka Police Outpost ka Assam kaba don ha Jorobat, uwei u maw u la wan her kynsan na ka Kali Assam bad u la pei lyngba na ka jingkhang ïit jong ka bynta ba shadien ka kali.
Kane ka Kali ka dei ka Kali Fortuner kaba don ïa u number ML 10 B 1471 bad ha kane ka jingjia ka la don ruh kawei ka Kali kamai na Meghalaya kaba don ïa u number ML 10 C 1864 ka la shah kawang maw ha ki briew kiba la suba kiba dei na Assam.
Na kane ka jingjia, u Bah Badhok Nongmalieh bad ar ngut ki nongbud jong u, ki la lait salit na ka jingmynsaw bad ka ïit ba hadien jong ka Kali ka la julor bad pait na kane ka jingshah kawang maw ha ki runar.
Haba kren bad ki Nongthoh Khubor, u Bah Badhok Nongmalieh kum u kyrtong ka UDP na Jirang Constituency, u la pynrem jur ïa ki runar kiba la don kti ha kane ka kam kawang maw bad kane ka dei tang ka jingshim kabu na ka jingjia kaba la jia ha Mukroh ba 6 ngut ki mynsiem ba kordor ki la duh ei ïa la ka jingim.
Ban shngain ki paidbah ha ka leit ka wan bad nym mih shuh ki huri hura kiba dei hi tang ki kam pud ki kam sam, u Bah Badhok Nongmalieh u la kyrpad jur ïa ka sorkar Meghalaya bad sorkar Assam ki dei ban shim khia halor katei ka jingjia ha Mukroh bad ruh ban pynbeit noh kham kloi ïa ki kam pud ki kam sam, namar kum kine ki jingjia ka ktah ïa ka shongsuk shongsain ki paidbah bad ka leit ka wan kumba la sakhi ha kine ki sngi ba na ki huri hura ba la mih na Mukroh ka la ktah ïa ki paidbah ka jylla Meghalaya bad wat ka jylla Assam, u la bynrap.
Shillong, Naiwieng 27: Ki nongpynïaid jong ka World Bank ba dei peit ïa kane ka jylla jong ngi kiba la hiar jurip ïa ki jingpyntrei ba ka la bei tyngka na bynta ki kam pynroi ha ka shnong Phudmyrdong kaba hap hapoh Mawphhlang C&RD Block ki la ai jingïaroh ïa ka jinglah jong ki ban pyntrei hok ïa ki skhim kiba ka la bei tyngka namar ka jingpyntrei ka long kaba paka bad ka jinglah ban buh ïa ki jingkheiñ jingdiah ïa ka jinglut jingsep na bynta kine ki skhim.
Kine ki nongtrei ka World Bank kiba la hiar jurip ha ka 22 tarik ki kynthup ïa u Pyush Droga ha ryngkat ka jingïadonlang kiwei pat ki nongtrei jong ka World Bank.
Ki kam pynroi kiba ka shnong Phudmyrdong kiba ka World Bank ka la bei tyngka ki long kum ka jingpynïoh ïa ka umbam umdih, ka jingker ïa ki lyngkha rep na ka jingshah rong ha ki wah bad ka umsaw ha ka por ka um ka heh bad kumjuh ïa ka jaka buh ïa ki symbai jingthung jingtep ne ki Seed bank, ka jingpynjyrngam biang ïa ki jaka ba la syllen bad kiwei kiwei.
Ka jingpyntrei ïa kine ki kam pynroi jong ka la peit la khmih da ka Community Led Landscape Management Project.
(CLLMP), Meghalaya.
Haba ai jingkren u Pyush Dogra ha kane ka sngi u la ong ba ka jinglah ka CLLMP ka long kaei karei kaba dei ban ïaroh khamtam ka jinglah jong ki ban buh ki jingthoh kiba don ki sakhi satar da ki video ïa ka jingpyntrei jong ki bad ki dur bad ki cash memo ruh ban sakhi ïa ka jingpyllut pynsep ha ka jingpyntrei ïa kane ka mang tyngka.
U la ai jingïaroh ruh ïa ki nongtrei ka District Project Management Unit ïa u Pynshngaiñ, u Samla Kynmaw Phanbuh bad kiwei kiwei kiba la trei shitom na bynta ka jingpyntrei ïa kine ka kam pynroi.
Shillong, Naiwieng 27: Ka Khasi Students’ Union, Mawprem Circle, kan pynlong ïa ka “IX Maitshaphrang Academic Award-2022" ban ai jingithuh kyrpang ïa ka jingjop ki samla ki shnong kiba hap hapoh ka jingpeit jingkhmih ka KSU Mawprem Circle.
Kane ka jingpynkupburom ka KSU kaba yn pynlong kan long kum ka jingai mynsiem ïa ki dkhot ka jaidbynriew kiba rah burom ïa ka shnong da ka jingpass bha jong ki ha ki eksamin ba la pynlong ha u snem 2022.
“Ka KSU ka khot ïa ki samla pule ka shong ba sah ha kane ka shnong ka Lower Mawprem, Lumskhaid, Dymmiew, Lama-Villa, Mawbah bad Nongsohphoh kiba kot ka jingïoh mark 80% shaneng ha ka SSLC, 75% shaneng ha ka HSSLC (MBOSE, CBSE, ICSE) , 70% shaneng ha ka GRADUATE, 65 % shaneng ha ki POST GRADUATE bad ïa kiba pyndep ïa ka Ph.
D bad ka khusnam kyrpang sha kito kiba ïoh distinction (80%) ïa ka Sobjek Khasi ha ki kyrdan pule bapher-bapher" ong ka kyrwoh.
Ka KSU ka khot ba ki samla kiba kot kitei ki jingïohmark kin phah ïa kine ki kot ki sla kata ka Marksheet (Self attested), Admit Card bad ka Residential Certificate (Original) ha lane shuwa ka 28 tarik Naiwieng lyngba kine ki WhatsApp number harumSSLC: 7308678092, HSSLC: 9436948016, Graduate: 8974403038, Post Graduate: 6909089748, Ph.
D passed & kiba ïoh Distinction ïa ka sobjek Khasi: 6009085819.
Shillong, Naiwieng 27: Hadien ba ka mih ka jingthut ka shongsuk shongsaiñ ha ka jylla khmatam eh ha ka nongbah Shillong hadien ba ka jia ka jingshah siat ïap ki san ngut ki Khasi bad uwei u Pulit Assam ha Mukroh, ka Thma U Rangli Juki (TUR) bad ka Civil Society Women’s Organisation (CSWO) mynta ka mynta ka sngi ka la khot ïa ki nongshnong shnong ka jylla sha ka jingïalang ban wanrah biang pat ïa ka suk ka saiñ ha nongbah Shillong kaba yn pynlong ha Don Bosco Youth Center, Laitumkhrah ha ka por 2 baje nohsngi.
Kane ka jingïalang ba la khot da ka TUR bad ka CSWO ka dei khmatam halor ka jingmih ki riewshit khlieh bad riew shimkabu kiba kwah ban thaw jingkulmar bad pynkha ïa ka jingïakynad jaidbynriew kiba la tied la bom ïa ki briew kiba lui lui kiba ïaid ha lynti ha, syngkien ki bym tip ei ei ïa ka duh ka dang.
Shuh shuh kane ka jingïalang ka long ban pyni ïa ka jingbym sngew mynjur bad ki jingleh ki bor synshar ha kaba ki riewshim kabu ki lait na ka jingpynshitom jong ka Aiñ bad ym ju don ka jingbishar bad jingpynshitom ïa ki nongleh beaiñ.
Kane ka jinglong ka buh ïa ka imlang sahlang, ka treikam treijam bad synshar khadar ha ka jingma ba khraw.
“Ka por ka dei ba ngin ïeng ban pynrem, ban kren ïa ka jingshisha , ban ïatai bad ba ym dei shuh ban shah ba kane kan ïai jia.
Kumta ngi khot ngi wer ïa phi baroh sha ka jingïalang na ka bynta ban ïatai bniah halor ka hok, ka bishar bad ka jingsuk," ong ka kyrwoh na ki ar seng.
Shillong, Naiwieng 27: Mynta ka sngi ki pulit jong ka nongbah Shillong ki la pynlong ïa ka jingkhynra kyiad ba die beaiñ naduh Polo shaduh Umkaliar bad ki la ïoh ban kurup ka kyiad pyrsi bad kyiad phareng, beer da ki hajar litre.
Na ka liang jong ki pulit kila pyntip ba ha kine ki 72 kynta kila ïoh ban kurup haduh hynniew hajar litre ka kyiad pyrsi bad ar hajar litre ka kyiad pahreng, kane ka jingkhynra ka long ban khanglad ïa ki nongleh kam sniew ban pynthut ïa ka suk ka saiñ ha kane ka nongbah.
Namar bun ki kam pynkulmar ki mih ne jia hadien ba ki briew ki la dep die shongshit bad sa thaw ki jingkulmar bapher bapher.
Na ka liang jong ki pulit ka nongbah kila sngewthuh ba katei ka jaka ka dei ka jaka die kyiad beaiñ kaba jur bha bad mynta ki kwah ban pynkhuid ïa kane ka jaka na kane ka jing ïa die kyiad beain ha katei ka thaiñ.
Shillong, Naiwieng 27 : Ka kynhun jong ki nongïalam niam ha rilum Khasi – Jaiñtia hapoh ka lama jong ka Khasi Jaintia Christian Leaders Forum (KJCLF) ka la kyntu ïa ki kynhun bapher bapher ba kin long kiba jai jai ha ka jingïakhun ban ïoh ïa ka jingjop haba ïadei bad ka ishu Mukroh kaba haduh san ngut ki rangbah Khasi ki la duhei ïa la ka jingim ha ka jingshah siat ha ki pulit Assam.
Nalor kata ka kyntu ruh ïa ka sorkar ban khot ïakren bad ïa pynbeit lang halor kane ka kam khnang ban lait mih ki jingthut ka shongsuk shongsaiñ ha ka jylla.
Katkum ka kyrwoh ba la phah da u Secretary ka KJCLF, Dr.
EH Kharkongor ka kynhun ka la ong, “Ka KJCLF ka kit lang ïa ka jingsngewsih ba kthang jong baroh ki longiing kiba mad ïa ka jingduh jong ki ïa la ki jong ki dkhot ha ki jingjia ba sngewsih ha ka shnong Mukroh, bad ruh ïa ka jingdukha mynsiem jong ki jaidbynriew bad kynhun bapher bapher kiba la pynpaw ïa la ki jong ki jingsngew ha ki rukom bad ki lad ba bunjait kylleng kylleng ki jaka ha kine ki khyndiat sngi ba la dep.
"Shuh shuh la ong ruh ba hadien ba ki ïohi ïa ka jingkhih bitar kaba la mih ha kiba bun rukom, na ka liang ka kynhun ki nongïalam niam ka kyntu ïa baroh ba kin pynjai jai ha ka jingpyrshang ban ïoh ïa ka jingjop halor ki jingeh kiba bun kiba yn ym lah ban ïoh da ki jingleh jubor.
“Ka la don ka jingthut kaba khraw ha ki kam jingkamai kajih bad kiwei, khamtam ruh ka jinglynga kaba jur na ka bynta ki khynnah pule ha ki jingpule bad ki eksamin jong ki.
Dei ban pynshitom ïa kito ki riew-dakaid kiba pynsniew bad pynbudnam ïa ka kyrteng bad burom jong ki kynhun kiba ïakhih bad ïaleh na ka bynta ka hok," bynrap shuh shuh ka kyrwoh.
Ha kajuh ka por ka KJCLF ka kyntu ruh ïa ka Sorkar Jylla ban pyni ïa ka jingtbit bad jingsngewlem jong ka haba ka buddien ban wanrah ïa ki jubab bad ki jingpynbeit halor kine kiei kiei kloi katba lah.
Lah ban pynkynmaw ruh ba u dei u MLA jongka Mawlai Constituency u bah Process T Sawkmie uba la kyntu nyngkong eh ïa ka sorkar ba ka dei ban khot ïakren ïa ki seng bhalang, ki Rangbah Shnong kynthup ïa ki Rangbah Shnong ka Mukroh, ki Nongïalam Niam khnang ban ym pur bad jur ki jingïa kulmar namar kane ka dei ka por long eksamin ki khynnah skul bad samla pule.
Nalor kata lada jia ba mih ki jingkulmar ki ban shah ktah kin dei kiba duk ba rangli, ki kup shilliang ki sem shilliang bad kiba kamai kyndoi jakpoh namar baroh baroh la ïatip ba kane ka dei ka aiom ban poi artat ka Khristmas bad Snem Thymmai kumta ki jinglut kiba bun nalor ba hap ban siew ruh sa ka baiskul.
Nongpoh, Naiwieng 26 : Ka All Meghalaya Karbi Association (AMKA) kum kawei na ka kynhun kaba peit bad shakri na ka bynta ki Jaid Bynriew Karbi ha Meghalaya ka la mih shakhmat ban pynrem jur halor ka jingjia ha Mukroh, Block I, West Jaintia Hills ba ki 5 ngut ki mynsiem ki la duh ei noh ïa la ka jingim, tang na ka daw ki kam riewkhlaw ki Pulit Assam.
Ka kyrwoh ba la phah da u General Secretary ka All Meghalaya Karbi Association, u Bah Bah Bistocan Timung, u la ong ba ka AMKA ka la pynrem jur ïa ki pulit Assam halor ka jingleh donbor, jingleh riewkhlaw jong ki ba ki la pynïap dusmon ïa ki briew ki ba lui lui bad kum kane ka jingjia kaba ym lah ban pdiang ha ka imlang ka sahlang ba ki mynsiem ba lui lui ki la duh ïa la ka jingim khlem pat dei por.
Na ka liang ka AMKA ka la kyrpad jur ruh ïa ka ka Sorkar Meghalaya bad Sorkar Assam ba ki dei ban bishar hok halor kane ka jingjia bad kam ym dei shuh ban jia shi jia kum kine ki kam bym man kaba ngim lah ban pdiang hapoh ka im lang sahlang bad lada ki lap ha kino kino kiba leh be ain, ki da dei ban kem ha ki to ki briew kiba leh ïa ka kam bad ki dei ban bishar bniah katkum ka ain ym da kaba pyni bor lane siat klumar.
Shuh shuh, ka AMKA ka buh ruh ka jingkyrpad ïa ka Sorkar Meghalaya ba ba ka dei ban buh lane pynkhlain ïa ka police outpost ha kitei ki shnong khappud khnan gban shngain ki paitbah nongshong shnong bad ba kan ym jia shuh ïa kum kine ki jingjia.
Na ka liang ka AMKA ka phah ruh ka khubor sngewlem sha kito ki longing kiba mad ïa katei ka jingjia ba sngewsih bad ka buh ruh ka jingduwai kyrpang ba u Blei un ai ka jingjahthaid ba bym jukut ïa kito ki mynsiem ba kordor kiba la duh ïa la ka jingim tang na ka kam riewkhlaw ki Pulit Assam bad ha kawei ka bynta ruh ki pynrem jur ïa ki Pulit Assam bad dei ban pynshitom ïa ki katkum ki kyndon jong ka aiñ, ong ka kyrwoh na ka All Meghalaya Karbi Association.
Shillong, Naiwieng, 27: Katto katne ki trai ri trai muluk ka Jylla Meghalaya kiba aplai ïa ka post Nursing Officer ha NEIGRIHMS Hospital, Shillong ki la pynpaw ïa ka jingsngewdiaw naba ki hap ban leit thoh ïa ka written examination shabar ka jylla watla kane ka Hospital ka dei kaba don ha ka jylla Meghalaya.
Kine ki nongaplai ïa kane ka post Nursing Officer ha ka jingïakren bad u nongthoh khubor ki la pynpaw ïa ka jingsngewdiaw halor kane bad ong, “ka long kaei kaei kaba sngewsih haba ka NEIGRIHMS Hospital kaba don ha kane ka jylla Meghalaya ka phah ïa ngi ban leit thoh ïa ka written examination shabar ka jylla.
"Katkum ka jingïathuh jong kine kiba aplai ïa kane ka post Nursing Officer, ki la ong ba ki hap ban leit thoh ïa ka eksamin sha Jodhpur, Guwahati bad sha kiwei kiwei de ki jaka shabar ka jylla.
“Haba ngi dei ki nongshong shnong jong ka Jylla Meghalaya balei ym shym la ai ïa ka Centre ha Shillong.
Kane ka jingleh jong ki bor pynïaid ka NEIGRIHMS ka long kaba khlem da pyrkhat namarba kan buh jingeh bha ïa ngi ban leit shabar jylla tang shi sngi ban leit thoh ïa kane ka eksamin," ki la ong.
Ha kajuh ka por ki la kren diaw ruh ba ki bor pynïaid jong ka NEIGRIHMS ki dang pyllait ïa ki Admit Card haduh ka 25 tarik katba ka jingpynlong ïa ka eksamin kan long ha ka 2tarik, Nohprah.
Katkum ka Advertisement ba la pyllait da ka NEIGRIHMS, ki don 231 tylli ki post Nursing Officer.
Shillong, Naiwieng 27 : ïa ka 26 tarik Naiwieng la rakhe man la u snem kum ka Sngi jongka Riti Synshar jongka Ri India namar dei ha ka 26 tarik Naiwieng 1949 ba ka Constituency Assembly ka la ithuh ïa ka Riti Synshar jongka ri India bad ïakane ka sngi la tip ruh kum ka Samvidhan Divas.
Mynta u snem ka sorkar ka la rakhe ïa kane ka sngi ha Raj Bhavan, Shillong ha kaba ki ophisar ka sorkar bad ki nongtrei ka Raj Bhavan ki la ïalum lang hakhmat ka Raj Bhavan bad bam smai ruh da kaba pule ïa ka Preamble jongka Riti Synshar ka ri ba la lam khmat da u Chief Secretary bah D.
P Wahlang.
Dei ha u snem 2015 ba u Myntri Rangbah duh ka ri u Narendra Modi ula rai ban rakhe ïa ka 26 tarik Naiwieng kum ka Sngi jongka Riti Synshar ka ri bad ïa kane ula pynbna ha ka por ba buh maw nongrim ïa u Dr B.
R Ambedkar Statue of Equality Memorial ha Mumbai namar ïa une u riew khraw la tip kum u kpa jongka Riti Synshar ka ri India.
Ka jingthmu jongka jingrakhe kam long tang ban kynmaw burom ïa une u kpa ka Riti Synshar ka ri hynrei ka long ruh ban pynkynmaw ïa ki nongshong shnong ban burom ïa kiei kiba la pruid dak ha ka Riti Synshar ka ri bad kumjuh ruh ban ïai pynthikna ban bud ïa ki nongrim kiba la pruid dak ha kane ka Riti Synhar jongka ri India.
Shillong, Naiwieng 27: U Nongsaid aiñ ba la rangbah bha ha kane ka kam bad u khraw pyrkhat ka jaidbynriew u Bah VGK Kynta u la ong ba ki nongïalam ka jaidbynriew jong ngi mynta kim long shuh kum ha ki snem kiba kham mynshwa ha kaba haba dawa ki kam kum ki nongïalam ban shim ingkit khlieh ki kloi ban shim khlem jinglehraiñ.
Haba ïa kren bad u Mawphor u la ong ba ka jingpyneh jong u Bah Lahkmen Rymbui ban hiar shuki wat la ka don ka jingbym lah ban ai jingshgaiñ bad jingïada ïa ki nongshong shnongkhappud bad ka jingbym treh jong u ban hiar shuki bad ban shim jingkit khlieh wat hadien ba ka jingjia ha Mukroh ka pyni shai ba um don ka rynïeng rynïot kum u nongïalam kum ha ki snem kiba mynsuwa.
“Lada u Myntri kam poh ïing u Bah Lahkmen u hiar shuki kum u kum ka jingshim jingkit khlieh ïa kaei kaba la jia ha Mukroh un ym rem ilekshon satia hynrei un ïai jop lada dei ba u la trei bha kum u MLA ka thaiñ ba u la mih khmat katba u dang ïakhun ïa ka ilekhshon," u la ong.
U la ong ruh ba ka jinglong ka jaidbynriew mynta ka don hapdeng ka jingbym don shuh ki nongïalam kiba kynsai kum ha ki por kiba mynshuwa.
“Ki nongïalam kum ha ki por ba ngi ïakhih ïoh jylla kim don shuh ha kane ka juk ba ngi im namar ha kato ki por ki nongïalam kim dei ki nongïalam kiba bat ïa ka nongrim bad kibym ju riej ruh ban ïeng ha ka jingshisha ym kum ha kine ki sngi kiba mynta," u la kren bynñiawHaba kylli halor ka jingïakhih kaba la pur ha ki bynta ka rilum Khasi halor ka jingjia ha Mukroh, u la ong ba ong ba ka jaidbynriew jong ngi ka dei ka jaidbynriew kaba pjah kloi ïa kino kino kino ki jingïakhun khlem pat kynjoh satia sha ka thong jong ka jingïakhun.
“Ngi dei ka jaidbynriew kaba pjah kloi bha, peit kat ka jingïakhih khohreh ban ïakhih halor ka jingshah siat ïap u Bah Cheristerfield Thangkhiew ka shu kut kumto, kane ka jingïakhih mynta ruh lehse tang hadien ar taiew ki lah ban shuh pjah la ka pjah noh ne jah klep kumto khlem pat poi sha ka thong ba ngi ïakhun" bad bynrap, “Kum ka jaidbynriew ngim ju don ka jingaiti lut bad ka jingkut jingmut ha kino kino ki jingïakhih ba ngi dawa namar ngi sngew tynnad tang ban ïalum paidbah bad ban ïakren shongshit ban ban shoh dkhar katba ïa ka thong kaba ngi dawa pat ngi klet noh ha ka jingshongshit shoh dkhar bad tahw jingkulmar," u la ong.
Shuh shuh u la ong ruh ba ka jingïakhih ba tang da ka jingsngew khlem ka jingstad bad ka jingsngewthuh ka dei kawei na ki daw ba ngim ju jop ha ka jingïakhun.
“Phin peit bha ïa ka jingïakhih ruh bunsien ngi ïakhih beit da ka jingsngew bad ka rukom ïakhih ruh ka dei beit ka thang kali bad ka jingwanrah jingkulmar bad ka kut noh tang katta ruh," u la bynrap shuh shuh.
Haba kren halor ka jinglong jingman pat jong ka jaidbynriew u la ong ba kawei na ka jingtlot kaba khraw ka jaidbynriew ka dei ka jingkhalaiñ palat ka jingsngew para niam bad ka jingnoh mon sha ki briew kiba pynbam nohkot ha ka jingjied nongïalam.
“Lada peit na kaba long mynta nga ïohi ka jingiduh jingkyrmen ïa ka jaidbynriew bad ka lawei hi ka dei ka lawei kaba ngin ym sngewtynnad bad kaba dum jong ka jaidbynriew," u la ong.
Shillong, Naiwieng 27 : U MLA ka Shillong North, Bah Adelbert Nongrum u la byrngem ban mih noh na ka sorkar lada jia ba ka sorkar ka buh teng bad pynslem ban buh ïa ka ktem pulit kaba khlaiñ ha Mukroh ban ïada ïa ki paid khappud kiba don mar syndah bad ka jylla Assam.
Katei ka jingdawa jong u kadei hadien ka jingduhei jong ki hynriew ngut ki mynsiem briew kynthup ïa san ngut ki rangbah Khasi kiba la kyllon ïap ha u kuli jong ki pulit Assam ha Mukroh.
“Lada ka sorkar kam nud ban buh ïa ka Outpost kaba khlaiñ ban ïada ïa ki paid khappud na ka jingthombor jong ka Assam, nga kloi ban weng noh ïa ka jingkyrshan na ka sorkar," ong utei u MLA.
Shuh shuh u ong ruh ba ka Meghalaya kam dei shuh ban shu shah jem hynrei ka la dei ka por ba kan ieng rangbah ban ïada ïa la ki jong ki nongshong shnong lada jia ba ka Assam ka dang ïai bteng ban thombor.
Utei u MLA u la ïathuh ruh ba dang shen u la leit hi dalade sha katei ka thain ba jia ka jingshah thombor kitei ki lanot ban leit sngewlem sha ki bahaiing kiba kynduh ïa katei ka jingjia ha ryngkat ka jingdonlang ki nongïalam shnong, MLA bad MDC ka thain nalor kiwei kiwei.
Kumban shu kdew hangne, naduh ka sngi ba kitei ki rangbah ki shah siat ha ki pulit Assam, ka jylla ka la don ha ka jingmih paidbah kaba harukom ha kaba ki seng ki mih ban pynpaw ïa ka jingpynrem halor ka jingthombor jong ka Assam ïa ki paid khappud bad ha kawei ka liang ruh ban dawa na ka sorkar Meghalaya ba kam dei satia ban thiah thai halor katei ka bynta.
Nongpoh, Naiwieng 27: Hadien ka jingshah khang jong ki kali kamai ka Meghalaya bad Assam ban rung bad mih ha kaba la shah tang ha Jorabat ban long kum ka jaka pynkiew bad pynhiar passenger, namar ka jinglong jingman bad ki jingïakhih haka jylla bad ka jingbym shngaiñ haka leit ka wan, ki bor pulit jong ka Assam mynta ka sngi kila sdang ban pynlait bad shah biang ïaki kali kamai na Assam ban rung shaka jylla bad kumjuh ruh kiba na Meghalaya ban leit sha Assam.
La sakhi ruh ba ki bor pulit jong ka Assam mynta ka sngi ki pynkhlaiñ ïaki bor pahara ha Jorabat ban peit pyrman ïaka leit ka wan bad kumjuh ruh ban talasi ïaki kali ba rung ba mih shaka jylla Meghalaya bad Assam.
Kum ban shu pynpaw ba ki bor pulit jong ka Assam kila khang ïaka leit ka wan jong ki kali kamai na Assam ban rung sha Meghalaya naka bynta ka jingshngaiñ jong ki hadien ka huri hura bad ki jingïakhih kaba la mih haka jylla naka jingshah siat iap jong 5 ngut ki mynsiem briew haka shnong Mukroh West Jaiñtia Hills.
Dei mynta ka sngi ba ki bor pulit jong ka Assam kila shah biang ïaki kali ban rung ban mih shaka jylla bad ban ailad biang ïaki ban kamai.
Naka liang ki nongñiah kali kila pynpaw ka jingsngewkmen kaba khraw halor ka jingïoh biang jong ki ban leit ban wan bad khamtam ban kamai kumba ju long bad kyrmen ba kane ka kynrum kynram hapdeng ki 2 jylla yn sa lah ban pynbeit noh shen.
Shillong, Naiwieng, 27: Ki nongdie jaiñ ha Khasi Market ki la pynpaw ïa ka mynsiem jingsngewlem ïa ki bahaing hasem kiba la duhnoh ïa la ki jong ki san ngut ki baieid ba thoiñ ha ka jingjia ha ka shnong Mukroh, West Jaiñtia Hills District kiba la shah siat ïap ha ka jingshah synreit kuli ha ki Pulit Assam ha ka step 22 tarik, Naiwieng, 2022.
“Ka long kaei kaei kaba sngewsih haba ngi duh noh ïa ki mynsiem ba kordor ha ka por ka bym pat dei khamtam ïa ki rangbah kiba kit ïa ka ïing ka sem, ka kur ka jait.
Ngi pynpaw ïa ka jingsngewlem sha ki bahaing bahasem kiba la duh noh ïa ka mynsiem ba kordor ka jong ki ha ka jingjia ha Mukroh, ha kaba ki la shah thombor ha ki Pulit Assam," ong u kyrwoh ba la phah da ka Secretary jong ka Khasi Market ka Kong Larisuk Rani.
“Ngi ki nongshong dukan baroh ngi da kyrpad jur ïa ka Sorkar ba kan tehlakam bad ruh ba kan pynbeit noh ïa kine ki jingïakajia khappud bad ka jylla Assam khnang ba ka shongsuk shongsaiñ ha ka ri baieid jong ngi kan bit kan biang pat sa shisien bad ngi da kyrpad rit ruh ïa baroh ki sengbhalang bapher bapher ba phin sngewbha ban sngewsynei lem ïa ngi ba phin nym ïakhih da ki jingïakhih ki ban pynduh sngi ne pynduh ja ïa ngi ki nongshong iew baroh, namar kine ki bnai ki dei ki bnai kiba ngin ïoh ban kamai na ka bynta ka jingdonkam jong ka ïing ka sem bad ki dei ki bnai kiba tang kine arbnai kiba ngi lah ban kyntiew ïa ka kamai kajih ka jong ngi," la kyrpad ki nongshong die jaiñ ha Khasi Market.
“Ngi da kyrpad rit ïa ki sengbhalang baroh ba lada ki don kino kino ki jing ïapyrshah ha ka liang ka jingïapynbeit bad ka Sorkar kin sngewbha ban ïaid da ka lynti kaba jai jai khnang ba kan nym ktah ïa ka ïoh ka kot jong ngi kiba bylla sngi bad ruh ba kan ym pynduh ja ïa kiba bun ba lang kiba im kamai jakpoh da kaba bylla mynstep bam da miet," ong u kyrwoh bad bynrap, “ha,oid, ngi long kiba kloi ban ïasnohktilang bad ka Sorkar ne bad ki Sengbhalang bapher bapher da kata ka lynti kaba dei kaba yn nym pynjynjar ïa ngi ki duk ki suk, namar lada phi ïa pyni bor ma phi ka Sorkar bad ki Sengbhalang, kaba sngewsih ka long ngi ïap thngan ma ngi kiba bylla sngi.
"“Ha,oid, ki nongtrei Sorkar ki biang beit ka tulop hynrei ma ngi kiba bylla sngi ngi jynjar bad ngi duhnong bad ym don mano mano ba lah ban ïarap ïa ngi," kren bynñiaw ki nongdie jaiñ ha Khasi Market.
“Kumta na ka liang ka jong ngi ki nongshong iew baroh ngi da kyrpad rit ïa ka Sorkar bad ïa ki Sengbhalang baroh ba kin sngewbha ban sngewsynei lem ïa ngi kiba shu bylla.
Ngi la duh ar snem ha ka jingwan lynshop jong ka khlam COVID-19 bad ngim kwah shuh ba mynta ngin mad biang sa shisien ïa ki jingeh kumba ngi mad kum ha ka por jong ka khlam," la kyrpad ki nongdie jaiñ ha Khasi Market lyngba u kyrwoh ba la phah lyngba ki lad pathai khubor.
Jowai, Naiwieng 27: U Joint Secretary National Baratiya Janata Party (BJP) na nongbah Delhi uba dei peit ïa ka thaiñ Shathei lam mihngi, u Rituraj Sinha mynta ka sngi da ka jingbthah jong u Myntri Rangbah ka Ri u Narendra Modi bad u National President u J.
P Nadda ula leit hiar sha ka shnong Mukroh West Jaiñtia Hills District ban pynpaw ka jingsngewlem na ka liang ka Party ïa kito ki longïing kiba la duh noh ïa kiba ieit ba thoiñ jong ki na ka jingshah siat ïap ha ki pulit Assam kaba la jia ha ka 22 tarik mynta u bnai.
Ha kane ka jingleit hiar u Rituraj Sinha la synran lang da u MLA bah A.
L Hek, u myntri sorkar bah Sanbor Shullai, u President ka BJP jong ka jylla bah Ernest Mawrie, u ma Lakhon Biam u ban ïakhun ïa ka MLA na 3 Raliang Constituency na ka BJP bad kiwei kiwei de ha ka jingdonlang u MLA ka thaiñ u ma Nujorki Sungoh.
Na ka liang u Rituraj Singha ula kular hakhmat ki longïing ba na ka liang ka BJP hapoh ka jingïalam jong u ha ryngkat ki nongïalam jong ka Party napoh ka jylla kin sa leit ban ïakynduh mar mar ïa u Myntri Rangbah jong ka jylla Assam u Himanta Biswa Sarma na ka bynta ban dawa ïa ka hok jong ki san ngut kiba la shah siat ïap ha ka kti ki pulit Assam bad ban dawa pynshitom ïa kito kiba donkti ha kane ka jingsiat ïap.
U Sinha ula pynpaw ruh na ka liang ka Party kan sa ai jingthoh sha u Myntri Rangbah ka jylla u Conrad K, Sangma ban dawa pynïoh kam sorkar iwei I dkhot jong ka iing jong kito kiba la khlad noh.
Ula kyntu ruh ia u MLA ka thaiñ u ma Nujorki Sungoh ban kyrshanlang ïa kane ka jingthmu khnang ba ki traiïing kin ïoh ka jingkyrshan ban pyndap pynbiang ia ka jingdonkam jong ka iing ka sem.
Na ka liang jong ki longïing ruh haba kren sha u Sinha kila buh ka jingkyntu ïa une u heh nongïalam ka BJP ba un shimkhia ban pynïoh kloi ïa ka hok jong ki.
Ha kane ka juh ka sngi na ka liang u Party BJP naduh ka National haduh ka State BJP ki la ai jingiarap da ka song pisa sha baroh kitei ki san tylli ki longïing kiba la ïakynduh ia kane ka jingjia ba sngewsih.
Kham hashwa jong ka jingwan poi u Join Secretary National ka Baratiya Janata Party (BJP) u Rituraj Sinha, na ka liang jong u President jong ka BJP Meghalaya bah Ernest Mawrie ryngkat bad u bah Sanbor Shullai lem bad ki nongïalam shnong kila leit jurip ïa ka jaka ba la jia kane ka jingshah siat bad kila leit ruh shaduh ka jaka ba don ka ïing Forest jong ka Assam.
Haba la poi ha kane ka jaka na ka liang ki bor District Karbi Anglong hadien ba kila ïoh jingtip, kila wan poi ha kane ka jaka ba la mihkhmat da u Addl.
SP (Crime) jong ka Hamren PS u Nayanmoni Barman.
Ha ka jingjurip na ka liang kine ki nongialam ka BJP Meghalaya kila pynpaw ba kane ka jaka ka dang hap hapoh u pud u sam jong ka jylla Meghalaya ryngkat ki sakhi satar kum ka jingshna ïa u surok da ka sorkar Meghalaya, ka jingdon jong ki kot ki sla jong ki trai shnong kaba kila ïoh napoh ka JHADC bad ki jaka rep jaka riang jong ki trai shnong.
Kitei ki nongïalam ka BJP kila pynpaw ba ka sorkar Assam kala wan kyntur pud jubor shapoh u pud jong ka jylla Meghalaya, kumta kila bthah ïa ki pulit Assam kiba don ha katei ka jaka ba kim dei ban wan thaw klumar shapoh u pud u sam ka jylla bad ki la bthah ïa ki pulit Assam ba kum kane ka jingjia kam dei shuh ban jia nangne shakhmat.
Shillong, Naiwieng 27 : Ka Dorbar Shnong Mukroh, West Jaintia Hills ka la dawa na ka sorkar jylla ba kadei ban weng noh mardor ïa ka forest beat house jong ka Assam na katei ka shnong bad ruh ban buh noh da ka police outpost kaban ïada ïa ki nongshong shnong kiba don ha katei ka shnong ba don ha khappud bad ka Assam.
“Ngi dawa na u Myntri Rangbah ka jylla, Conrad K Sangma bad ka sorkar jong u ban pynstet tei noh ïa ka police outpost ha ka shnong Mukroh, lym kumta ngin ym lah shuh ban im ha ka suk ka saiñ," ong u waheh shnong ka Mukroh, u Hamboide Sumar haba kren bad ki lad pathai khubor ha ka janmiet sngi Saitjain.
Shuh shuh u ong ruh ba ki dawa ruh ïa ka sorkar jylla ba kadei ban weng noh shi syndon ïa ka forest beat house jong ka Assam kaba don ha Mukroh namar kadei ka tyllong jong baroh ki jingkulmar ba ki paidbah kiba sah ha khappud ki kynduh.
U Waheh Shnong u la pyntip ruh ba ka Dorbar Shnong ka la rai ruh ban kyntait ïa ka rai jong ka Assam ban siew ïa ka bai luksan sha ki bahaiing jong ki san ngut ki Khasi kiba la khlad ha ka jingsiat ki pulit Assam ha ka 22tarik mynta u bnai.
“Ngi pyrshah jur ïa kane ka rai jong ka sorkar Assam bad ngin ym pdiang satia ïa katei ka bai luksan kaba ka tyrwa," u la ong.
Nalorkata, u la ïathuh ruh ba ka Dorbar Shnong ka la pynpaw ruh ïa ka jingpyrshah kaba jur ïa ka jingthmu ka sorkar Assam ban pynieng ïa u mot dur jong u forest guard uba la khlad lang ha katei ka jingshah siat, ha ka shnong Mukroh.
“Ngi ryngkat bad ki bahaiing ha sem jong kitei kiba duh noh ïa ki baieit ba thoin ha katei ka jingshah siat, ngi dawa na u Myntri Rangbah bad ka sorkar Meghalaya ba kan leh da kaba tyngeh pyrshah ïa ki pulit Assam bad Forest Guard kiba la donkti ha katei ka jingsiat," u la bynrap biang.
U ong ruh ba kam don satia ka jingshisha ha ka jingkynnoh da ki pulit Assam bad forest guard ba ki paidbah ki la wan bad ki tiar pynmynsaw ha ka 22tarik mynta u bnai.
“Ki paidbah jongngi ki khlem rah satia ïa ki tiar pynmynsaw ha katei ka sngi hynrei ka jingshisha ka long ba ki pulit Assam ki la pynïap ïa la u jong u para lok ha katei ka kam," ong utei u nongïalam shnong.
Shuh shuh u ong ruh ba ka shnong Mukroh ka hap ha West Jaintia Hills Distrik jong ka Meghalaya bad kam hap satia ha ka jaka kajia jong ka Block -I kumba la kam da ka Assam.
“Ngi don ïa baroh ki kot ki sla ban pynskhem ïa ka jingkam ba ka Mukroh ka hap ha Meghalaya hapoh u pud u sam jong ka Jaintia Hills Autonomous District Council (JHADC)," u bynrap biang bad ong ruh ba ka Mukroh ka hap ha Nartiang police station ym kumba la kam da ki pulit Assam ba ka hap ha Jirikinding police station.
Shuh shuh u la ïathuh ba katei ka jingjia ha ka 22tarik kadei ha ka sngi ba ki paidbah ki leit ban dawa pyllait noh ïa ki lai ngut ki nongrep ba shah kem ha ki pulit Assam bad forest guard.
Hynrei ki pulit Assam khlem da ai jingmaham ki la khyrwit kuli pathar ïa ki paidbah haduh ba hynriew ngut ki la khlad.
U ong ruh ba kane kam dei shuh ka sien kaba nyngkong ba ki paid Khasi ki la shah pynïap ha ki pulit Assam bad kane baroh kadei namar ka jingbym lah jong ka sorkar Meghalaya ban shimkhïa bad khamtam eh ka jingslem ban buh ïa ka ktem pulit ha khappud.
Shillong, Naiwieng 27 : Hadien kumba 5 sngi ka jingkyan jong ka jingïa kynad ha ka jylla khamtam ha kane ka nongbah Shillong namar ka jingkiew bitar ki Seng Bhalang bad ki paidbah ïa ka jingshah siat iap pathar ki san ngut ki nongrep ka jylla bad uwei u forest guard ka Assam ha ki pulit ka Assam ha ka step 22 tarik Naiwieng 2022 ha Mukroh, mynta ka shongsuk shongsaiñ ka la sdang ban wan phai biang ha ka jylla.
Kane ka jingwan phai ka shongsuk shongsaiñ ka long khamtam hadien ba ki seng bhalang hi naduh ka KSU bad kiwei kiwei ki la pynshai ba kane ka jingïaleh kam dei pyrshah jaidbynriew Assam ne Khasi hynrei ka dei pyrshah ïa ka sorkar Assam bad Meghalaya namar kane ka jia dei namar ba kim shim khia ban pynbeit kloi ïa u pud u sam.
Nalor kata wat ka sorkar pdeng ruh ka la mynjur ban thung jingtohkit da ka CBI halor kane ka jingjia hadien ka jingïakynduh jong u Myntri Rangbah u Conrad K Sangma bad ka Kynhun Myntri ïa u Amit Shah Myntri kam pohïing ka ri ha nongbah Delhi.
Ka sorkar jylla ruh ka la thung ïa ka Speicial Investigation Team (SIT) ban dang pynïaid shakhmat ïa ka jingtohkit ba la khlieh da u DIG Eastern Range.
Haba ïakren bad u nongthoh khubor u Deputy Commissioner jongka West Jaintia Hills u bah Batlang S Sohliya u la ong “ Ka jinglong jingman ka suk ka saiñ ha ka District ka la ïaid beit bad ka burom ka leit sha ki paid nongshong shnong ka district bad wat ki seng bhalang hi ruh kiba pyni ïa ka mynsiem ba jai jai , ïai shah bad rangbah ki jingmut jingpyrkhat halor kane ka jingjia.
Hooid baroh ngi ïa sngewsih ïa kane ka jingjia hynrei ki paid ka West Jaintia Hills ki pynpaw ïa ka jinglong rangbah bad jai jai jongki namar kim shym la thaw kino kino ruh ki jingkulmar wat la ka jia hapoh ka district ruh".
“ Ym donjingkulmar, ym don jingpynjulor bad ym don kano kano ka jingpynthut ïa ki paidbah namar kum ka District ka don hapdeng ka jingsngewsih halor ka jingjia bad kumta ki paidbah kim kwah ban leh ïa kino kino ki kam pynkulmar" ong biang u bah Batlang.
“ Wat ki Seng Bhalang bapher bapher ruh ki pynpaw ïa ka jinglong jai jai bad rangbah ka jingmut jingpyrkhat jongki namar baroh ngi ïa sngewsih halor kane ka jingjia ba sngewsih kumta ki riew shim kabu ruh kim ïohlad ban leh ïakino kino ki kam kiba pynthut ïaka suk ka saiñ.
Nalor kata ki bor pulit bad ki Majistor ruh ki long kiba peitngor bha ban lait na kino kino ki jingjia ba sngewsih" ong biang u bah Batlang.
U la ong lait noh na ka 25 tarik ba ki Seng Bhalang ki khot pynlong ia ka Non Cooperation Movement ban pyrshah ïa ka jingjia baroh ki long kiba ïaid beit bad kine kiei kiei baroh ki dei ki jinglong jai jai bad don burom jong ki briew ka West Jaintia Hills bad halor kane na ka liang u DC u ai khublei kyrpang ïa ki paid nongshong shnong ka West Jaintia Hills.
U la ïathuh ruh ba baroh kiba la shah siat iap la dep pyndep ïa kaba sah jongki ha la ki jingleh niam kat kum ka jingngeit jongki ïa kaba la wan ban synran da ki paralok parajor, ki ba haïing hasem kiba na jan bad na jngai ruh.
Ki bor synshar district ki ïadon ryngkat ruh ban peit ba ka jingpyndep kan long kaba don burom.
U la ïathuh ba un sa hiar biang sha Mukroh ha ka Lah Sngi U Blei ban leit aiti ïa ka cheque sha kawei ka long ïing bym pat ïoh ai da u Myntri Rangbah namar la pynkit noh ïa ka met jong u sha ka shnong Sanaro ban pyndep ïa kaba sah ha katei ka shnong.
U DC u la ïathuh ruh ba u la dep ïakren bad ka DC jongka jongka West Karbi Anglong ba kan shim khia ban peit ban ym don kano kano ka jingpynthut ïa ki nongrep kiba leit ban ot kba namar kiba bun ki lyngkha kba ruh ki don ha ki jaka ba don ka jingïakajia bad ka Assam bad na ka liang jong ka ruh ka la kular ba kiei kiei baroh kin ïaid beit.
Ha nongbah Shillong ruh ym shym la don shuh kino kino ruh ki jingjia ba sngewsih kat haduh ba thoh ïa ka khubor.
Ki kali Assam ki la wan kiew sha Meghalaya bad na Meghalaya ki la hiar sha Assam.
ïa ka Internet ruh lah ban pyllait noh naduh ka por 10.
30 jongka Lah Sngi U Blei.
Tang kawei kaba ki paidbah ki ud bad lyniar ka dei ka jingbym don pisa ha ki ATM namar ki Bank baroh ki khlem phah thep pisa ei ei ruh em lah bun bun sngi mynta.
Pawnam u kwai ha ka World Cup ha Qatar bym shah dih beer.
Jowai, Naiwieng 28 : Ka lympung ïalehkai phutbol ba la tip kum ka ‘Open To All Knockout Football Tournament, 2022’ ba la pynïaid da ka West Jaiñtia District Sports Association kaba la long mynta ka sngi ha madan Kiang Nangbah Stadium, Dongmihsngi Jowai.
Ïa kane ka lympung la pynïaid da ka (WJDSA) shi bynta na ka jingrakhe jubilee ksiar ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun Semi Final ba nyngkong mynta ka sngi 28 tarik ka Jaraiñ FC kala lah ban pynliem da 3-1 kol ïa ka Iatyllilang FC Wapung.
Ïa ki kol na ka Jarain FC la thep da u Figo Syndai ha ka minit ba 34, u Shano Tariang ha ka minit ba 54 bad u Riborlang Dkhar ha ka minit ba 57.
Katba ïa ka shikol na ka Iatyllilang FC Wapung la thep da u Kitbok Pale ha ka minit ba 60.
Lyngba kane ka jingjop la Jaraiñ FC kala buh jaka ïalade ha ka phinal jong kane ka lympung.
La pyntip ba ka jingïalehkai Semi Final ba ar kan long lashai ka sngi 29 tarik hapdeng ka PHE pyrshah ïa ka Seiñpyn-bhalang Sahsniang.
Jowai, Naiwieng 28 : Ka West Jaiñtia District Sports Association (WJDSA) Jowai, lyngba u Hony.
General Secretary u ma Lammat-oo Laloo ula pyntip ba ka Association ka khot ïashim bynta ha ka jingïakop ‘Open to All Traditional Archery Competition’ kane ka kynthup lang ïa baroh ki Affiliated Club hapoh ka Association.
La pynlong ïa kane ka lympung ka long shi bynta na ka jingrakhe dap 50 Snem ka jingshakri jong ka Association ban pynkiew ïa ka kam ïalehkai Sports hapoh ka District.
Ka bai rung na bynta ka jingïalehkai ba para marwei (single) kan long Rs.
100/- marwei, ka Double Rs.
200/- shi kynhun ka khusnam sha ki nongjop Winner kan long Rs.
20000/-, Runner up Rs.
10000/-, katba ha ka Single winner kan long Rs.
10000/-, Runner up Rs.
5000/-.
Ka tarik ba khadduh ban pynpoi ïa ka bai rung ka long ha lane shwa ka 7.
12.
22 hapoh ka por 2 janmiet ha u Hony.
General Secretary WJDSA Jowai.
Shillong, Naiwieng 28 : Ka Hynñiewtrep Sports and Cultural Club (HS&CC) kaba dei ka kynhun na Mawlai kan sa pynlong ka jingïakhun kti kaba la tip kum ka Mawlai Open Arm Wrestling Championship 2022 (Men’s and Women’s).
Ïa katei ka rynsan ïakhun kti yn pynlong ha Polytechnic Auditorium Hall kaba don ha Mawlai Kyntonmassar kaban sdang ha ka 3 tarik Nohprah naduh ka por 11 baje mynstep.
U Bah P.
Nongrang President jong ka HS&CC haba kren sha ki lad pathai khubor hynne ka sngi Nyngkong ha Shillong Press Club u la ïathuh ba kane ka rynsan ba mynta u snem kadei ka sien kaba saw.
“Ngi la sdang ban pynlong ïa kane ka rynsan tang na bynta ki nongïalehkai kiba don hapoh u pud u sam jong ka shnong Mawlai hynrei hadien ar snem ba la shah pynthut ha ka khlam Covid-19 ngi la sdang da kaba pynlong da ka Mawlai Open Arm Wrestling bad ngi khot sngewbha ïa baroh ki nongïalehkai kiba don hapoh ka jylla ba kin wan ban ïashim bynta ha katei ka championship.
"U la ïathuh ruh ba ka bairung kan dei 200 tyngka bad ka kynhun ka la pynkhreh ïa ki nongjop da ka song pisa ha ryngkat ki takma.
Shuh shuh u Bah P.
Nongrang u la ong ruh ba ha kane ka Championship yn ym shah shuh ïa kito kiba jop kyrdan ba nyngkong bad ba ar ha ki State Championship.
“Nga pyntip ruh hangne ba ïa kito kiba jop kyrdan ba nyngkong bad ba ar ha ka State Chmpionship ngim shah shuh hynrei ngin ailad ïa kiwei pat ba kin ïashim bynta," ong u Bah P.
Nongrang.
Shuh shuh u la ïathuh ruh ba ha ki laisien ba ka kynhun ka la pynlong ïa kane ka rynsan ki nongïalehkai ki la sdang ban sngewtynnad ha kane ka jingïakhun kti kumta ka pynlong ïa ka kynhun ban sdang biang ban pynlong khnang ban ai mynsiem bad ban dang kyntiew shaphrang ïa ki samla kiba donsap ha kaba kum kane ka jait jingïalehkai.
K i paidbah ka jylla Meghalaya kiba shong ba sah ha khappud la sanphew snem, kata naduh ba ïoh la ioh laka jong ka jylla ki la mad ïa ki jingeh kiba bun, khamtam ïa ki jingeh ba ki ïakynduh na ka jingleh donbor jong ka Assam.
Ha ka jingshisha ka jingpan jylla la ka jong da ki Rilum Khasi Jaiñtia bad Garo ban pynlong ïa ka Meghalaya, ka long ban lait noh na ki jingthombor na ka Assam ha kiba bun ki liang.
Hynrei kaei kaba ïohi ha kine ki sngi khamtam ka long ka jingjynjar bad ka jingïap jong ki riew paidbah ha ki ktang suloi jong ka Assam.
Da ki spah ngut ki paidbah jong ka jylla ki la kyllon ïap ha ki kuli jong ki bor Pulit ka Assam naduh ka snem 1972, kata naduh ba ïoh la ka jong ka jylla.
Ym tang ba ki paidbah ki mad ïa ka jingduh ei ki mynsiem ba kordor, hynrei ki jingjynjar kiba bun bah kiba ki paidbah ki mad ïa ki jingeh, la ka long ha ka rep ka riang, ka ri jingri, ki khaw ki btap bad khamtam eh ka khyndew ka shyiap kaba ki la shu shah knieh ha ka Assam na ka por sha ka por.
Ka daw ba kongsan ba ka jylla Meghalaya ka mad ïa kine ki jingeh kadei namar ba ka ha ka por ba ïoh la ka jong ka jylla kam shym la don ka jingkdew kaba thikna ïa u pud u sam hapdeng kine ki artylli ki jylla.
Na kata ka daw ki mih bun ki jaka kiba don ka jingïakajia haduh kine ki sngi kiba mynta.
Namar ba ka Meghalaya ka don lang bad ka Assam ha ka por ba kam pat don la ka jong ka jylla, haba ka don tang ka Khasi Jaiñtia Hills bad ka Garo Hills, kaba mut kine ki District ki dang hap hapoh ka jingpeit jingkhmih jong ka Assam.
Da ka jingbym kdew shai ïa u pud u sam, khamtam ïa ki jaka ki puta ki bym shai la ki hap sha Assam ne Meghalaya hadien ba ka Meghalaya ka la ïoh la ka jong ka jylla, ka la pynkha ïa ki jingeh kiba bun haduh kine ki sngi ba mynta.
Kawei na ki jingbakla ba ki nongïalam ki la leh kadei halor ka Block I bad Block II, namar kine ki jaka kidei kiba la shu rah sha Karbi Anglong na Khasi Jaiñtia Hills ha ka por ba ka Meghalaya kam pat ïoh la ka jong ka jylla.
Ha ka jingshisha kine ki jaka kiba dang dei ki It ki Hima jong ki Hima Khasi Jaiñtia la dei ban wanrah biang sha Meghalaya ne pynphai biang sha Meghalaya, haba kidei ki jong ka Meghalaya.
Hynrei ym shym la leh ïa kata, bad dei namar kane ka daw ba ka ki shnong ki thaw bad ki paidbah na kine ki artylli ki jaka haduh mynta ki dang hap sah sha Assam.
Nangta ka Langpih, wat lada kadei ka shnong kabym da heh , hynrei naduh hyndai hynthai, kane ka shnong ka hap ha ki Hima Khasi bad kiba bun ki briew kiba shongshnong hangne ruh kidei ki Khasi.
Naduh ba ïoh la ka jong ka jylla ïa ka Langpih ruh ym shym la pynbeit ne ban pynhap ha ka jylla kaba thymmai.
Ka long kaba isynei ïa ki paidbah ba ki sorkar kawei hadien kawei kiba la synshar ha ka jylla ha kine ki sanphew snem, ka jingpynbeit pud ka la shu sahkut tang ha ki Manifesto.
Ym shym ladon ka jingshimkhia ne ka jingpynbeit kaban da pynhun ne kaban da weng syndon ïa ka jingeh jong ki.
Ha ka snem 2001 ha ka por ba long Myntri Rangbah u (L) EKMawlong ïa ka Meghalaya bad u Prafulla Kumar Mahanta ïa ka Assam, ka la don ka jingpyrshang ban weng noh syndon ïa kane ka jingeh, ha kaba kine ki arngut ki nongïalam ki la leit ïuh kjat syndon ha Block I.
Hynrei baroh arngut kine ki nongïalam ki la rem noh ha ka elekshon kaba bud.
Ka sorkar MDA ruh hapoh ka jingïalam ka NPP, ka la shimkhia ban pynbeit pud da kaba ka la ïasoi ruh ïa ka Agreement ban pynbeit shuwa ïa ki 6 tylli ki jaka bad ka dang thmu ban pynbeit sa 6 tylli ki jaka ha ka sien shong ne ka jingïapynbeit kaba ar.
Hynrei la ïohi ba kane ka jingpynbeit u Conrad bad u Himanta kam dei kaba la ai jinghun ïa ki paidbah ka jylla Meghalaya, namar ka la mih ka jingpyrshah kaba jur ym tang na ki paidbah jong ki shnong khappud, hynrei wat na ki Seng Saiñpyrthei bad Sengbhalang ruh.
Ka daw ka long ba kane ka jingpynbeit pud ha ka First Phase la kynnoh ba kadei kaba la shu ïohnong beit ka Assam, namar ba bun ki shnong kiba hap ha Meghalaya ki la hap noh sha Assam wat hapdeng ka jingpyrshah ki paidbah na kine ki shnong.
Kumba ka long hi ki paidbah khappud kin dang ïai mad ïa kine ki jingeh,kumba ka la jia dang shem ha Mukroh, ka shnong kaba hap hapoh u pud u sam ka Meghalaya bad ka bym don satia ha kita ki 12 tylli ki jaka ba ïaknieh bad ka Assam.
Pynban ka Assam ka la kam ba kadei ka jaka jong ka Assam bad ki briew kiba leit thoh dieng na ki khlaw kane ka shnong ki la mad bun ki jingeh kat haduh ba lamih ka jingshah siat ïap jong ki san ngut ki rangbah na Mukroh.
Te wat lada ka Assam bad ka Meghalaya kin sa ïashong biang na ka bynta ka jingpynbeit pud ha ka Second Phase ym pat ïohi ba kan don kano kano ka jingkyrmen ba ki paidbah ki mad noh ïa ka jingshong suk shongsaiñ ha kine ki shnong ba don ka jingïakajia pud bad ka Assam.
Tyrsad, ‘Naiwieng 28: Ka Sarajanai Village Organization (SVO), Tyrsad Umkseh, Pamsanngut Sirdarship ha ka jingïatreilang bad ka Nehru Yuva Kendra Sangathan (NYKS), Shillong ka la pynlong ïa ka Sngi ka Riti Treikam ka Ri ne ka Constitution Day jong ka Ri, ban kynmaw ïa ka jingpdiang ïa ka Riti Treikam ka Ri ha u snem 1949 da ki nongïalam ka Ri.
La pynlong ïa kane ka jingrakhe ha ka 26 tarik u ‘Naiwieng, 2022 ha ïing dorbar jong ka shnong Tyrsad Umkseh, East Khasi Hills District hapoh ka jingpynïaid ka samla Ibakordor Rynjah kaba long ka National Youth Volunteer ka NYKS, jong ka Mawphlang Block.
U Bah Staising Kharbteng Sub-Inspector of Schools, Mawkyrwat kum uwei na ki ‘riew shemphang ne Resource Person u la pynpaw ba kumno la thaw ïa ka Riti Treikam ka Ri lyngba ka Constituent Assembly bad ïa ki hok jong ngi kum ki nongshong shnong ba la pynkupbor da ka Riti Treikam ka Ri.
U la pynkynmaw ruh ïa ka kamram ba ki don ban noh synñiang ïa ka bha ka miat ka Ri.
Ka kong Mary Rani kaba long ka nongsaid-aiñ ka la batai bniah halor ki khyrnit kiba pher bapher kiba don ha ka Riti Treikam ka Ri ba kumno ki paidbah kin sngewthuh ïa ki kyndon ba la pruid dak da ki nongïalam ka Ri kiba ai ïa ki hok laitluid ki nongshong shnong.
U bah J.
Nonglang Officer In-charge jong ka Mawngap Police Station u la ong ba ki nongshong shnong ki dei ban mih shakhmat ban ïatreilang khamtam bad ka tnat kam pohïing khnang ba kan don ka jingïadei kaba jan hapdeng ki paidbah bad ki tnat sorkar.
U bah Ridley Rangslang u la batai ïa ka dor jong ka Riti Treikam ka Ri kaba heh bad ïar napdeng ki Riti Treikam ki Ri ka pyrthei kaba ai ha ngi ïa ka hok ha ka Ri Synshar paidbah.
La ïoh ruh ïa ka jingkren na u bah David Khasain, Rangbah Shnong, ka kong Sunalin Rynjah, President ka V.
O kaba kren pdiang sngewbha bad ka kong Ritngen Umdor kaba ai khublei.
Ha kane ka sngi jong ka jingrakhe la ïoh ruh ïa ka jingpule ïa ka ‘Preamble’ ka Riti Treikam ka Ri.
Mawkyrwat, ‘Naiwieng 28: Ka Khasi Students’ Union (KSU) jong ka Mawlangwir Unit ha ka 26 tarik ‘Naiwieng, 2022 ka la ïoh ban pynkup burom ïa ki 37 ngut ki samla pule kiba la leh bha ha ki eksam bapher bapher, ïa ki 3 ngut ki Nonghikai ba la shongthait na ka kam hikai skul bad ruh ïa ki nongmuna sha ki 5 tylli ki skul hapoh ka shnong Mawlangwir bad Mawranglang bad kane ka jingpynkup burom ka long kum ka jingpyrto sngew burom ïa ka jingshakri jong kine ki skul ban ai jingnang jingstad ïa ki khynnah, ki samla jong ka dong ka thaiñ baroh kawei.
Haba ai jingkren ha kane ha kane ka sngi, u James H.
Mawphniang, Assistant General Secretary KSU Central Body kum u kongsan, u la ai khublei kyrpang ïa ka KSU Mawlangwir Unit kaba la pynlong ïa kane ka jingpynkupburom na ka bynta ki samla kiba la wan shakhmat ha ki jingpule jong ki ha ki eksam bapher bapher.
Ula pynkynmaw ruh ba naduh u snem 1994 ka seng ka la shim ïa kane ka sienjam ban pynkupburom ïa ki samla pule jong ka Ri Khasi baroh kawei, bad dei tad haba ka seng ka la shim ïa kane ka sienjam, kham hadien ka sorkar ruh ka la shim lang ïa kum kine ki jingpynkupburom ïa ki samla kiba pass bha.
Kumta, u la ai khublei bad kitbok kitrwiang ïa ki samla ba la shah pynkupburom bad ïa ki Nonghikai ba la shongthait na ka kam hikai skul.
“Ban tei ïa ka jaidbynriew kam dei ka kamram tang jong ka KSU ne kiwei ki Sengbhalang", ong u James H.
Mawphniang bad kumba kiba bun ki pyrkhat ba dei tang ki nongïalam bad ki dkhot sengbhalang kiba dei ki nongtei ïa ka jaidbynriew, hynrei u ong ïa ki em, kata ka jingpyrkhat kaba bakla, ka jaidbynriew ka donkam ïa baroh ki samla, ki rangbah, ki longkmie ban tei ïa ka jaidbynriew, bad ka jingnang jingstad ka long kaba donkam bha, ba kum ki Samla kiba la nang la stad kin long ma ki ki nonglam lynti ïa kiwei pat.
U la ong ruh ba lada ki phai sha ka jylla la jong, ngi sngew ban ong, ba ngi sngewkmen ha kawei ka liang haba ki peit ïa ka literacy rate naduh klas – I haduh klas- X namar la jan man ki shnong ki la jan kot shispah na ka shispah, hynrei klas – X shaneng pat bun kiba pep skul shiteng por.
“Ka por ka dawa ïa phi ki samla kiba shah pynkupburom mynta ban ïalam lynti ïa kiwei pat ki samla, namar kiba bun ynda la pass klas – X kim nang shuh ban jied ïa ki subjek ba kin leit pule", ong u James H.
Mawphniang haba kren ai mynsiem ïa ki khynnah kiba la shah pynkup burom.
Shuh shuh haba phai sha ki ophis sorkar, u la ong ba kiba bun ki nongtrei ki dei kiba nabar ka jylla, kumta ka jingduna ki ophisar khasi ka pynlong ba ngin shah ñion ha baroh ki liang.
Ka Seng namarkata, ha i bor barit ha u snem 2012 ka la phah pule ïa ki samla ha ki laiñ bapher bapher kum ki Engineering, ki B.
Pharm bad kiwei kiwei ïa ki samla khasi bad sngewkmen ba mynta ki la shong ha ki ophis sorkar bapher bapher.
Kumjuh ruh ruh ha u snem 2021, na ka liang ka seng na ka daw ba ka jingduna ki ophisar khasi ka la shim ïa ka sienjam ban kyrshan ïa ki samla kiba tbit ba kin leit ha ki jaka shah hi kai ne coaching ïa ki exam Civil Service Examination (CSE) khnang ba ki samla kin ïoh ban ïakhun ïa ki eksam bapher bapher ba kin ïoh ban rung ruh ha ka bynta ba ki ki thmu.
U James H.
Mawphniang u la ong ba ngi im ha kine ki sngi kiba ka por ka dawa ïa ka jingïakhun ym da ka wait ka stieh hynrei da ka jabieng bad u khulom, kumta kiba bun ki samla jong ngi ynda ki la pyndep ïa ki jingpule ki kut tang haba wad ki kam sorkar jylla.
“Ha ka jylla jong ngi ki don ki ophis jong ka sorkar India, kum ki Bank, ka NEHU, NEEPCO, NEPA bad ha kine, kiba bun ki nongtrei ki dei nabar ka jylla, namarkata, kum ki samla kin pyrshang noh ban thaw ki lad ki lynti ban poi sha khmat khnang ba nangne shakhmat haba thoh ïa ki exam bad ban ïoh ban trei noh da lade ha kine ki ophis", ai mynsiem shuh shuh u James H.
Mawphniang.
U la ai mynsiem ruh ba kum ki samla kiba la nang la stad kynmaw ka jaidbynriew ka donkam ïa ki, to kin buh ïa ka jaidbynriew ha khmat bad ïa kin ïa tei lang ban pynskhem ïa ki kynroh jong ka jaidbynriew baroh kawei.
Kiwei pat kiba ïadonlang ha kane ka sngi ki long naduh u bah Sounder Strong Cajee, Nongïalam barim ka KSU kum u symbud kongsan, ryngkat ruh u Pulljohn Wanniang, Organising Secretary KSU SWKHD), u Plosbor Kharjahrin, Environment & Cultural Secretary KSU SWKHD), u Poldip Tongwah, President KSU Mawkyrwat Circle, u Melvernstone Marngar, Asst.
Education KSU Mawkyrwat Circle, lem bad ki Nongïalam jong ka shnong Mawlangwir bad Mawranglang, ki Nonghikai skul bad ki kmie ki kpa jong ki samla pule.
New Delhi, Nailur 19: Ka kynhun Myntri jong ka Sorkar NDA ha ka sngi Nyngkong, ka la ai ka jingmynjur ïa ka Women’s Reservation Bill.
Kane ka la jia ruh hadien ka sngi shong dorbar ba nyngkong jong ka Dorbar Kyrpang ka Parliament, ka ban long 5 sngi lynter.
Kiba la wan ïashimbynta ha kane ka jingialang ki kynthup ïa u Amit Shah, Rajnath Singh, Piyush Goyal, S Jaishankar, Nirmala Sitharaman, Pralhad Joshi, Dharmendra Pradhan, Nitin Gadkari bad Arjun Ram Meghwal.
Ka Kynhun Myntri ka la mynjur ruh ban wanrah noh ïa kane ka Women’s Reservation Bill hapoh ka ïing Dorbar.
Kane ka Women’s Reservation Bill ba la mynjur da ka Rajya Sabha ha u snem 2010, ka don ïa ki kyndon ban ai bhah ba 33 % ïa ki kynthei ha Parliament bad ki ïing Dorbar Thaw Aiñ ki Jylla.
Kat kum ka khubor, bun ki Myntri ka BJP bad ki MP ki la shah bthah ban wanrah ïa ki constituency ba mihkhmat da ki kynthei sha Parliament ha ki sngi ban wan.
U President ka BJP JP Nadda ula ïakynduh ruh ïa bun ngut ki Myntri bad MP ka Party ha ka sngi Nyngkong.
Ki mat kiba phi dei ban tipKa women’s reservation bill ka pynthikna ïa ka bhah ba 33 percent ïa ki kynthei ha Parliament bad State AssemblyShibynta na ka lai bynta ki seat ba la buh bhah ïa ki Scheduled Caste bad Schedule Tribe yn ai bhah noh sha ki Kynthei na kine ki kynhun.
ïa ka jingai bhah lah ban ai da kaba ïa ai bujli sha ki constituency bapher bapher ha ka Jylla lane ki Union Territory.
Kane ka jingai bhah ïa ki Kynthei kan kut noh 15 snem hadien ba pyntreikam ïa kane ka Amendment Act.
ïa ka Women’s Reservation Bill la wanrah nyngkong ha u snem 1996 bad ka Rajya Sabha ka la ai jingmynjur ha u bnai Lber 2010 hynrei ka la iap noh hadien ba ka Lok Sabha kam shym la ai jingmynjur ïa ka.
Shillong, Nailur, 19: Palat 510 tylli ki Lower Primary bad Secondary Schools ha kylleng ka jylla kiba la jot.
Ïa kane la pyntip da u Myntri ka tnat Pule Puthi ka Sorkar Jylla u Rakkam A.
Sangma ha ka jubab ïa ka jingkylli ba la wanrah hapoh ka Dorbar Synrai ha ka sngi Baar.
Na kine, 495 tylli ki dei ki Government Lower Primary School bad 15 tylli ki dei ki Government Secondary Schools, la ong u Sangma.
U la ong ruh, 43 tylli ki skul ki dei kiba la pynrung ha ka wat kaba nyngkong ban maramot, katba 20 ha ka bynta ka wat kaba ar bad 332 ha ka wat kaba lai.
Katkum ka jingong jong u, sa 115 tylli ki skul kiba dang sah yn sa phah ïa ka jingtyrwa ban maramot ha ka wat ka ban sa wan.
Shillong, Nailur, 19: Katba ki nonglum ñiut jong ka Synroplang Self Help Group ki dang bunkam ban shim ïa ki jaboh jabaiñ ba la pynlang da ki paidbah bad ki nongshong dukan ka shnong Mawpat Circle-III kyntoit Shawshaw ha ka shiteng sngi jong ka Sngi Baar, ki la kyndit thret ban lap pynban da kawei ka metïap jong iwei i khunlung ba dang shu kha ba la thep ha kawei ka tin umphniang.
Ki nonglum ñiut ki la ïathuh ba ki lap ïa ka metïap jong i khunlung ba dang shu kha hadien ba la kraid ban pynbeit ïa ki ñiut ha ka por ba ki dang shu sdang ban shim katto katne ki song ñiut na ki paidbah.
Ïa ka met jong i khunlung la shimti noh da ki Pulit jong ka Nongmensong Out Post bad pynlong ka jingtohkit.
U Rangbah Shnong jong ka shnong Mawpat, u Bah Judah Wahlang u la ïathuh ba ka Dorbar Shnong kan sa pynlong hi ïa ka jingtohkit kaba bniah ban lap ïa ki kmie ki kpa kiba la ïap noh ka mynsiem ïatiplem ban bret ïa ka metïap jong i khunlung ba dang shu kha.
“Ka long ka jingjia kaba pynshaïong ïa ka jingmut jingpyrkhat jong nga kum u Rangbah Shnong haba ïohsngew ïa ka jingïohtam ïa ka metïap jong i khunlung na ka kali," ula ong.
“Ngi pynrem jur ïa kiba donkti ki bym don shuh ka mynsiem tipbriew tipblei ban shu bret ha ka jaka ka bym dei ban bret," u la ong.
Shillong, Nailur 19: Ki Liang Pyrshah mynta ka sngi, ki la thalaiñ tyngeh ïa ki Pulit ka jylla namar ka jingthombor bad ka jingpyndonkam palat pud jong ki ïa ka bor ha kaba ïadei bad ka jingïakhih ki paidbah ha Thangskai ha ka 24 tarik u bnai baladep bad ka Seng HITO ha ka 4 tarik mynta u bnai.
Kane ka long lyngba ka Special Motion ba la wanran da u MLA ka Mawlai, u Bah Brihstarwell Marbañiang hapoh ïingdorbar Thawaiñ mynta ka sngi.
U Bah Bright, haba wanrah ïa kane ka Motion, ula ong ba ki Pulit ki la pyndonkam bakla ïa ka bor bad kim shym la bud ruh ïa ki kyndon kiba don ha ka jingtreikam ki Pulit, kat haduh ba ki paidbah kiba pynlong da ka jingïakhih kaba jai jai khlem tiar khlem tiar ki la shah bom shah tied, kynthup ïa ki kynthei briew ruh.
U MLA ka VPP, u la ong ba ka jingshisha ha ka Public Hearing ki paidbah kiba pyrshah kidei ban ïoh lang ka lad ban pynpaw ïa ka jingsngew jong ki.
Hynrei ha kane ka jingpynsngew paidbah ba pynheh ïa ka Meghalaya Cements Limited, ki Pulit ki la khanglad ïa ki paidbah ban rung shapoh bad dei kane kaba la pyndom, ïa ki paidbah.
U Bah Bright i la sot ruh ïa ki kyndon treikam jong ki Pulit bad ïa ki rai jong ka ïingbishar ban kdew ba ki Pulit ki la pyndonkam palat pud ïa ka bor jong ki, kumba ki la leh ïa u Bah Cherish Thangkhiew ha ka 13 tarik u Nailar ka snem 2021, kumba la lap ruh da ka Inquiry Comission.
U la dawa ruh ba ka sorkar kadei ban siew bai luksan ïa ki paidbah kiba la mynsaw bad u pan jingshai hato kaei kaba ka sorkar ka la leh ïa ki nongtrei ka MCL kiba la ïoi lyngba ki Video ba ki la pynshit ïa ki Pulit ban bom ban tied ïa ki paidbah.
Ïa kane ka Motion la kyrshan ruh da u Bah Ardent Miller Basaïawmoit, uba la pynpaw pat ïa ka jingleh ki Pulit ha ka por ba ïakhih ka HITO ha Shillong ha ka 4 tarik mynta u bnai.
U Bah Ardent u la kdew ïa ka jingkawang Stun Grenade jong ki Pulit ha katei ka sngi ïa kawei ka dukan die sha.
Nangta u Bah Ardent pynpaw ruh ka jingsngewkhia ïa ka jingpyndonkam uwei u heh Pulit da ki tien sih hakhmat ki paidbah.
U MLA Nongkrem, u la ong ba ha ka jaitbynriew Khasi wat ïa ki riew paidbah ruh bun kim sngewtynnad ba kin pyndonkam da ki tiensih, katno tam ïa u briew uba don ha ka Uniform.
U nongïalam ka VPP, u la kynnih ruh ba ki Pulit kiba don duty ha katei ka sngi ha Thangskai, i kumba ki leit duty na ka bynta ki heh spah nongseng karkhana ha East Jaiñtia Hills ym na ka bynta ka sorkar.
U Bah Charles Pyngrope, MLA ka TMC na Nongthymmai, u la kdew ïa ka aiñ jong ka Parliament ha u snem 2013 kaba kdew ba dei ban ai bai luksan ïa ki paidbah kiba ïakynduh ïa ki jingmynsaw na ki PublicHearing kiba kum kine.
Kiwei kiwei pat kiba ïashim bynta ha kane ka jingïatai ki long u Dr.
Mukul Sangma jong ka TMC, u Bah Adelbert Nongrum jong ka VPP.
Haba jubab ïa kane ka jingïatai, u Bah Prestone Tynsong, Myntri ka tnad kam pohïing, u la ong ba ki Pulit ha katei ka sngi ha Thangskai ki la don naduh ka por 6:30 mynstep.
Shuwa ban sdang ka PublicHearing la don katto katne ngut ki briew kiba la wan ban pynpaw ka jingpyrshah ïa ka jingthmu pynheh treikam ka MCL.
Hynrei katba nang slem ki paidbah ki la nang bun ha kaba la don kiba wan na Cheruphi, Wahiajer bad ia pyrta pyrshah ïa ka Public Heariing hapoh ka jingïalam uwei u briew.
Hadien ka jingïapyrshah ki paidbah kiba don kumba shispah ngut eiei la pynkynriah noh ïa ka Public Hearing sha phyllaw jong ka MCL.
Hynrei ki paidbah ki la ïaleh ban rung jubor shapoh bad don ruh kiba la kiew ïa ki kynroh ba la ker ïa ka MCL.
Nangta don ruh kiba la pynjot pynpra ïa ka dara kaba la shna ban pynlong ïa ka Public Hearing bad dei namar kane ka daw ba ki Pulit ban pynpra ïa u paidbah ki la pyndonkam da ki lathi ban bom.
U Symbud Myntri Rangbah um shym la pynshai pat la ka sorkar kan siew ne em ïa ka bai dawai ne bai luksan jong ki paidbah kiba la mynsaw bad um shym la ong eiei pat halor ka jingkynshoit bad pynshit ki nongtrei ka MCL.
U la shu ong ba ka sorkar ka la shimkhia ïa ka jingpynpaw ki dkhot ka ïingdorbar bad kan sa leh ïa kaba donkam.
Shillong, Nailur, 19: Ki runar ki bym lah satia ban ithuh durkhmat ki la pynap da ka tari na ryndang ïa kawei ka khynnah skul bad tangon ruh da u maw na ka durkhmat haduh ba kan da mynsaw jur.
Kane ka khynnah skul ka la shu lait im da ka said na ki tyrsim jong ka jingïap.
Kane ka la jia ha ka step sngi Baar katba kane ka khynnah skul kaba la 19 snem ka rta ka dang mih na ing ban leit sha skul hynrei ha shiteng lynti ka la shah khang kdong ha ki runar kiba la pynap ïa ka da ka tari na ryndang bad shoh haduh ba kan da mynsaw jur.
Namar ka jingjur ka jingmynsaw la pynkynriah noh ïa kane ka khynnah skul na Civil Hospital Mairang sha Civil Hospital Shillong.
Ka khubor ba la ïohlum, ka ïathuh ba kane ka khynnah ka dei kaba sah ha ka shnong Lawbyrtun bad kaba pule ha Mawkyllei Higher Secondary School.
Katkum ka jingïathuh jong ki khynnah kiba lap ïa ka, la ong ba ki la lap nyngkong ïa ka sweeter jong ka kaba don ha surok bad katba ki dang pyrshang ban wad ki la ïohi ïa ka jaiñ rumal kaba khah da ka snam bad ha kum kane ka por ki la ïoh sngew ïa ka jingpyrta kaba la pan jingïarap bad ki la ïohi ïa kane ka khynnah kaba la khah lut da ka snam ha ka dur khmat.
La ong ruh ba ka jaka ba kane ka khynnah ka la shah shoh pynmynsaw ka dei ka lawbniap kaba kynjah.
Kane ka samla ka la ïathuh ha kine ki khynnah ba kam ithuh satia ïa kita kiba shoh ïa ka bad ka la ïathuh ruh ba kine ki runar ki la tangon ïa ka da u maw da ka durkhmat bad pynap ruh da ka tari na u ryndang jong ka.
Ki Pulit jong ka Mairang Police Station bad ki Pulit jong ka Crime Scene Unit na ka tnat CID Shillong tang shu ïoh jingtip halor kane ka jingjia ki la hiar sha ka jaka ba la jia ka jingshah shoh jong kane ka khynnah ban pynlong ïa ka jingtohkit kaba bniah.
Ki Pulit ki la register case halor kane ka jingjia bad ka jingthwet ïa ki runar kiba donkti ka dang ïaid shakhmat.
Shillong, Nailur, 19: Ka North-Eastern Hill University (NEHU) ka la shimkhia mardor ïa ka jingïashoh ïadat kaba la jia ha ka Hostel No.
19 ha ka miet Lah Sngi U Blei.
U kyrwoh ba la phah da u Public Relation Officer (PRO) ka NEHU, u Dr.
Davidson Pyngrope u la ïathuh ba ka jingïashoh bad ka jingïaktah kti marmet ka la jia hapdeng ki samla pule kiba sah hapoh Hostel, tang na ka daw ba ka la mih ka jingbym ïamynjur ïa ki aiñ bad ki kyndon kiba ïadei bad jingim hapoh Hostel.
“Kane ka jingjia, kam don bynta eiei bad kano kano ka jingïasngewpher jaitbynriew, kumba la saphriang ki khubor hamsaïa ha ka rynsan Social Media," ong u kyrwoh.
Kane ka jingjia tang shu poi sha ki tyndong skhor jong ki bor pynïaid ka skulbah, la tem mardor bad la pynthikna ruh ba ki samla pule kiba sah hapoh Hotel kin don hapdeng ka jingshong shngaiñ.
Marmar, u Dean of Students Welfare, u Warden uba peit ïa ka Hostel 19 bad u Security Officer jong ka skulbah ki la poi sha kane ka jaka ban tem ïa ki jingkajia.
Shuh shuh, la pyntip ruh mardor sha ki bor Pulit kiba la poi ha phyllaw jong ka NEHU ban shim jingkheiñ halor kane ka jingjia bad ban ïarap ruh ban peit ïa ka shongsuk shongsaiñ.
Halor kane ka jingjia, ha ka sngi Baar ka North-Eastern Hill University ka la pynlong ïa ka high-level meeting ban ïathir ïatai sani halor kane ka jingjia.
Ha ka jingïalang la ïashim bynta da u Vice- Chancellor, u Registrar, u Dean of Students Welfare, u Proctor, u Security Officer, bad u Warden jong ka Hostel No.
19.
Ka jingthmu jong kane ka jingïalang ka long ban ïathir sani pura halor ka jingjia ha ka miet Lah Sngi u Blei khnang ban pynthikna ban pynshitom ïa kiba donkti katkum ki kyndon treikam jong ka University.
Ki bor pynïaid jong ka NEHU ki la ïathuh ruh ba ïa ka jingïakajia la lah ban tem noh mardor bad pynshai ruh ba kam don jingïadei satia bad ka jingsngew ïapher jaitbynriew, kumba la pynpaw da ki khubor hamsaïa.
Ka University ka buh hakhmat eh ban wanrah ïa ka jingshngaiñ jong ki samla pule bad kano kano ka jingpynkheiñ aiñ yn leh da kaba tyngeh katkum ki kyndon treikam.
Ka NEHU ka kyntu ïa ki kynhun bapherbapher, ïa ki nongtrei, ki samla pule, ïa ki kmie ki kpa bad ïa ki paidbah ba kin shahniah ïa ki khubor kiba la pynmih da ka Skulbah bad ban pynshisha ïa ki jingtip ba la ai da ka Skulbah khnang ban kiar na ki hamsaïa bad ki khubor lamler.
Shillong, Nailur 19 : Ka Myntri ka Koit ka Khiah, Kong Ampareen Lyngdoh ha ka sngi Ba-ar ka la pynpaw ïa ka jingkmen halor ka jingwanrah ïa ka Women Reservation Bill kaba mang 33 persen ka bhah ïa ki longkmie ban long ki nongmihkhmat ha Parliament kumjuh ruh ha ki Iing Dorbar Thawain ha ki jylla bapher bapher ha ka Ri.
Haba kren bad ki lad pathai khubor, ka Myntri ka la pynpaw ruh ïa ka jingkyrmen ba katei ka Bill kan wan dur bad kan sa long ain noh ha kaba ki ïing Dorbar Thawaiñ kin don lang ïa ki longkmie kiban shim bynta ha ka saiñpyrthei.
“Haba phi mang kyrpang kano kano ka seat ïa ki kynthei, nga tharai kata kan dei ka lynti kaba kyrpang ban ai ka jingithuh.
Ki dei hok ban ïoh.
Lada don ne ym don kyrtong, nga tharai kin don beit ki riew don sap ha ka jylla Meghalaya," ka la ong.
Shuh shuh ka la ong ruh ba ka jylla ka don ïa ki longkmie kiba trei borbah ha ki bun ki jait kam.
Kumta, ka ong ba ka khmih lynti ban pyntreikam pura noh ïa katei ka Bill.
“Watla sniewbok kin don ki jaka ba ki rangbah kin hap ai lad noh ïa ki longkmie bad kata kadei kaei kaei kaba paka tam eh kaba ngi leh naka bynta ka Ri,"ka la bynrap biang.
Ha kajuh ka ong ruh ba ki longkmie ka jylla ki la long kiba la pynkhreh ban aireng ha ki lympung saiñpyrthei, da kaba kob artad ba ka jingjop jong ki rangbah ruh kadei da ka jingkyrshan ki longkmie.
Ha kajuh ka por u Myntri Rangbah, Conrad Sangma u la pdiang sngewbha ïa ka rai jong ka sorkar pdeng ban mang ïa ka bhah kaba 33 persen na ka bynta ki longkmie ha Parliament kumjuh ruh ha ki Iing Dorbar Thawain ka jylla ban long ki nongmihkhmat.
Haba kren bad ki lad pathai khubor, u Conrad u la ong, “Kumba ka jylla kadei kaba ai jait sha ka Kmie bad kum u briew u ba ngeit ha ka jingpynkup bor ïa ki kynthei, nga dap da ka jingkmen kaba khraw halor kane ka Bill bad nga pdiang sngewbha ïa kane namar nga tikna ba kane kan ïarap ban pynkhlaiñ shuh shuh ha ka jingpynkhlaiñ ïa ka jingmih jong ki longkmie shakhmat ha ka Parliament kumjuh ha ki Iing Dorbar Thawain ha ki jylla.
Shuh shuh u ong ruh ba kum ka jylla u ngeit ba kin pdiang ïa kane kane namar kadei kawei na ki khyndiat tylli ki jylla ha ka ri kaba ngeit ban pynkup bor ïa ki longkmie ha ka imlang sahlang da kaba ai jait sha ka Kmie kaba long shi bynta jong ka kolshor.
Da kaba pyntip ba ka party jong u, ka National People’s Party (NPP) kan sa shim rai halor kane ka bynta, u Conrad u la ong ruh ba kum ka party shen kin sa khot ïa ka jingïalang.
Nongstoiñ, Nailur, 19: U Deputy Commissioner ka West Khasi Hills u Bah Garod LSN Dykes ha ka sngi Ba-ar, u la pyntip ba ki bor synshar District ki la thung da ka Judicial Inquiry ban tohkit ïa ka jingduh noh ka longkmie ïa i khunlung ba dang shu kha namar ka jingkah lynti ïaid jong ki rawon ba ïakop khwai dohkha ha pung Pamphyrngai, kaba jia ha ka sngi Saitjaiñ jong ka taïew ba ladep.
U Bah Dykes u la pyntip ba u Superintendent of Police jong ka District, u la ujor suo moto case halor kane ka jingjia bad ka jingtohkit mynta ka la ïaid shakhmat.
Kane ka rai ka la mih na ka jingïalang hapdeng jong u DC, u Superintendent of Police, bad ki Magistrate ba long ha ka sngi Ba-ar.
Ha ka jingïakren bad ki lad pathai khubor, u Bah Dykes u la ong ruh ba ka jingïalang ka la shim ruh ïa ka rai ban pynduh noh ïa baroh ki jingai jingbit jong ka Khasi Hills Autonomous District Council (KHADC) ban pynlong ïa ka jingïakop khwai dohkha ha West Khasi Hills hadien ba ka tnad District Council Affairs (DCA) ka Sorkar Jylla, ka la pynmih ia ka hukum ban pynduh noh ïa ka jingpynbna jong ka KHADC No DC/RBF/XXXII/64/2023/171 ba 14 tarik Naitung 2023, kaba ïadei bad ka jingkhmih bad jingteh kyndon ïa ki jingïakop khwai dohkha.
Ïa kane ka jingpynbna la pynmih ruh ha ka Part-II jong ka Gazette ka Meghalaya ha ka 3 tarik Nailar 2023.
Katkum ka hukum ba la pynmih na ka DCA, la ong ba u Lat ka Jylla u la lap ba ka KHADC kam shym la ïaid katkum ki lynti kiba dei ha ka jingpynmih ïa kane ka jingpynbna ha ka Gazette ka Meghalaya.
Haba kylli, u Deputy Commissioner u la pyntip ba ki nongpynlong ïa ka jingïakop khwai bad kumjuh ruh ki nongïalam shnong ka Ksehkohlong, ki la wan mih sha ka ophis jong u bad pyntip ba u ladep kren shai ba ïa kaei kaba la jia, ka kam kan ïaid shakhmat bad ka aiñ kan sa leh ïa kaba donkam.
Shillong, Nailur 19: U Dr Mukul Sangma, Myntri Rangbah barim, u la maham ïa ki Nongmihkhmat paidbah naduh ki Myntri, MLA ba kin husiar bha ïa ka jingïadei paralok badno badno, ïoh ba ka jia kumba jia ïa u Myntri Rangbah u Conrad Sangma, uba la ïashon dur bad uwei u khun jong u MLA barim ka Mizoram bad une u khun jong u MLA barim hadien la lap ba udei uwei na ki nongkhaïi drok rangbah ne u “Kingpin" jong ki nongkhaïi drok.
, ïa kaba la pynmih ruh ha ki lad pathai khubor ha nongbah Delhi.
U Dr.
Mukul u ong ïa kane ka ha ïingdorbar Thawaiñ ka jylla mynta ka sngi haba ïashim bynta ha ka Motion ba la wanrah da u MLA ka Nongkrem, u Bah Ardent Miller Basaïawmoit halor ka jingjyllei u drok ka jylla.
“Ngi dei ban long kiba husiar, namar ym lah ban tip kine ki lah ban shong lang da ki kali kiba don ki Pulit pahara kiba biang", la ong u MLA ka TMC.
U la ai jingmut ruh ba ka la dei ka por ba ki kmie ki kpa kin peit bad sumar bha ïa la ki jong ki khun ki kti shano ki leit, badno ki ïa long paralok khnang ban lait na ki jingsniew jong u drok.
Ha shuwa jong kane,u Bah Ardent haba wanrah ïa kane ka Motion, u la pynpaw ka jingsngewkhia ïa ka jingjyllei u drok ha ka jylla kaba la ktah shibun ïa ki khun Samla bad kumjuh ruh ïa ka imlang sahlang ha kine ki sngi ba mynta.
U Bah Ardent u la ai jingmut ba ka sorkar kadei ban kham pyrkhing shuh shuh ïa ka aiñ bad ban buh ruh da ka kuna kaba kham heh khnang ba kito kiba ju mlien ha kine ki jait kam kin pei shkor.
Ha kajuh ka por u Bah Ardent u la ong ba ka sorkar kadei ban buh bun ki jaka ïasyllok ïa ki briew ba ngat ha ki jingdih drok ne ki ki De-addiction Centre, namar ki jaka sumar jong ki Private ne ba la buh ki riewshimet ki remdor palat bad ki briew baduk kim kotbor ban phah sumar ha kiba kum kine bad donkam ban buh da ka sorkar.
Ïa kane ka Motion la kyrshan ruh da u Bah Charles Marngar, MLA ka Mawhati, uba la pynpaw ka jingsngewkhia ïa ki jingjia ha kine ki sngi tang ka daw jong u drok, ha kaba ka la jyllei sa ka tuh ka thiem bad kiwei kiwei de ki kam sniew.
U Bah Charles u la ai jingmut ban thaw da ki Komiti bapher bapher khnang ban lah ban ïaleh pyrshah ïa kane ka jingsniew.
U Bah Gabriel Wahlang, MLA ka Nongstoiñ, haba kyrshan ïa ka Motion, u la ong ba ka daw jong ka jingngop ki Samla ha ka jingdih drok, kadei namar ka jingbymïohkam ïoh jam, ka jingbymtip bad sngewthuh bha ïaka jingsniew na u drok ha kaba ki shu ïa bud tynneng ïa ki paralok, nangtga ka jingbym skhem ki longïing longsem, ka jingnoh mynsiem bad kiwei.
U la ai jingmut ba ka sorkar kadei ban pynjur ïa i awareness programme bad khamtam eh ban seng kam seng jam, khnang ba ki samla kin lait na kine ki jingdih ba sniew.
U Bah Adelbert Nongrum, MLA North Shillong u la ïathuh ïa ka jingbym shngaiñ ka ïaid ka ïeng jong ki paidbah, ha kaba ki nongkhaïi drok ki ap ha ki lynti ki syngkien tang kumno ban ïoh tuh bad lute ban ïoh pisa ban thied drok.
Shillong, Nailur 20: Ki jingïakhun jong ka lympung SSA U-20 4th DIVISION Football League 2023 kaba la pynlong ha madan 3rd Ground MFA Turf Polo hynne ka Sngi Balang.
Ka jingïalehkai kaba nyngkong ha ka por 10 baje mynstep ka la kut ha kaba ka Dilingiem YSCWA ka la ïoh ban khur ei shalade ïa ki lai point (0 – 3) namar ka kynhun Laitlulong SC kam shym la lah ban wanpoi (walk-over).
Ha ka jingïakhun kaba ar ha ka por 11:30 mynsngi, ka Laitumkhrah SC  ka la pynjemkhnap ïa ka Mawphlang SC da kaba pynbam haduh 4-0 kol.
ïa ki kol na bynta ka Laitumkhrah SC la thep da u Hamlet Thabah (34 min), u Maban Lanong (35min), u Ivan Garry Kharbuli (70min) bad khadduh na u Aldhues Nongbri (70+3min).
Haba phai pat sha ka jingïalehkai kaba bud, ka Mawlynrei SC ka la ïoh ban khur ïa ka namjop ha ka jingïakhun kaba jwat da 3 – 2 kol pyrshah ïa ka Lumpyngngad SC ha ka jingïalehkai kaba la long ha ka por 1:30 nohphaisngi.
Ki lai kol na bynta ka Mawlynrei SC ki la wan lyngba u Heraldo Kyrsian ha ka minit ba 4, nangta bud sa ki ar kol na u Kerry John Marboh ha ka minit ba 61 bad 67.
Katba ïa ki ar kol na bynta ka Lumpyngngad SC la thep da u Eladmi Pastieh (8 min) bad u Donlang Kharsyiemiong (41min).
Ha ka jingïakhun kaba saw kaba la sdang ha ka por 3 nohphaisngi, ka Madanrting SC  ka la mad ïa ka namrem da 0 – 2 kol ha ka Nongkolew SC.
ïa kine ki ar kol jong ka Nongkolew SC la thep da u Shain Mujai (45 & 68 min).
Ka jingïakhun kaba khadduh ha ka por 4:45 janmiet, hapdeng ka Mawklot SC  pyrshah ïa ka Lummawbah SC ka la jam sha kaba kut da ka jingïakhaid, ha kaba baroh arliang ki la ïoh ban thep mar shi kol.
Ka Mawklot SC ka la ïoh ban pynkhihjar nyngkong lyngba u Paila Rapsang (7 min) katba ka Lummawbah SC ka la ïoh ban pynïakhaid lyngba u Deron Kharpuri ha ka minit ba 33.
Yn pyntyllun biang ïa ki jingïakhun ha ka 22 tarik.
Shillong, Nailur 20: Hynne ka Sngi Balang na ka liang jong ka Meghalaya Basketball Association ka la ïoh ban pynlong ïa ka prokram kitbok kitrwiang shuwa ba ki rang bad thei lehkai 3×3 Basketball jong ka jylla kin leit ïakhun sha ka lympung 3×3 National Basketball Championship ka ban long ha Chennai.
ïa kane ka prokram la pynlong ha J.
N.
Sports Complex, Polo ha kaba u Bah Samborlang Diengdoh bad Kong Khamti Massar (Sports promoters jong ka Meghalaya) ki long kum ki kongsan kiba la aiti ïa ki jersey sha ki player.
Kiba la ïa donryngkatlang ha kane ka sngi ki kynthup ïa u Bah Joel Marbaniang (President Meghalaya Basketball Association) bad u Bah Wallambok Iawphniaw (Joint Secretary Meghalaya Basketball Association).
Kane ka lympung Championship 3×3 Basketball kan sdang naduh ka 22 tarik haduh 24 tarik Nailur, 2023.
Ka thup kyrteng jong ki player ki long: Shynrang, Renaldy Jyrwa, Iohborlang Shadap,Elvinson Marbaniang, Dennish Ale.
Kynthei:Iairy Suzanna Sangma, Ucilia Pyngrope, Larihun.
A.
Warjri , Caroline Kharpuri.
Jowai, Nailur 20: Ka lympung lehkai phutbol bala tip kum ka (L) Kesilroy Pala Invitation Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka Sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun hapdeng ka CSA Dienchynrum United pyrshah ïa ka 7 Wasa FC, ka jingïalehkai ka la kut ha kaba ka Dienchynrum United ka la khur ïa ka namjop da 3-1 kol.
Ha kane ka jingïakhun, u Bantei Lyngdoh u la ïoh ban khyrwit haduh ar kol na bynta ka CSA Dienchynrum United haka minit ba 58 & 65 bad ka shi kol pat la thep da u Hanson Pdang haka minit ba 70.
Na ka liang jong ka 7 Wasa FC ka la ïoh ban thep ïa ka shi kol na u Dashngain Sukhlain haka minit ba 81.
Lyngba kane ka namjop, ka CSA Dienchynrum United kala ïoh ban buh jaka ïalade ha ka Semi Final jong kane ka lympung.
Ka jingïakhun na bynta ka Quarter Final kaba ar kan long mynta ka sngi (21 tarik Nailur), ha kaba ka Rymbai Shkenshynriah FC kan aireng pyrshah ïa ka Mihmyntdu FC.
Ka jingïakhun ba lai lashai ka sngi (22 tarik) kan long hadpeng ka Mukhla FC pyrshah ïa ka Ialong FC.
Katba ka jingïakhun ba saw haka 23 tarik kan long hapdeng ka Mynsngat FC pyrshah ïa ka Salaroh FC baroh ki jingïakhun kin long haka por 2 baje nohphai sngi.
Mawkyrwat, ‘Nailur , 20: Ka ophis jong u District Medical and Health Officer (DM&HO), South West Khasi Hills District, Mawkyrwat, ka Civil Hospital, Mawkyrwat ha ryngkat ka jingïatreilang bad ka National Prevention for Control of Blindness and Visual Impairment (NPCB&VI), Meghalaya kin sa pynlong ïa ka jingsumar khmat ne Eye Camp na ka bynta ban ai jingsumar ïa ki briew kiba don jingpang khmat kiba la kot ïa ka karta kaba 50 snem bad kumjuh ruh yn pynlong ïa ka screening na ka bynta kito pang khmat.
Ïa ka screening yn pynlong ha ka 3 tarik u Risaw, 2023 ha Civil Hospital, Mawkyrwat, 10 tarik u Risaw, 2023 ha Ranikor Community Health Centre (CHC), 17 tarik u Risaw, ha Mawthawpdah Primary Health Centre (PHC)bad ha ka 31 tarik u Risaw ha Wahkaji Primary Health Centre (PHC).
Kumta, baroh kine ki jingsumar khmat kin sdang ha ka por 10 baje mynstep.
U Symbud Myntri Rangbah ka Jylla u Bah Prestone Tynsong uba peit ïa ka tnat Kam Pohïng ha ka Dorbar Synrai jong ka Ingdorbar Thawaiñ ka Jylla u la ai jingkheiñ ba ki don palat 2500 hajar tylli ki Case kiba ïadei bad ki kam runar ruser bad ki jingthombor pyrshah ïa ki kynthei bad ki khynnah ïa kiba la rejistar ha ka jylla Meghalaya ha ki saw snem baladep.
Kane ka jingai jingkheiñ jong u Symbud Myntri Rangbah ka la pynsngewkhia haduh katta katta ïa kiba bun balang, khamtam ïa ki longing longsem ha ka imlang ka sahlang na ka daw ka jingkynrei jong ki kam runar ruser pyrshah ïa ki kynthei bad ïa ki khynnah rit.
Katkum ka jingai jingkheiñ jong u Symbud Myntri Rangbah ka pyni, 1388 tylli ki dei ki Case ba ïadei bad ki kam runar pyrshah ïa ki khynnah bad 1180 tylli ki dei ki Case ba ïadei bad ki kam runar pyrshah ïa ki kynthei.
Ha u snem 2023, haduh 310 tylli ki case ba ïadei bad ki kam runar pyrshah ïa ki kynthei la registar bad 245 tylli ki case ki dei ki kam runar pyrshah ïa ki khynnah.
Ha u snem 2022, ki don 319 tylli ki case ba ïadei bad ki kam runar pyrshah ïa ki kynthei bad 488 tylli ki case ba ïadei bad ki kam runar pyrshah ïa ki khynnah katba 298 tylli ki kam runar ki long pyrshah ïa ki kynthei bad 491 tylli ki kam runar ki long pyrshah ïa ki khynnah ba la ïoh jingkheiñ ha u snem 2021 bad 253 tylli pyrshah ïa ki kynthei bad 164 tylli ki kam runar ruser pyrshah ïa ki khynnah ha u snem 2020.
Dang ha ka sngi Baar, ka jingshah pynap tari bad shah shoh pynmynsaw jong kawei ka khynnah skul ha kawei ka shnong ha Eastern West Khasi Hills ka la pynrah skhor ïa ki kmie ki kpa bad ïa ki khynnah skul kiba hap ban ïaid da ka kjat na la ing khamtam ha ki shnong nongkyndong, ki surok ki kham kynjah.
Kum kine ki jingjia ki pynsuhjer ïa ki khun ki kti ban ïaid marwei ha surok watla ka dei ka por mynstep ne wat ha ka por janmiet.
Ki don bun ki jait Case ba ki kynthei bad ki khynnah rit ki shah thombor kiba paw ha ki lad pathai khubor bad ki bym paw ha ki lad pathai khubor ïa kiba ki bahaing hasem ki leit ujor beit beit sha ki Pulit.
Watla ka aiñ POCSO ka dei kawei na ki aiñ kiba khlaiñ, hynrei ki jingshah thombor ka longrynieng jong ki khynnah ki dang jia hi hangne hangtai bad lah ban ong lehse, ki nongleh kam bymman ki dei ki bym pat tip ïa ka jingshyrkhei jong kane ka aiñ kaba khlain tam.
Ki nonglehkam bymman kiba la shah rai pynrem ha ki iingkashari, kin shah set along ryngkat bad ka kuna.
Ka jingkhlaiñ jong kane ka aiñ haba bishar ïa ki kam runar ruser pyrshah ïa ki kynthei bad ki khynnah ki la kham duna haba ïanujor bad kiwei pat ki snem kiba mynshwa.
Ka jingdon jong ki commission kiba peit ïa ka bha ka miat jong ki kynthei bad ïa ki khynnah ka la ïarap bha haduh katta katta ïa ki bor jong ka aiñ ban tehlakam ïa kine ki kam thombor.
Kine ki Commission ki la trei borbah ban ïarap ïa kito ki lanot ban ïoh ïa ka hok kaba ki dei ban ïoh jingïada na ki bor jong ka Aiñ.
Hapdeng ka jingkhlaiñ jong ka aiñ, hynrei kaba lyngngoh pat ka long, balei keiñ kine ki kam thombor pyrshah ïa ki kynthei bad ïa ki khynnah ki dang ïai jia na ka por sha ka por? Ki jingshah pynïap, ki jingshah leh be-ijot, ki jingshah leh kynshleiñ bad ki jingshah jrong kti ha surok, ha ki jaka trei bad ki jingshah leh bym hok, ki jingshah khaïi ki dang ïai jia.
Kaei ka daw? Ki jingsniew ki mih har rukom khlieh ka sngi bad manla ka kynta ki jingthombor pyrshah ïa ki kynthei bad ki khynnah ki ïai jia.
Shillong, Nailur 20: Ka kynhun lehkai jong ka Tura District Cricket Association ka la lah ban pynliem ïa ka South Garo Hills DCA da 16 ron ha ka jingïakhun kaba la shah pynthut ha u slap jong ka Meghalaya Cricket Association’s U-19 Boys Inter District Cricket Tournament kaba la long hynne ka Sngi Balang.
Ha kawei pat ka jingïakhun la hap ban pynsangeh, watla kata ruh ka Ri-Bhoi DCA ka la ïoh ban sdang ïa jingïalehkai da kaba seisoh pyrshah ïa ka East Jaintia Hills DCA.
Haba phai sha ka jingïalehkai na ka thup Zone 2 ha Salpara, ka Tura ka jop ïa ka toss , hynrei ka la ïoh ban kynjoh tang sha ka 107 ron shah pynhap da 9 wicket na ki 35.
1 over.
U Salchang Sangma ryngkat bad u Silgar M Sangma baroh arngut ki la ïoh ban khur 3/22, katba u Ayush M Sangma 2/11, kaba la khanglad ïa ka TDCA ban kyntiew ïa ka ron jong ka.
Baroh san ngut ki nongtied ba hakhmat jong ka Tura ki la shah pynhap khlem da kynjoh sha ka phew ron, katba ka kynhun ka la kamai 30/5.
Dei lyngba u Shahin Alone (21) bad u Darnell Sangma (11) ba ka ron jong ka kynhun ka la sdang ban kiew.
Nangta ka 15 ron na u Agatchu Chetai K Marak ka la ïarap ban kyntiew ïa ka TDCA ban kynjoh sha ka 107 ron.
Ki nongkawangbol ba sdang jong ka Tura, kiba kynthup ïa u Denikcheng Marak (2/18) bad u Fernando Barbaryo M Sangma (2/12) ki la lah ban khanglad ïa ki player ka kynhun pyrshah (SGH) da kaba pynduna sha ka 42 na ki 5 wicket ha ka 13.
3 over shuwa ba ka mariang kan pynlong ïa ka jingïalehkai ban jam sha kaba kut.
Bad katkum ka DLS method, ka SGH ka la dei ban kynjoh sha ka 59 ha katei ka por, dei lyngba kane ba ka Tura ka la ïohei ban khur ïa ka namjop da 16 ron.
Katba ha ka jingïalehkai jong ka Zone 1 na ka Group A kaba la long ha Umbuda, Nongpoh, ka Ri-Bhoi hadien ba jop ïa ka toss ka jied ban tied nyngkong.
Bad ka la kamai 6.
57 ron man ka over, ki la ïoh ban kynjoh sha ka 184 ron bad hap 8 wicket na ki 28 over.
Hynrei ka jingjur jong u slap ym shym la ïoh ban bteng ïa kane ka jingïalehkai.
Lajan baroh ki player tied ka Ri-Bhoi ki la ïoh ban kamai ron na bynta ka kynhun.
U Banialam Mylliemngap u la kamai bun ron duh da 34 ron khlem shah pynhap (not out) tang na ki 18 bol (4x4s, 2x6s).
U Dev Rai (3/29) ryngkat bad u Jeffre Chyrmang (3/34) ki dei napdeng ki rangkawangbol ba seisoh na bynta ka East Jaintia Hills DCA.
Ka jingïalehkai mynta ka sngi, na ka Group B, ka East Khasi Hills Cricket Association kan sa hap ban aireng pyrshah ïa ka West Jaintia Hills DCA.
na ka Zone 2, ka North Garo Hills DCA kan ïakhun pyrshah ïa ka Tura.
Jowai, Nailur, 20: U ma Baitlang Pohsngap uba ju ïakhun teng ïa ka MDC haka snem 2019 hynnin ka sngi ula pynshai lada ki paidbah ki ai ka jingkyrshan ba pura ïa u ha kane ka kynti u kloi ban ïakhun biang sa shisien ïa kane ka Election 2024 da ka jingthrang ban shakri hok ïa ka Ri bad ka jaitbynriew.
U la pyntip ba u kloi ban shim ïa ka lyngkor jingshakri kum u MDC na ka 19 Jowai South Constituency ïa kaba ula thrang naduh u snem 2009 bad dei ha u snem 2019 ula pyrshang ban ïakhun ïaka election MDC da ka lynti kaba khuid khlem ka bor jong ka pisa bad um shem la poi sha ka thong.
Haba kren sha ki lad pathai khubor ula ong ka daw kaba la pynlong biang ïa u ban ïakhun ïa ka Election ban wan 2024 namar ba u don ïa ki mat ban trei shitom kum u MDC, kawei ka jingïohi jong u mynta ba ym don shuh kiba shimkhia ïa ka synshar khadar kaba dei ka kam ïap kam im jong ka Ri bad Jaitbynriew namar kiba bun na ki nongïalam ba mynta ki pynkhat tang ïalade.
Ula ong ‘mynta ka jaitbynriew kala shah knieh lut ïa ka jinglong trai haki briew kiba nabar naduh ka kam ka jam, ka pule phuthi nalor kiwei de, kine baroh ki dei na ka jingtlod haka synshar ka khadar lyngba ki MDC bad MLA’.
Shuh shuh ula pynsngew kawei na ki dawbah jong ka jingtroiñ jong ka jaitbynriew ka dei na ka jingbam sap kaba la shyrkhei bha hapoh ka jylla, ula kular lada ki paidbah ki ai jingkyrshan ïa u dalade ruh um bam bad ïa kiwei ruh um ailad wat lada kiew shaduh ka ïinglieh ïingsaw ban ai ka jingshakri ba khuid ïa ka jaitbynriewSa kawei kaba u don ka jingthrang ka long ban ai ka jingïada ïa u pud u sam ka jylla, kaba la pynduh thiah pynduh dem ïa kiba bun ba lang khamtam kiba sah ha jaka khappud.
U don ruh ka jingthrang ban pynkylla dur ïa ka Ri bad ka jaitbynriew ha baroh ki liang, da kaba ong kum ki nongshong shnong ka jylla ym dei ban duh jingkyrmen ïa kano kano ka jingthrang bad kaba donkam ka long ban wanrah ïa ka jingïatylli lang kawei naduh kiba rit ba ria haduh kiba heh ba haiñ.
Ula ai nuksa ruh ba ‘ba ka ding kaba heh ka wan shwa na i ding iba rit eh’, kumta u pan ka jingkyrshah na ki paidbah ba un sdang ïa kane ka jingshakri na ka bynta u paidbah ha ka dur jong ka ding kaba rit, da kaba un long kum u ksiang bad u nongïasaid ïa ka jaitbynriew.
Kaba khaduh u ma Baitlang u thrang ban pynkhlaiñ ïa ka (JHADC) Jaiñtia Hills Autonomous District Council kaba dei maka ka waitlam kaba nep ba la pynkup bor lyngba ka Six Schedule jong ka Ri kaba ïada ïa ka khyndew ka shyiap bad ka jinglong kyrpang jong ka jaitbynriew.
Kumta u khot ïa ki paidbah khamtam ïa ki riew rangbah, ki nongshynshar shnong, ki riew don burom hapoh ka 19 Jowai South Constituency lada ki don ka mon ban ai jingkyrshan halor kane ka jingthrang jong u ki lah ban ïakynduh bad u lane phone ha u no 8132924885, ula pyntip ba um pat lah ban ong eiei ha kaba ïadei bad ka Party kaba un ïakhun.
Khliehriat, Nailur, 20: Ka Seng Samla Shnong Umkiang, ka ai ka jingkyrshan ba pura ïa ka Khasi Stidents Union East Jaiñtia Hills District Unit kaba yn sa khot pynlong da ka jingiakhih paidbah na ka daw ka jingleh mynthi ka sorkar bad ka NHAI ha kaba iadei bad ka jingjot jingjulor palat ka surok national highway ha East Jaiñtia Hills District.
“Halor kane ka mat kaba ïadei bad ka jingsniew palat ka surok, ka seng samla shnong Umkiang ruh ka sngewkhia jur haduh katta katta namar ka jingsniew ka surok ka la long shaba palat pud kata naduh Tuber Shohshrieh shaduh Malidor, “Khamtam ngi ki paidbah kiba ïaid lyngba na kane ka surok ngi ju mad ïa ki jingeh jingjynjar khamtam haka por ba pang ba shitom ban pynpoi ïa kiba shitom sha ki jaka ban ai jingsumar ba kyrkieh" ong u kyrwoh.
La ong ruh ba kane ka jingleh bym suid ñiew ka NHAI bad ka sorkar ban maramot ïa kane ka surok ka buh ïa ki paidbah ba bun ba lang ha ki jingeh ha ka leit ka wan.
Ha kajuh ka por, ka Seng Samla Umkiang ka pynpaw ka jingsngewsih namar ki khynnah skul ha Umkiang ki hap ban iaid na ka lynti kaba dap da ka ktieh ha ka por ba slap bad da ka pum pum ba jur ha ka por bym don slap, don ki khynnah kiba hap ban leit phai noh sha ïing ruh na ka daw ba la ktieh lut ki Uniform skul.
Kane ka jinglong jingman ka surok ka la pynbitar haduh katta katta ïa ka Seng Samla Shnong Umkiang bad wat ïa ki kmie ki kpa jong ki khynnah skul ruh haduh ba ki khun jong ki ki hap ban duh wat ban leit sha skul, ong u kyrwoh ba la phah da u President jong ka Seng Samla Umkiang u Ma Ellend Mynthlu.
Nongpoh, Nailur, 20: Ki nongïalam ka Ri-Bhoi Youth Developmental & Social Organization (RBYDSO) mynta ka sngi ki la mih shakhmat ban kyntu ïa baroh ki nongmih khmat ka Ri-Bhoi ba kin kren lem haka ïing dorbar naka bynta ki jingeh ba ki paidbah ki mad haka thaiñ Ri-Bhoi ha kaba ïadei bad ka bording elektrik kaba la wan rah shisha ïaka jingeh naka bynta ki paidbah kiba pyndonkam ïaka khamtam lei ki khynnah skul kiba don hapdeng ka jingpule.
Haba kren sha ki lad pathai khubor u Samla Kerbok Malai Secretary ka Ri-Bhoi Youth Developmental & Social Organization ha ryngkat ka jingïadon lang u bah Givinson Lyngkring, Asst.
Secretary u la ïathuh ba ka ba sor Nongpoh kaba dei ruh ka Head Quater jong ka Ri-Bhoi ka la don kam da u 132KV Sub-Station ban pynbiang ïaka bording bad ruh ban lah ban sam sha ki shnong namar kumba long mynta la sam bording tang da u 33kv sub-station kaba la buh jingeh shisha ïaki paidbah ka dong bad ka thaiñ.
U la ong ruh ba ka thaiñ Ri-Bhoi Sepngi, Umden, Umsaw Nongbri haduh mynta ki dang pyndonkam da u 11KV line bad kala dei ka por ban kyntiew ruh ïakine sha ka 33 KV ba ka bording kan long kaba thikna bad ba ki paidbah kin nym mad jingeh naka jinglip bording khah khah.
Shuh shuh naka liang ka seng kala lap ruh ba ka tnad sam bording ka don ruh ka jingeh ha kaba ïadei bad ka jingduna ki nongtrei kumba la pynpaw da ki bor bahalor hadien ka jingleit kynduh ka seng bad dei halor katei ka nongrim ba kum ka seng ka kwah ba ka bording elektrik kan long kaba thikna ha ka dong Ri-Bhoi bad kyntu ruh ba ki MLA ki dei ban rah ïa katei ka mat ha ïing dorbar haka dorbar synrai kaba dang ïaid mynta naka bynta ka jingbit jingbiang jong ki paidbah.
Nongpoh, Nailur, 20: Ka Confederation of Ri-Bhoi People (CoRP) kala lap ba ka Meghalaya Industrial Development Corporation Ltd kam don satia ïaki kot ki sla ki biang halor ki jaka puta bad jaka treikam ki karkhana ha ka thaiñ Byrnihat ha kaba naka liang ka CoRP kala pynpaw ba katei ka jaka la shu kurup beaiñ da ka MIDC hadien ba ka seng kala wad jingtip lyngba ka RTI.
Haba kren sha ki lad pathai khubor naka liang u Bah Pateng Marsing Working President haka jingdonlang u Bah Shining Kyntla Finance Secretary u la ong ba ba hadien ba ka seng kala pan da ka RTI halor ka jaka bala kurup da ka MIDC ha Byrnihat ka seng kala ioh jubab haka 1 tarik Nailar, bad ha katei ka jubab naka liang ka MIDC kam shym la lah ban pyni kawei ruh ka kot ka sla naduh ki Land Agreement bad ki kot ki sla kiba biang ban pynshisha ïaki jaka ba kala klun, ha kaba ka seng ka dap da ka jingsngew lyngngoh ba kumno katei ka MIDC ka lah ban kam ïaka jaka khlem ki kot ki sla biang.
Shuh shuh u la ong ruh ba naka liang ka seng kala wad jingtip ruh na u Syiem ka Raid Marwet ba katei ka jaka ka dang dei kaba hap hapoh ka jingpeit jingkhmih jong ka Raid Marwet bad wad ka kot ka sla naka Raid ruh kim don satia ban pynshisha bad halor katei ka jingbym don kot don sla bad kam beaiñ da ka MIDC naka liang ka seng kan dang ïai buddien ban leh ïa kaba donkam.
Nongpoh, Nailur, 20: Ka Dorbar Shnong Lumdaitkhla Bhoirymbong ha Ri Bhoi District ka la hap ban mad ia ka jingeh kaba khraw bha na ka bynta ban wan rah ïa ka khuid ka suba hapoh katei ka shnong, bad daw ka long ba kim don ia ka jaka ban theh ñiut khamtam ba katei ka shnong ka don ïa ka ïew Bhoirymbong kaba dei kawei na ka ïew kaba la heh bha ha ka thaiñ Ri-Bhoi Mihngi.
Ban weng ïa katei ka jingeh ki paidbah, ka Dorbar Shnong Lumdaitkhla mynta ka sngi ka la lum syndon da ka Dorbar shnong na ka bynta ban ai jingpynshai sha ki paidbah halor ka jingthmu ban wan rah ïa ka Solid Waste Management ha katei ka shnong, namar kumba long haduh mynta ka shnong ka la hap ban theh ïa ki jaboh ba mih na ka ïew bad na ka shnong shipor ha Madan Kurkalang na ka daw ba kam pat don kata ka jaka theh ñiut ban leh katkum ka juk stad mynta (Scientific Method.
)Ki paidbah nongshong shnong kynthup naduh ki Samla, ki Longkmie, ki rangbah mynta ka sngi ki la shim bynta ha ka jingïalang paidbah ba ka shnong ka la lum la lang na ka bynta ban pynshai halor ka jingthmu ban wan rah ïa katei ka Solid Waste Management khnang ban weng ïa ki jingeh jong ki paidbah bad khamtam ban wan rah ïa ka khuid ka suba hapoh katei ka shnong Lumdaitkhla Bhoirymbong.
Ha kane ka sngi u samla na ka shnong Umpling Shillong, u Samla Banbhalang Diengdoh u la wan ban pynshai sha ki paidbah halor ka jingthmu jong kane ka Solid Waste Management, namar ha ka shnong Umpling une u samla ryngkat ka kynhun ki pyntreikam ïa ka Solid Waste Management kaba ki la leh katkum ka juk stad mynta bad kaba dei ruh ka rukom leh kaba ym ktah ïa ka koit ka khiah ki paidbah ne kaba ktah ïa ka mei mariang.
Kumba la pynpaw da ki Nongïalam Shnong naduh u Rangbah Shnong, u Bah S.
T Rympei, u Bah Reading Rymbai, Secretary Shnong bad u Bah S.
Lamare, Chairman ka Dorbar Shnong, ki la ong ba haduh mynta ki la dep ban thied ïa ka jaka na ka bynta ban wan rah ïa kata ka Solid Waste Management hapoh u pud u sam ka Shnong Lumdaitkhla bad ki la ioh ruh ka jingïarap na ka KHADC ba ki la ker kynroh shuwa ban thmu ban wan rah ïa katei ka Solid Waste Management.
Kaei kaba la pynlong ïa ka Shnong ban lum ïa kane ka Dorbar ka dei namar ba bun ki paidbah nongshong shnong ki la shah pynsngewthuh bakla ba ka shnong ka thmu ban wan rah ïa kata ka jaka theh ñiut, hynrei kam dei kumba ki la shah pynsngewthuh bakla bad ka dei ka jingthmu ban wan rah ïa ka Solid Waste Management kaba dei katkum ka juk stad ba mynta kaba ym ktah ïa ka koit ka khiah ki paidbah bad ruh wat ïa ka mei mariang.
Kitei ki nongïalam Shnong ki la pynshai ruh kumba la mih ha ki lad pathai khubor ba la pynmih da ka Shnong Lumsohpieng la pynsngewthuh bakla ïa ki paidbah bad ha ka jingshisha katei ka jaka ka dei kaba hap ha u pud u sam ka Shnong Lumdaitkhla ha kaba ka ka shnong kam mut ban pynlong tang kata ka jaka theh niut bad ka dei kata ka Solid Waste Management kaba ki leh katkum ka juk stad kaba ym ktah ïa ka koit ka khiah ki paidbah bad ïa ka mei mariang.
Shuh shuh, ki la pynshai ruh ba ki paidbah ki hap ban sngewthuh namar kumba long haduh mynta ka bor shnong ka kynduh mawsiang na ka jingbym don kata ka jaka theh ñiut kaba biang bad katba ki jaboh pat kiba mih na katei ka ïew la shu hap ban leit theh sha Madan Kurkalang ha kaba katei ka jaka ka dei ka jaka ba ki samla ki pynleit jingmut ha ka jingïalehkai sport.
Mawkyrwat, ‘Nailur 20: U District Magistrate (DM) ka South West Khasi Hills District, Mawkyrwat, u la pynbna paidbah ba ki don ki jaka ha ka distrik kiba ju long ki ktem khaïi drok bad dih drok bad kiwei kiwei de ki kam sniew kiba buh ka jingma bad ka jingshong syier ïa ki nongleit nongwan bad ki nongshong shnong.
Ha kaba ïa dei bad kane, u District Magistrate ka South West Khasi Hills District, Mawkyrwat u la pynjari da ka kyndon 133 CrPC ha kaba u la bthah ïa baroh ki Dukan Die Dawai, ki Departmental Store bad ki Wine Shop kiba don ha ka South West Khasi Hills District ba kin buh da ki CCTV Camera ha ki bynta jong ki dukan jong ki.
Ïa kane ka hukum la pynmih kum shibynta ban khang lad ïa kine ki nongdih drok kiba thmu ban leh ïa kino kino ki kam sniew hapoh ka distrik bad ka jingbuh ïa ki CCTV kan ïarap shibun ban khang lad ïa ki kam sniew kumjuh ruh ban ïoh ïa ki sakhi ki sabut kiba biang bad ba tikna ban pynsuk ïa ki bor ba dei khmih ba kin lah ban buddien bad kem ïa kito kiba donkti ha ki kam sniew.
Namarkata, da ka jingdonkam ba kyrkih, ïa kane ka hukum yn pyntreikam shwa shipor bad la don kino kino ki jingujor ha kaba ïa dei bad kane ka hukum ki lah ban wan ïa kynduh ha ophis treikam jong u District Magistrate, South West Khasi Hills District, Mawkyrwat hapoh 30 naduh ba la pyntreikam ïa kane ka hukum.
Shillong, Nailur 20 : U MLA ka Congress na Ganbegre u Saleng A Sangma u la ïehnoh ïa ka shuki Chairman jongka Public Account Committee (PAC) jongka Assembly namar u la shah thung ban long kum u Chief Whip ka Liang Pyrshah.
U la ong u la hap leh ïa kane hadien ba la dep wanrah ka jingpynkylla ïa ka Rules of Procedure and Conduct of Business in the Meghalaya Legislative Assembly ba u ne ka Chairman jongkano kano ka Committee yn jied da u Lamphang napdeng ki dkhot kiba ym pat shah thung ha kino kino ruh ki kam hapoh ka Assembly Secretariat kiba ïa ryngkat kyrdan bad ki myntri sorkar.
Shwa kane u symbud myntri rangbah ba dei peit ia ka tnad Parliamentary Affairs u bah Prestone Tynsong u la dep pyntip hapoh ka ïing dorbar halor ka jingïehnoh jong u Saleng Sangma ïa ka shuki Chairman kaba u la leh kat kum ki kyndon pynïaid dorbar.
Shillong, Nailur 20 : U Myntri Rangbah ka jylla, Conrad K Sangma ha ka sngi Balang u la ong ba ka Meghalaya Residents Safety and Security Act (MRSSA) 2016 kan treikam kumba la buh naduh ba sdang.
