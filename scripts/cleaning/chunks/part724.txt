Ïa kane ka shi kol la thep da u Jomsing Pariat haswa ban kut ka jingïalehkai kata ha ka minit kaba 90+6.
Sa shisien pat u Lionel Messi u dangdon hapdeng ka jingartatien ban sdang ïa ka jingïalehkai na ka bynta ka Argentina ha ka lympung ïaknieh rung World Cup pyrshah ïa ka Paraguay.
Utei u kapten ka Argentina u la ïoh ban thep shi kol na ka bynta ban pynlong ïa ka kynhun jong u ban jop da 1-0 kol ïa ka Ecuador, hynrei u la sangeh ïalehkai ha kaba ar ha kaba ka Argentina ka la jop da 3-0 kol ïa ka Bolivia ha u bnai ba la lah na ka daw ka jingmynsaw ha ki dohksah ha ka jingïakhun na ka bynta ka Inter Miami ha ka MLS.
Kane ka lahduh jong ka World Cup kan ïakynduh pyrshah ïa ka Paraguay ha ka step jong ka sngi Thohdieng ha Buenos Aires.
Ha kawei pat ka liang u Vinicius Jr.
u la duh ban ïalehkai ha ki ar tylli ki jingïakhun na ka bynta ka Brazil ha ka lympung ïaknieh jong ka South American (qualifying), hynrei ula wanphai ban sdang ban wanphai sha ka kam ïalehkai hadien ka jingmysaw.
Ka Brazil kan ïakhun pyrshah ïa ka Venezuela ha ka step jong ka sngi Thohdieng ha Cuiaba.
Ka Argentina bad ka Brazil ki la kamai mar 6 point ha kane ka lympung ïaknieh jong ka World Cup 2026 hadien ba ki la khur jingjop ha u bnai ba la lah.
Kine ki ar tylli ki ri kin ïakynduh pyrshah ha u Naiwieng mynta u snem.
Ka Colombia ka dei ka kynhun kaba la wan ha ka kyrdan balai napdeng ki 10 tylli ki kynhun ha kaba ka la kamai 4 point.
Ka Uruguay bad ka Venezuela ki la kamai mar 3 point, ha kaba la bud pat sa ka Paraguay, Peru bad ka Chile kiba la ïoh mar shi point.
Ka Ecuador kam pat shym la lah ban kamai point watla ka la jop da 2-1 kol ïa ka Uruguay ha ka 13 tarik u Nailur.
Ka Ecuador ka la sdang ïa kane ka lympung ïaknieh ha kaba ka la shah khate 3 point ha ka FIFA na ka daw ka jingai bakla ïa ka snem kha u rangïalehkai dien u Byron Castillo, uba long trai na Colombia.
Ïa ka World Cup ka ban wan pynlong ha United States, Mexico bad Canada ha kaba yn pyniar haduh 48 tylli ki kynhun, kane ka mut ba haduh hynriew tylli ki kynhun na South America kim ïoh rung sha kane ka lympung.
Kumjuh ha ka step jong ka sngi Thohdieng, ka Colombia kan ïakhun pyrshah ïa ka Uruguay, ka Bolivia ïa ka Ecuador bad ka Chile ïa ka Peru.
Ka PFR Football Academy ka la bteng ïa ka jingjop ba ar ha ka SSA SRGT 3rd Division Football League 2023 hadien ba ka lah pynliem noh ïa ka Mawshbuit SC da 2-0 kol ha ka sngi Balang ha SSA Stadium, Polo.
Kane ka nam jop ka la wan urlong lyngba ki kol ba la thep da u Fleming Suting ha ka minit kaba 44 bad ïa kawei pat la thep da u Andy Suting ha ka minit ba 55.
Da kane ka jingjop kaba ar, ka PFR ka la bat ïa ka kyrdan ba hakhlieh na ka Group-B ha kaba ka la kamai 6 point na ki ar sien ïakhun.
Ha ka jingïakhun kaba ar, ka Umpling SC ka la ïasam mar shi  point bad ka Lumparing SC hadien ba ki la ïakhaid mar 2-2 kol.
Tang mar ïasdang ka jingïakhun Umpling ka la ïoh ban pynkhih jar nyngkong eh lyngba u Klinton Roy Mylliemumlong ha ka minit kaba 5.
Hynrei hadien san minit ka Lumparing ka la lah ban pynphai kylla lyngba u Gilbert Nongneng hashwa ba un pynbud ïa ka kol kaba ar ha ka minit kaba 22.
Hashwa ban wai ka Umpling ka la thep biang sa shi kol lyngba u Donbok Sing L.
Lyngkhoi ha ka minit kaba 80 na ka bynta ban ïakhaid mar ar kol.
Haba phai sha kawei pat ka jingïakhun kaba khatduh kaba la long ha madan Third Ground, ka Sanmer SC ka la pynliem noh ïa ka Mylliem Lum SC da 2-1 kol.
Kane ka nam jop ka la wan urlong lyngba u Babitdor Dorphang, uba la ïoh ban thep ar kol ha ka minit kaba 47 & 73.
Hynrei ka Mylliem Lum ka la lah ban pynphai kylla shi kol lyngba u Michael Kurbah (71)Haba phai sha ki jingïakhun myn ha ka sngi Ba-ar, ka Krang SC ka la pynliem noh ïa ka Lapalang SC da 2-0 kol.
Ïa kine la thep da u Labyntalang Nongphlang (69) bad u Willjohn Kyrsien (78).
Ka Meghalaya Police Football Team ka la khur ïa ka jingjop kaba nyngkong hadien ba ka la pynliem noh ïa ka Gorkha Association da 2-0 kol.
Ïa kine la thep da u Kommanwell Nongrum (19) bad u Bikram Chettri (61).
Ka Mawryngkneng SC ka la ïasam mar shi point bad ka Nongkseh SC hadien ba ki la ïakhaid mar 2-2 kol.
Na ka Mawryngkneng la thep da u Brokenstar Warmalai (50 & 56), hynrei ka Nongkseh ka la lah ban pynïakhaid kylla lyngba u Banteilang Synnia (75 & 80).
Kane ka lympung kan bteng biang ha ka sngi Palei ha kaba ka Tynring SC kan ïakhun pyrshah ïa ka Nongumlong SC ha ka por 1:10, ka Umlyngka SC ïa ka Gorkha Association ha ka por 3 baje (ki ban ïakhun ha ka SSA Stadium), katba ka Lumdiengjri SC bad Lawmali Pyllun SC kin ïakhun ha Third Ground ha ka por 3 baje janmiet.
Ki pulit ha ka janmiet jong ka Sngi Ba-ar ki la ïoh ban pyllait noh ïa ar ngut ki nongjngoh kai pyrthei kiba la jah lynti ha ka por ba ki la leit ban ïaid shapoh ka riat jong ka kshaid Nohkalikai.
Kine ar ngut ki nongjngoh kai kiba la jah lynti ki dei kiba la tip kyrteng kum ka Avani Soni bad u Abhishek Jamwal kiba dei na Vasna Road, Vadodora, Gujarat.
Ha ka kyrwoh khubor, u Superintendent of Police jong ka East Khasi Hills u la ïathuh ba ha ka janmiet jong ka Sngi Ba-ar, ki pulit na thanat Sohra ki la ïoh ïa ka jingtip na ka NERS ba ar ngut ki nongjngoh kai ki la jah lynti shapoh ka riat jong ka kshaid Nohkalikai.
U la ong ba na ka liang ki pulit ka Sohra mar ïa ïoh jingtip, mar-mar ki la mih hapoh ka jingïalam jong ka Women Police Sub Inspector ka Vandana Diengdoh ban leit wad bad ha kaba ki la ïoh ban pyllait bad ban wan ïalam noh sha Sohra.
Ka Hynñiewtrep Youths’ Council (HYC) North West Khasi Hills ha ka Sngi Ba-ar ka la leit ban ujor sha u Deputy Commissioner (DC) jong ka Eastern West Khasi Hills ban shim khia ha kaba ïadei bad ka jingjur jong ka jingthang rnga hapoh ka District khamtam ha ka thaiñ Lumdam, Niangdai, Wahpipa, bad Lawhuleng kiba dei ki shnong kiba dang hap hapoh ka Eastern West Khasi Hills khappud bad ka Ri Bhoi District.
Katkum ka dorkhas ba la aiti sha u DC, ka HYC ka la dawa ba dei ban pynshitom mardor ïa ki briew kiba ai bor ban thang rnga ïa ki khar Nepali hapoh ka thaiñ Niangdai, Wahpipa bad Lawhuleng.
Nalor nangta ka HYC ka la pynpaw ruh ba ka la lap hi da la ki jong ki khmat ba ki Nepali ki khlem don ïa ki kot ki sla bad khlem ka NOC na ki bor ba dei peit jong ka tnat Forest and Environment hynrei ki la pom naphang ïa ki dieng ki siej ban thang rnga.
Kane ka jingleh ym tang ba ki pynjot ïa ka mei mariang hynrei la don ruh uwei u Nepali uba leh mynleh doktor jakoid ïalade hynrei da kaba leh pat ïa ki kam pohjait.
Ka HYC ha katei ka dorkhas sha u DC ka la kyntu ban shim ïa kane ka kam kumjuh ïa kitei ki bar Jylla kiba la pynjot ïa ka mei mariang bad kaba la long pyrshah ïa ka aiñ katkum ka Forest Act 1972 bad Environment Protection Act 1980.
Ka HYC ka dawa ruh ba dei ban pynshitom da kaba tyngeh bad pynngat ïa ki ha ki kyndon ïa baroh kiba don bynta khnang ba kan long ka jingsneng ïa kiwei pat ki nongpynjot ïa ka mariang.
Ka HYC haba bynrap shuh shuh ha ka dorkhas ka la kynnoh ruh ba ka jingshim sting jong ka tnat Khlaw bad ki pulit ba ïeng ha shiteng lynti ban ap pahara ka la pynshlur ïa ki nongpynjot mariang ban wanrah syndon da ki bar Jylla ban thang rnga hapoh ka District.
Ym tang katta, ka HYC ha kane ka sngi ka la leit ruh ban aiti ïa ka dorkhas sha u Syiem ka Hima Nongkhlaw ban kyntu ba un shimkhia ïa katei ka bynta.
Ka India ka la lah ban thaw ïa ka khana pateng ne history da kaba khur haduh 18 tylli ki takma ksiar ha ka Asian Games 2023.
Kane ka long ka sien kaba nyngkong ha ki 72 snem ba ka la lah ban tam na ki 16 tylli ki takma ksiar.
Wat la ha ka Sngi Ba-ar ka India ka la khur 69 tylli ki takma, hynrei ha ka sngi kaba bud ka la kynjoh sha ki 81 tylli (18 tylli ki takma ksiar, 31 ki rupa bad 32 ki rnong) na ka bynta ban ïai bat ïa ka kyrdan basaw.
Ïa kine ki takma ksiar ba la khur ha kane ka sngi ki la wan lyngba u nongkawang sum u Neeraj Chopra (men’s javelin throw), ka kynhun mareh relay jong ki shynrag 4x400m bad ka Jyothi Surekha Vennam ryng -kat ka Ojas Deotale (Mixed team compound).
Ïa ka takma rupa la khur da u Kishore Jena (javelin throw), Harmilan Bains (women’s 800m), Avinash Sable (men’s 5000m), women’s 4x400m relay team bad ka Lovlina Borgohain (boxing).
Ïa ki takma rnong la khur da u Sunil Kumar (greco-roman wres-tling), Abhay Singh/Anahat Singh (mixed team squash), Ram Baboo/ Manu Rani (35km race walk mixed team) bad ka Parveen Hooda (boxing women’s 57kg).
Kumba ka paw ka China ka dangbat ïa ka kyrdan ba nyngkong da kaba khur 301 tylli ki takma (165 ksiar, 90 rupa & 46 rnong), ïa ka kyrdan ba-ar la ïoh da ka Japan kaba la khur 131 tylli ki takma (33 ksiar, 48 rupa bad 50 rnong), katba ïa ka kyrdan balai la bat da ka South Korea kaba la khur 141 ki takma (32 ksiar, 44 rupa & 64 rnong).
Ha ka janmiet jong ka Sngi Hat Majai, ka 3 tarik Risaw, la lap ïa ka metïap jong ka Phibankyntiew Sunn, ka samla kaba la jah rngai na la ïing naduh ka 20 tarik Nailur, na ka thaiñ Traw, East Khasi Hills.
Katei ka samla kaba dang 18 snem ka rta, ka la jah rngai na la shnong na Marbisu bad uwei pat u samla – Wanboklang Kurbah (20 snem ka rta) naduh ka 20 tarik u bnai ba la dep bad la ong ba ïa kitei ki ar ngut la ïohi khatduh ha ka por kumba 5 baje janmiet ha katei kajuh hi ka sngi.
Haba pyntikna ïa kane, u Kñi jong katei ka samla u la ïathuh ba ïa ka met jong ka la lap shajan ka wah Kshih kaba don sha ka thaiñ Traw bad la ïohi nyngkong eh da ki nongkhwai.
“Ngi lap na shane sha um Kshih jong ka Wah Traw, ka um kaba wan lyngba jong ka jingkieng Lwai.
Kane ka um ka poi sha Traw.
Ka jaka ka long kyndong bad ym ju don ba leit hi shato," u la ong.
U ïathuh ruh ba la lap ïa ka met naduh ka Lah Sngi U Blei ha ka por kumba 3 baje nohphai sngi, hynrei ha kaba nyngkong la suba ba ka dei ka met jong u shynrang briew namar la lap ha ka rukom ba shu dem pyllup bad kumta ym lah ban ithuh ïa ka dur ka dar.
Hynrei ynda ki pulit ki la dep ban tan ïa ka met hynne ka step, ki la pyntikna ba ka dei ka metïap jong ka kynthei.
“Ki la pyntip naduh mynnin ba lap metïap na shathie, hynrei na ka liang jong ngi pat ngim shym la sangeh ka jingwad namar kito kiba lap ki ong beit ba ka dei ka met shynrang…rangbah briew hynrei mynne ynda ki pulit ki la leit tan ïa ka met, ynda la ïoh sei ki ong ba dei kynthei," ong u Kñi katei ka samla.
U la ong ruh ba hadien katei, “ngin sa ïa leit, ngin sa ïa khmih, ngin sa ïa tba bad ka dei jong i Phibankyntiew.
"Haba pynsngew ba kam shym la don kano-kano ka jingïakajia ha ïing hasem, u la ong, “Ngim tip na kano ka daw ki phet, na kano ka daw ki long haduh katne.
"Haba kylli halor u shynrang uba la jah lang, utei u rangbah u la ong ba kim don jingtip halor jong u.
Hadien ka jinglap ïa ka metïap jong katei ka samla, ki pulit mynta ki dang wad sa ïa u samla shynrang uba la tip kyrteng kum u Wanboklang Kurbah uba la jah rngai lang ha ryngkat bad katei ka samla.
Kumba ka long mynta, ïa ka met jong ka samla Phibankyntiew la wan pynkit noh sha Civil Hospital, Shillong na bynta ban leh ïa ka ‘Post Mortem’.
Ka kynhun ki ‘rangïalehkai hockey ka India ka la pynliem noh ïa ka South Korea da 5-3 na ka bynta ban jam sha ka final ha ka Asian Games.
Kane ka la wan urlong lyngba u Hardik Singh (5′), Mandeep Singh (11′), Lalit Kumar Upadhyay (15′), Amit Rohidas (24′) bad u Abhishek (54′), katba u Jung Manjae (17′, 20′, 42′) u la khur ïa ka hat-trick na ka bynta ka South Korea.
Kumta kane ka kynhun ïalehkai ka ri kan pynkhreh ban ïakhun final pyrshah ïa ka kynhun ka ban khur jingjop ha kawei pat ka jingïakhun semi final hapdeng ka China bad ka Japan na ka bynta ban ïaknieh ia ka takma ksiar ha ka sngi Thohdieng.
Lada ka India ka lah ban khur jingjop ha ka final, kan dei ka sien kaba saw ban khur ïa ka takma ksiar ha ka Asian Games bad kan ïoh rung ruh sha ka Paris Olympics ka ban long ha u snem ban wan.
Kham hashwa ka India hapoh ka jingïalam u Craig Fulton (coach) ka la bat ïa ka kyrdan ba hakhlieh ha ka Pool-A hadien ba ka khur jingjop ha baroh ki jingïalehkai, katba ka South Korea ka la wan ha ka kyrdan ba-ar ha ka Pool-B.
Ha kane ka jingïakhun semi final, ka India kaba la bat ïa ka kyrdan balai ha ka kyrdan jong ki kynhun ki shynrang ha ka pyrthei, ka la pyrshah ban ïalehkai bha naduh kaba sdang ha kaba ka la thep nyngkong ha ka minit kaba 5 lyngba u Hardik Singh.
Kane ka kynhun ka la pynbud biang ha ka ban thep kol lyngba u Mandeep Singh (11′) bad ïa kaba lai la thep da u Lalit Kumar Upadhyay (15′).
Hadien ar minit ka South Korea ka la pynphai kylla lyngba u Manjae.
Une u rangïalehkai u la pynbud ia ka kol kaba ar ka jong u ha ka minit kaba 20.
Hadien saw minit ka India ka la thep ïa ka kol kaba saw lyngba u Amit Rohidas (24′).
U Manjae u la khur syndon ïa ka hat-trick hadien ba u la ïoh ban thep ïa ka kol kaba lai ha ka minit kaba 42 hashwa ba ka India kan thep ïa ka kol kaba san lyngba u Abhishek (54′) na ka bynta ban khur syndon ïa ka jingjop.
Ka Nongkseh SC ka la khur ïa ka jingjop kaba nyngkong na ka Group-B ha ka lympung ïalehkai SSA SRGT 3rd Division Football League 2023, hadien ba ka lah ban pynliem noh ïa ka Mawshbuit SC da 1-0 kol.
Ha kane ka jingïakhun kaba la long ha ka sngi Balang ha madan Third Ground, Polo baroh ar kynhun ki la pyrshang ban ïakhun tyngeh naduh kaba sdang ha kaba ki la ïoh ïa ki kabu kiba biang, hynrei kim shym la lah ban thep kol.
Dei ha ka minit kaba 40 ba ka Nongkseh ka la ïoh ban pynkhih jar nyngkong eh lyngba u Albert Nongsiej ha ka minit kaba 40.
Watla ka Mawshbuit ka la pyrshang ban pynphai, hynrei kam shym la lah ban pynurlong haduh kaba kut ka jingïalehkai bad ka la mad ïa ka jingshah rem kaba nyngkong ha kane ka lympung.
Kane ka lympung kan bteng biang ha ka sngi Palei kaba ka PFR Football Academy bad ka Pomlakrai SC kiba don ha ka Group-B, kin ïakhun ha ka por 5:45 janmiet.
Ka Nangbah Ïawmusiang ka la pynliem noh ïa ka Mosyiem Shangpung da 2-0 kol ha ka lympung ïalehkai 1st Division Football Tournament na ka bynta ka Chatister Kharkongor Memorial Trophy 2023.
Ïa kane ka lympung la pynïaid da ka West Jaiñtia District Sports Association (WJDSA) ha madan Kiang Nangbah Stadium Ladthadlaboh, Jowai ha ka sngi Balang.
Ha kane ka jingïakhun baroh ar kynhun ki la pyrshang ban ïalehkai bha naduh kaba sdang, hynrei hadien shiteng kynta ka Nangbah Ïawmusiang ka la ïoh ban pynkhih jar nyngkong eh lyngba u Kynsaibor Dkhar ha ka minit kaba 34 na ka bynta ban tam shi kol haduh kaba kut jong ka kylla step.
Hadien katto katne por ba la bteng biang ïa ka jingïakhun jong ka kylla miet ka Nangbah Ïawmudiang ka la thep biang ïa ka kol kaba ar lyngba u Dawanbiang Passah ha ka minit kaba 55.
Kat haduh kaba kut ka jingïalehkai ka Mosyiem Shangpung kam shym la lah ban pynphai bad ka la mad ïa ka jingshah rem.
Ka jingïakhun ha ka sngi Palei kan long hapdeng ka Sohmynting pyrshah ïa ka Khliehïongriang ha ka por 2 baje noh phai sngi.
Ka kynhun ki ‘thei ïalehkai ka Jylla ka la pynjem khnap ia ka Rajasthan haduh shiteng dorjon (6-0 kol) na ka bynta ban bteng ïa ka jingjop ba ar ha ka Junior Girls’ National Football Championship (Tier 2).
Ha kane ka jingïakhun ba ar jong ka Group-B ha Jaipur, kane ka kynhun ïalehkai ka la lah ban ïakhun tyngeh naduh kaba sdang ha kaba ka la ïoh ïa kiba bun ki kabu ksiar.
Wat la ka la jop dangshen da 4-1 kol ïa ka Telangana, hynrei ka Meghalaya ha kaba nyng-kong ka la shem jingeh ban thep kol na ka daw ka jingïalehkai bha ki ‘thei ïalehkai ka Rajasthan.
Kane ka jingïai pyrshang ka Meghalaya ka la wan urlong hadien shi-teng kynta na ka bynta ban pynkhih jar lyngba ka Eightfulnes Shangdiar ha ka minit kaba 37.
Ka Eightfulnes ka la pynbud ia ka kol kaba ar ka jong ka hashwa ban kut ka jingïalehkai jong ka kylla step kata ha ka minit kaba 45+3.
Hadien katto katne por ba la bteng biang ia ka jingiakhun jong ka kylla miet ka Meghalaya ka la pynbud biang ha ka ban thep kol lynba ka Dakani Shylla ha ka minit kaba 63 bad ia ka kol kaba saw la thep da ka Eiladki Ksoo (67).
Ka Eiladki ka la pynbud ïa ka kol ba ar jong ka ha ka minit kaba 71.
ïa ka kol kaba khatduh la thep da ka Alisha Lyngdoh ha ka minit kaba 73.
Haduh kaba kut ka liang pyrshah kam shym la lah ban pynphai bad ka la mad ïa ka jingshah rem ha ka Meghalaya.
Lyngba kane ka jingjop, ka Meghalaya kan pynkhreh ïa ka jingïakhun kaba lai pyrshah ïa ka Jammu & Kashmir ha ka 6 tarik mynta u bnai ha ka por 3:30 janmiet.
Ka kaiphod na ka State Food Testing Laboratory, Commissionerate of Food Safety, Shillong ka la pynpaw ba ka umbam umdih ha ki 44 na ki 46 tylli ki shnong/dong ha nongbah Shillong kam long satia kaba shngaiñ na ka bynta ka jingkoit jingkhiah jong ki paidbah.
Kane ka la paw hadien ba ka FKJGP ka la leit lum ïa ka um nongmuna na kine ki 46 tylli ki jaka ban phah beit bniah.
La shem ba ka jingdon ha ka um ha ki 44 tylli ki jaka ka long kaba ma ïa ka koit ka khiah bad ka bym ïahap satia bad ki kyndon ba la buh da ka Food Safety and Standards Authority of India (FSSAI).
Ngi dei ban ai jingïaroh ïa ka seng FKJGP bad ki dkhot jong ka kiba la leit lum ïa ki nongmuna um na kine ki jaka bad ban phah peit bniah khnang ba ki paidbah kin tip ka um kaba kumno ki ïoh na ka tnat Public Health Engineering (PHE) jong ka sorkar jylla.
Ka long shisha kaba pyndiaw shikatdei ba lait na ka Demthring bad Mawblei, ym don satia wat tang kawei ruh ka shnong ha kaba ka umbam umdih ka long kaba shngaiñ ban ïa pyndonkam.
Ka kaiphod ka pyni ba katkum ki tes, ki um ba la lum nongmuna na ki 44 tylli ki shnong ki dei kiba don ïa ki Coliform bad E.
coli, ba duna ka pH Value, ba bun Iron palat ïa u pud, kaba pyni shai ruh ba kine ki um kim long satia kiba shngaiñ ban dih katkum ki kyndon ka FSSAI.
Ka FKJGP ka la pynpaw ba ka jingshem ïa ka jingduna ka pH Value ha kine ki um ba la lum nongmuna ki dei kiba jur ka Acid bad katkum ki kyndon ka FSSAI, ka umbam umdih ka dei ban don ïa ka pH value hapdeng 6.
5 haduh 8.
5 bad kaba hapoh jong ka 6.
5 ka dei kaba long Acid.
Ka FKJGP ka la ong ba watla ka jingdon ka Iron ka long kaba kongsan ïa ka koit ka khiah, hynrei ka jingdon palat pud ka lah ban lam sha ki jingma, kata ka lah ban pynïoh ïa ka jingpang shini, hemochromatosis, pang kpoh, pyndap lyer ka kpoh, bad jingpang snieh doh kaban lam sha ka jingring sti kloi.
La ong ruh ba nalor kane, ka lah ban pynsniew ïa u dohnud, Pancreas, bad klongsnam nalor kiwei kiwei.
Ka jingdon jong ki Faecal Coliform bad ka E Coli ha ka um ka lah ban lam sha ki jingpang pynhiar kpoh, jingshitom ban ring mynsiem, jingshitom ha ka jingpyllait umpynjhieh, Meningitis, bad kiwei, nalor ba ki lah ruh ban shim ïa ka jingim jong ki khynnah rit bad ki tymmen.
Kane ka mat ka dei kaba ka sorkar kan hap ban shim kyrkieh ïa ki sienjam ban pynkhuid ïa ka umbam umdih ba wan lyngba ka PHE.
Haba ïa ka jingpeit bniah la leh hi da ka shnat jong ka sorkar, kam donkam shuh ban nang ïa ap sa ïa kiwei pat ki kaiphod.
Mynta ka sorkar kan hap ban shim jingmut na ki stad ki jhad kumno ban ïakhun pyrshah ïa ka jingjaboh jong ka um naduh na tyllong.
Dei namar ka jingjaboh jong ka umbam umdih ba kiba bun ki paidbah ki ïoh ïa ki jingpang kiba laiphew jait laiphew skit.
Nalor ba ka mariang ka la jaboh lypa da ka jingleh sat jong u khun bynriew, mynta la lap sa ka um ruh kam don jingshngaiñ ïa ngi ki nongshong shnong.
Ka FKJGP bad katei ka shlem ki la pyndep ïa la kamram.
Mynta ka shong sa ha ka sorkar bad ka tnat PHE lem bad ka tnat ka koit ka khiah kumno ba kin shim ïa ki sienjam bakongsan khnang ban lah ïada ïa ka jingsaphriang jong kiba bun jait ki jingpang.
Lada lah ban pynkhuid ïa ka um naduh na tyllong, ma ngi ki nongshong shnong ruh ngin kham lait na ki jingpang kiba shyrkhei kum kitei kiba la kdew da ka FKJGP.
Kane ka mat ka dei kaba ktah salonsar bad ym tang ïa ki katto katne.
Lada ym lah ban ïa khie khohreh ban ïakhun ïa kane, khlem pep ki paidbah kin sa nang ïakynduh jingeh ha ki sngi ki ban wan.
Shi sngi shwa ban mih na ka nongbah ban leit ïashim bynta ha ka lympung ïalehkai jong ka U-19 Women’s One Day Tournament, ka synjuk ïalehkai jong ka Meghalaya Cricket Association (MCA) ka la kitbok kitrwiang ïa ki ‘thei ïalehkai ka Jylla ha ka sngi Balang ha kane ka nongbah.
Ïa kane ka lympung yn pynlongha Surat kaba ha Gujarat naduh ka 8 tarik mynta u bnai.
Kane ka kynhun kan ïakhun nyngkong pyrshah ïa ka Vidarbha ha ka 8 tarik mynta u bnai, ha kaba yn bud pat sa ka jingïakhun pyrshah ïa ka Pondi-cherry ha ka 10 tarik, Manipur ha ka 12 tarik, Tamil Nadu ha ka 14 tarik bad ïa ka Maharashtra ha ka 16 tarik.
Ki ‘thei ïalehkai kiba ka MCA ka la ïoh ban jied ïa ki ban mihkhmat sha kane ka lympung ki dei kiba la dep ban mihkhmat ïa la ki jong ki synjuk ïalehkai kriket ba don ha ka distrik jong ka Jylla, kata ha ka U-19 Girls’ Inter District Cricket Tournament.
U Secretary ka MCA u Bah Gideon Kharkongor u la ai mynsiem ïa ki ‘thei ïalehkai ki ban mihkhkmat ïa ka Jylla ha kane ka kynti kaba mynta, da kaba u la ïai ban ïa ki ba kim dei ban tieng.
“Kum ki nongpynïaid ka MCA mynta ka kynti ka shaniah bad kyrmen ba kane ka kynhun ki ‘thei ïalehkai namar mynta ki la long  kiba kynsai bad kiba don ïa ka sap ba kyrpang.
"Katba na ka liang ka jong u President ka MCA u Naba Bhatacharjee u la ai mynsiem ïa ka kynhun ba kim dei ban sngewduh mynsiem, hadien ba la pynïakap lang ïa ki bad ki jylla ïalehkai ba khlaiñ bor kum ka Tamil Nadu ne Maharashtra, pynban u ong ba u shaniah tylli ha kane ka kynhun ba kan ïakhun tyngeh bad ïalehkai bha ha kane ka kynti kaba mynta.
"Ki kyrteng ki nongïalehkai ki ban mihkhmat ïa ka Meghalaya ki long ka  Dianchidora N.
Sangma, Dubleen D.
Nengnong, Indariakor Kharwanñiang, Fennysha Nongrum, Ankita Sharma, Kambesa Agitok, Abiezer Kharsyiem, Janicka R.
Marak, Monica Singh, Emisakani Warjri, Rikmanchi M.
Sangma, Jayshree Singh, Awesa G Momin, Jaylynn R.
Marak, Natasha Rabha.
Ki nongai jinghikai ïa kane ka kynhun ki kynthup ia ka Ranjana Yadav (head coach), Marty Mustafa (assistant coach), Helyna D.
Sangma (trainer), Lucky Mary Marbaniang (physio), Manager Kong Baiahun Mylliemngap.
Ka kynhun ïalehkai jong ka H.
K.
Sing Secondary School ka la ïoh rung suk sha ka quarter final ha ka kyrdan ïalehkai Under-14 jong ka 62nd Inter-national Subroto Cup Football Tournament.
Kane ka la wan hadien ba ki bor ba dei khmih jong ka Subroto Mukherjee Sports Education Society (SMSES) ki la lap ïa ka jingshukor jong 15 tylli kynhun ïa ki rta jong ki khynnah da kaba pynïakhun da kiba la palat ïa ka 14 snem ka rta.
Te kumta kitei ki kynhun ki la shah weng noh shi syndon na kane ka lympung.
Ha ka jingshisha ka H.
K.
Sing Secondary School kaba na West Jaiñtia Hills ka la dei ban ïakhun khatduh ha ka Pool-A pyrshah ïa ka IPSC, hynrei kane ka kynhun ka la shah weng noh na ka daw ka la wanrah da ki khynnah kiba la ïaw rta.
Te kumta ka Meghalaya ka la ïoh rung ei sha ka quarter final.
Ha ki jingïalehkai ba la lah jong kane ka Group kiba la long ha Bengaluru, ka H.
K.
Sing Secondary School hapoh ka jingïalam u Bah Hopingstone Suting (coach) ka la jop ïa ka Sainik School haduh 3-0 kol bad ïa ka Kendriya Vidyalaya Sangathan (KVS) kaba na Maharashtra da 1-0 kol.
“Ngi sngewkmen ba lyngba ki ar tylli ki jingjop ki la long ka jingplie lad ïa ngi ban ïoh rung sha ka quarter final.
Ha ka jingshisha ngi la dei ban ïakhun khatduh pyrshah ïa ka IPSC, hynrei kane ka kynhun ka la shah weng na ka daw ka la wanrah da ki rangïalehkai kiba la palat ia ka 14 snem karta," la pynpaw u Bah Hopingstone haba ïakren bad u nongthoh khubor ha ka sngi Balang.
“Ka kynhun jong ngi kan pynkhreh ïa ka jingïakhun quarter final ha ka 6 tarik pyrshah ïa ka kynhun na Mizoram ha ka por 8 baje mynstep," ula bynrap.
Kumba ka paw lyngba katei ka jingshukor ïa ki rta jong ki khynnah ka la wanrah ka jingkulmar jingmut ia ki bor pynïaid bad ruh ban pynbeit thymmai ïa ki prokram ïalehkai.
Watla la dep ban pyn -ïakhun ïa ki jingïalehkai kiba nyngkong mynta ha ka sngi U Blei, hynrei la lap ba ki la don haduh 15 tylli ki kynhun kiba la shah weng noh na ka daw ba ki la pynïalehkai da ki rangïalehkai kiba la palat rta.
Te kumta ïa ki 22 tylli ki kynhun la phiah ha ki phra tylli ki group.
Ïa baroh ki jingïakhun la pynlong ha ka lah sngi U Blei, hynrei kane kam shym la pynhun ïa ki bor pynïaid.
La pynlong ïa ka Skeletal Age Estimation Test myn ha ka sngi U Blei bad kane ka long ka kum ki kyndon jong kane ka lympung hapoh ka jingkhmih jong ka All India Football Federation (AIFF).
Ïa kane ka jingkhmih bniah la pynlong ha jaka sumar ha Tumkur Road kaba ha Bengaluru da ki doktor ba la thung da ka AIFF.
Ki la don haduh 126 ngut ki rangïalehkai kiba la shah khmih bniah ïa ki rta jong ki bad la lap ba ki la don haduh 87 ngut ki rangïalehkai kiba la palat snem bad tang 34 ngut kiba dangbiang rta.
Kane ka jingkhmih bniah ïa ki rta ka long na ka bynta saw ngut ki rangïalehkai na kawei pa kawei ka kynhun bad la lap ba ki la don 15 ngut ki rangïalehkai kiba la palat snem.
Ka SMSES mynta u snem ka la shim khia ban khmih bniah ïa ki rta jong ki khynnah ha ryngkat ka jingïatrei lang bad ka AIFF khnang ban rad dyngkhong ïa kane ka jingshukor ïa ki rta jong ki khynnah bad ruh ban wanrah ïa ka jingkhuid ha ka rukom pynïaid  ïa kane ka lympung.
Ki kynhun ki ban khur jingjop na kitei ki phra tylli ki group kin ïoh rung sha ka quarter final ha kaba kin ïoh ban ïakhun ha ka 6 tarik mynta u bnai bad ka semi final kan long ha ka 8 tarik.
Ïa ka jingïakhun final jong kane ka lympung yn pynlong ha ka 10 tarik mynta u bnai.
Ka Shipara ka la pynkhreh shaid shaid ban pynlong ïa ka lympung ïalehkai  phutbol kaba heh duh ha ka thaiñ Mawkyllei, Eastern West Khasi Hills ïa kaba la tip kum ka 1st Invitation Football Tournament Knockout 2023-2024 ha madan jong ka Mawkyllei Sports Club Social & Cultural Organisation.
U Publicity Secretary ka Shipara u Bah S.
N Lyngdoh ha ka kyrwoh u la ong ba ïa kane ka lympung yn sdang ha u Naiwieng.
Te kumta ka la wer ïa ki klob na kylleng ka Ri Khasi Jaiñtia ba kin wan ïashim bynta.
Shuh shuh u la ong ruh ha kane ka lympung yn pdiang tang 16 tylli ki kynhun bad ka khusnam kan long T.
6 lak kynthup ïa ka T.
4 lak na ka bynta ka lahduh bad T.
2 lak ïa wan ba-ar.
U la ong ruh ha kane ka lympung kan don ruh ka khusnam kaba kyrpang kaba kynthup ïa ka nam Best Player, best Goalkeeper, Top Scorer, Best Defender, bad Discipline Team.
Ka tarik ba khatduh ban pdiang ïa ki kan long ha ka 31 tarik mynta u bnai.
Shuh shuh u la ong ruh ba nalor katei ka lympung ïalehkai, kan don ruh sa kawei pat ka lympung ïalehkai phutbol ba la tip kum ka Open To All Football Tournament Knockout 2023-2024 ïa kaba ka khusnam na ka bynta baroh kan long T.
5 lak, kynthup T.
3 lak ïa ka lahduh bad T.
2 lak ïa kaba wan ba-ar lem bad ki trophy.
U la ong ruh ba ha kane ka Open To All, ka bai rung kan long T.
1000 bad ka tarik ba khaduh ban pdiang ïa kiba kwah ban ïashim bynta kan long ha lane shwa ka 31 tarik mynt u bnai.
Ïa ki jingtip ba bniah ki lah ban phone ha ki number 9362044268 & 8837385040.
Ki bor distrik ka West Khasi Hills, Nongstoiñ, hadien katto katne taïew ba la mana ba ym dei shuh ban pynlong ïa ki jingïakob khwai dohkha, ka la pynmih pat sa da kawei ka hukum ha kaba la batai bniah ïa ki kyndon kiba ki nongpynlong ïa ki jingïakob khwai dohkha kin hap ban bud.
Ka jingmana ban pynlong ïa kine ki jingïakob ka la long hadien ba iwei i khyllung iba la kha ha shiteng lynti i la khlad noh tang na ka daw jong ka jingdheng kali na ka jingdon ka jingïakob khwai dohkha ha Pamphyrnai ha ka 16 tarik Nailur.
Hadien katto katne sngi, la mih sa ka huri-hura ha kawei na ki pung dohkha ha Ri-Bhoi ha kaba uwei na ki nongïashim bynta u la wanrah lypa da ka dohkha kaba la ïap.
Kiba kum kine ki jingjia ki pynbitar ïa ki paidbah bad ka sorkar ruh kam banse ban hap mana.
Hynrei tang hadien shi bnai duna jong ka jingjia ha Pamphyrnai, u Deputy Commissioner ka West Khasi Hills u la pynmih sa da ki kyndon bathymmai ban pynïaid beit pynïaid ryntih ïa kine ki jingïakob khwai dohkha.
Lehse ka sorkar ka sngewthuh shai ba kan ym lah ban khang ïa kine ki jingïakob.
Kin don beit ki ban ïaleh pyrshah.
Lah hi ban kem ïa baroh ki nongwan ïashim bynta kiba pynkheiñ hukum? Tangba ki dei ban don da ki kyndon kumba la bthah da u Deputy Commissioner ka West Khasi Hills.
Lehse kiwei pat ki distrik ki lah ban shim nuksa na West Khasi Hills bad ban pyntreikam ïa kijuh ki kyndon.
Ka jingïakob khwai dohkha ha kylleng ka la ïaid la bun snem mynta.
Kat nang mih ki snem, ki trai pung dohkha ki la nang bun.
Kito kiba kham kwah ban kamai, ki pynlong da kine ki tamasa bad ban khring kham bun ki nongwan, ki pynheh ïa ka khusnam kaba kot wat sha ka T.
10 lak ruh.
Don kiba leit ïashim bynta namar ki kwah pisa, bad don pat kiba leit namar ki sngewtynnad ban khwai.
Don ruh pat kiba long thik kumba ong ka ktien “ha ka biej, ha ka shlur" haduh ba ki wanrah syndon da ka dohkha ba la ïap lypa da ka jingthmu ban pynthame ïa ki nongpynïaid bad ban ïoh rah ïa ka song pisa.
Hynrei hakhmat kiba bun ba lang, yn ym lah ban leh shukor bad bunsien hi, ïa ki kam shukor lap beit kumba la ïohi ïa kaei kaba la jia ha Ri-Bhoi ha ki katto katne taïew mynshwa.
Hadien ba u Deputy Commissioner ka West Khasi Hills u la pynmih bun tylli ki kyndon ba hap ban pyndep da ki nongpynïaid ïa ki jingïakob khwai, ngin hap ban ïa khmih la kin dang don ne em ki ban wan shakhmat ban pynlong ïa kine ki jingïakob.
Ha ka jinglong briew, ym ju don ba kwah ban shah teh shah khum ha ki kyndon.
Tangba ïa kata ngin hap ban buh sharud namar hap ïa pyrkhat ïa ka jingbhalang jong baroh.
Ym lah ban pynsyllang bad pynsaja ïa kiwei tang namar ka jingsngewbha jong ki katto katne kumba ngi la ïohi ha Pamphyrnai haduh ba ka la ïalam sha ka jingduh noh ïa ka mynsiem bakordor jong i khyllung.
Namar ba ki dei ki kam khalai, ka sorkar ka dei ban shim khajna na kine ki jingïakob la ka long wat tang katto katne ruh.
Lada shim khajna na kiwei ki jait khalai, balei yn pyllait ei ïa ka khajna na kine ki jingïakob kiba ki briew ki pynlut pisa bad por ban shong hangto baroh shi sngi naduh ba dang sdang kynjat shai? Lada lap ba ki nongpynïaid ki pynkheiñ ïa ki kyndon, dei ban buh ruh sa da ka kuna ba kin siew.
Ki briew kin khap long phikir tat ynda ka pla tyngka jong ki ka shah ktah.
Katkum ki khubor la ong ba ka jingleit hiar thma jong ki lehnoh Hamas pyrshah ia ka Israel, kam shym la ktah tang ia ki samla ne ki rangbah, hynrei ka la ktah jur ruh ia ki khyllung- khynnah, ha kaba ki don kumba 40 ngut ki khyllung kiba la shah pyniap dusmon ha katei ka kynhun lehnoh ba shyrkhei jong ka Palestine.
Kane ka long ruh hadien ba ka Israel ka la phah ia ki shipai jongka ban pynhiar kput bad ther kylla ia kitei ki lehnoh Hamas, watla katta ruh la ong ba ki shipai ka Israel kim shym lah ban tehlakam ia ka jingshah pyniap dusmon ki riew paidbah jongka Israel wat haba la ioh ban phah ha ka por kaba biang.
Don ki shipai kiba la pyntip ba ki la lap ia kitei ki khyllung ba la shah pyniap dusmon bad kiba la shah khrai khlieh bad ki paidbah nongshong shnong kiba la shah siat iap hapoh ki iingsah bad ha ki jingthiah jongki.
Katba ia ki khynnah pat, la ong ba kitei ki lehnoh ki la thep bad rah ia ki khynnah hapoh ki byrni.
Ha katei ka thma, ki don kumba 900 ngut ki nong Israel ki la khlad noh bad kumba 2,600 tam kiba mynsaw naduh ba ka Hamas ka la sdang ban thombor ia ka Israel ha ka 7 tarik u Risaw.
Ha katei hi ka sngi, ka IDF ka la iathuh ba ki don kumba 70 ngut ki riew paidbah kiba la shah khrai khlieh ha ki thaiñ khappud jong ka Israel.
Kumta ruh na ka liang ki shipai jong ka Israel ki la ong ba kane kam dei ka thma, kam dei ruh hapoh madan thma, hynrei ka dei ka jingleh dusmon bad ka jingpyniap dusmon jong kitei ki lehnoh ia ki jaitbynriew Israel.
Namar kitei ki lehnoh ki leit ban thombor ia ki paidbah bad ki mynsiem ba lui-lui hapoh ki iingsah jongki, ki shah siat iap hapoh ki kamram thiah bad wat ha ki kamra ba rieh jongki.
Kumta, u heh shipai ka Israel u la ong ba kane kam dei ka thma, hynrei dei ka jingleh kput jong kitei ki lehnoh Hamas.
Ha kajuh ruh ka por, la ong ba ki don kumba 900 ngut ki nong Israel kiba la duh noh la ka jingim hapdeng ka jingleit thombor jong kitei ki lehnoh bad kumba 2,616 tam ruh kiba la mynsaw.
Haba iadei bad kane, na ka liang ka tnat shipai suiñ jong ka Israel ruh ki la pynhiar kpuh ia katei ka kynhun lehnoh Hamas hapoh Gaza Strip.
Katkum ka jingioh jingtip la ong ba ki shipai liengsuiñ ka Israel ki la leit ban ther kylla ia baroh ki bynta ba don ki ktem jong kitei ki lehnoh ha kylleng jong ka Gaza Strip.
La iathuh ruh ba ka Israel ka la phah haduh 3,00,000 tam ki shipai jongka hapoh jong kine ki 48 kynta, ban leit kput bad ban pynduh jait syndon ia kitei ki lehnoh Hamas.
Ha ki spah snem ba la leit noh ha ka Ri India jong ngi ki Kynthei ki long kiba dang biej bad kiba shah teh ha ki kynjri jong ka ïing ka sem, uwei u Riewkhraw u Raja Ram Mohon Roy, u la pynduh noh ïa ka Sati kaba long ka aiñ rew ban thang im ïa ka tnga ha ka jynthang jong u tnga ba la ïap jong ka.
Kane ka la pynsat ïa ki hindu shit niam orthodox bad ki la bitar shla ïa une u riewkhraw, hynrei ka la pyllait im shibun ki kynthei ban im wat hadien ba la khlad noh u tnga jong ka.
Kumta ka la im da kaba phong ïa ka sari lieh, don kiba wan na ka ïing kaba bit ba biang ki seng kam la jong bad kylla long kiba riewspah, don pat kiba seng da ki skul, kolej bad skul bah.
Ki por ki ïa ki ïaid na kawei ka spah snem sha kawei pat, katba ki kynthei ki la nang ïohlad ban pule puthi bad ban leit pyntbit ïalade sha bar jong ka ri ha ki line bad ki jingtbit bapher, naduh ki Doktor, ki Pilot, ki Shipai duriaw, ki business investment, bad ki khliehduh jong ki Industries bapher bapher ki long kiba ïaid beit bad kiew shaphang kat nang mih ki snem.
Ki jingtrei ba Khlieh da ki kynthei, ki pyni ïa ka jingïaineh bad roi shuki (sustainable growth), kim klang kum kawei ka Industry ha Goa kaba ngi tip kum ka King Fisher ba la Khlieh da u Vijay Mallya, hynrei ki ïaineh bad shakri katkum ka jingpynlut bad ka jingïohnong.
Hynrei ka bynta ba khraw ban pynkhlaiñ ïa ka jinglaitluid ïa ki kynthei ka dei ka Political Power, kaba u Narendra Modiji u la pruid dak ïa ki jingeh jong ki kynthei salonsar (macro level), ha ka 5 snem jong ka jingsynshar jong u Modiji kum u Prime Minister, u la weng ïa ka jingeh ki longkmie na ka tdem ding ban shet jingshet.
Kane ka long ka jingai-lad ba ki tyndong gas kin rung ha ïing shetja.
La pynhiar dor ïa ka gas bad ki tyndong gas haduh ba kiba duk ba bylla kin lah ban siew.
Da kane ka buit u Prime Minister u la weng shiteng sngi na ka kam jong ka kmie ban thoh dieng ban sliew ding bad ban shet, mynta ka kmie ka lah ban pynbiang ïa ka bam ban shet bad bun ka por ka pynlut da kaba trei bad kiwei ki kam ban kyntiew ïa ka ïoh ka kot ha man la ki longïing.
Kane ka jingai bor u Modiji ïa ka jingpynkup bor ne empowerment jong ki kynthei ka dei kaba la ïohi da u hi naduh ba u la sngewthuh ïa ka hok ka pop, ym dei ba u shu rai mynta ynda la long Prime Minister.
Namar ba la dep pynlong Act ïa ka, ka pyni ba baroh kawei ka Ri India ki Mynjur ïa kane ka Bill bad ki tip ruh ïa ka culture bad ka Tradition jong ka Ri kaba ngi tip kum kata ka Ri jong ka jingïatylli kawei ka Lama hapdeng bun ki jingiapher ha ka rukom im, rukom bam bad ka niam ka rukom – (UNITY IN DIVERSITY).
Kumba la kren da u Chief Minister jong ka Assam ha ka 2tarik October “Ngim donkam ïa ka Vote jong ki Miya, wat hadien 10 snem katba kim pat pynkylla ïa ka rukom im ban kyntiew ïa ka thoh ika pule bad ban pynduh ïa ka child marriage ïa ki kynthei muslim kiba don ha Assam kum ki jaitbynriew Goria, Moria, Deshi, Syed, bad Jolha community kiba pyniathoh ïa ki khynnah dang 9 ne 10 bad ki bym ju phah skul ïa ki.
Kum kine ki jait ki bun bha ha Assam, bad ngi ju iohi haba ngi leit kai teng teng ban shong kai harud jong ka Brahma putra, da ki phew ngut ki khynnah ba iaid khlem sopti ki wan khrong shajan ba ngi shong.
KUMTA KANE KA JINGKREN JONG u Chief Minister kam dei ka hamsaïa, hynrei ka dei ka ground reality kaba biang ki surver bad ki jingshisha ha ka jingim jingman jong ka long briew man briew.
Barabor ïa ka Card Ration la ai kyrteng da u Kpa ban long u Khlieh jong ka ïing, hynrei U P rime Minister u la ai salonsar da ka kyrteng jong ka kmie, Namar u la iohi bad bishar bniah ba bun ki longkmie ki duh noh wat ïa ka ration card, na ka jingleh khain leh main jong u kpa ka ïing.
Ngim lah ban tip haduh katno ka janai kata ka jingwad bniah (Reserch on domestic Violence and hunger) kaba pynlong ïa une u riew khraw pyrkhat ban pynkylla ïa kane ka system da kaba ai kyrteng ha ki Card Ration na u Kpa sha ka Kmie.
Bad ha ka Jingsynshar kum U Prime Minister ha ka term kaba ar, u la draft  bad pynlong ain ïa ka Women reservation Bill 2023 ba la tip kum ka Nari Shakti Vandan Adhinyiam, kane ka bill ka ai lad haduh 33 % jong ka seat ha Lok Sabha bad ki State Assemblies ban buh kyrpang  na ka bynta ki kynthei.
Ha kaba ïadei bad kane ka Bill kaba la long Act ha une u snem 2023, ngi shem ba ki bun ki wit ïa ki kynthei namar kim ju kut nia.
Watla katta ruh to ngin ïa phai sha la ri lajong ka Ri u Hynñiew trep Hynñiewskum, ha Ri Khasi Jaintia, ka Ri Umsnam u Kñi u Kpa.
Ha Ri Khasi jong ngi ki Kynthei ki don hala ka jong ka jinglaitluid hynrei ïa kane ka jinglait-luid la pyndonkam bakla noh da ki katto katne ki kynthei jong ngi hi kiba la kha ban ïaid sakma na jngai ka riti dustur bad kiba klet ïa ka jingsneng ka Mei u Pa.
Ki don kiba beiñ kylla ïa ka riti ai jait kmie bad ki don ruh byllai kyrhai wat la ngi don tang shi troh haba ïanujor bad ka jaitbynriew heh paid ha ri India.
U shynrang u beiñ ba ka kynthei ka die ïa ka khyndew ka shyiap da kaba shong kha khleh bad ka jingshem ba shisha pat dei ki Syiem, ki Myntri, ki RS.
Kiba ïalang bad ki Trai lum trai wah kiba die jaka shabar jong ka pud ka sam da ki Seal bad ki stamp pad jong ki.
Kumta kane ka jingïa kynnoh u Shynrang, u kur ïala ka kmie ka hynmen ka para bad ki kynthei pat ki kur ki kmie ïa la u khun u pyrsa.
Kane hi ka la dei ka daw iing kaba pyntlot ïa u Rishot u païa, u tnum u tyndai ban roi ban par ha ka tip thuh bad ka pyrkhat pyrdain.
Ka pyntlot, ïa ka jing-roi ka spah ka phew, ka pyntlot ïa ka khaïi ka pateng.
Ka jingim kaba ïa kawang ktieh naduh ïing shetja ka long ka jingim kaba suhsat.
Kane ka jait jingim ka pyntieng bad pynduh jingkyrmen ïa ki samla ba dang lung ban ïaid sha khmat namar ki jingjyrsieh ka pap kat shaba phai.
Ki khun  samla kim don jaka rieh ha ka por ba ki don ha ka saw ka sian jong ka jingim, bad ka kmie u kpa ki don ha ka tlot ka jingmut jingpyrkhat namar ki duna ka jingsneng nala iing ha ka por ba ki donkam ïa ki.
Ki longkmie ba la long khristan ki bein ïa ki riam tynrai ki shad tynrai, ha ka khim jingmut kim shah wat ïa ki khun ban leit peit ïa kata ka traditional dance, lane ka Weiking bad ki shad suk Mynsiem, hynrei kine ki dei ki doh pasoh jong ka tipthuh u Khasi kaba ngi dei ban burom bad buh ha khmat duh jong ka Culture ka Ri Khasi.
Katba ki longkmie ba la kylla niam ki ong ïa ki khun ba ki Khasi ki mane ïa u Syiar, ki pynbakla ïa ka jingmut jingpyrkhat jong ki khun, ha la ri la jong, ka riti u mynbarim, pynban u Syiar u dei u nongrah ktien nongrah hukum ha khmat u briew u Blei.
Sa kawei ruh kaba pynhiar kyrdan ïa ka riti synshar ka dei ka jing Mushlia bad ka jingamend ïa ki Act bad ki Rule ba la buh ryntih ha District Council kum ka aiñ Die khyndew (Land Protection Act, Forect conservation, bad bun kiwei de ki riti la pynklylla bad pynkheiñ bniat na ka bynta ki kam poh kam kamai tuh kiba tang kiba tip ki sngewthuh ïa ka jingduhnong.
Ki don ki longkmie kiba la iohi ïa ka jingduna ha ka synshar khadar ki pan jingbit ban long Rangbah shnong ne ban don lang ha ka Dorbar, ne ka Executive Committee, ban ïa kit ïa bah lang ïa ka ban pynbha ïa ka imlang ka sahlang.
Kine ki longkmie ki la dep iohi ïa ka jingduna kaba kiba bun ki beiñ ki khoh bad ong ba kynih ka syiar kynthei.
Ki Rangbah ki kheiñ jem ïa ki kynthei hynrei kim da banbor kum ba ban kiwei pat ki jaitbynriew ha kaba ki kynthei ynda dep shong kurim ki leit sha ïing u shynrang bad kylla bad jait bad khong.
Kumta ngi ki Khasi ki la don lypa ka jinglaitluid ha ka jingim, pynban ki khun kynthei jong ngi kim sngewthuh kumno ban pyndonkam ïa kata ka jinglaitluid, kumta ki kylla laitlan.
Kit had rong ïa la ka jinglaitlan lajong bad die tad ïa ka ïing ka sem bad ka jait ka kynja, da kaba ong benami bad long mraw ha ri la jong namar ha ka jingim briew don ka por ban trei shitom, don ka por ban lum ban lang bad don ka por ban pynlut.
Ki bym sngewthuh ïa kane ki shitom ban ri la ka burom la jong.
Ha ngi ki Khasi don ar jait ki khun kynthei :Kita ki long :- Ki kup Ryndia – Don ki kynthei kiba kat ki kynthei, kiba ïaid ha u pud u sam kiba don ka burom ka akor bad kiba pynkmen ïa ka ïing ka sem da ka ktien ki kam bad ka burom ka akor ba ki pyni man la ka sngi ha ka jingim jong ki.
Kum kine ki kynthei keiñ ki don ka burom kum ki jainkup ryndia.
Ki riew kai bad ki riew poi kim shlan ban kren khlemakor bad kim nud ban kren palat namar ka don u pud ban ïaid bad ban kren.
Ki wanrah burom ia ka ïing bad ka pateng ban wan kan kham khraw shuh shuh ha ka jingïadei para briew bad ha khmat u Nongthaw.
Ki syrdep ñiad khiew – Kine pat ki dei kita ki khun tamsneng, kiba ïaid ha la ka mon, kum ki ‘si sahmiet, kat dang don ka rong ka rup, ki shim kabu ïa ka jingim, jong ki bad tur kum ki masi prut kat shaba jyrngam u phlang.
Dei kine ki jait kynthei kiba ym don parmat ban burom ïa ki ktien ka kmie u kpa bad ki leh ki kam kiba poh dor bad ka dor ha ka imlang sahlang ka hiar, naduh ïing haduh bar.
Ym tang ki bym nang bym stad hynrei kito kiba lah ka kmie u kpa ban kyrshan pule, ynda ki leit shabar ki long kum ki kot kudi khlem latai.
Ki kynthei bret khun bad ki kynthei kit khunrei ym dei ba ki shem jynjar hynrei dei ba ki tur hi sha ka pap ka sang bad iaid laitlan ha la ka mon lajong.
Tip dei ki kynthei ne dei ki shynrang kiba wanrah mynder ha Ri lajong namar HABA DON THMA HAPDENG KI BODO BAD KI MUSLIM DEI KI SUMO BAD KI NIGHT SUPER BA WAN KIT POIWIR SHA MEGHALAYA, HABA ïALEH THMA KI MEITEI BAD KUKI DEI KI RANGBAH BA WAN KIT ïA KI POIWIR DA KI SUMO, PRIVATE KAMAI BAD TAXI.
Ki  kamai hun ha ka dor ba rem namar ka dei ka buit rhah ban kit tuh ïa ki nongwan buhai shnong khamtam na ka jaka ïaleh kum ki Manipur.
Kine ki nongkamai, kim sngewthuh BA KI WAN KIT ïA KI BSEIñ BAD KI ‘ñIANG BSHIAH KI BAN PAR BAN ïAID HA KANE KA RI U Hynñiew trep ba ieit jong ngi.
Namar shisien ba la poi ha kane ka Ri Khasi ym ju don shuh ki ban leit phai sha la shnong.
Mynta lei ki la dawa ïa ka residential certificate.
HABA DON THMA HA MYANMAR PYRSHAH ïA KI ROHINGYA, DAP KI BUS BA WAN KIT PASSENGER SHANE, Bad mynta ngi shem ba ha Mawprem Jhalu, don ki ïing ai wai ba don haduh 20 kynrad ban shong da ki main moh bym ithuh ithaw, mih sa ki kada khlaw ban leh ki kam tuh kam thiem mynsngi mynshai bad ki kam beaiñ ban dih/khaïi drug.
Ki Trai lum trai jaka ba ioh pateng na ka nongmei nongpa ki ïaleh ban die noh namar ba im ka shong suk, kim don kamai da kumwei pat lait noh ka bynda, ïa ki jaka puta bad ki agent ki die suk sha ki bar jylla namar bat lot ki bniat jong ki district council.
Ki nongshong shnong ki la phah/ki la jied ki 60ngut ki Member District Councils ha JHADC bad KHADC bad ki KHADC bad JHADC ki jied ïa ki Laiphew Syiem Raid Syiem bynda bad ki Khatar doloi, ki Headman bad ki sordar ban ïa khun kum ka thma ban ïada ïa ka khyndew ka shyiap, Hynrei kine baroh ki hiar arsut ban pyni ba ki dei kita ki rubber stamp.
Kane ka long ka nuksa ba ngi ki kynthei khasi bad ki shynrang khasi, ngim dei ban tei pop bad kynnoh iwei ïa iwei namar baroh ar ngi don kajuh ka jing-kitkhlieh (duty and responsibibility) na ka bynta ban ri ban sumar ïa kane ka Ri Khasi ba la ai pateng da ki mynbarim sha ngi bad mangi ruh ngin ai sha ki pateng ban wan da ka juh ka jingheh bad ka jingkhlain kumba ka long ha ki por mynshuwa, ngi donkam ban pyndonkam hok ïa ka jinglaitluid, da ka burom ka akor, bad ka jingïatip lem, lada ym don ka kmie u kpa ruh ki don  ki kur ki kha hajan ki ban kit ban bah ha ka por ba jynjar sohsat, khlem da dietad ia la ka long rynïeng ha ki nongwei non gar.
Ka jinglaitluid ka long lehnohei lada ym nang ban pyndonkam ïa ka, bad ka long pynban ka sohpdung kaba khring ïa kiwei ki riew shim kabu ban pajait sngewbha na ka bynta ka jingiohnong jong ki.
Ngi long kiba donbok ban don ka hok ha ka khyndew ka shyiap, hynrei lada ngim nang pyndonkam ïa ka ngi long kum ki sniang kiba ym ithuh ïa ka jing-kordor u Mawlynnai.
Koit kam pher la ngi don ha kane ka apot kaba ngi don mynta, hynrei dang don ka por ban hikai ïa la ki khun ki pyrsa ïa ka jingkordor ka jinglaitluid bad ka jingkordor shuh shuh ka jingïatiplem, ba shwa ban leh ïa kano kano ka kam kaba ym kot bor ban pyrkhat dei ban da ïathuh ha ïing ha sem bad ban ïaid barabor ha ka jingshai.
Ka jinghikai na ka kmie u kpa, na ki Mei kha, mei pun, na ki kher ki mer, kan ai Mynsiem ïa ki longdien jong ngi, mynta, nangne sha khmat.
Ngin weng ïa ka jinglong mraw bad ka jingisih ïa ka ei kaba ngi don.
Namar ha ki Dkhar, bar jylla, tang ka seat ha bus ruh phin ym lah ban ïa knieh kumno phin ïa knieh ïa ka dukan bad ka ïing sah jong ki, kiba jrong thylliej ar pnat kum u bseiñ puh bad kiba kloi ban tei pop khamakha lada ngat ban ïa kajia bad kine ki jing-thaw na bar jylla.
Lada ki kynthei ki ioh bhah haduh 30 % ha Parliament bad State Assembly, kan long ka jingsarong na ka bynta ka Ri Khasi.
Namar don bun ki kup Ryndia kiba kordor ha ka burom akor bad ki jingnang jingstad.
Ngi don ruh shibun ki Kynthei kiba ngop tang pynbiej ki nongpah nongkhroh ki ngop ruh tang ha ki nong pynbiej Khor, mo, kum kine ki kynthei kin ym lah ban pynïaid ïa ka ïing ka sem bad kin ym lah hi ruh ban ïada ïa la ka Ri Khasi Baieit jong ngi wat la ki shah jied kum kita ki Public Representatives ba jop da ka jingiarap ka  Party bad ka pisa.
Hynrei ngin kyrmen ba kin mih shibun ki Phan Nonglait jong ka Ri Khasi, ki ban long shisha ka jingsarong ïa ngi bad ki Pateng jong ngi.
Bad kane ka Reservation kan nang ai bor ai Mynsiem Shuh shuh ïa kito kiba la jied bad thoh shun da ka Mei mariang ban im bad ban shakri ïa ka Ri khasi Baieit jong ngi.
Kum ki briew kiba tip-briew tip-blei, ngi dei ban burom ia ki kmie ki kpa.
Nangta ngi dei ban ñiew burom ïa ki riewtymmen kiba la heh ka rta.
Shuh shuh ngi dei ban burom ïa ki lok ki jor bad ïa ki para marjan marpa.
Dei ruh ban burom bad ïa ieit ïa ki para briew.
Ka jingïaieit bad ïa burom markylliang para briew ka long ka kam bah kaba bha tam eh.
Haba ngi burom ïa kino kino ki briew ngi dei ban ñiew burom ïa ka kyrdan pule ne ïa ki syiem ki patsha – ka burom ka dei ban leit nyngkong eh ha ki riewtymmen.
Kaba leh burom ïa kiba heh kyrdan ne kiba long nongmihkhmat paidbah (MLA/MP) ka long ka jingleh burom ban ïoh jingmyntoi ïa lade.
Haba ngi burom ngi dei ban burom ïa ka rta bad ka jinglong tymmen, ym ïa kiba don kyrdan ha ka pule puthi.
Ngi dei ban burom ïa kiba la iohi nyng-kong eh ïa ka sngi bad u bnai.
katba ha ngi ki briew ngi kham burom ïa kiba don spah don phew.
Bad ngi kyntait ban ai burom ïa kiba duk ba rangli.
Haba ngi burom ngi dei ban burom ïa ki riew tymmen.
Kane ka long ka jingshisha ha khmat u briew bad U Blei.
U nongrah ktien jong ka Israel sha India, u Naor Gilon, u la ai khublei ia u Myntri Rangbahduh ka ri India- u Narendra Modi halor ka jingai jingkyrshan ka India ia ka Israel ha kum kane ka por kaba khim bad ba ka Israel ka don hapdeng ka jingiakhun pyrshah ia ki lehnoh Hamas jong ka Palestine.
Kumta ruh u la ong ba ka Israel ka sngewkmen shi katdei eh namar ka jingieid bad jingkyrshan jong ki paralok kum ka India bad kane kan nang pynkhlaiñ shuh shuh ruh ia ka jingiadei hapdeng jong kine ki arliang ri ha ki por ban wan.
Ha ka jingkren kaba utei u nongialam ka Israel u la pyllait paidbah ha ka rynsan ‘Social Media’ X, u la ai khublei kyrpang ia u Myntri Rangbahduh ka India halor ka jingkyrshan ba pura jong ka India ia ka Israel ha ka jingiakhun thma jong ka pyrshah ia kitei ki lehnoh Hamas jong ka Palestine.
Kane ka jingai khublei jong utei u nongialam ka Israel, ka long ruh ha kane ka por ba dang shen u Modi u la iakren bad u nongialam na Israel- u Benjamin Netanyahu haba iadei bad ka jingkloi jong ka India ban iatrei lang bad ban ai jingkyrshan ia ka Israel ha kiba bun ki liang.
La ong ruh ba wat hapdeng ka thma ba ka Israel ka dang iakhun ha kane ka por, u Myntri Rangbahduh ka Israel- u Benjamin Netanyahu u la phone sha u Modi bad iathuh ia u shaphang kaei kaba jia bad ia ki jinglong- jingman baroh hapoh Israel ha kane ka por.
Kumjuh ruh u Modi u la pyllait ia ka jingkren jong u ha katei hi ka rynsan Social Media ‘X’, ha kaba u la ong ba ki paidbah ka ri India ki ïeng ryngkat bad ki nong Israel ha kum kane ka por ba ka Israel ka don hapdeng ka jingeh.
Utei u nongialam jong ka Israel u la iathuh ruh ha u Modi ba ka Israel ka la duh kumba 900 ngut ki paidbah jongka, ha ka jingleit thombor jong kitei ki lehnoh Hamas.
Bad kumta 2,616 ngut pat kiba la ngat bad mynsaw.
Kumjuh ruh la ong ba ki lehnoh Hamas ki la ioh ban rahbor bad set ia kumba 30 ngut ki nong Israel hapoh Gaza bad la ong ruh ba ki lehnoh Hamas ki la ther haduh palat 4,500 tylli ki ‘namding sha Israel bad ki shipai jong ka Israel ruh ki la ioh ban pynhiar kput bad ban leit ther ‘namding ia kumba 1,290 tylli ki jaka treikam bad ki ktem jong kitei ki lehnoh hapoh Gaza Strip.
Ka Israel ka la pyntip ruh ba ki don kumba 130 tam ki shipai jongka kiba la iap hapdeng ka jingiakhun bad kitei ki lehnoh bad kumba 50 tylli ki longiing kiba la shah thombor bad kiba ki khun- ki kti jongki, ki la shah rahbor ha ki lehnoh Hamas.
Kum ka jing pynhiar kput, ka Israel ka la phah haduh 3,00,000 syndon ki shipai jongka hapoh jong kine ki 48 kynta, ba kin leit ban pynhiar kput bad ban iakhun pyrshah ia kitei ki lehnoh.
La ong ba kane ka jingphah shipai ka Israel ha kane ka kynti, ka long kaba bun tam eh nalor jong ka sien ba nyngkong ha u snem 1973 ba ka Israel ka la phah haduh 4,00,000 ngut ki shipai iakhun thma jongka hapdeng ka thma Yom Kippur War.
Hadien ka jingleit thombor jong ki lehnoh Hamas ia ka Israel, la ong ba ka dor jong ka umphniang ka la kiew da 4% ha ka Sngi Nyngkong.
Kane ka la wanrah ia ka jingsngewkhia namar la ong ba ka jingkiew dor ki kynja umphniang ka lah ban nang kiew shuh shuh naba kane ka la sdang ban kiew dor kynsan-kynsan mar ia khie ka thma ha Israel, ha kaba ka dor jong ka umphniang ha Brent ka la kiew 4.
7% na baroh shi katta sha ka $86.
65 bad ha West Texas pat ka la kiew da 4.
5% sha ka $88.
39 ha ka Sngi Nyngkong.
Katei ka jingshah thombor ba kyndit-kynsan jong ka Israel ha ki lehnoh Hamas ka la pynlong ia ka Israel ba kan pynbna da ka thma pyrshah ia kitei lehnoh na Palestine.
Da ka jingkhie jong kane ka thma ka la wanrah ruh da hajar ki jingïap briew bad buh jingma ioh kan pur sa sha ka United States bad ka Iran ruh kumjuh namar ki jingiadei kam jong ki.
Ka ïingbishar ha Delhi ha ka sngi Ba-ar ka la nang pynjlan sngi shuh shuh ha kaba ïadei bad ka jingphah set hapoh ki kti jong ka kynhun Enforcement Directorate (ED) ïa u MP jong ka seng Aam Aadmi Party (AAP) u Sanjay Singh haduh ka 13 tarik, Risaw ha kaba ïadei bad ka jingshah kynnoh donkti jong u ha ka jingkamai bymhok ïa ka spah kaba u don kaba la mih na ka jingpyndkoh treikam ha ka tnat Excise.
U Singh u la shahkem ha ka 4 tarik, Risaw na ka jaka sah jong u hadien ka jingpynlong ïa ka jingkhynra kaba shi sngi bad ka jingshah kylli jingkylli da bun kynta kum shi bynta ban tohkit halor ka jingdon jong ka jingshah kynnoh klop tyngka ïa kaba la tohkit da ka kynhun ED bad dawa ban set ïa u na ka bynta ka jingtohkit da 5 sngi hadien ka jingshahkem ha ka taïew ba la dep.
Ha ka sngi ban kut ka jingshah tohkit jong u, une u riewsaiñ pyrthei u la shah ïalam hakhmat u nongbishar jong ka Special Court u MK Nagpal ha Rouse Avenue Courts.
Une u nongbishar bakyrpang u la kyntait ban ai jamin ïa u ha kane ka por namar ba ki mukotduma ba la buh da ka kynhun ED bad CBI ka don jingïadei bad kajong kiwei pat ki nongïalam jong ka seng AAP kiba kynthup ïa u Manish Sisodia bad u Satyendar Jain.
Ka kynhun Enforcement Directorate (ED) ka la dawa san sngi na ka bynta ban set ïa u MP ha Rajya Sabha na ka bynta ban tohkit ha kaba ka ïing bishar ka la ailad ban tohkit lai sngi.
Ka kynhun NIA hynnin ka sngi ka la pynlong ïa ka jingleit khynra ha kiba bun ki jaka kiba don ha ki 6 tylli ki jylla ha kaba ïadei bad ka jingjia jong ka jingwanrah ïa ki jingkulmar bad ki jingpynthut ha ka por ba don ka jingleit jngoh jong u Myntri Rangbahduh Narendra Modi sha Bihar ha u snem ba la dep, la ïathuh ki heh ba dei khmih.
Ka kynhun National Investigation Agency (NIA) ka la shimti ban tohkit halor kane ka jingjia ïa kaba la buh jingthoh da ki pulit jong ka Phulwari Sharif kaba don ha Patna ha u Naitung jong u snem 2022 pyrshah ïa ki dkhot jong ka seng Popular Front of India (PFI) halor ka jingïasuhbuit sniew jong ki ban wanrah ïa ki jingkulmar bad ki jingpynthut ha ka por ba leit jngoh u Myntri Rangbahduh sha Bihar, ki la ong.
Kane ka kynhun toh-kit jong ka sorkar kmie ka la pynlong ïa ka jingleit khynra sha Maharashtra, Rajasthan, Madhya Pradesh, Tamil Nadu bad Delhi.
Ka kynhun NIA ka la pynlong ïa ka jingleit khynra ha ka ïingsah jong u Abdul Wahid Shaikh kaba don ha ka thaiñ Vikhroli jong ka Mumbai ha Maharashtra.
U Shaikh u dei uba la shah kynnoh donkti ha ka jingjia pynbthei bom ha u snem 2006 ha ka jaka sangeh rel hynrei ka ïingbishar kaba la bishar ka la pyllait noh ïa u na baroh ki jingshah kynnoh.
Ïa ka jingleit khynra la pynlong ha Tonk, Kota bad Gangapur kaba don ha Rajasthan bad Hauz Kaji, Ballimaran, ha ka nongbah New Delhi.
Ha u bnai Nailur jong u snem 2022, ka sorkar ka la pyntreikam da ka jingkhang bad ka jingpyrkhing pyrshah ïa ka seng PFI halor ka jingdon bynta jong ka ha ki kam pyntriem.
Ka kynhun Special Task Force jong ki pulit ka Uttar Pradesh ha ka sngi Ba-ar ki la ïoh kem ïa arngut ki briew kiba la kwah hir-hir ban kem da ki pulit ha kaba ïadei bad ki jingjia halor u drok ha Maharashtra katba ki dang pyrshang ban pynkhreh ha ka ban leit sha Nepal.
U Abhishek Bilas Balakwade bad u Bhushan Anil Patil, ki la donkti ha ki jingjia ba ïadei bad ka jingïoh ban kurup ïa u drok uba la kot sha ka T.
300 klur ha Maharashtra, ki la shahkem noh ha ka kynhun STF ha ka jingïatreilang bad ka kynhun Pune Crime Branch jong ki pulit ka Maharashtra.
Kine ki arngut ki briew ki la shahkem na Bahraich kaba don ha ka thaiñ Nagar Kotwali jong ka Barabanki distrik, la ong ka jingthoh ba la pyllait da ka kynhun STF.
U Assistant Commissioner of Police, Crime Branch, Pune, u Sunil Tambe, uba long shi bynta jong ka kynhun ba la pynlong ïa ka jingleit thwet ïa kine ki arngut, hashwa u la leit jngoh ïa ka kynhun STF kaba don ha Lucknow na ka bynta ban batai shai halor ka jingdon jong kine ki snar ba la shah kynnoh donkti ha ka kam beaiñ ha kaba ïadei bad ka jingshah kynnoh donkti jong ki ha ka jingïoh ban kurup ïa u drok MDMA uba 150 kilo ha Maharashtra, ha ryngkat ka jingmaham ba kine ki la pyrshang ban phet rieh sha Nepal.
Kumba la ïathuh ka kynhun STF, la ong ba kine baroh arngut ki la shah thwet bad kwah ban kem da ki pulit ha kaba ïadei bad kiba bun ki kam khaïi drok ha Pune bad Nashik distrik.
Kine ki arngut ki la shah kynnoh ba ki la don bynta ha ka jingïasuhbuit sniew ban ïoh pyllait ïa u snar nongïalam jong ka kynhun khaïi drok ha Maharashtra u Lalit Patil na kti jong ki pulit ha ka 2 tarik, Risaw.
La tip na ka jingpynlong ïa ka jingtohkit ba u Bhushan Anil Patil u la long u para jong u Lalit Patil bad u Abhishek Bilas u la long u nongpynïaid jong ka kynhun khaïi drok jong u Lalit Patil.
Kine baroh arngut kiba la shahkem ki la ïathuh ha ki pulit ba ma ki lem bad u Lalit Patil, ki la treikam ha ka jingpynmih ïa u MDMA naduh u snem 2014 bad phah ïa une u dawai ba la shah khang ban die sha ki kynhun kiba ju don bynta ha ki kam ïalehkmen leh sngewbha.
Ka kynhun jong kine ki runar ka la buh da ki karkhana, kaba nyngkong eh na kine ka dei kaba la buh ha Aurangabad bad hadien kane sa ha Pune bad Nashik na ka bynta ban ïohlad ha ka ban shalan sha kylleng ki jaka ïa ki jait dawai ïa kiba la tip kum ki Ecstasy.
Ïa kine kiba la shah kynnoh hadien ba la dep ban pynlong ïa ka jingtohkit la phah sha ka kynhun ha Pune, la ong ka jingthoh ba la phah da ka kynhun tohkit.
Katkum ka jingïathuh khana pateng ki riewtymmen ki Khasi kim ju tip ne bna ïa kata ka kyrteng BHARAT naduh mynno mynno.
Ki Khasi naduh ki por barim ba jah ki la ju don ka jingïakhaïi da kaba ïa plie ïa ki tiar ne ki mar jong ki bad ki jaidbynriew Dkhar kiba dei ki para marjan jongngi kata bad ki Khar Assamia (Assamese) bad ki khar Shilot (khar Sylhet) mynta Bangladesh.
Ha kito ki por ym pat don ki pisa kumba long mynta, ki Khasi ki la long kiba tbit bad khlaiñ bha ha ka kam sain nar bad kila ïa plie ïa ka nar bad kiwei pat ki jaidbynriew dkhar ba marjan bad ki la ioh kamai bha ha kane ka kam, ki dang don ki sakhi ki satar ba tikna ban pynshisha ïa ka kam sain nar ki riew hyndai ha ri Khasi- Jaiñtia.
Ngi shem ha bun ki jaka ïa ka jingdon shibun ki maw eit nar ba la sain ba long rong ïong kiba rit barit bad ithuh bha ba ki dei ki maw eit nar hyndai.
Ki Khasi mynshuwa ki la tip bad pyndonkam ïa ka pisa tang hadien ba la wan ki phareng ban synshar ïa ka Ri Khasi -Jaiñtia, ki phareng ki la wanrah da ka pisa ba la dep shna kiba don ia ka dur jong ki Syiem Bilat bad ki Khasi ki sa nang ban pyndonkam ïa ka pisa ha ka khaïi ka pateng ka ïa dei ïa thied ïa ki tiar bad marbam, ka Sorkar India mynta imat ka don jingthmu ban pynkylla kyrteng noh ïa ka ri India sha ka BHARAT kane ka kyrteng BHARAT ha ngi ki paid Khasi – Jaiñtia kiba bun kim da sngew ïahap ha ka ktien ki Nongmawiang hapoh ka Hima Mawiang BHARAT kamut kaba la sniew ne ka bym long shuh ne bym bha shuh bad ka kyrteng India hi ka la kham longdoh longsnam bad ngi ki Khasi wat la ngi la kylla long nong India tang naduh snem 1947 – 1948 ha kaba ka Hima Nongstoiñ ka la pynïasoh khatduh bad ka India.
Ha Baibl ka don ka kyrteng India kaba la palat Ar hajar snem mynta phin shem ha ka Kitab ka Ester Lynnong 8 (phra) kaba ong, “Ki nongsynshar bad ki Rangbah jong ki shynat kiba long naduh Ri India haduh ri Ethiopia lada pynkylla BHARAT ïa ka India hap pynkylla ïa ka pisa ruh namar ha ka pisa ka don dak Reserve Bank of India kan kylla noh RESERVE Bank Of BHARAT kan don ka jingktah.
Ka jingthmu ka sorkar India ban pynlong ha kajuh ka por ïa ka Elekshon ha Parliament (LOK SABHA) ne MP bad ha ka Assembly ka Jylla (MLA) ka long kaba dei ban ïaroh.
Namar kan duna ka jinglut jingsep ïa ka pisa ha ka por elekshon.
Namar la bun tang ki elekshon ka jinglut ka long kaba bun phew klur.
Kumta kane ka jingwanrah ban pynlong elekshon kawei ka ri, kawei ka elekshon ka long kaba donkam palat.
Kane ka jingpynkylla ïa ka rukom pynlong elekshon ka long kaba bha tam bad kaba paka tam hapoh ka ri.
Haba phai ha ki liang pyrshah lei lei kim ju pdiang ne sngewtynnad ïa kaba bha lano lano ruh.
Kum ban shu shim nuksa ïa u khaw lai uba bha kim ju ong uba bha ki ong ba u dei u khaw plastic.
Kane ka long ka rukom jong ki seng liang pyrshah hapoh ka ri India jongngi.
Kumta nai pynsngap ïa ka jingwohdong wohnia ki seng liang pyrshah na ka bynta ka jingbha ka ri shi tyllup.
Kane ka long ka jing-iohi jongngi kum ki riew paidbah haba ïa dei bad kane ka elekshon, kawei ka ri kawei ka elekshon.
Ki shipai duriaw ne Indian Air Force ki la ïoh ban pyllait im ïa 149 ngut ki briew da ka jingïarap jong ki liengsuiñ kiba la sahkut ha ka jingshlei um ha ka shnong Lachen bad Lachung jong ka Mangan distrik kaba don ha Sikikim ha ka Lah Sngi U Blei.
Kane ka jingpyllait im ïa ki briew da ki liengsuiñ ka la long hynriew sngi hadien ba la jia ka jingshlei um kaba la tuid na ka nan kaba lang ki um thah kaba don ha South Lhonak Lake, ha kaba ka la pynshlei pat ïa ka wah Teesta ha Sikkim bad North Bengal, kane ka jingjur jong ka jingshlei um ka la jia namar ka jingjur jong u slap, la ong ka jingthoh ba la phah da ki heh pulit.
Ïa ka jingpyllait im ïa ki briew lyngba ki liengsuiñ la leh da ki shipai ka tnat Indian Air Force ha kaba ki la pyndonkam da ki Helicopter kiba kynthup ïa ka M8, F4, F7, C2, MI 17 bad Chinook hadien ba ka jingjur slap ka la ktah jur ïa ka North Sikkim, la ong shuh shuh ka jingthoh ba la phah.
Uwei pa uwei u briew nalor ba u dei ban ïoh ïa ka bam ka sa, ka jaiñ ka nep, ka ïing ka sem, u dei ban ïoh ruh ïa ki jinghikai shong tynrai.
Kawei na kita ki jnghikai ban long – ban mut ïa kaba bha, ban leh ïa kaba dei bad ban kren ïa kaba shisha.
Dei namar kata ïa u khynnah, ba ki skul la ju ïai ban ïai long ïa u ban mut ïa kaba bha, ban leh ïa kaba dei bad kren ïa kaba shisha.
Ki Khraw Pyrkhat ki la sngewdonkam ban buh ïa kitei ka jinghikai shongtynrai ha ka sur, khnang ba u khynnah un lah ban kynmaw da kaba rwai ba kan lah ban long doh long snam ban ïai tuid khlem sangeh ha ki thied jong ki jingpyrkhat jong u U Riewstad u ong “Hikai ïa u khynnah ha ka lynti ba u dei ban ïaid, te un ym bakla wat ynda u la tymmen.
"Ka jingkylli kaba mih ka long, kum ka Jaidbynriew ngi ju pyrkhat ne em ban bsuh ha ka jabieng bad dohnud jong ki khynnah bad samla ïa ki jinghikai shongtynrai kiba bha.
Ngi ud ngi nam ba ka longbriew manbriew ka la nurom.
Ngi ïohsngew ruh narum naneng na ka khlieng ka tyngab ba ka burom ka akor ka la hiar than eh.
Teng teng sngewlyngngoh hi jlang ban tip ba ki briew kiba sngewdei bad bym sngewrem ban shim ia ki mar ki mata, ki tyngka ki pisa kiba ym dei hok ki jong ki.
Shan kata ka HOK, shano kata ka Jingshisha.
Ban tip ba ka dei ka jingshisha bad ban ym nud ban kren kumba ka long, ka dei tang ka jingkhawpud.
U Riew stad u ong, “Ki khawpud ki iap bunsien, shuwa ba kin dkut mynsiem, hynrei ki riewshlur ki mad ia ka jingïap tang shisien.
" Bun ki briew kiba khraw ki la duh ïa la ka jingim namar ba kim riej ban kren ïa ka jingshisha.
Uwei u Rangbah jong ka Ri America u Abraham Lincoln shisien u la rem ha ka Election kaba u ïaleh namar ba u kren tang ïa ka jingshisha.
Ki paralok jong u ki la dom ia u, namar ba um nang ban kren.
Hynrei u Abraham Lincoln kum u Rangbah, Rangkynsai, u Rangkynih, u Rangphawar khlem jingsheptieng u la jubab, “Ym dei tang ïa nga ban shu jop hynrei ban bat skhem ïa ka jingshisha.
"Kum ka jaidbynriew, ngi U Paid Khasi hangno ngi don mynta ? Hato ngi la dei ban kyndit naba thiah bad ban bsuh ha ki khynnah bad samla jong ka Pateng Mynta ban mut ïa kaba bha bad leh ïa kaba dei bad kren ïa kaba shisha.
Haba shu kren lyng-kot ban im tipbriew tipblei la im la ïap.
Kum ban shu pynkynmaw ha ka Muhor jong ka Ri India la buh ïa kine ki kyntien “SATYAMAVE JAYATE.
" Ha ka ktien Khasi kaba lyngkot lah ban ong, “Dei Tang Ka Jingshisha Kaba ïeng Rasong.
".
Ka White House ha ka Sngi Balang, ka la pynpaw ia ka jingsngew khia halor ka jingpharep jong ka Canada ia ka India bad ong ruh ba katei ka jingkynnoh jong ka Canada pyrshah ia ka India, kam long shuh kaba kai bad kane ka lah ban ktah jur ia ka jing-iadei hapdeng kine ar ri hadien- habud bad kumta ruh ka long kaba kongsan ban phah wad bniah noh kloi ha ka por kaba biang.
Ka Canada ha kine ki taiew ba la leit, ka la pharep ia ka India bad dei ki briew jong ka India kiba ïadon kti lang ha ka jingpyniap ia u lehnoh Khalistan hapoh u pud- u sam jong ka ri Canada ha ki bnai ba la leit.
u Hardeep Singh Nijjar, u long u heh nongialam jong ka kynhun lehnoh ba la shah khang noh- ka Khalistan Tiger Force (KTF) bad uba la shah siat iap noh ha Surrey, hapoh ka thaiñ British Columbia ha ka 18 tarik u Jylliew jong une u snem.
Hynrei la ong ba ka India, naduh u snem 2020, ka la dep jer kyrteng ia u Nijjar ha bun tylli ki mukotduma ba iadei bad ki kam thombor jong katei ka kynhun lehnoh hapoh India.
Kumta, la ong ba katei ka jing pharep jong ka Canada ia ka India, ka la wanrah ia ka jingïakynad hapdeng kitei ki arliang ri, ha kaba ka India ka la beh nohkot ia u heh jong ka Canada bad ka la ai por ia u tang san sngi ba u dei ban mih noh na India tang mar ia ïohsngew ia katei ka khubor jong ka jingshah kynnoh jong ka India ha ka jingiadon kti ban pyniap ia utei u lehnoh, uba long u nongshong shnong jong ka Canada.
Kumjuh ruh na ka liang jong ka Canada, ka la beh noh ia u heh jong ka India bad ka la ai por tang san sngi hi, kum shi bynta ban pynphai kylliang ia ka jingleh jong ka India.
Hynrei ka daw jong ka jingbitar ka Canada lada dei ba ka India ka don kti shisha ha katei ka jingjia ruh, ka long namar ba utei u lehnoh u shah pyniap hapoh u pud- u sam jong ka ri Canada bad kumta ka Canada kam sngewtynnad bad ki bor ba nabar kin leit ban pyni bor ne ban shim ia ka rai ha ka kti jongki katba ka dang hap hapoh u pud- u sam jong ka Canada bad ka dang hap ruh hapoh ka jingkhmih jong ka Sorkar Canada.
Ha kaba sdang, ka United States ka la ong ba kan ym tuklar ne ïadon bynta eiei hapdeng ka jingïakynad jong kine ki arliang ri bad kine ki arliang ri hi ki dei ban iatrei lang bad ban iabeit hi khnang ban wanrah ia ka jingiasuk bad ka jingiadei kaba skhem hadien habud Katba.
Ha kane ka por, la ong ba ka United States kam lah khlem da pynpaw ia ka jingsngew khia halor katei ka mat kaba la ktah jur ia ka jinglong jingman bad ka jingiadei hapdeng jong kitei ar ri bad kumta ka US ka la maham ruh ba katei ka jingpharep jong ka Canada ia ka India kam long shuh kaba kai ne kaba dang lah ban shim sting.
Kumta ruh ka long kaba donkam ban phah wad bniah bha noh kham kloi ha ka por kaba biang, khnang ban ioh ban pynbeit bad ban wanrah noh ia ka jingiasuk hapdeng kine ar ri.
Ha kane ka jingjia la ong ba uwei u briew u la khlad noh hadien ka jingleit hap bakla jong katei ka liengsuiñ rit ha ka tnum jong ka ïingmala hapoh ka nongbah Newberg jong ka United States.
Wat la ki tnat iarap bad ki kynhun pynlip ding ki la leit poi mar-mar sha katei ka jaka tang mar ia ioh khubor halor katei ka jingjia hynrei kim lah shuh ban pyllait im ia utei uba la ngat ha katei ka apot.
Ka tnat pynlip ding ka la maham ia ki paidbah ba kin ym pat leit tur sha katei ka jaka katba ka jinglong-jingman kam pat biang bad katba ki dang pynkhuid bad weng ia ki kynrum- kynram na katei ka jaka ba julor.
Katkum ka video ba la saphriang ha ki Social Media, la iohi ia katei ka liengsuiñ kaba la leit hap beit-beit sha katei ka iing bad ba la ithuh ia ka jingpulom treikam jong katei ka liengsuiñ naduh ka por ba ka dang don halor suiñ shuwa ba kan leit hap noh syndon.
Ha katei ka video, la iohi ia katei ka liengsuiñ naduh ka por ba ka dang rit bad kham sha jngai hynrei la iohi pat ba ka la leit suh beit-beit sha katei ka iing kaba don ha katei ka thaiñ ha ryngkat ki thapniang kiba la kem ding.
La ong ba ki don 2 ngut ki nongshong  ha katei ka liengsuiñ bad uwei na ki u la khlad noh hashen.
Katba utei uwei pat u la mynsaw jur bad la pynkit ia u sha ka jaka sumar kaba don ha katei hi ka nongbah.
Ia mynta, ym pat lah ban batai bniah ia ka daw jong ka jingkem ding bad jingsangeh treikam jong katei ka liengsuiñ ha katei ka jingjia.
Ha man ki khyllipmat jong ki arphewsaw kynta.
Ki briew ki treikam, ki shongthait, ki rkhie – ki iam, ki pyrkhat – ki bam bad kane  ka long ia baroh kawei ka pyrthei bad kumjuh ruh hangne ha ri – lum, ne ha kane ka sor Shillong.
Dang step ki briew ki mih leit trei leit bylla, yn dad um ki wan pat sha la ki ïing ki ïing, bad haba peit kumne, ka i kumba baroh ka biang ka dap bad baroh ki hun ïa la ka jingim ha ki arphewsaw kynta.
Hynrei ha la shi met shi met, ki don ki jingkhuslai ki jingangnud kaba ki briew ki pyrkhat bad ïaleh ban lait na kine.
Ka jingkylli kaba mih namar don ma na kine ki briew kiba ïaid kiba ïeng man la ka sngi kiba pynpyrkhat lem ïa kiwei pat, ne don ma kiba ai por tang shim init ha ka arphew kynta ban pyrkhat shaphang ka ri bad ka jaitbynriew.
Ka jubab ka long, lehse kaba sngewsih ban ong ba ym don, lait noh hangne hangtai, kiba iakren iakhana shaphang ki jingeh ba ka jaidbynriew ka iakynduh bunsien ki shu kut noh tang ha ki bad ki dorbar.
Lada  ka don kum kata ka jingpyrkhat, ka la dei ban paw pyrthei, ka la dei ban sawa jam, ka la dei ban mih ka jingïapanpoh la ki syngkai ban ialeh da kawei ka bor ban pyllait ïa ki jingeh kiba long dieng pyngkiang ïa ka jaidbynriew.
Lada rem ka bam ka dih, ka shu kut ang ha ka thnum ka ktuk, ka kynjik kynjak, khlem da don kano kano ka jingpyrshang ne jingïalam ban ïaleh pyrshah ia ka jingkiewdor.
Lehse ki don ki jingkiewdor ki bym lkong shong hok, kiba ki nongkhaïi ki mahajon ki shu leh jubor ban bor ïa u duk u suk, hynrei kum ïa kita ym don ba wad ym don ba kylli , bad bunsien la shu myllen noh, ne hun ïa kum kine kiei kiei.
Lada jakhlia ki surok bah jong ki sor, bunsien ka shu kut ang ha ka jingset ïa la ki khmut, bad ñiar ban don kiba leit sha Municipal.
Lada don ka jingduna um, bunsien ka shu kut da ka jingdih noh shiteng klat ka um ha ka jaka shi klat, ne kaba sum noh shisien shi taiew ha ka jaka man ka sngi.
Lada ka bor jong ka radio station ha Shillong ka long tang shi kilo wat kaba lah ban iohsngew tang ha ka jylli kaba shiphew ne khadsan mile, ki nong Shillong ki shu hun noh tangba ki la ioh sngap ïalade, kholem da don jingpyrkhat ïa kiwei kiwei ki para ri kiba sha ki kyndong kynshrot.
Lada iohi ba ka surok na khmat Civil hospital ter ter shaduh Garrison theatre ka phyrnai mynmiet da ki sharak flouesent bulb, bad ba ha dong la jong ka dum tliw tliw, ka shu kut ha ka jingrah torch light haba ïaid mynmiet myniong.
Kaei sha ka tyllep ïa u paidbah ba un shu sngap, tlip tlip ban shu long mytlop bad im ha ka mynsiem mraw ? Ka jubab ka long ba iwei pa iwei i dei ban pyrkhat, la kumno kumno shi khyllipmat hapoh ka arphewsaw kynta.
Ka long kaba lehnohei ban ïakren ïa kiei kiei kiba heh, lada tang ïa kita kiei kiei kiba rit ngim pat lah ban peit phang.
Bunsien ngi ïaleh ban kynjoh ïa kitei ki khlur ba phyrnai ha sahit bneng, hynrei kan kham bha lada ngi tam shuwa ïa ki mawria na ki pohjat jong ngi.
Ka tyllong khubor  ka iathuh ba kawei khynnah 16 snem ka la ioh ia ka jingpang ‘Coma’ naduh ba ka shah pynshitom ha ki bor pyniaid ka Tehran hadien ba la bat ia ka namar ka jingbym kup ia ka ‘hijab’.
Kane ka la wanrah biang ia ka jingpynrem pyrshah ia ki pulit ka ri Iran namar ka jingpyni bor bad ka jingpyndonkam bakla ia ka bor ban pynshitom ia ki ‘riew paidbah.
Ka seng ki nong Kurd ha katei ka nongbah, ka la iathuh ba katei ka khynnah kaba la ithuh kum ka Armita Garawand, ka la mynsaw jur hadien ba ka la shah pynshitom ha ki heh pulit kynthei jong ka nongbah Tehran ha ka por ba ka la shah bat ha ki por ba la leit.
Katba na ka liang ki bor pyniaid ka Iran ki la kyntait war ia kane bad ong ba katei ka khynnah ka la kyllon iapler hi namar ka jinghiar ka snam ne ‘Blood Pressure (BP)’.
Hynrei la ong ba dei ka jingbym kohnguh bad jingiaid lait jong katei ka khynnah ia ki kyndon ba la buh hapoh ka ri bad kaba la pynlong ia ki bor pyniaid ba kin bat ia ka ha katei ka por.
Kane ka khubor ka long ruh ha kum kane ka por ba ka Iran ka dang dep ban sakhi ia ka jingjur ka jingiakhih na ka jingkhlad ka samla Mahsa Amini ha katei kajuh hi ka rukom.
Ka ïingbishar jong ka Russia, ka la rai ban set patok haduh 8 snem pyrshah ia kawei ka nongthoh khubor kaba la ithuh kyrteng ka Marina Ovsyannikova, kaba la mih pyrthei hakhmat ka rynsan pathai khubor ha ryngkat ka jingthoh ‘placard’ kaba don ‘Stop the war’- kaba mut ‘sangeh noh ia ka thma’ bad ‘They’re lying to you’ kaba mut ‘ka dei tang ka jingthok bad jingpynbiej’.
Kumta, na ka liang ki bor ka aiñ jong ka Russia, ki la pynrem jur halor katei ka jingleh jong ka Ovsyannikova haba iadei bad ka jing pynsaphriang khubor lamler jongka haba iadei bad ki kam jong ka Russia bad ka tnat shipai ka Russia.
La ong ba ka Ovsyannikova, 45 snem ka rta, ka la phet noh na Russia ha ryngkat bad ka khun jongka, sha kiwei pat ki ri bym lah ban tip hadien shi snem ba ka la lait na ka jingshah kem.
Katei ka nongthoh khubor ka la pynpaw ia ka jingpyrshah jongka naduh 3 taiew hadien ba ka Russia ka leit ban hiar thma ia ka Ukraine ha ka 24 tarik u Rymphang jong u snem 2022 ba la leit.
Katba, na ka liang jong ka Russia ka la pynbna ba katei ka long tang ka ‘Special Military Operation’ lane ka jingpynkilan ia ki shipai ka Russia hapoh Ukraine.
Ki la don palat 100 ngut ki khynnah pule jong ka Lakshmibai National Institute of Physical Education (LNIPE) ha Gwalior kaba don ha Madhya Pradesh kiba la kem pang namar ka jinglong bih jong ka jingbam kaba ki bam ha ka miet jong ka sngi Ba-ar.
Napdeng palat 100 ngut ki khynnah, ki la don kumba 70 ngut kiba la ïoh dawai, palat 25 ngut ki la ïoh da ki IV drips bad kumba 2 ngut ki la don ka jingkyiuh ka met ha kaba ïa kine la ai ka jingsumar kaba biang, la ong u Registrar jong ka LNIPE u Amit Yadav ha ka jingïakren bad ki nongthoh khubor.
Hadien ba ki la ud shitom, ïa kine ki khynnah pule la pynkit mar mar sha Jayarogya Hospital kaba dei ka hospital sorkar ha ka miet jong ka sngi Ba-ar.
Ha ka jingïakren bad ki nongthoh khubor, u Superintendent jong ka Jayarogya Hospital u Dr RKS Dhakad u la ong ba iwei napdeng kine ki khynnah pule i la kham shitom jur.
Kine ki khynnah kiba la kem pang ki dei kiba hapdeng ka rta kaba 18 haduh 25 snem.
U Dhakad u la ong, “Hynnin ka miet ngi la ïoh ka khubor shaphang kane ka jingjia ha LNIPE.
Ngi la sdang ban pynkhreh ïa ki jingdonkam baroh.
Ki nongtrei jong ngi ki la pynbiang ïa ki jingdonkam ban ai jingsumar ïa kiba ïoh kum ïa kine ki jait jingpang.
Ngim don shibun ki jingthiah.
Ngi la ïaleh ban pynbiang ïa ki jingthiah katba lah.
"Ki bor bahalor ki dang phah khmih bniah ïa ka jingbam ba kine ki khynnah ki bam khnang ban tip ïa ka daw tynrai baroh.
Ki bor pyniaid ka Baltimore ha ka miet Sngi Ba-ar, ki la iathuh ba don 5 ngut kiba la mynsaw na ka jingjia synreit kuli hapoh ka skulbah kaba don sha ka phang Mihngi jong ka nongbah Baltimore jong ka United States.
U heh ka tnat pulit jong ka Baltimore u la iathuh ba katei ka jingjia ka la jia ha ka phyllaw jong ka Black University Morgan State ha ka por kumba 9:25.
Ki heh ka BPD ki la pyntikna ba kane ka jingjia kam long shuh kaba ap jingma ia ki paidbah hynrei la bthah ia ki paidbah ba kin kiar na ka jingleit sha katei ka thaiñ khnang ban lait na kino- kino ki jingma.
Kitei ki 5 ngut kiba la mynsaw baroh ki kynthup naduh ki 18 snem haduh 22 snem ka rta.
Hynrei la ong ba ym shym la don kiba mynsaw jur ne kiba ap jingma ka jingim namar ka jingmynsaw jongki ka long na ki bynta ki bym ktah ia ka jingim.
La iathuh ruh ba 4 ngut napdeng jong kitei kiba mynsaw, ki dei hi ki khynnah pule jong katei ka skulbah.
Tat haduh jong ka step Sngi Balang, ki pulit kim pat shym la ioh kem ïano- ïano ruh kiba don kti ha katei ka jingsiat.
Kumta, la pynsangeh noh ruh ia ka jingpule ha katei ka Sngi Balang ha katei ka skulbah.
Ha kaba ïadei bad ka jingpyntreikam kaba la pynlong ha ka miet jong ka sngi Ba-ar, ki pulit jong ka Guwahati da ka jingjop ki la ïoh ban kurup ïa kiba bun ki pisa thok ne ka Fake Indian Currency Notes (FICN) kaba la kot sha ka T.
2,16,500 ha ryngkat ka kor shon ïa ki pisa thok ha ka por ba ki la ïoh ban kem ïa uwei u briew uba la donkti ha kane ka kam.
Hadien ba la ïoh jingtip halor kane ka jingdon kane ka pisa thok ka jingïatreilang jong ki pulit kiba na West Guwahati Police District bad Jalukbari Outpost ka la ïaid shakhmat ban pyntreikam ha kaba ïadei bad ka jing-leit ban kurup noh ïa ka pisa thok, ha kaba da kane ka jingpyntreikam la ïoh ban kem ïa u Mofidul Islam, uba la 29 snem ka rta uba dei u nongshong shnong jong ka thaiñ Bihpuriya kaba don ha Lakhimpur distrik.
Kane ka jingpyntreikam ka la long ha ka jaka ba marjan bad ka Bhupen Hazarika Samadjhi Sthal kaba don ha Jalukbari.
U Commissioner of Police, jong ka Guwahati, u Diganta Borah, u la batai shai kumne, “Hadien ba la pynlong ïa ka jingtohkit kaba bniah, la tip ba u nongïarap jong u Mofidul u Rofikuddin jong ka Laluk Islampur, Lakhimpur, u la pyntreikam ïa kawei ka kynhun na ka bynta ban pynïaid ïa ki pisa thok ha kawei ka ïing wai kaba don hajan Mirza Rail Gate.
Na ka jingkhynra la lap ïa ka pisa thok kaba T.
2,16,500, kaba kynthup ïa ki 433 tylli ki pisa thok kiba don ha ka lut T.
500.
".
Hashwa ban pynlong ïa ka ilekshon Assembly ha Mizoram, ka kynhun ba la ïatreilang hapdeng ki shipai ka tnat Assam Rifles bad ki pulit jong ka Mizoram na ka bynta ka jingpyntreikam ha ka ban leit jurip bniah bad pahara sha kylleng ki jaka ka la ïoh ban kurup ïa kiba bun ki tiar siat bad pynbthei.
Ka jingïatreilang hapdeng ki shipai ka sorkar kmie bad ki pulit jong ka jylla ka la long ha Siaha distrik kaba don ha Mizoram.
Kum shi bynta ban leh ei ei hadien ba la ïoh jingtip shaphang ka jingdon jong ki runar kiba rah ïa kine ki tiar hiar thma bad kiba la thmu ban pynpoi ïa ki sha ki bynta jong ka Myanmar da kaba ïaid lyngba ka Lungbun, ki shipai ka tnat Assam Rifles ha ryngkat ki heh jong ki pulit ka distrik ki la pynlong ïa ka jingpyntreikam ban leit khynra ha kane ka thaiñ ha ka janmiet jong ka sngi U Blei bad ka kynhun kaba la don bynta ha ka jingpyntreikam ka la lap ïa arngut ki briew ki bym shym la lah ban ithuh.
Ha kane ka por haba kine ki arngut ki la ïohi ïa katei ka kynhun ki la pynhap noh ïa ki pla ba don kine ki tiar siat bad ki la phet noh sha ki bynta ban poi sha Myanmar da kaba ki la jam lyngba ka wah Kolodyne River ha kaba ka kynhun jong ki pulit bad ki shipai kam shym la ïohlad ban kem ïa kine ki.
Ka seng Zoram People’s Movement (ZPM) ha ka sngi Ba-ar ka la ai ïa ka rai kaba khatduh ha kaba ïadei bad ka jingjied ïa u kyrtong na ka bynta ban pynïakhun na ka Tuichawng konstitwensi ha Mizoram.
Ka seng ka la pynbna ba u Shanti Jiban Chakma un sa long u kyrtong jong ka u ban ïakhun na ka 36-A/C Tuichawng konstitwensi.
U Shanti Jiban Chakma, uba dei u khun jong u Ranga Chandra Chakma, u la pyndep ïa ka Higher Secondary jong u ha ka Arts ha Cachar College kaba don ha Silchar, Assam.
Shuh shuh la ïathuh ba u la pyndep ïa ka kyrdan BA ha ka Hindi Praveen na Mizoram Board of Hindi Propagation.
U Chakma u la long u President jong ka Branch YCA Gerakuluksora, bad kumjuh kum u  President bad u General Secretary jong ki seng kiba kham paw kum ka All Assam Chakma Student Union bad ka Silchar Chakma Student Union.
Na ka jingïaineh jong u ha ka kam, u la long ruh u dkhot jong ka Barak Valley Development Committee bad ka Central Young Chakma Association.
Ka jingïaid lynti jong u Shanti Jiban Chakma ha ka kam saiñ pyrthei ka la long kaba sah kynmaw.
U la bat ïa ka kam kum u President jong ka seng BJP ha Chakma distrik, u la shahjied ruh kum u Member of District Council (MDC) na Chotapansury konstitwensi.
Ki la don baroh kumba 5,669 tylli ki tiar siat bad pynbthei bapher bapher bad da ki lak tylli ki jait kuli ïasiat ïa kiba la lute da kiba bun ki kynhun, ki riewpaidbah bad ki riewshimet hadien ba la jia ka jingïakynad kaba jur ha Manipur ha ka 3 tarik, Jymmang, bad haduh mynta ki la don kumba 1,344 tylli ki tiar siat ïa kiba la ïoh biang bad da ki hajar tylli ki kuli ïasiat la lap biang haduh u bnai Nailur, la ïathuh u heh pulit ha ka lah sngi U Blei.
U Chief Security Advisor sha ka sorkar Manipur, u Kuldiep Singh u la ong ba na ka bynta ban ïoh ïa ki tiar siat bad ki kuli ïasiat kiba dang jah haduh mynta, ka la don ka jingpyntreikam kaba la ïai bteng ha kylleng ki jaka jong ka jylla da ki pulit jong ka jylla bad kumjuh da ki kynhun jong ka sorkar kmie.
U la ong ba ka jingleit wad ïa kine ki tiar siat kaba la long sha ki thaiñ ba la jia ki jingïakynad bajur da ki shipai ka la ïarap ban pynïoh biang ïa kumba 11 tylli ki tiar siat, 20 song ki kuli, ar kilo u Gun Powder, uwei u 51 mm Mortar, uwei u bom kawang kti uba khleiñ bor, 10 tylli ki Improvised Mortar bad ar tylli ki Radio Set na Imphal East, Churachandpur bad Thoubal distrik ha ka jingleit khynra kaba la pynlong ha ki 24 kynta ba la leit.
Ka jingpyntreikam jong ka kynhun jong ki pulit ban leit jurip bniah sha kylleng ki jaka ba la jia ki jingïakynad bajur ka la ïai bteng.
Kane ka jingbteng jong ki pulit ban leit wad ïa kine ki tiar siat, ka long shi bynta ban tem bad ban khanglad ïa ki jingjia ki ba lah ban wanrah ïa ki jingjia kiba sngewsih khamtam ha kaba ïadei bad ka jingshah pynïap jong ki briew ha ka jylla.
Naduh ka 3 tarik, Jymmang ba la jia ka jingïakynad ki la don kumba 125 ngut ki briew kiba la ïap, palat 300 ngut kiba la mynsaw bad kumba 50,000 ngut kiba la kynriah shnong haduh mynta.
U Chairman-cum-Managing Director jong ka MeECL u Sanjay Goyal u la pyntip ba na ka liang jong ka sorkar jylla man la ka por ka ju pynlong ka jingpeit bniah ban sngewthuh halor ka jinglong shngaiñ jong ka dam Umïam lyngba ka jingïarap jong ka IIT Guwahati.
Haba kren bad ki lad pathai khubor ha ka Sngi Ba-ar halor ka jinglong shngaiñ jong ka dam Umïam, khamtam hadien jong ka jingtwa ka dam ha Sikkim, u Sanjay Goyal u la ong ba ka tnat Bording ka don ka jingsngewkhia shibun eh halor ka jinglong shngaiñ jong ka dam, bad lyngba ka jingïarap jong ki agency kiba ju pynlong ka jingjurip bad peit bniah man la ka por ha kaba ïadei bad ka jinglong jingman jong ka dam.
“Ka IIT Guwahati ka dei kawei na ki agency kaba hakhmat eh kaba la trei shitom ha kaba ïadei bad kane ka bynta.
Ki la pynlong ïa ka jingpeit bniah halor ka jinglong shngaiñ na ka bynta ka Sorkar Jylla ha ki por ba la leit bad dang shen ruh ki la leh ïa ki katto katne ki tes na ka bynta kane ka jingkieng," la ong u Goyal.
U la ong ba ka jingkieng ha dam Umïam ka don ar tylli ki jingtei (two structures), kawei ka dei ka super structure ba ïadei bad ka jingkieng, ha kaba ka la don ka jingpyntrei ha kaba bujli ïa ki ‘ball bearings’, bad kawei pat ka sub-structure ha kaba la ju pynlong ïa ka jingpule ne wad bniah bad kumba ka long mynta, kam pat don jingma satia ïa kane ka jingkieng.
“Hynrei wat la katta, hapoh ka Dam Rehabilitation Programme, ngi dang pyrshang ban wanrah sa kawei ka agency ka ban pule bad wad bniah ïa baroh ki jingtip ba ïadei bad ka sub-structure jong ka dam, kata halor ka jinglong shngaiñ, ka jingjaw um bad kiwei ki bynta," u la ong.
Shuh shuh u la ban ba kumba ka long mynta, katkum ki kaiphod ba la ïoh ki la kdew ba ka dam ka dang biang pura bad ka dang bud ryntih ïa ki kyndon jong ka jingshngaiñ kiba la buh.
Ka KSU East Jaiñtia Hills District Unit ha ka Sngi Ba-ar jong ka taïew ka la buh da ka jingthoh sha u ADC ban tip haduh katno la ïaid ka jingtrei halor ka surokbah NH-6.
Ha ka jingïakynduh bad u ADC halor ka surok ban pan ka jingtip, ka seng ka la pynpaw ba ka NHAI kam i lah shuh ban shim bad ka sorkar ka dei ban phai khmat noh sha ka NHIDCL ban maramot bad pynbha ïa kane ka surok.
Katkum ka jingthoh ba la ai, ka seng ka la pyntip ba ka jingslem ban maramot ïa kane ka surok ka long ba ka NHAI ka khot ‘tender’ tang ban maramot ym ban shna pynbha shuh shuh bad la pyntip ruh ba ha ka jingkhot ‘tender’ ar sien la don tang uwei u briew ba ïakhun ban ïoh.
Ka seng ka la pynkynmaw bad tip shai ruh ba ka jingslem ka long ba bun na ki liang ki heh ophisar jong ka NHAI ki la shah thep patok namar ba don ka jingkynnoh leh thok bad bamsap.
Shuh shuh ka seng ka la ong ba na ka liang u Myntri Rangbah ka jylla u la khot ïakren bad ki nongmihkhmat ka NHAI bad ruh ka la don ka jingjurip bad ki nongmihkhmat ka thaiñ East Jaiñtia ha ki sngi ba la lah leit hynrei haduh mynta ym pat paw satia ki dak ki shin ban don ka jingmaramot ïa ka surok.
Namar kata, ka seng ka kwah ban kren shai ba lada long ha kano kano ka dur ruh, ka seng ka kwah ban ïoh ïa ka surok ba bha.
Ka seng bad u paidbah kim tip ïa kita ki jingeh ba don hapoh hynrei ka sorkar ka dei ban sdang ban wad ki lad ki lynti mar mar khamtam ha kane ka por ba dang ailad ka bneng ban trei.
Ha kaba kut ka seng ka la ong, pyntrei kloi ïa kane ka surok ïoh yn klang ka ding jong ka jingïakhih.
Kumta ka seng ka kyrmen ïa kaba bha bad khmih lynti ba ka sorkar kan peit mat noh.
U MDC barim ka Mawhati, Bah James Sylliang u la rai ban ïakhun biang ïa ka ilekshon MDC ha u snem 2024.
Haba ïakren bad u Bah Sylliang ha kine ki sngi u la pynpaw ba u dang pynkhreh ban ïakhun kum u kyrtong shimet ne u lah ban pan tiket na ka NPP, ka seng kaba bat ïa ka bor synshar hapoh ka KHADC bad hapoh ka sorkar jylla.
U Bah Sylliang u la ong ba u hap ban pan jingmut ruh na ki nongkyrshan shwa ban shim ïa ka rai kaba khatduh.
Nalor kane, u la pyntip ba ha kine ki san snem ba u rem ïa ka ilekshon u khlem jah hynrei u trei beit ïa la ka jong ka kam ban shakri ïa ki paidbah hapoh ka konstitwensi.
Kum ban shu pynkynmaw, u Bah Sylliang u la jop ïa ka ilekshon MDC ha u 2014, hynrei u la rem noh ha u 2019 bad mynta u la pynkhreh ban ïakhun biang ïa ka ilekshon.
Haba pyrshang ban twad jingmut na ki nongkitkam ka NPP ki la ïathuh ba haduh mynta ym pat don ba mih shakhmat ban pan tiket MDC na ka seng NPP ha Mawhati hadien ba u kyrtong ka NPP u la shah rem noh ha ka ilekshon MLA ba dang shu dep.
Ka Halfway Home kaba don ha Sabah Muswang ba la pynïaid da ka Society for Urban and Rural Empowerment (SURE), Jowai hynnin ka sngi ka la rakhe ïa ka World Mental Health Day halor ka phang “Mental Health is a Universal human right".
Ïa ka jingïalang la pynïaid da ka Niwanka Shylla Project Coordinator Halfway Home Sabah Muswang bad ki kyntien plie phang la pashat da u Dr.
H.
H.
Mohrmen Secretary SURE uba la ai ruh ka jingïaroh ïa ka Dr.
Anne Paswet Psychiatrist kaba dei ka Medical Superintendent Jowai Civil Hospital bad Dr.
Ebormitre Dann kiba la don bynta ban wan jurip man la ka por ïa ka Halfway Home kumjuh ia u Dr.
Dann uba la ai ïa ka T.
V na ka bynta ban pyndonkam ha katei ka ïing.
Ka Halfway Home ka dei ka jaka ba peit bad sumar kyrpang khamtam ïa kito kiba dang wan na ki jaka sumar ha ka liang ka bor jingmut jingpyrkhat.
Da ka jingdon jong kane ka jaka kin ïoh shibun ki lad jingïarap naduh ki jingïasyllok, jinghikai Vocational training, ka ithuh ïa ki jaka sah nalor kiwei de.
Ha kane ka sngi ka la don ka jingïakob dro dur ba la pynlong na bynta kiba dang don hapoh ka Halfway Home bad la sam khusnam ruh sha ki nongjop.
Ki shipai Border Security Force (BSF) ka 193 Bn, ki la ïoh ban kurup ïa ki mar ba shongdor haduh T.
11 lak ba kynthup ki jingtah khmat bad ki juti kiba la thmu ban khaïi tuh sha Bangladesh na khappud ka East Khasi Hills District.
Ïa kine ki mar la ïoh kurup ha ka por ba ki nongkhaïi ki dang thmu ban hiar sha khappud ban khaïi tuh ïa kine ki mar sha Bangladesh.
Hynrei haba ïohi ïa ki BSF, kine ki nongkhaïi ki la phet krad da kaba shim kabu ïa ka jingdum bad jingslap bad ban ieh noh shadien ïa kine ki mar.
Ïa kine ki mar ba la ïoh kurup na ka liang ki shipai BSF ki la aiti noh sha ki nongtrei Custom ha Dangar ba kin leh ïa kaba donkam.
U Vice Chairman ka National Institution for Transforming India (NITI Aayog), u Suman Kumar Bery u la ong ba ban don ka buit pyntreikam pynroi ka bym ieh shadien ïano-ïano, dei ban don ka jingkhuslai na ka bynta ki 200 million ki riewlum ha India, haba pynkynmaw ba u Myntri Rangbahduh ka ri, u Narendra Modi ruh u phaikhmat bha sha ki riewlum bad ki jaitbynriew riewlum kiba dei ki bynta ba kongsan jong ki nongshong shnong ka India.
U Bery kum uwei na ki khliehduh ka NITI Aayog ka kynhun kaba long kum ka nongai buit ïa ka Sorkar Pdeng, u la wan sha Meghalaya ha kaba u la ïakynduh ïa ki ophisar ka Sorkar Jylla, bad leit jngoh ruh ïa ka shlem treikam ka Hima Mylliem ha ka jingdonlang u CEM ka KHADC Bah Pynïaid Sing Syiem bad kiwei ki Executive Member ka KHADC bad kiwei kiwei.
U Bery u la ong ba u Myntri Rangbahduh ka ri u phaikhmat bha sha ki riewlum bad ki mat kiba ïadei bad ki paid riewlum kiba dei hi ki bynta jong ka ri kum ki nongshong shnong.
U la ong ba lada ym kyrshan lyngba ki skhim bapher bapher jong ka ri, ka long kaba donkam ba lada kwah ban don ka buit ka ban kyntiew ïa ka roi ka kiew ha ka ri khlem da ieh ïano-ïano, donkam ban khuslai na ka bynta ki 200 million ngut ki riewlum ha ka ri.
U la ong ba man la ka jaka kaba sha kyndong tam jong ka ri ka don la kajong ka jingphet, u Bery u la ong ba ka NITI Aayog ka peit ïa ki Jylla bad u Myntri Rangbahduh u u jingong bad ngeit ba ka India ka kiew lada ki Jylla ki kiewHalor ka jingbuh kyrdan kham shadien ïa ki Jylla kum ka Meghalaya lyngba ki kaiphod ba pynmih ka NITI Aayog, u Bery u la ong ba ka NITI Aayog ka ju pynmih bun tylli ki jingbuh kyrdan bad ïa kane ka Sorkar Meghalaya ka sngewthuh bha bad smat ban shim ki lad ki lynti la ka dei ki skhim Sorkar Pdeng ne kiwei ki lad ban wanrah skhim na bynta ka Meghalaya bad ki don shibun ki jingjop.
U ong ba ka Meghalaya ka don la ki jong ki jingeh naduh ka jingbun ki shnong ki thaw ki jaka pule kiba dei ban beh lang sha ka kyrdan kaba kham biang bad kham shalor.
Haba kylli shaphang ka ïoh ka kot jong ka Jylla hapdeng ki jingeh babun, u Bery u la ong ba um wan hangne ban bishar, hynrei ban peit kumno ban lah ban pyndonkam ïa ka NITI Aayog ban kyntiew ïa ka Jylla.
Ka ïingbishar ha Delhi ha ka Sngi Ba-ar ka la pynjlan sngi shuh shuh ban phah set ha kti jong ka kynhun NIA ïa u runar uba la shah kynnoh donkti ha ka ban wanrah ïa ki jingïakynad bajur ha Manipur.
U nongbishar bakyrpang jong ka kynhun NIA u Sachin Gupta u la ai jingbit ïa kane ka kynhun tohkit ba kan bteng ban tohkit ïa u Seiminlun Gangte sa na ka bynta ki phra sngi.
U Sangte u la leit ban mih hakhmat ka ïingbishar ha ka sngi ba kut ka jingtohkit kaba ar sngi na ka bynta jong u.
Kumba la ïathuh ka kynhun NIA, la ong ba u Gangte u la shahkem ha kaba ïadei bad ki jingjia jong ka jingwanrah ïa ki jingïakynad kiba la long shi bynta da ka jingïasuhbuit sniew bad ki kynhun lehnoh kiba ha Myanmar bad Bangladesh ban hiar thma pyrshah ïa ka sorkar India da kaba shim kabu ban pynjur ïa ki kam pyntriem ha Manipur.
Ïa une u briew la kem ha ka sngi Saitjaiñ na Manipur bad la ïalam ïa u sha Delhi kumba ka la long na ka jingkwah ban pynkynriah jaka ïa u ha kaba ïadei bad ka jingtohkit.
Ka kynhun tohkit jong ka sorkar kmie ka la buh jingmudui mukotduma pyrshah ïa une uba la shah kynnoh hapoh ka Anti-terror law, ka Unlawful Activities (Prevention) Act (UAPA), bad kiwei pat ki aiñ.
Ïa kane ka mukotduma la mudui hi hashwa da ka kynhun NIA ha ka 19 tarik, Naitung, ha Delhi.
Ka Meghalaya State Disaster Management Authority (MSDMA) kan sa pynlong ïa ka ‘State Level Mock Exercise’ ha ka Sngi Palei (12 tarik Risaw) naduh ka por 9 baje mynstep.
Ïa kane ka ‘Mock Exercise’ yn pynlong lang ha kajuh ka por ha baroh ki distrik jong ka Jylla.
Kane ka ‘Mock Exercise’ ka dei ruh ka jingpynbud ïa u jumai jong u snem 1897 bad yn ïashim bynta da ki ophisar ka distrik, tnad ïada, ‘Paramilitary’, NDRF, SDRF, pulit, pulit pynlip ding, aspatal, skul, kolej, NGO, dkhot ka imlang-sahlang, ‘Volunteer’ na ki kynhun seng bapher-bapher kum ka Bharat Scouts & Guides, Indian Red Cross Society, NSS, Aapda Mitra Volunteer bad kiwei-kiwei.
Ki dkhot ka National Disaster Management Authority (NDMA) kin ïadonlang bad khmih bniah ïa ka jinglong-jingman jong ka ‘Mock Exercise’ da ka Jylla bad ki ophisar ka distrik lem bad kiwei-kiwei ki kynhun.
Haba ïadei bad kane ka ‘Mock Exercise’ ha kiba bun ki kynhun ïarap, kali kit nongpang bad kiwei-kiwei kin ïashim bynta, ka State Disaster Management Authority ka la ai jingmut ïa ki paidbah ban ym khih khuslai bad ban ïatreilang bad kine ki jingpynbeit ka Sorkar kumjuh ban pyrkhat bha ïa ka leit ka wan khnang ban lait na ka jingsahkut kali.
Ha Shillong, kum shi bynta ban sdang ïa katei ka ‘Drill’, yn pynsawa ïa ka ‘siren’ da u Deputy Controller, Shillong ka ban long kum ka jingai dak ba u jumai u la khie bad ki jaka ba la pynithuh na bynta ka ‘Mock Exercise’ kin kynthup ïa ka Polo bad ka lynti na Polo sha Wahingdoh, Polo Super Market, ki dukan ha kylleng ka thaiñ Polo, Hotel Polo Towers, ïingmala ka SBI, Polo bad MeCEL, Lumjingshai, Samkhamti Petrol Pump, Urkaliar, Female Health Worker, School of Nursing bad School of Nursing, TTC, Ganesh Das Government Hospital, Lawmali, St.
Xavier’s School, Polo Pynthorumkhrah Golflink Secondary School bad Shillong Secondary School, Forest Colony.
Yn pynïeng ïa ka Incident Command Post, Medical Camp, Staging Area, Relief Camp, Base Camp ha jaka pynïeng kali ka SRGT bad ka jaka ba kylluid hakhmat ka 3rd Ground, Polo.
Kan dei ka sien banyngkong ba ka BJP ha Meghalaya ka ïoh ïa u President na Ri-lum Garo lyngba u Rikman G Momin.
Baroh shikatta snem, kiba shimti kum u President ka BJP ha Meghalaya ki dei beit na Khasi Jaiñtia.
Ka BJP ka la ïoh teng ruh ïa u MLA na Ri-lum Garo lyngba u Nityanarayan Simchang uba shahjied kum u MLA ka BJP na Dalu konstitwensi ha u snem 1998.
Ka jingthung ïa u Rikman Momin kum u President ka wan ha ka por ba ki seng saiñ pyrthei kynthup ka BJP ki la sdang pynkhreh ïa ka ilekshon MP ha u snem 2024.
Ki nongïalam ka BJP ki la sngew ïahap lehse ban don noh da u nongïalam na Ri-lum Garo namarba la bun phew snem u nongïalam bahakhmat dei na Rilum Khasi Jaiñtia.
Kane kan dei ruh ka sien banyngkong ba ki nongïalam ha ka saiñ hima ki mih bun na Ri-lum Garo ban don ha ki kyrdan kum u Myntri Rangbah, Lamphang ka Ïingdorbar Thawaiñ, bad kiwei.
Ka jingthung ïa u Rikman kum u President ka BJP ka lah ruh ban pynmih jingkylli haba ïadei bad ka saiñ hima ha Ri-lum Garo.
Ka BJP kam don MLA na Ri-lum Garo bad ki MLA kiba kham bun ki dei ki MLA ka NPP.
La ka jingthung ïa u Rikman Momin kum u President ka dei kaba don jingthmu saiñ hima ne em, ka por kan sa batai.
Ka Hynñiewtrep National Youth Movement (HNYM) ha ka Sngi Ba-ar ka la leit ban aiti da ka dorkhas ha u Symbud Myntri Rangbah ka jylla bad uba dei u Myntri ba dei khmih ïa ka tnad Pynroi Sor ka jylla, u Bah Sniawbhalang Dhar ban dawa na ka sorkar ba ka dei ban pynsangeh noh mardor ïa ka jingthmu ban pynlong jaka theh ñiut ha Lumsohlait jong ka shnong Nonghali halor ka nongrim ba katei ka jaka theh ñiut ka dei kaba jngai tang kumba 500 metre na ka jaka ba shong ba sah ki briew.
Haba kren sha ki lad pathai khubor, u President ka seng, u Bah Louis Dohtdong, u la ong ba hadien ba ka seng ka la leit ban peit dalade ïa katei ka jaka kaba ka sorkar ka thmu ban pynlong ka jaka theh ñiut, ka la lap ba katei ka jaka ka long kaba itynnad bad kaba lah ban pynlong kum ka jaka jngoh kai pyrthei, hynrei kaba sngewsih ka long pat ba na ka liang ka sorkar ka la leit ban pynbiej ïa ka Dorbar Shnong bad ïa ki paidbah ba kan wanrah ïa katei ka jaka theh ñiut bad thied ïa katei ka jaka haduh 200 acre ka jaka ha ka dor kaba T.
52 shi square feet.
U Bah Dohtdong u la ong ba ka seng hi ka pyrshah jur ïa kane ka jingthmu jong ka sorkar ban pynlong jaka ñiut ha Nonghali, hynrei kum ka sorkar ka dei ban pynbha ïa ka marten kaba don ha Mawïong namar ba ki jaka ha Ri Khasi kim dei ki jaka ki ban shu ïadie ïathied ha ka kyrteng jong ka roi ka par katba ki paidbah pat hadien habud kin sah khlem jaka khlem puta.
U Bah Dohtdong u la ong ba katei ka jingpyrshah jong ka seng ka long halor ka nongrim ba katkum ka Waste Management Act, ka jaka theh ñiut ka dei ban long kaba jngai haduh 800 metre na ka jaka ba shong ba sah ki briew, hynrei katei ka jaka ha Nonghali na shnong sha Lumsohlait ka jngai tang kumba 300 ne 200 metre eiei.
“Kum ka seng, ngi ïeng skhem halor ka nongrim ba ngin nym ailad ïano ïano ruh ban ïathied ïapet ïa ka khyndew kaba dei jong u paidbah", la ong u Bah Dohtdong.
Shuh shuh u Bah Dohtdong u la ong ruh ba ka seng kan pyrshah beit lada ka sorkar ka thmu ban pynlong ïa ka jingpynsngewthuh paidbah na ka bynta katei ka jingthmu bad u la ong ba ka sngewsih ruh ka long ba ka sorkar ka thmu ban leh kum ha Thangksai ha kaba ki la don lypa ka jingpynbeit ba marsyn don ka jingpynsngewthuh paidbah halor kane ka bynta, kino kino kiba pyrshah ha katei ka sngi yn bret sharud bad yn tan tang ïa kiba kyrshan.
“Ka jingpynlong ïa ka jingpynsngewthuh paidbah ka long ba kine ki 38 ïing ki la long kiba rit paid lypa, te ka sorkar kan shim ïa kiba bun paid bad hangta kan sa ong beit ba ka la jop hynrei ngi im ha ka synshar paidbah, ki paidbah ki don ïa ka hok ban pyrshah namar ba kane ka dei ka jaka jong ki bad kam dei ka jaka jong ka sorkar", la ong u Bah Dohtdong.
Ka Myntri ba khmih ïa ka tnat ka koit ka khiah ka jylla ka Kong Ampareen Lyngdoh ha ka Sngi Ba-ar ka la plie paidbah ïa ka jaka ai jingsumar tynrai lyngba ki dawai kynbat ha ka shnong Pahamsyiem ïa kaba la tei lyngba ka jingïarap bei tyngka jong ka sorkar jylla ha ka jinglut kaba T.
8 lak lyngba ka tnat Bio-Resource Development Center (BRDC), Shillong.
Ïa kane ka jaka ai jingsumar tynrai la tip kum kata ka Meghalaya Traditional Healing Clinic (MTHC) kaba hap hapoh ka jingpeit jingkhmih jong ka Ri Bhoi Traditional Healer Association (RBTHA).
Ha kane ka sngi la ïadon lang u MLA ka Nongpoh Bah Mayralborn Syiem, u MLA ka Umsning Dr.
C Lyngdoh, u MDC ka Nongpoh Bah Balajied Rani, u Joint Secretary ka sorkar jylla bad Member Secretary ka BRDC, u Gunanka DB lem bad ki nongïalam ka RBTHA.
Ka Myntri haba ai jingkren ha kane ka sngi ka la pynpaw ïa ka jingsngewkmen ban ïohi ba katei ka jaka ai jingsumar ka la ïeng ha katei ka jaka ban sdang ai ïa ka jingshakri sha ki paidbah na ka bynta ban sumar bad pynkoit ïa ki jingpang bapher bapher.
Nalor kata, ka kyntu ruh ïa ka RBTHA ba kan lum kan lang ïa baroh ki nongsumar tynrai ba kin don lang ha kajuh ka shatri ban pynim ïa katei ka rukom sumar tynrai lyngba ki dawai kynbat.
Nalor kane, ka la ïathuh ruh khamtam ha ki thaiñ nongkyndong, la ju ïohi ïa ki doktor bad ki nos dang ha ki khyndiat phew snem kiba la dep, bad la shu shaniah beit ha ki dawai kynbat tynrai ban pynjem ïa ki jait jingpang bapher bapher, hynrei mynta kane ka la sdang ban duh jait noh.
Kumta ka la pynpaw ba la donkam ban pynim biang ïa kane ka rukom ai jingsumar kaba pyndonkam da ki dawai ki bym ktah ïa ka met jong u briew, ym kum ki dawai phareng kiba lah ban ktah shikatdei ïa ka met u briew.
Ka la pynpaw ruh ba kan shimkhia ban ïakren bad ka BRDC na ka bynta ban pynïar bad pynheh shuh ïa katei ka jaka ai jingsumar khnang ba kan lah ban ai ïa ka jingshakri kaba kham bha shuh shuh sha ki paidbah.
Katba na ka liang u Bah Mayralborn Syiem bad u Dr.
C Lyngdoh haba ai jingkren ki la ong ba ka rukom sumar tynrai ka dei kaba kham kyrpang ha kaba ki nongsumar ki don ïa ka jingstad kaba kyrpang ban sumar ïa ki jait jingpang bapher bapher bad ba ka long kaba donkam ban pynim biang ïa katei ka rukom sumar tynrai wat lada bun na ki paidbah ki la sdang ban shaniah bad leit sumar sha ki doktor ha ki hospital bapher bapher.
Ki la kyntu ruh ïa ki nongsumar ba ki dei ban long phikir bad nym leh shlur ha kaba ïadei bad ki jait jingpang kiba kham ma, hynrei ba ki dei ban sumar katkum ka bor jong ka jingtip bad ka jinglah ka jong ki bad khamtam ba kin ïatreilang ryngkat-ryngkat bad ki bor hospital na ka bynta ban leh ïa ki nongmuna ban tip ïa ki jait jingpang.
Na ka liang kitei ki nongmihkhmat, ki la pynpaw ruh ïa ka jingkhmih lynti ba katei ka jaka ai jingsumar tynrai, kan lah ban ai ïa ka jingshakri kaba paka tam sha ki paidbah ka thaiñ ban pynkoit ïa ki jait jingpang bapher bapher.
Katba u Bah Balajied Rani u la pynpaw ba ka Khasi Hills Autonomous District Council (KHADC) ka don ïa ka bynta kaba khraw ban pynïoh ïa ka jingithuh ïa katei ka rukom ai jingsumar tynrai bad na ka liang ka jong u, u la don bynta naduh kaba sdang bad ka RBTHA ba kan ïoh ïa ka jingithuh.
U Bah Jasper Manih, President ka RBTHA u la pynpaw ba ka jinglah ban plie paidbah noh ïa kane ka jaka ai jingsumar tynrai ka dei kaba ki nongsumar Khasi tynrai ki la phohsniew la slem khnang ba yn lah ban pynim bad pynneh pynsah ïa ka rukom ai jingsumar tynrai lyngba ki dawai kynbat kaba la hikai da ki longshwa manshwa kiba la sdang ban duh jait ha kine ki sngi kiba mynta.
Hadien ba ka heprit Mansa Najiar kaba dang 12 snem ka rta bad kaba dang pule klas VII-A ha B.
K.
Bajoria Higher Secondary School dangshen ka la wanrah nam ïa ka ïing ka sem bad ïa ka jylla hi baroh kawei da kaba ïohpdiang ïa ki khusnam bapher bapher namar ka jingthoh ïa ka kot kaba la shah jied ha ka rynsan thoh kot bad pynmih kot jong ki khynnah rit kaba paw bha hapoh ka pyrthei ïa kaba la tip kyrteng kum ka Bribooks.
Kane ka Bribooks ka la jied ïa ka kot jong katei ka khynnah ban die ha kylleng ka pyrthei.
Kumta halor kane ka bynta na ka liang ka United Democratic Party (UDP) State Youth Wing ha ka 2 tarik u Risaw 2023, ka la pynkup burom ïa katei ka heprit kum ka dak ka jingai mynsiem ïa ka kaba la long ha ka shlem treikam ka seng kaba don hajan ka Shillong College.
Ka heprit Mansa Najiar ka dei ka khun jong ka Kong Marleki Najiar bad u Bah Felix Pakynteiñ kiba shong ba sah ha Nongmensong.
Ka kyrteng jong ka kot kaba ka Mansa ka la thoh ka dei kaba la tip kyrteng kum ka “A Hero’s Destiny, Everland" bad ka la shimpor ban thoh pyndep ïa katei ka kot tang hapoh 4-5 sngi eiei.
Kum ban shu kdew hangne, ka Mansa ka la leit ban shim ïa katei ka khusnam ba la ai da ka Bribooks kaba la long ha Gurugram, Haryana.
Kaba kham pynsngewsarong shuh shuh ïa ka jylla ka long ba napdeng kiwei kiwei pat ki khynnah skul napoh kane ka jylla kiba la ïashimbynta lang ha katei ka jingïakob thoh kot jong ki khynnah, ka Mansa ka dei tang ma ka marwei kaba la shah jied ban ïohpdiang ïa katei ka khusnam na ka kompani Bribooks.
Haba ai jingkren ha kane ka jingïalang pynkupburom ïa ka Mansa, na ka liang u Bah Titosstarwell Chyne, u MDC ka Sohra konstitwensi, u la ong ba ka long kaei-kaei kaba pynsngewsarong ïa ka jylla baroh kawei namar dang ha ka rta kaba dang 12 snem, katei ka heprit ka la lah ban thoh bad pyndep ïa katei ka kot jong ka tang hapoh katto-katne sngi.
Ha katei ka jingpynkup burom ïa ka heprit Mansa, la ïadon ryngkat lang da u Bah Process T.
Sawkmie, u MLA barim ka Mawlai konstitwensi, u Bah Eugeneson Lyngdoh kum u MLA barim ka Mawphlang konstitwensi, ki nongkitkam ka seng bad ki bahaïing hasem ka heprit Mansa Najiar bad kiwei kiwei.
Ka Federation of All School Teachers Of Meghalaya (FASTOM) ka kynhun ki nonghikai skul ‘Adhoc’ kan pynlong ïa ka ‘General Meeting’ lane ka jingïalang paidbah ha ka 7 tarik mynta u bnai ha madan New Nongstoiñ, Madan Phutbol (Opp.
Office E.
E PWD(Roads) Nongstoiñ Division) ha ka por 11.
00 baje mynstep.
Ka jingpynrung kyrteng kan sdang naduh ka por 9.
00 baje mynstep.
Kane jingïalang paidbah ka long kum ka jingpynkhreh jong ka seng ïa ki jingïakhih ba tyngeh nangne shakhmat lada ka Sorkar ka ïai sngap mynthi ban pynurlong noh ïa ki jingdawa ban kyntiew kyrdan ‘Deficit’ noh ïa baroh ki skul ‘Adhoc’ ha ka Jylla.
Kumta ka FASTOM ka khot sngewbha ïa baroh ki nonghikai skul ‘Adhoc’ naduh L.
P.
haduh Higher Secondary ban pyllait por khnang ban wan sha katei ka jingïalang khnang ba ki jingkhmih lynti bad jingangnud jong ka seng kan long ka ba jop.
Kane ka long ka kyrwoh na u Publicity Secretary ka FASTOM, Sengkmie.
Ka Sorkar Jylla ka la pan por kumba artaïew ban ai jingtip halor ka jingbit jingbiang ki jaka thang briew ha ki nongbah bad kiwei ki jaka ka Jylla.
Ka Sorkar Jylla ka la buh ïa kane ka jingkyrpad hakhmat ka Ïingbishar Meghalaya High Court kaba la shim ban bishar ïa ka mukotduma kaba ïadei bad ka jaka thang briew ka Seng Khasi Hima Mawsynram ha ka Sngi Ba-ar.
Ka Ïingbishar lyngba u Chief Justice, Sanjib Banerjee bad Justice, B.
Bhattacharjee ka la ong ba namarba ka Sorkar Jylla ka pan por ban ai jingtip halor ka jingbiang ki jaka thang briew ha ki nongbah bad kiwei ki bynta ka Jylla, la buh biang ban shim bishar hapdeng artaïew bad ka sngi ban shim bishar kan dei ha ka 19 tarik Risaw.
Ka Ïingbishar ka la pynwan kum ka Public Litigation Interest (PIL) hadien ba la don ka shithi ujor kaba la phah da ka Seng Khasi Hima Mawsynram sha u Chief Justice ha ka 8 tarik Nailur, 2023.
“Ka long kaba donkam ban pyntikna ba kin biang ki jingdonkam (adequate facilities) ym tang ha Shillong hynrei ha kiwei ki bynta ka Jylla ban don ka jaka thang briew kaba paka na ka bynta ban pyndep ïa kaba sah," la ong ka Ïingbishar lyngba ka jingbthah kaba la pynmih ha ka 22 tarik, Nailur.
Kum ban pynkynmaw, u President ka Seng Khasi Hima Mawsynram, u la thoh shithi sha u Chief Justice ha ka 8 tarik Nailur ban kyrpad ban shim hi da ka Ïingbishar ban bishar namar ka jingpynjah ïa ki kot ki sla kiba la don bad ka Sorkar Jylla lyngba ka tnat Planning, Investment Promotion & Sustainable Development haba ïadei bad ka jingmang pisa ban tei ïa ka jaka thang briew jong ka Seng Khasi Hima Mawsynram, Mawsynram Syiemship ha Kenmynsaw, ha shnong Synteiñ, East Khasi Hills District.
Ha ka Sngi Balang ka Hynñiewtrep Achik National Movement (HANM) West Khasi Hills District, ka la shim ïa ka rai ban pyntreikam hi noh ïa ka Inner Line Permit (ILP) hapoh ka West Khasi Hills.
U President ka HANM West Khasi Hills, Bah Willstone Sohshang u la ong, ïa katei ka rai la shim ha ka jingïalang jong ka Executive Committee ha kaba da kawei ka jingmut la shim ïa ka rai ban pyntreikam hi noh.
U Bah Willstone u la ong ruh ba nangne shakhmat ka HANM kan sdang noh ïa ka jingpyntreikam hi ïa ka ILP hapoh ka District da kaba kan khynra naphang ïa ki bar jylla bad ïa ki bym biang bad don ïa ki kot ki sla kiba biang.
Kumta na ka liang jong ka seng kan ym map bad kan beh krad ïa ki sha ka jaka ba ki wan ne shong ba ki sah.
Nalor kane, u la ong ruh ba kaba la pynlong ïa ka HANM ban shim ïa katei ka rai ka dei halor ka jingïohi jong ka seng ïa ka jingnang jyllei jong ki bar jylla kiba la sdang kharoi sted bha hapoh ka distrik ha kaba ym ithuh ithaw shuh la ki dei ki ophisar ne ki nongtrei sorkar ne ki nongbylla sngi.
Kane kan sa ap jingma pat ïa ka shongsuk shongsaiñ bad ka lah ruh ban ktah ïa ka bylla ka sngi bad ka khaïi pateng jong ki trai jylla.
U la ong ba ka jingdon jong lai tylli ki projek shna surok hapoh ka distrik ba kynthup ïa ka Nongstoiñ-Rambrai, Nongstoiñ-Maweit bad Nongstoiñ-Wahkaji ka la pynlong ruh ïa ki bar jylla ban shim kabu ban wan bsuh khlieh hapoh ka distrik.
Nangta shuh shuh u Bah Willstone u la ong ruh ba ka HANM ka kren shai ïa ki kam kiba wan trei ki bar jylla ïa kaba u Khasi ne u trai Jylla kim lah ban trei, ka HANM kam da thew than.
Pynban kumba ka long mynta bun ki kam ki Khasi lane ki trai Jylla ki lah ban trei ïa ki kam ba wan trei ki bar jylla bad ka HANM kan ïai ïakhun namar kam kwah ba kane ka jingjyllei ki bar jylla kan suhthied haduh pdeng sor Nongstoiñ.
“Ka HANM ka pynpaw ïa ka jingsngewsih halor ka jingsngap man-man ka sorkar pdeng halor ka jingdawa ka Bri u Hynñiewtrep baroh kawei ban pyntreikam pura noh ïa ka ILP hapoh ka Jylla Meghalaya bad dei lyngba kane ka jingpynslem, ka HANM kam banse ban hap shim noh ïa ka jingkitkhlieh na ka bynta ka jingshngaiñ ka pateng ban wan," u la ong.
Khatduh khatwai eh ka HANM ka kyntu ïa ki nongïalam Hima, ki nongïalam shnong bapher bapher ba kin long kiba peitngor bad ban ai ka jingïatreilang bad ka seng.
Ka jingpynkhreh ka Jylla na ka bynta ka ilekshon sha Ïingdorbar Lok Sabha ka la sdang bad ïa mynta, la pynleit jingmut shwa haba ïadei bad ka jingpynbiang ïa ka thup kyrteng ki nongthep vote nalor ka jingpynbiang bad khmih bniah ïa ki kor thep vote (electronic voting machine).
Na ka liang u Chief Electoral Officer (CEO), u BDR Tiwari u la ïathuh ba ha kane ka jingïalang kaba donlang ki Deputy Commissioner bad kiwei ki ophisar, la ïakren kham bniah shaphang ka thup kyrteng ki nongthep vote bad ka jingpeit bniah ïa ki kor thep vote.
U la ong ba katkum ka jingpynbeit, ïa ka thup kyrteng jong ki nongthep vote kaba dang donkam ban pynbeit biang yn pynmih ha ka 17 tarik Risaw bad ïa ka thup kyrteng kaba pura yn pynmih ha ka 5 tarik Kyllalyngkot, 2024.
Ka Election Commission ka la pynmih ïa ka jingbthah ha ka 29 tarik Jymmang, 2023 sha baroh ki Jylla ban nang pynbit pynbiang noh ïa ka thup kyrteng ki nongthep vote ha kaba ka jingshim jingkheiñ kan dei naduh ka 1 tarik Kyllalyngkot, 2024.
Kiwei ki Jylla kum ka Chhattisgarh, Madhya Pradesh, Mizoram, Rajasthan bad Telangana ki hap ïaid la kajong namarba kine ki Jylla ki hap pynlong noh shen ïa ka ilekshon sha Ïingdorbar Thawaiñ jong ki mynta u snem.
Ha ka ilekshon sha Ïingdorbar Lok Sabha ha u snem 2024, ka Meghalaya ka don ar tylli ki konstitwensi, ka Shillong bad Tura Lok Sabha Konstitwensi.
Ki dkhot jong ka Academic Council (AC) ka skulbah North Eastern Hill University (NEHU) ki la dawa na u Vice Chancellor bad Chairman jong ka Academic Council u Prof.
P Shukla, ba un khot noh mardor ïa ka jingïalang ba kyrkieh ban ïoh ïatai halor ka jingkynnoh pyntreikam khlem ïahap ïa ka National Education Policy (NEP) 2020 ha ka kyrdan Under Graduate na ka bynta ka samoi 2023-24 khlem ka jingmynjur ka Academic Council.
Ha ka kyrwoh khubor ba la pyllait da u dkhot ka Academic Council u Prof.
Lakhon Kma u la ong ba kane ka jingshim da kane ka rai ban dawa na u Vice Chancellor ka dei hadien ka jingleh bym mon bad ka jingbym kwah jong u VC ban khot ïa ka jingïalang jong ka Academic Council wat hadien bun tylli ki jingkyrpad ba la buh da ki nonghikai.
U Prof.
Kma u la ong, “Ki dkhot ba don jingkitkhlieh jong ka Academic Council ki sngewkhia jur halor ka jingkyntur ïa u pud ba ïadei bad ka bor jong ka AC bad ka jingpynkheiñ ïa ki kyndon bad rukom treikam katkum ka NEHU Act, Statutes bad Ordinance".
“Kumta, ki dkhot ki la bthah ban khot ïa ka jingïalang ba kyrkieh jong ka Academic Council ban ïakren halor ka jingpyntreikam ba khlem ïahap ïa ka NEP 2020 ha ka kyrdan UG ha ki kolej ba la pynïasoh bad ka NEHU khlem da ïoh ïa ka jingmynjur jong ka Academic Council katkum ka Regulation RA-5, Clause 13, under Clause (1) (a) bad (2) of Statute 42," la ong u Prof.
Kma.
Nalor kane u la ong ba ki dkhot ka Academic Council kim kwah satia ban ïakren halor ka jingpynsangeh noh ïa ka jingtreikam ka NEP hynrei halor ka jingdonkam kyrkieh ban pynbeit ïa ki rukom pynïaid ba bakla.
Palat 100 ngut ki dkhot jong ka Academic Council na Shillong bad Tura Campus ka NEHU ki la ïasoi ïa ka jingdawa ban khot ïa ka jingïalang ba kyrkieh ka AC, kaba long palat ïa ka jingdonkam paid ba shipawa na ka laipawa ka jingdon ki dkhot ka AC katkum ka Regulation RA-5, Clause 13, under Clause (1) (a) bad (2) of Statute 42, la bynrap biang u Prof.
Kma.
Ka nongïalam ka National People’s Party (NPP) kaba dei ruh ka Myntri ka Sorkar Jylla, ka Kong Ampareen Lyngdoh, ka la ong ba ka mat ban pynrung ïa ka ktien Khasi hapoh ka Khyrnit Baphra ka Riti Synshar ka dei ban long kaba kongsan bad ka kyntu ïa baroh ki seng saiñ pyrthei ban buh ïa kane ka mat ha ka ilekshon sha Ïingdorbar Lok Sabha ka ban sa long ha u snem 2024.
“Nga sngew dei ban kyrpad ba ka mat kaba ïadei bad ka ktien Khasi ka dei ban rung kum ka mat kaba kongsan tam ha kane ka ilekshon sha Ïingdorbar Lok Sabha kan sa long ha u snem ban wan," la pynpaw ka Kong Ampareen.
Ka Kong Ampareen ka la pynkynmaw ruh ba hapoh ka jinglong Myntri Rangbah u Conrad K Sangma, la mynjur ïa ka rai ban kyntu lyngba ka Ïingdorbar ban ïoh jingithuh noh ka ktien Khasi kaba dang sahteng haduh mynta.
Ka Kong Ampareen ka dei kawei na kiba la ïashimbynta lang ha Delhi ban pynsngew lang ïa ka jingdawa ban ithuh noh ïa ka ktien Khasi ha ka jingïalang kaba la long ha Jantar Mantar, New Delhi ha ka 30 tarik Nailur.
Ka Kong Ampareen ka la ong ba ka ktien Khasi ka dei napdeng ki 38 tylli ki jait ktien jong ki jaitbynriew kaba dang ap ban ïoh jingithuh da kaba pynrung ha ka Khyrnit Baphra jong ka Riti Synshar, bad ka Sorkar India kam dei ban leh kiar na kane ka mat.
“Ki seng saiñ pyrthei ki dei ban kyrshan ban ïoh jingithuh noh ka ktien Khasi kaba la don lypa ha ka thup kaba la biang nadong shadong.
Ngi donkam ban kyrshan, bad baroh ki seng saiñ pyrthei ki dei ban kyrshan lang.
Ngi dei ka Jylla kaba rit kaba don tang 2 ngut ki MP ha Ïingdorbar Lok Sabha bad kam long kaba suk lada ym ïoh jingkyrshan khamtam haba don ki Jylla kiba heh kiba kham don bun ngut ki MP," la pynpaw ka Kong Ampareen.
Kumta ka la ong ba ka long kaba donkam ban tynruh bad ka ktien Khasi ka don ha ka bynta kaba kham kyrmen ban ïoh jingithuh bad ka Sorkar Pdeng ruh kam da donkam shuh ban phah biang ïa ki kot ki sla ban pan jingtip shuh shuh bad ki jingbatai na ka Jylla haba ïadei bad ka ktien Khasi.
Katba ka jingïakren pynbeit pud hapdeng ka Sorkar Meghalaya bad ka Sorkar Assam ka don ïaid shakhmat na ka bynta ban pynbeit noh ïa u pud u sam bad weng noh ïa ki jingeh jong ki nongshong shnong ha ki shnong khappud na ka liang ka Assam ka dang bteng ka jingkyntur pud ha ki shnong khappud haduh mynta.
Ha ka Sngi Balang na ka liang u Syiem jong ka Hima Nongspung lem bad ar tylli ki seng ba kynthup ïa ka Khasi Students’ Union (KSU) bad ka Confederation of Ri Bhoi People (CORP) ki la pynpaw ïa ka jinglyngngoh bad sngewkhia jur halor ka jingnud jong ka sorkar Assam ban wan kyntur pud da kaba shna ïa ka surok wat ha ka jaka kaba dang hap pura hapoh ka Hima Nongspung jong ka jylla Meghalaya.
Kane ka jingwan kyntur pud jong ka Assam ka la paw pyrthei hadien ba u Syiem ka Hima Nong-spung, u Pa’iem Patrick Syiemïong lem bad kitei ar tylli ki seng ki la pynlong ïa ka jingleit jurip sha ka shnong Bakhlapara kaba ka tnat Public Works Department jong ka sorkar Assam ka la pyntrei beaiñ ïa ka surok kaba jngai kumba 1.
203 kilometer ba la bei tyngka da ka sorkar Assam lyngba ka skhim Mukhya Mantrir Pakipath Nirman Achani ha ka jinglut kaba la kot sha ka 71.
59 lak tyngka.
Ïa kane ka surok la sdang ban pyntrei naduh ka 20 tarik u Jymmang mynta u snem.
Haba kren hadien ka jingjurip, u Pa’iem Patrick Syiemïong, u la ïathuh ba tang mar ïa ïoh jingtip halor kane ka kam, u la phah ïa ki briew na ka shnong Warmawsaw bad Umsohbar ba kin leit khmih bad lap shisha ïa ka jingtih surok.
Kumta na ka liang ka jong u, u la pyntip ïa kane ka khubor sha u ophisar ba dei khmih jong ka thanat Rani Jirang na ka bynta ban pynsangeh noh mardor ïa kane ka jingpyntrei ïa ka surok.
U la ïathuh ba na ka liang u ophisar ka thanat Rani Jirang, u la ai jingtip ïa kane kam sha u Superintendent of Police ka Ri Bhoi bad namar ba um sngewhun, kumta u la phah da ka jingthoh ruh wat sha u Chief Executive Member jong ka KHADC na ka bynta ba un phah ïa ki ophisar ban ïarap pynsangeh mardor ïa katei ka jingpyntrei beaiñ ïa ka surok, naba katei ka jaka ka dei kaba dang hap pura hapoh ka jingkhmih jong ka Hima Nongspung jong ka jylla Meghalaya.
U Pa’iem u la ïathuh ruh, kumba long haduh mynta, um pat ïoh jingtip satia la na ka liang ka KHADC ka la phah briew ne em ban pynsangeh ïa katei ka jingpyntrei beaiñ ïa ka surok.
Kumta da ka jingsngewkhia, um banse ban lum ban lang bad ki rangbah na ka shnong Umsohbar bad Warmawsaw lem bad ki seng ban wan jurip dalade ha kane ka sngi khnang ba kin ïohi da la ki jong ki khmat ïa ka jingpyntrei ïa katei ka surok.
Ha katei ka jingjurip, la ïohi ba ki don ki jingpyntrei ban thung dieng ba la bei tyngka lyngba ka skhim MGNREGA na Jirang C&RD Block bad ruh ïa ki pipe jong ka Water Resources ka jylla.
U Pa’iem u la ïathuh ruh ba u kontraktor ba pyntrei beaiñ ïa katei ka surok u la pom lut khait ïa ki dieng bad pynïeng ruh ïa ka jingthoh (signboard) jong katei ka skhim kaba la bei tyngka da ka Sorkar Assam wat hapdeng ka jaka kaba dang dei pura hapoh ka jylla Meghalaya.
Halor kane ka kam, u Pa’iem u la kren shai ba lada long kumno-kumno ruh hap ban pynsangeh mardor ïa ka jingpyntrei beaiñ ïa katei ka surok bad ba shen kin sa leit ruh ban ai ujor pyrshah ïa u kontraktor ba pyntrei ïa ka kam sha u Deputy Commissioner ka Ri Bhoi khnang ba un ïoh leh ïa kaba donkam.
Ha kawei ka bynta, u Pa’iem u la pynpaw ïa ka jingbynñiaw ba ki briew kiba shong ba sah ha kitei ki shnong khappud ki shah ieh beiñ bad shah leh meinah ha ka Sorkar Meghalaya, kaba pynlong ïa ki teng teng na ka jingbym banse ha ka jingdik bad ka jingeh ba kin hap shim ïa ki skhim ba la ai da ka sorkar Assam.
“Teng teng ka pynkulmar jingmut wat ïa ngi ki Syiem ruh ban peit namar, bunsien haba ki briew ki donkam ïa ki skhim pynroi, na ka liang ka sorkar Meghalaya patde bunsien da leit pan ruh, ka shitom ban ai, katba na ka liang ka sorkar Assam ka ju wan ban tyrwa hi manla ka por, bad na ka liang ka jong nga ngam ju ailad ïa ki briew ba kin leit pan skhim na ka sorkar Assam bad ba ki dei ban pan beit na ka jylla Meghalaya bad ba donkam ban don ïa ka jingtrei lang ryngkat ryngkat ban pynïoh ïa ki jingdonkam jong ki paidbah kiba shong ba sah ha ki thaiñ khappud," la ong u Pa’iem.
“Ha kajuh ka por nga kyrpad ïa ka sorkar ba ïa ka jingdonkam jong ki skhim ha kine ki thaiñ khappud  ba kan sngewbha ban kham ïarap khyndiat ban ai kino kino ki jingdonkam bad ka jingthmu jong kane ka long ba khnang ba ki jaka puta kiba hap hapoh ka Hima Nongspung kin neh kin sah.
Hynrei ka kulmar jingmut wat ha ngi ki Syiem ruh ban peit namar bunsiem ki briew ki donkam ïa ka skhim pynroi, hynrei ka sorkar Meghalaya pat de bunsien da ngi leit pan ruh ka shitom ban ai katba ka Assam ka ju wan ban tyrwa hi man la ka por," la ong u Pa’iem.
U nongïalam ka CORP Bah Bandari Ryntathiang u la ong ba kine kiei kiei baroh ki wan jia dei namar ka jingtlot jong ka sorkar jylla da kaba bynrap ba ki paidbah kiba shong ha kitei ki thaiñ ki kwah surok, te haba ka Sorkar Assam ka wan ban tyrwa, ki paidbah kim banse ban pdiang namar ka sorkar Meghalaya haduh mynta ka khlem ai eiei ban pynbiang ïa ki skhim pynroi ha kitei ki thaiñ khappud.
Kiwei pat kiba la ai jingkren ki la ong ba kumba long mynta, ki paidbah ba shong ba sah ha kitei ki thaiñ khappud ki shem jingeh shikatdei na ka jingbym biang jong ka surok, ka umbam umdih bad kiwei kiwei ki skhim pynroi.
Kane ka la pynlong ïa ki paidbah ba kim banse ban pdiang ïa ki skhim kiba la wan tyrwa da ka Sorkar Assam.
Nalor nangta ki la pynpaw ruh ba lada ka sorkar Assam ka ai tang ki skhim pynroi, kata ka biang eh.
Hynrei kumba ka long mynta, ka jingthmu jong ka sorkar Assam ka long ba ynda la pyntrei ïa ki skhim pynroi, kan kam trai syndon ïa ki jaka puta kiba dang dei ki jaka jong ka jylla Meghalaya bad ki bym don ruh ha ka jingïakajia pud.
Halor kane ka bynta, ka Raid Warmawsaw, ka CoRP, bad ka KSU ki pynpaw ba kin ai ka jingkyrshan pura ïa ka Hima Nongspung bad dawa ruh na ka sorkar ba lada ka kwah ba ki jaka puta jong ka jylla kin neh kin sah kumba ju long, ka hap ban shim khia ban pynïoh ïa ki skhim pynroi kumba lah ka Sorkar Assam.
Ka Central Bureau of Communication (CBC) jong ka tnat Information and Broadcasting ka Sorkar Kmie ha ka sngi Balang ka la sdang ïa ka prokram kaba lai sngi lynter ban pynshai paidbah halor ka thong jong ka sorkar kmie ban wanrah ïa ka khuid ka suba bad ban ai jinghikai halor ki jait jingbam kiba tei ïa ka met lyngba ka phang pdeng Swachh Bharat & Poshan Abhiyan kaba la pynlong ha Alpha English Higher Secondary School, Nongpoh.
Ïa kane ka prokram la wan ban plie da u Manish Kumar Singh, Assistant Commissioner ka Ri Bhoi District ha ka jingdon ryngkat ka Jane Namchu, Additional Director General ka Zonal Central Bureau of Communication, ka Kong D Shylla Nutritionist jong ka DPO Ri Bhoi, ka Kong WK Blah Principal jong ka Alpha English Higher Secondary School, u Bah Biangbok Basaïawmoit na Umling C&RD Block, ki khynnah skul lem bad kiwei kiwei ki ‘riew pawkhmat.
Na ka liang ki nongkren ha kane ka sngi ba kynthup ïa u Manish Kumar Singh, ka Jane Namchu bad ka Kong D Shylla, ki la batai sha ki paidbah halor ka jingdonkam ban leh khuid leh suba ym tang ha ki kyrpong ïing, hynrei ha ki rud ki kiar bad ki shnong ki thaw ruh kumjuh kaba dei ruh ka jingangnud jong ka sorkar kmie kaba la pyntrei lyngba ka Swachh Bharat Mission.
Nangta ki la ai jingkren ruh halor ka jingdonkam ban bam ïa ki jingbam kiba tei ban ïoh ïa ka met kaba shait ba khlaiñ lyngba ka skhim Poshan Abhiyan kaba la mang kyrpang da ka sorkar kmie na ka bynta ki hep barit bad ki longkmie ruh kumjuh.
Kum shi bynta na kane ka prokram, ka tnat Central Bureau of Communication, ka la pynlong ruh ïa ka jingpyninam ïa ki dur jong ki nongïaleh laitluid jong ka thaiñ shatei lam-mihngi, ki jingïakob bapher bapher ba kynthup ïa ka jingïakob shad, ka jingïakob dro, ka jingïakob kyntip ktien bad kiwei kiwei kiba ïadei bad ka mat jong ka khuid ka suba.
Ha kajuh ka por na ka liang ka Central Bureau of Communication, ka la pynkup burom kyrpang ruh ïa uwei na ki nonghikai jong ka Alpha English Higher Secondary School, u Madhav Singh, uba la ïoh pdiang ïa ka khusnam Teachers National Award na ka President jong ka ri ka Droupadi Murmu ha ka sngi rakhe kyrpang ïa ka sngi ki nonghikai kaba la long ha ka 5 tarik mynshem bnai.
U Cardinal Telesphore Placidus Toppo, u Archbishop ba la shongthait ka jylla niam-bah Ranchi, u la khlad noh ha ka Sngi Balang ha ka rta kaba 84 snem.
Katkum u kyrwoh khubor na ka CBCI, la ong ba utei u Cardinal u la khlad ha ka por 3:45 janmiet ha Constant Lievens Hospital, Mandar, Ranchi na ka daw ki jingshitom kiba la ban namar ka jinglong tymmen kiba la neh la katto katne bnai.
La kha ïa u Cardinal Toppo ha ka 15 tarik Risaw, 1939 ha Jhargaon kaba dei ka shnong kaba hap ha Chainpur Parish ha Gumla distrik.
Ha ka 8 tarik Jymmang, 1969, la kyntang Lyngdoh Sohblei ïa u Cardinal Toppo da u Bishop Franciskus ha Basel, Switzerland.
U la wan phai sha India bad u la shah thung kum uwei na ki nonghikai ka St.
Joseph’s High School, Torpa.
Hadien kata, u la long u Acting Principal jong ka skul.
Nalorkata, ha u snem 1976 u la seng ïa ka Lievens’ Vocation Centre, Torpa, bad u la long u Director.
Hadien katto katne, u la shah thung kum u Secretary u Archbishop ka Ranchi, u Pius Kerketta.
Ha ka 8 tarik Jylliew, 1978, la jied ïa u Cardinal Toppo ban long kum u Lyngdohsad (Bishop) ka jylla-niam Dumka ha kaba ki kyntien phira jong u ki long: “Prepare the way of the Lord.
" La kyntang Lyngdohsad ïa u ha ka 7 tarik Risaw, 1978 da u Archbishop Pius Kerketta ha St.
Teresa Girl’s School, Dudhani.
Ha ka 8 tarik Naitung, 1984, u la shah jied ha u Pope St.
John Paul II ban long kum u Coadjutor Archbishop ka Ranchi.
U la shah thung pura kum u Archbishop ka Ranchi ha ka 7 tarik Nailar, 1985, bad ïa ka jingpynskhem ïa u kum u Archbishop la pyndep ha ka 25 tarik Nailar, 1985.
Nalorkata, u shah jied kum u President ka Conference of Catholic Bishops of India (CCBI) ar sien kynthih, kata, naduh u snem 2001-2004 bad 2011-2013.
U la long ruh u President ka CBCI naduh 2004-2008.
U Pope St.
John Paul II u la ai burom ïa ki riewlum ka Jharkhand da kaba pynkiew kyrdan bad thung ïa u Archbishop Telesphore Toppo kum uwei na ki Cardinal ha ka 21 tarik Risaw, 2003.
Na ka dewbah Asia, dei tang u Cardinal Toppo uba la poi sha kane ka kyrdan napdeng ki riewlum.
Kum u Cardinal, u la leit ban ïashim bynta ha ka jingjied ïa u Pope Benedict XVI ha u Ïaïong 2005 bad ïa u Pope Francis ha u Lber 2013.
U Pope Francis u la pdiang ïa ka shithi iehnoh kam jong u Cardinal Toppo kum u Archbishop ka Ranchi ha ka 24 tarik Jylliew, 2018.
Ka CBCI ka la ong ba u Cardinal Toppo u la long kum u Lyngdoh Sohblei la 54 snem, kum u Lyngdohsad la 44 snem bad kum u Cardinal la 19 snem.
Ka Jylla Niam (Diocese) Jowai ka la pynpaw ïa ka jingsngewnguh ïa U Blei Trai Kynrad Uba da ka jingsbun bad da ka jingkyrkhu jong U ka jingpynkyntang Lyngdohsad (Bishop) ïa u Rt.
Rev.
Ferdinand Dkhar ha ka 1 tarik Risaw, 2023 ka la long kaba jop.
Ha u kyrwoh khubor, u Lyngdohsad ka Jylla Niam Jowai ryngkat bad u Rev.
Fr.
Martin Shylla, Chairman ka Episcopal Ordination Committee, ki la pynpaw ïa ka jingsngewnguh ïa u Most Rev.
Victor Lyngdoh, Archbishop ka Shillong Archdiocese i ba long i Nongkñia Rangbah bad i ba la pyndep ïa ka niam ka rukom jingpynkyntang Lyngdohsad ha katei ka sngi.
Ki la pynpaw ruh ka jingsngewnguh ïa u Msgr.
Juan Pablo Cerrilos Hernandez, Deputy Head of Mission i ba long nongsakhi ha katei ka sngi bad kumjuh ruh ïa baroh ki Archbishop, Bishop, Auxiliary Bishop, Emeritus Bishop, Superior General, Provincial, Lyngdoh Sohblei, Dikon, ‘riew niam Kynthei bad Shynrang, Catechist, nongtrei Balang bad baroh ki paid U Blei ka Jylla Niam Jowai.
Nalor nangta ki la pynpaw shuh shuh ka jingsngewnguh ïa ki Waheh Chnong/Secretary Chnong bad ka dorbar chnong jong ka Ummulong, Moodymmai, Wahïajer, Mookyndur, Tyrshang, Mukhla kumjuh ruh ïa i Pa Daloi Ma Puramon Kynjiñ jong ka Elaka Jowai, ïa ki Volunteer kiba la ïarap ha ki jaka bad ki bynta bapher bapher.
La pynpaw ruh ka jingsngewnguh ïa ki Pastor, ki Tymmen Basan jong ka Balang Presbyterian, ki nongïalam jong ka Church of God Ummulong, Seventh Day Adventist Ummulong, Niamtre Ummulong, bad ïa baroh ki nongshong shnong jong ka shnong Ummulong.
Ka jingsngewnguh ruh ka leit sha u Myntri Rangbah ka Meghalaya, u Conrad K.
Sangma, MP ka Shillong, u Ma Vincent Pala, Symbud Myntri Rangbah, Bah Sniawbhalang Dhar, Myntri Sorkar, MLA, MDC, DC ka West Jaiñtia Hills, Bah B.
S.
Sohliya, ki ADC ka West Jaiñtia Hills, Superintendent of Police ka West Jaiñtia Hills, u Bah C.
Syrti, OC ka Ummulong Outpost, BDO ka Thadlaskeiñ Block, ki heh ka PHE bad PWD, Doctor, Nurse ka Ummulong CHC, nongtrei ka St.
Aloysius Hospital bad JDHS Healthcare.
Nalorkata, ki la pynpaw ka jingsngewnguh ïa kiba ai jingïarap bad ki nongleh bha kiba la ïarap ban kyrshan ha ki bynta bapher bapher ban pynlong ïa katei ka sngi kaba jop.
Khatduh khatwai, la pynpaw ka jingsngewnguh ïa Ka Episcopal Ordination Committee bad ki Sub-Committee bapher bapher bad khamtam ïa ki paid riewngeit ka Parish Ummulong.
Na ka daw ka jingbym ïoh tulop naduh u Nohprah mynshem snem, palat 500 ngut ki nongtrei jong ka Jaiñtia Hills Autonomous District Council (JHADC) kiba don hapoh ka synjuk jong ka JHADC-Staff Association ki la pynlong ka jingïakhih kaba jai-jai da kaba shong kyllaiñ mungor ha phyllaw ka shlem treikam jong ka JHADC ha nongbah Jowai.
Ha kane ka jingïakhih ba la pynlong ha ka Sngi Balang la sakhi ba ki nongtrei ka JHADC ki la bat lang ïa ki jingthoh placard kiba ong, “Ngi dawa ïa ka hok, ngi don ki longïing longsem ngin nym im khlem ka tulop, ka tulop ka dei ka hok jong ngi nalor kiwei kiwei de ki jingthoh.
"U President ka JHADC-Staff Association, Bah Johnson Pohrmen haba kren sha ki lad pathai khubor u la ong, ka jingshong kyllaiñ mungor jong ki ym dei ba ki pyrshah sorkar, hynrei ka long kum ka dak ban pynpaw ïa la ka jingdukha mynsiem halor ka jingbym ïoh tulop mynta la 10 bnai kynthih naduh u Nohprah 2022.
“Ka long kaei kaei kaba pynsngewdiaw ïa ngi kum ki nongtrei kane ka District Council namar la 10 bnai ngim shym la ïoh tulop satia bad ka la buh ïa ngi ha ka jingeh kaba khraw ban bsa ne ban pyndap pynbiang ha ïing ha sem", la ong u Bah Johnson Pohrmen.
U la bynrap ba ha kaba ïadei bad ki jingdonkam kiba kyrkieh kum ha ka pang ka shitom, ki nongtrei ki hap ban kit ram na ki riewshimet namar na ki bank kim ïoh jingshaniah shuh namar ka jingbym ïoh tulop.
U la pynkynmaw ruh ba u Symbud Myntri Rangbah ka Jylla, Bah Sniawbhalang Dhar ha ka 16 tarik Jylliew (June) 2023, u la kular ban ïarap pyllait ïa ka tulop ba dang sah jong ki nongtrei ha ka taïew kaba nyngkong jong u Nailur (September) 2023, hynrei kane ka jingkular ka jong u kam shym la urlong satia.
Kumta u la kyrpad ïa ka sorkar ban siew dep ïa baroh ka tulop kaba dang sah khnang ban suk ïa ki nongtrei jong ka council.
U la ong ruh lada ka sorkar ka sngap mynthi ïa kane ka jingkyrpad ka jong ki, kin shim da kawei pat ka sienjam kaba tyngeh ban pynbor ïa ka sorkar ban siew dep ïa baroh ka tulop jong ki.
U Bah Shemphang Langstieh, 45 snem ka rta u la phla ba u la ïakynduh khatduh ïa ka khun kynthei ka Phibankyntiew Sun haba rakhe sngikha ha ka 17 tarik Nailur, 2023 haba ka dap 18 snem thik ha ïingsah ha Marbisu, Mawphlang Block, East Khasi Hills District.
Haba ïakren bad u Bah Shemphang katba dang ap ban post mor-tem ïa ka Phibankyn-tiew, u la ïathuh ba ha ka sngi rakhe sngikha u la shet pyntiew ban ïa bam shi ïing shi sem, hynrei dangstep ha ka sngi nyngkong kaba dei 18 tarik Nailur 2023 u la mih na ïing ban leit bylla, hynrei ha ka Sngi Balang 20 tarik Nailur u ïoh jingtip ba ka khun ka la jah na ïing.
U Bah Shemphang u la ïathuh ba u don lai ngut ki khun.
Kaba nyngkong dei kane ka khun kynthei kaba la khlad, ba ar dei khun shynrang ba dang 8 snem bad ba khatduh dei khun shynrang ba dang 3 snem.
Shuh shuh u la ïathuh katba donkam ka khun um ju pynsngewsih hynrei u kwah ban pynsngewbha lada ka kwah ban thied ki jaiñ ki nep, ki jingbam hynrei um poi pyrkhat ba ka khun kam shym la kren eiei ïa u shwa ba kan jah na ïing haduh ban da khlad na kane ka pyrthei.
U la ïathuh ba ha kane ka jingrakhe sngikha kane ka khun kynthei kam kwah ban da khawai ba kham heh namar ba ka dang dap 18 snem ka rta, hynrei ka kwah ba kan khawai kham heh ynda la kynjoh sha ka 20 snem.
“Kam shym la ïathuh ba ka don jingïadei bad une u shynrang ba ka la jah lang namar ka khun kaba dang leit klas" u la ong.
U la pyntip ba ha ka 18 tarik Nailur haba u mih na ïing u la mih dangstep, hynrei la shu ïoh ïa ka khubor ba ka khun kam shym la wan ïing shuh.
Nalor nangta u la pyntip ba ha ka 20 tarik u Nailur, ka Phibankyntiew mar shu wai klas ka la wan shwa ha ïing bad ka la mih biang na ïing ha ka por 4 baje janmiet bad naduh kata ka por ki bahaïing kim ïoh jingtip shuh.
Kumba 10 ngut ki ‘riew paidbah ki la khlad katba 82 ngut kiwei pat ba kynthup ïa 22 ngut ki shipai India, ki dang jah rngai hadien ba u slap uba jur u la pyndap ïa ka wah Lhonak ha North Sikkim kaba la wanrah pat ïa ka jingshlei um kaba jur ha ka wah Teesta.
Uwei u heh jong ka sorkar Sikkim u la pyntip ba kumba 14 tylli ki jingkieng ki la dkut noh katba palat 3,000 ngut ki nongjngoh kai pyrthei ki la sahkut ha ki bynta bapher bapher jong ka jylla.
Kane ka jinghap slap kaba jur ka la jia ha ka por mynstep jong ka Sngi Balang bad ka um ka la pynjulor ïa ka Dam ha Chungthang kaba dei ka shlem pynmih bording kaba heh tam ha Sikkim, bad kane ka la nang pynjur ïa ka jingshlei um.
Ha kane ka sngi, ka pyntip ba ki la don haduh 23 ngut ki shipai India kiba la jah na Bardang hajan ka sor Singtam, bad uwei na ki, la ïoh ban pyllait im.
Uwei u heh jong ka sorkar Sikkim u la pynthikna ba 10 ngut ki briew ki la khlad katba 82 ngut ki dang jah rngai.
“Ki don 14 tylli ki jingkieng – khyndai tylli jong ka Border Roads Organisation bad san tylli jong ka sorkar jylla – kiba la julor bad ki la khyllem.
Nalorkata, ki don palat 3,000 ngut ki nongjngohkai pyrthei kiba la sahkut ha ki bynta bapher-bapher ka jylla," la ong utei u heh sorkar.
Ki don kumba 14 ngut ki nongtrei ha ka Teesta Stage 3 Dam ha Chungthang kiba la sahkut hapoh ki jaka treikam jong ki.
Ka jingmynsaw bad ka jingjah rngai jong ki nongshong shnong ka la long ha Chungthang jong ka Mangan distrik, Dikchu bad Singtam ha Gangtok distrik, bad Rangpo ha Pakyong distrik.
Ha kawei pat ka liang, ki shipai ka Trishakti Corps ki la pynlong ïa ka jingthwet kaba jur ïa ki 23 ngut ki shipai kiba la jah rngai.
Hapdeng ka jinghap jong u slap uba jur, ki shipai ki la wad bad ki la lap ïa uwei napdeng ki 23 ngut ha ka por janmiet bad ka jingwad ïa 22 ngut kiwei pat ka dang bteng.
U Principal ka St.
Paul’s Higher Secondary School, Marbisu, Fr.
Jameris Shylla, u la ong ba ka samla Phibankyn-tiew Sunn bad u samla Wanboklang Kurbah ki long ki samla kiba tista ban wan sha skul bad kiba ju kyrshan bad ïarap bha ïa ka skul ha ki liang bapher-bapher.
U la pynpaw ruh ba kum ka skul kam shym la poi pyrkhat halor kaei kaba la jia ïa kitei ki 2 ngut namarba ym lah ban tip satia ïa ki jingeh ba ki shem sha lyndet.
Ha kajuh ka por, u la kyntu ïa ki samla ban long kiba ïar ha ka jingmut-jingpyrkhat bad ba kin shaniah ha U Blei namar ka jingim khlem I Blei, ka long leh nohei.
U la ong ruh ba dei ban pynpaw ïa ki jingeh sha kito kiba ïajan tam bad kiba lah ban sngewthuh bad ban ym set ha lade namar kane ka ïalam sha ka jingmut-jingpyrkhat ka bym khuid bad kaba lah ruh ban mih ka jingsngewsih.
“Hooid, ngi dap da ka jingsngewsih bad khamtam eh ka jingkyndit ïa kiba kum kine ki jingjia.
Kum ka skul, kum ki nongpeit, ngim da poi pyrkhat eh ba kan wan kaba kum kane ka jingjia," la ong u Fr.
Shylla.
U la ïathuh ruh ba kum ka skul, ka ju hikai, ju sneng ju kraw ïa ki khynnah ha ki rukom bapher-bapher, ym tang ha ka pule-puthi, hynrei kumno ban burom ïa ka akor longbriew-manbriew kumjuh ban ieid ïa ka lynti ïaid khamtam ban long kiba shakhmat.
Haba kylli, u la ong, “Kine ki 2 ngut ki khynnah – Wanboklang Kurbah bad Phibankyntiew Sunn kiba shong ha ka klas XI, ki dei ki khynnah kiba jai-jai, ki khynnah kiba kohnguh bad ki khynnah kiba wan skul tikna, kiba kyrshan bad kiba ïarap bha ïa ka jingdonkam jong ka skul.
"U Principal u la ïathuh ruh ba u samla Wanboklang dang shen u la ïashim bynta ha ka prokram jong ka KHADC ba la pynlong ha Shillong katba ka Phibankyntiew ka la ïashim bynta ha ka prokram sngi burom nonghikai.
“Kum ki samla lehse ngi ïohi ïa kaei-kaei baroh, ngim dei ban pyrkhat da kumwei pat ïa ka jingim, hooid, ka jinglong ha skul, ha ïing – ki don la ki jong ki jong ki jingeh, ngi wan na ki longïing bapher-bapher bad haba ngi wan sha skul ngi long shipara," u la ong.
Na ka liang jong u, u la ban jur halor ka jingdonkam ban ïar ka jingmut-jingpyrkhat, ban long kiba kohnguh bad kiba shaniah ha u Blei namar ka jingim ba khlem u Blei ka long leh nohei.
“Ngim dei ban set ïa kaei-kaei baroh kaba don ha lade bad haba ngi shem jingeh, haba ngi sngewtieng ban kren ïano-ïano, lehse ngi wad ïa ki paralok kiba ïajan tam bad kiba lah ban sngewthuh ïa ngi ne ha ki kmie ki kpa.
Haba ngi set, ki kun shibun kiei-kiei baroh bad ki mih ki jingmut jingpyrkhat ki bym khuid bad kiba pynlong ban shim ïa ki sienjam ki ban ktah pat ïa ka jingim hadien-habud," la ong u Fr.
Shylla.
Haba pynsngew ba ki khun kim dei ban sheptieng ïa la ki kmie ki kpa, pynban ki dei ban sngewkmen ba ki don ïa ki, u la ong ba ki khun ki kti ki dei ban ïathuh ïa ki jingeh ha ki kmie ki kpa namar dei ma ki kiba pun ba kha bad kiba ïarap ha ki liang baroh.
Shuh shuh u la bynrap, “Ki kmie ki kpa ha kajuh ka por kin hap ban sngewthuh bha ïa la ki khun ki kti.
Hooid, ngi donkam ban sneng ban kraw, hynrei ngi dei ban shah shkor, ban don por ïa ki namar ha ka juk ba mynta lada ngim husiar bad lada ym don por la ki khun ki kti, ki wad da kiwei pat ki lad kiba ktah pat ïa ka jingim jong ki.
".
Ki bahaïing hasem khlem shongthait ki la wad ïa ka met jong u samla Wanboklang Kurbah (20 snem ka rta) uba la jah lang ha kajuh ka sngi bad ka samla Phibankyntiew Sunn (18 snem ka rta) kiba shong ba sah ha ka thaiñ Marbisu, East Khasi Hills.
Hadien ba la lap ïa ka met jong ka samla kynthei – Phibankyntiew Sunn ha ka Sngi Ba-ar, na ka liang ka shnong ha ryngkat ki bahaïing hasem da ka jingsuba ba ka met jong u samla shynrang ka lah ban don shajan katei kajuh hi ka jaka, ki la leit ban wad ïa ka.
Ha katei ka jingwad jong ki, ha ka step Sngi Balang, ki la lap ïa ka metïap jong u samla Wanboklang Kurbah na ka Kshaid Tdem, kaba jngai kumba 20-30 mitar eiei na ka jaka ba la lap ïa ka met jong ka samla Phibankyntiew.
Haba ïadei bad kane, ‘U Nongsaiñ Hima’ uba la leit sha katei ka jaka u la pyntikna ba la lap ïa ka met jong utei u samla na kawei ka kshaid kaba ha ka shnong Krang bad ïa ka met jong u la lap kham shaneng na ka jaka ba lap ïa ka met jong ka samla kynthei.
Ïa ka met jong utei u samla la lap hynne mynstep ha ka por kumba 8 baje, 8.
30 eiei da ki nongleit wad shnong ha ka bynta ba shaneng na kawei ka jaka ba kyndong bad kaba jngai kumba 20 ne 30 mitar na ka jaka ba lap ïa ka kynthei.
Namarba ka dei ka kshaid, kumta lehse ka um ka la ñiat noh ïa ka met u samla Wanboklang sha kyndong katba ka met jong ka kynthei pat ka la tuid noh sharum.
Najan ka met jong utei u samla la lap ruh ïa ka pla kaba rong jyrngam.
Ha kajuh ka por, naba katei ka jaka ka long riat, ka la buh jingeh shi kat dei ïa ki pulit SRT ban hiar bad leit sei ïa ka met.
Shuh shuh ïa ka met jong utei u samla la ïoh ban sei ha ka por kumba 12:30 mynsngi hadien ba ki pulit ki la shu jngi bad teh da u tyllai ïa ka met jong u ban tan sha ryngkew.
Ha kawei ka liang, ki bahaïing hasem jong u samla Wanboklang Kurbah ki la pynsngew ba kim kwah ban leh ïa ka ‘Post Mortem’ namar kim don eiei kaba ki suba sniew.
“Ngi sngewnguh ïa U Blei uba la pynshai ïa ngi ba ngi la lap ïa la u khun bad ngin pyndep katkum ka niam ka rukom," la ong ka kmie utei u samla.
Ka la ïathuh ruh ba yn pyndep noh ïa ka met ba dang sah jong u samla Wanboklang ha ka Sngi Palei namar ki dang ïa ap ïa ka hynmen kaba wan nabar.
Haba pyntikna ba kam treh ban phah leh ïa ka ‘Post Mortem’, ka kmie ka la ong, “Ngim don eiei, te ngin ai leh aïu.
"Kum ban shu kdew hangne, kitei ar ngut ki la jah rngai naduh ka 20 tarik u bnai ba la dep bad la ong ba la ïohi khatduh ïa ki ha ka por kumba 5 baje janmiet ha katei kajuh hi ka sngi.
Bunsien ki pulit Assam ki long ki nongpynthut ïa ki Khasi Pnar kiba shong ba sah ha ki jaka kajia khappud na ki daw kiba bun.
Pynban mynta ka kynti, ki la hap ban synran bad pynbiang ïa ka bor pahara ïa ki nongshong shnong ka Lapangap ban ïoh lum ïa u kba u khaw na ki pyntha ban pyndap smam ïa ka thiar ban ïoh bam ha baroh saw aïom.
La sakhi ba ki pulit ka Assam ki la pyntrei kam hok ïa kaei kaba la rai da ki ar DC, kata ka West Karbi Anglong bad West Jaiñtia Hills District kaba long ha ka 28 tarik u Nailur hadien ka jingïasiat jri u paid Karbi bad Pnar.
Ki nongshong shnong jong ka shnong Lapangap ki la sdang ïa ka jingot kba sha ki pynthor kiba don ha Nongjrong haba 74 ngut ki la leit ot ïa u kba ha ka jingsynran ki pulit Assam ha ka 3 tarik Risaw.
Ha ka sngi kaba bud, kata 4 tarik Risaw, ki nongshong shnong ka Lapangap ki la bteng biang ïa ka jingot kba ha ki pynthor kiba don ha Umchyrngan bad Lakawang kaba hapoh u pud u sam ka Lapangap.
Katba ki pulit Assam ki la shong pahara na shiliang lum khnang ban lait na kano-kano ka jingjia.
Haba ïakren bad u Waheh Shnong u Bah Deimonmi Lyngdoh u la ïathuh ba lashai ka sngi Palei ki nongshong shnong ka Lapangap kiba don hali ha Nongjrong kin leit ban ot biang ïa u kba jong ki sha Nongjrong.
Lah ban kdew ba ka jingïapyni bor hapdeng ki ar jaidbynriew kata ki Karbi bad ki Pnar da ka jingïasiat jri markylliang bad ki Karbi ki pyndonkam da u khnam bad ryntih ha ki thaiñ Lapangap-Tahpat ka la jia ha ka 26 tarik bad 27 tarik Nailur bad ha ka 28 tarik Nailur ki bor pynïaid District jong ki ar District, ka West Karbi Anglong Assam bad ka West Jaiñtia Hills District, Meghalaya kila pynlong ïa ka jingïakynduh bad ki ar jaidbynriew ha ka shnong Lapangap.
Ha katei ka jingïakynduh, ka DC West Karbi Anglong ka la ai khubor halor jingmynjur jong ki Karbi ryngkat bad ka kyndon kaba long ban phut noh ïa ki symbai dieng bala thung da ki nong Lapangap.
U DC jong ka West Jaiñtia Hills District ula mynjur ïa katei ka kyndon bad ha ka 29 tarik Nailur u la hukum ïa ka ophis Basin ba kan phut noh ïa baroh 70 hajar ki tynrai ki dieng ba ai da ka MegLIFE project (JICA) ïa kiba la thung da ki nongshong shnong ka Lapangap.
U Rangbah Kur Sun, Bah E.
L Sun u la ong ba ka jingslem ban pyndep post mortem ïa ka Phiban-kyntiew Sun ka dei namar ki ïoh jingtip ba ki bahaïing jong u shynrang u Wanboklang Kurbah kin nym leh post mortem hynrei hadien ba ki la ïakren bad ki pulit ki la pyntip ba ïa ka post mortem hap leh baroh ar ngut.
