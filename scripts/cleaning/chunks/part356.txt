“Lai tylli ki resolution ladep phah hynrei haduh mynta ym lah ban weng ïa kane ka Coal Mines (Nationalisation) Act, 1973.
Ngi sngew ba ki paidbah ki dei ban tip shai ba ladei ban pyntreikam noh ïa ka Instrument of Accession," ula bynrap.
“Ka MMDR Act ruh ka hap ha ka Coal Mines (Nationalisation) Act, 1973.
Lada ka khyndew ka shyiap ka dei ka jong phi, tangba phi hap ban shim wai (lease) na ka Sorkar," u la ong.
“Kine ki 60 ngut ki Nongmihkhmat kiba la dep mynjur ïa ka resolution ha u snem 2016, 2017 bad 2018 lada ki ieid shisha ïa ka ri ki dei ban resain noh mardor khnang ba ka Sorkar kan wanrah ïa ka jingpynbeit thymmai ïa ka Coal Mines (Nationalisation) Act, 1973," u la ong.
U la kyntu ruh ïa u MLA jong ka North Shillong Constituency u Bah Adelbert Nongrum ba u dei ban mih shakhmat ban kren eiei halor kane ka mat.
Shillong, Risaw 19: U Myntri Rangbah ka jylla u Conrad K Sangma, ha ka sngi Balang u la pynkup burom ïa laingut napdeng ki san ngut kiba ki nongjop na ki District bapher ïa ka Aspire Meghalaya District Talents Events 2022 ha ka jingïalang kaba long ha Soso Tham Auditorium, Shillong.
Haba ai jingkren u Myntri Rangbah u la ïathuh ba dang shen u Myntri khynnah ba peit ïa ka Pule puthi jong ka sorkar pdeng u la kylli bniah shaphang ka Aspire bad u kwah ruh ba ha ka jingïalang baroh ki myntri ki sorkar jylla ki la wan shim bynta ba na ka liang jong ngi batai bad kren shaphang kane ka Aspire khnang ba kan long ka model ha ka ri.
“Ngin sa ïohi ïa kiei kiei kiba kham bha ka jingshaniah ha lade kumba ngim pat ju ïohi mynno mynno ruh hynrei kaba donkam ka long ban minot bad ban ïatreilang," u la ong.
Shuh shuh u la ong ba ha kane ka juk ka dei ka juk hap ïakop “Ka Reservation Policy ka don na ka bynta ka jong ngi hynrei kam mut pat ba ka rukom pyrkhat jong ngi kadei ban pyrkhat beit tang shaphang ka Reservation Policy hynrei ka dei ban long ka rukom pyrkhat ban don ïa ka mynsiem ban ïaleh.
Ïakhun kum uta uba donkam ban im, ïakhun kum uta u bym don ïa ka jingbhah kyrpang, ïakhun lada hap ban ïakop bad kiwei pat kiba kham tbit ha ka pyrthei.
Ka dei da kane ka rukom pyrkhat kaba nga kwah ba don ha man la uwei pa uwei u samla ka jylla" u la bynrap.
U la ong ba ka Aspire Meghalaya ka dei ka rynsan ban pyni sap, ban pdiang ïalade bad ban tei ïalade lyngba ka jingïoh ïa ka jinghikai bad jingbtin lynti bad ïa mynta hi, yn ym lah ban ïohi ïa u soh jong katei ka prokram hynrei ha ki 10 snem ban wan.
Ka East Khasi Hills chapter jong ka Aspire la pynlong ha U Soso Tham Auditorium, Shillong ha kaba 26 ngut ki samla donsap na ki san tylli ki shlem ai jinghikai ki la wan ban shim bynta bad napdeng kine la jied ban pynkup burom ïa ki laingut kiba wan sha khmat tam.
Ha kane ka prokram ba shisngi u Myntri Rangbah u la pynkup burom ïa ki 103 tylli ki shlem ai jinghikai na ki district bapher bapher jong ka jylla namar ka jingïashim bynta ha ka Meghalaya Youth Survey 2022 bad ka Soft Skills Training hapoh ka Aspire Meghalaya.
Ka Aspire Meghalaya ka dei ka prokram jong ka Directorate of Sports & Youth Affairs, Government of Meghalaya, ba la kyrshan da ka State Education Mission Authority of Meghalaya (SEMAM-SSA) hapoh ka State’s Education Department.
Ïa kane ka prokram la pyntrei da ka AVENUES, Shillong.
Shillong, Risaw, 19: Ka ïingbishar High Court jong ka jylla ha ka sngi Balang ka la pynngat kyndon jingpynkheiñ hukum ïing bishar ïa u Secretary ka tnad Kam Pohïing namarba um shym la burom ïa ka hukum jong ka ban jubab ïa kiei ki lad ki lynti ba la shim ne la kem ïa kito kiba ïadon kti ha ka kam ïathied kali ha ka tnad pulit.
“Ai ba ka kyndon aiñ Contempt kan long pyrshah ïa u Secretary ka tnad kam pohïing ka jylla namar u khlem burom ïa ka hukum jong kane ka ïing bishar da kaba leh bym salia ïak a hukum bad ïa kane yn sa shongbishar biang ha ka 2 tarik Naiwieng 2022 ong ka hukum ba la pynmih da u Chief Justice Sanjib Banerjee bad Justice W Diengdoh hadien ba la bishar ïa ka mukotduma PIL ba la ujor da u Riewad Vicharwant Warjri bad kiwei.
Ka ïing bishar ka la bthah ba ka tnad pulit ka dei ban pyntreikam ïa ka aiñ pyrshah ïa u secretary halor kane ka jingpynkheiñ hukum ïing bishar jongu.
Ha ka hukum ba la pynmih ha ka 30 tarik Nailur 2022 ka ïing bishar ka la bthah ïa ka sorkar ba kan ai ïa ka kaiphod ha ka 17 tarik Risaw lyngba u Secretary ka tnad kam pohïing ban batai kiei ki lad kiba ka sorakr ka la leh ne la kem ne em ïa kiba donkti ha kane ka kam beaiñ hapoh ka tnad pulit hynrei ym shym la ai kano kano ka jubab ruh sha ka ïing bishar da u Secretary.
Ka ïing bishar ka ngeit skhem ba ka sorkar jylla kan shim khia bha halor kane ka kam.
Na ka liang ka sorkar ka la pyntip ba ka ophis u DGP ka la ai ka kaiphod jingtohkit ha ka 11 tarik Risaw bad kumjuh ruh ïaki kyndon ba la pynngat ïa u ophisar ba donkti.
Bad mynta ka jingpynkhreh ïa ka Departmental Proceeding ka dang ïaid pyrshah ïa u ophisar ba donkti.
Shillong, Risaw, 19: U nongïalam ka BJP ba dei ruh u Myntri barim ka sorkar jylla, Bah AL Hek ha ka sngi Balang u la kynnoh ba ki ‘high level’ ka dei ka kynhun jong kito kiba donkti ban pynïaid beaiñ ïa u dewïong bad ba peit pat da ki ‘top level’.
Da kaba ïaroh ïa ka hukum ba pynmih da ka Meghalaya High Court kaba bthah ïa u Chief Secretary bad Director General of Police (DGP) ba kin kem lut ïa baroh kiba donkti ha ki kam ba ïadei bad u dewïong beain ha ka jylla, u Bah Hek haba kren bad ki lad pathai khubor u la ong ruh ba ka sorkar MDA ka la phlop ha ka rukom treikam namar ïa ka jingpynïaid iew ïa u dewiong la tehlakma da ki ‘high level’.
“Mynta, da ka jingbthah jong ka Ïing Bishar ngam tip shuh kumno ki high level kin leh," u la ong.
Namar man ka por na ka liang u Myntri Rangbah ka Jylla kumjuh ruh u Symbud Myntri Rangbah ki bteng beit ban kyntait ïa ka jingdon ki high level bad ruh ka jingpynïaid iew beain ïa u dewiong, na ka liang utei u Myntri barim ka sorkar jylla u la ong, “Kumno phi lah ban kyntait ba kim don ki high level?"Nalorkata, u kynnoh ruh ba ka high level kadei ka kynhun kaba wan naduh top level, tangba kam dei pat kaba da ïaid da ka lynti kaba dei.
“Kane ka jia shisha bad dei na kata ka daw ba sa mih ki jingkhaïi beain ïa u dewiong ha Meghalaya bad phi ïohi ruh ba bun bha ki trok kit dewiong kiba kylla lyndang ha man ki surok bad kane ka jia jan man ka sngi," u la ong.
Shuh shuh u ong ruh ba ïa katei ka ishu high level mynta ki la ïakren wat ha dukan sha bad ruh wat ha ki ophis sorkar bad wat ha ïew ha hat ruh la ïa kren lut shaphang kata.
U ong ruh ba lada kam don satia ka jingkhaïi beain ïa u dewiong, ka High Court kan ym da tuklar halor katei ka bynta.
Shillong, Risaw, 19: Ka Election ruh ym pat pynbna tarik, ki la don kiba shim kabu bad thmu ban pynkylla skhim election ïa ki skhim sorkar da kaba thmu ban ïalam bakla bad pynbiej ïa ki paidbah da ka jingleit pan EPIC bad Xerox Copy ïa ki Pass Book ha ka Mawkynrew Constituency.
Kumta halor kane u Bah Banteidor Lyngdoh, MLA ka Mawkynrew Constituency bad Myntri ba dei khmih ïa ka tnad kam rep ka Sorkar Jylla u la ong ba ki don ki ‘riewshimet khlem da ïoh bor kiba la leit lum ‘EPIC’ bad xerox copy passbook na ki nongshong shnong na ki shnong kiba hap ha ka Mawkynrew C&RD Block bad Mawryngkneng C&RD Block kiba hap pat ha ka Mawkynrew Constituency da kaba kular ban ai skhim mar san hajar tyngka ïa ki.
Hadien ba u la ïoh pdiang ïa ka jingujor na ki paidbah ba kim sngewthuh sngewthaw shuh ïa ka rukom pyntreikam ïa ka skhim jingïarap na ka FOCUS bad FOCUS Plus kiba dei ki skhim jingïarap pisa ka Sorkar Jylla sha ki nongrep kiba don ha ki Producers’ Group khamtam hadien ba la don ka jingwan pan EPIC bad passbook, u Bah Banteidor u la lum da ka jingïalang ba kyrkieh ha ka step 19 tarik u Risaw, 2022 ha kaba u la khot ruh ïa ki BDO kumjuh ki ophisar kiba pyntyllun ïa ka FOCUS bad FOCUS Plus lyngba ka Meghalaya Basin Development Authority na kitei ki ar tylli ki Block ban pynshai sha ki paidbah kiba kynduh jingeh.
Haba kren sha ki lad pathai khubor hadien ka jingïalang pynshai, u la ong ba ka long ka jingdon ki ‘riewshimet kiba leit pan passbook bad EPIC ka pynlyngngoh namar ka dei ka skhim jingïarap na ka Sorkar.
“Ki paidbah kim dei ban sngewthuh bakla da ka jingïalam bakla ki riewshimet ki bym dei ki briew jong ka Sorkar kiba leit lum ‘EPIC’ bad passbook", u la ong da kaba bynrap ba ka long kaba ma namar ban shu ai ïa ki Account Number sha ki briew kiba lah ban shim kabu.
Da kaba kyntu ba ki paidbah ki dei ban sngewthuh bad wad bniah bha, u la pynkynmaw ba ha ki snem ba la dep la don ki briew kiba pan passbook bad account number da kaba kular ai jingïarap pisa bad phah soi ha ka kot sada.
“Hadien pat kita ki briew ki ïoh ïa ka pisa 10 hajar tyngka bad hadien san bad hynriew bnai pat poi ki jingthoh na Bank sha kita ki briew baroh kumba 70 haduh 80 ngut ba ki hap wan siew ïa ka ram ba ki la shim kumba 2 lak", u la ïathuh.
Haba kyntu ba ki paidbah na katei ka khana jingjia ba ki dei ban pyrkhat bha bad ym dei ban shaniah klumar ïa ki bym dei ki briew jong ka Block ne ka Sorkar , u la ong ba halor ka jingshah thok kitei ki paidbah nongshong shnong mynta ka mukotduma ka la poi ha ka ban tohkit da ka CBI.
U la ong ba tang ki volunteer kiba la thung da ki ophis BDO ki lah ban pan ïa ki passbook ne EPIC ban pynpoi sha ki Block.
U la ong ba tang kiba la dei ki dkhot jong ki Producers’ Group kin ïoh ïa ka jingïarap ei ba mar san hajar tyngka iwei i dkhot bad ki bym don ha ki Group kin nym lah ban ïoh jingïarap pisa da lei lei ruh.
Ha ka jingïalang la ïoh ïa ka jingkren pynshai na u Bah Albinus Nongkynrih, Assistant Manager incharge EFC, Mawryngkneng Block, u Bah G Dhar, BDO ka Mawkynrew Block, ka Kong AR Kynta, BDO Mawryngkneng Block, ki nongtrei na kitei ki Block sha ki nongïalam shnong, ki nongshong shnong bapher bapher.
Shillong, Risaw, 19: Ka ïingbishar High Court jongka jylla Meghalaya ka la hukum ïaka sorkar Assam ban ai jingpynshai halor ki jingkynnoh ba u dewiong uba la tih beaiñ la khaïi tuh sha Assam bad hadien kata da kaba shu thaw thok ïa ki kot ki sla la shalan pat ïa ujuh u dewiong sha Bangladesh lyngba ka Meghalaya hi.
ïa kane ka hukum la pynmih da ka ïing bishar mynta ka sngi halor ka jingkynnoh jong u Champer M Sangma bad Maikel T Sangma ba u dewiong ba la tih beaiñ ha Meghalaya la kit tuh sha Assam bad hadien kane une u juh u dewiong u wan phai sha Meghalaya da ki kot ki sla thok ba la pynkhreh ha Assam bad shalan pat ïa u sha Bangladesh.
“ Kumta la bthah ïa ka sorkar Assam ba kan ai ka jingpynshai ( Affidavit) hadien ba ka la dep tohkit halor ka jingkynnoh ban lap la kine ki jingkynnoh jong kine kiba ujor mukotduma ki long kiba shisha ne em.
Hadien lai taiew yn sa shong bishar katba dang ap ïaka kaiphod na ka sorkar Assam.
Ka jingbishar kan long ha ka 14 Naiwieng 2022" ong ka ïing bishar.
Ka hukum ka pynpaw ruh ba na ka liang ka sorkar jylla ka la ai ïa ka kaiphod jingtohkit majistor bad la lap ba ki don ki kot ki sla bad la siew ruh ïaka GST halor u dewiong.
Ka sorkar jylla ka ai ruh ïaki receipt GST ba la dep siew kumta ka sorkar ka donkam shuh ban dang bteng jingtohkit halor kane ka jingkit ïa u dewiong.
Kumjuh ruh ka sorkar Assam ka dei ban pynpaw ïa ki receipt jong ki GST halor u dewiong.
Hynrei na ka liang ki nongujor ki la pynpaw ba ka don beit ka jinglehbeaiñ ha kane ka kam khaïi dewiong da ka jingïadon kti ki briew kiba napoh ka jylla hi.
“ Hooid wat la ym don ki sakhi sabut kiba biang ban pynshisha, hynrei kine ki nongujor mukot duma ki kynnoh ba u nongshah mudui uba khatsaw u lah ban batai halor kine ki kot ki sla ba la shu leh thok namar une u dewiong uba khaïi beaiñ na ka jylla u wan phai biang sha ka jylla da kita ki kot ki sla bad shalan pat sha Bangladesh.
Na ka liang ka sorkar Assam ka la pyntip ba ki don katto katne tylli ki case ba la rejister halor kane ka jingkhaïi beaiñ ïa u dewiong.
Hynrei ban ïoh ïa ka jingbatai ba bniah ki dang ap ïa ka por halor kine ki case".
Mawkyrwat, Risaw 20 : Ka Maharam Government Higher Secondary School, Mawkyrwat ka la dei sa kawei pat ka shlem ai jinghikai ne Center nalor ka Nativity Higher Secondary School, Mawkyrwat na ka bynta ban ai jinghikai bad pyntbit ïa ki khynnah ha jingïalehkai bapher bapher kaba dei jong ka ‘Khelo India’.
Lah ban kdew ba ka Maharam Government Higher Secondary School, Mawkyrwat ka la ïoh ïa ka jaka ban hikai ha kaba ïa dei bad ka jingïasiat khnam ne Archery bad ha kane ka jingïalehkai kin don kumba 30 ngut ki khynnah shynrang bad kynthei kiba la shah jied ban long ki khynnah ki ban shah ai jinghikai pyntbit ïa lade ha kane ka jingïalehkai.
Ïa kane ka jaka ai jinghikai la plie pyrda da ka kong J.
U.
Kharpuri, MCS, Additional Deputy Commissioner, South West Khasi Hills District ha ryngkat ka jingïadonlang u District Sports Officer (DSO), u Bah Damang Syngkon, u In-charge Principal jong ka Nativity Higher Secondary School, Mawkyrwat, u Bah Wando Nongbet ryngkat ka jingsakhi lang ki khynnah skul bad ki nonghikai.
Ka kong J.
U.
Kharpuri haba kren ha ka jingïalang ka la ai mynsiem na ka bynta ki khynnah shynrang bad kynthei kiba la shah jied ban long ki nongshah hikai ha kane ka jingïasiat khnam ba kim dei ban pynleh noh ei ïa ka por wat tang shi second ruh ha ka por ba ki dang don ha ka jingshah hikai namar lada kim pynleit jingmut kan sa long ka jingduhnong kaba khraw.
Ka la pynkynmaw ruh ba ka jingïasiat khnam ha ki por mynshwa ka dang dei tang ka rongbiria hynrei mynta pat ka la long kawei na ki jingïalehkai kiba lah ban pynim ja lada ki nongïashimbynta ki lah ban pyndonkam hok ïa kata ka sap kaba ki ki don.
Ka la ai mynsiem na ka bynta ki khynnah ba ki dei ban minot bha ha kane ka bynta bad ha ka por ba ki shah hikai ruh kin da pyni ïa ka jingshlur bad ka jinglah jong ki ryngkat ka jingïatreilang bad ki nonghikai khnang ba ki nonghikai kin ïoh mynsiem ban ai ki jinghikai kiba bniah bad ba paka.
Shillong, Risaw 20 : Ka Meghalaya Sport Climbing and Mountaineering Association (MeSCMA) ka la jied ïa arngut ki nongkiew lum ka Jylla ki ban leit ïashim bynta ha ka jingai jinghikai Advance Mountaineering Course at Himalayan Mountaineering Institute (HMI) kaban long ha Darjeeling naduh ka 19 tarik Risaw haduh ka 15 tarik u Naiwieng 2022.
Ki arngut ki nongkiew lum ka jylla kiba la shah jied ban leit ïashim bynta ha katei ka jingai jinghikai ha Darjeeling ki long ka samla Valarie Suchiang na Shangpung, West Jaintia Hills bad u samla Rilang Dkhar na Umshaken, Ri-Bhoi District.
“Ka Meghalaya Sport Climbing and Mountaineering Association (MeSCMA) ka sngew sarong ban pyntip ba ki arngut ki dkhot jong ka kynhun ki la shah jied ban leit ïashim bynta ha ka Advance Mountaineering Course at Himalayan Mountaineering Institute (HMI) ka ban long ha Darjeeling," ong ka kyrwoh khubor na ka Kong Malviancy Shabong kaba dei ka President jong ka MeSCMA.
“Kane ka course ai jinghikai kan sdang naduh ka 19 tarik Risaw haduh 15 tarik Naiwieng bad ba la ïarap bei tyngka da ka Directorate of Sports and Youth Affairs jong ka sorkar jylla (Meghalaya)," bynrap ka kyrwoh khubor.
Shuh shuh la ïathuh ruh ba kine ki arngut ki nongkiew lum ki la pyndep ïa ka Basic Mountaineering Course na National Institute of Mountaineering and Allied Sports (NIMAS) kaba la dep ban pynlong ha u Lber 2022 da kaba pyndep ïa ka kyrdan Grading “A" kaba dei ka jingpyndep kaba heh tam ha ka jingshah hikai kiew lum bad ba la ïoh ban leit ïashim bynta ha ka jingleit shah hikai ha Darjeeling kaba donkam ban don ka met ba koit ba khiah bad ka jingshemphang bad ban don ka jingsngew skhem ban long ki nongkiew lum.
Shillong, Risaw, 19: Kumba u la thrang ban ïakhun kumta wat napoh phatok ruh ka BJP kan pynïakhun beit ïa u Bernard N.
Marak MDC ka Tura pyrshah ïa u Conrad K Sangma Myntri Rangbah ka jylla na ka South Tura Constituency ha kane ka election MLA 2023,ïathuh u nongïalam ka BJP uba dei u National Executive Member u bah A.
L Hek.
U bah A.
L Hek u la ïathuh mynta ka sngi “Ka BJP ka la dep rai ba u Bernard un long beit u kyrtong ka BJP ban ïakhun ïa u Conrad na ka South Tura Constituency.
Wat la um pat ïoh jamin ruh un ïakhun beit ïa ka election napoh phatok".
U bah Hek uba long u MLA ka Pynthorumkhrah u la ong ba ki don bun ki kyrtong kiba ïakhun ïa ka election napoh phatok ha ki por ba la dep ruh.
U la ong wat u Chairman ba rim ka HNLC u bah Julius Dorphang ruh haka electoin ba la dep u ïakhun ïa ka election na ka Mawhati Constituency napoh phatok bad u rem ruh tang khyndiat vote.
U bah Hek u la ong “ Ki jingkynnoh ba harrukom kin lah ban jia beit ïa uno uno u riew saiñ pyrthei hynrei katba ym pat lah ban pynshisha ne rai pynrem hakhmat ka ïing bishar, ki jingkynnoh kin kut tang ha ki jingkynnoh".
U bah Hek lem bad ki nongïalam ka BJP dang shen ki la hiar sha ri lum Garo ban ai mynsiem ïa ka long ïing jong u Bernard.
“ Ngi la batai ha ki khun ki kti jongu ba ka party ka don ryngkat bad u bad wat duh jingkyrmen bad sngew ba phi la shah ieh khunswet" ong ki nongïalam ka BJP ïa ka kurim u Bernard.
U la ïathuh ba ki paidbah ruh ki ai ka jingkyrshan ba pura ïa u Bernard wat la u shah kem bad shah kynnoh ruh.
Ha kane ka jingleit sha Garo ki la pynlong iakiba bun ki jingïalang ha North bad South Tura Constituency ban pan ka jingkyrshan na ki paidbah.
U bah Hek ula ong ba ha kane ka kynti 2023 ka BJP kan jop beit ym duna ïa ka 15 seat hapoh Meghalaya.
U la ïathuh ba kumba long mynta ki don 5 ngut ki MLA kiba la pynpaw ba ki kloi ban wan pynïasoh noh bad ka BJP hynrei ki dang ap tang ïaka por bad ka jingpynshisha na ki.
Ban weng ïa ka dheng kali ha ka nongbah Shillong kadei ka kam ka bym don lynti shuh da kumwei pat lada ka sorkar kam nud ban shim da ki lad ki lynti kiba kham tyngeh.
Ki don bun ki lad ki lynti lada ka sorkar ka don shisha ïa ka jingthmu ban ïakhun da kaba tyngeh ïa katei ka dheng kali kaba la long ka jingkhñium bad ka jingbitar lut ïa ki nongleit nongwan kiba wan na kylleng ki bynta jong ka jylla ban poi sha ka nongbah.
Kumban shu ai nuksa hangne, ki don bun ki skul kiba don ha pdeng bah jong ka sorkar Shillong khamtam lei lei kum ha ki bynta jong ka Laitumkhrah.
Kumta lada dei ba ka sorkar ka kwah shisha ban weng ïa ka dheng kali ka la dei ban bthah beit ïa man la ki skul ba kin don noh da ki bos ba leit shaw ne leit buh skul namar la kumno kumno kawei kawei ka bos ka lah ban kit haduh 30 ne 40 ngut ki khynnah skul bad lada jia ba don 500 ngut ki khynnah skul kamut donkam kumba 7 ne 8 tylli ki bos.
Katba lada jia ba wan da ki kali lajong kumba ju leh baroh shi katta na bynta 500 ngut ki khynnah skul kin don beit haduh kumba 450 – 500 tylli ki kali.
Kawei pat ka mat kadei ka jingdheng palat ka lynti ban leit sha khyndailad lane shaduh sha Motphran.
Na bynta kitei ki bynta, la sngewdei ban ai jingmut ba ka sorkar kan pynshlur noh ïa ki paidbah ba kin pyndonkam noh da ki bicycle ter ter naduh ki bynta jong ka IGP, Ophis DC ter ter shaduh Khyndailad bad Motphran.
Ka la dei ruh ban ailad pat katto katne ki kali ban leit buh tïar ne leit shaw ïa kito ki briew ba thied jingthied shibun lane ka lah ban buh da ka por ïa ki kali ban ïaid.
Lehse da kaba leh kumta ym tang ba ka jingitynnad ka sawdong sawkun kan wanphai biang hynrei kan pynlong biang sa shisien pat ïa ka nongbah Shillong kaba lait ym tang na ka jingjur ki jingsawa naka jingbun ki kali hynrei wat na ka tdem bad kiwei kiwei.
Haba phai pat sha ki bynta jongka Iewduh, katei kadei ka mat kaba kham jwat khyndiat namar naduh ba mih ki jingjia ha Them -iewmawlong, ki kali kim lah shuh ban ïaid lyngba katei ka jaka bad kane ka la dei shi bynta jong ka dheng kali ha katei ka jaka.
Ka por ka dawa ruh ba ka sorkar ka la dei ban pyrshang noh da ki lad ki lynti kumno ban wanrah noh da ki fly-over ha kito ki jaka ba kham jur ka dheng kali khamtam eh ha ki jaka ba kham long pdeng kum ha ki bynta jong ka Barik, Jingkieng Mawlai bad ruh wat ha ki bynta jong ka Umshyrpi.
Kaba kham pynisih eh kadei ba ha ki por ba don ka dheng kali, wat ki ambulance ba ïaid ruh ki shem jingeh ban ïoh rung napdeng.
Na ka liang ka sorkar kam dei shuh ban pynslem hynrei ka la dei ban buh kham bun ki jaka pynïeng kali kiba kham kylluid bad ruh ban kham pynheh ïa ka surok kumba ka sdang mynta ban pynheh noh ïa ka surok na Shillong sha Dawki khnang ba ka leit ka wan jong ki paidbah kan kylluid lang ym tang ha nongbah Shillong hynrei kan long beit ryntih ha baroh kawei ka jylla.
Shillong, Risaw 20 : Ka Kong Margaret Pathaw ka la jop takma ksiar ha ka jingïakhun kti jong ka lympung 43rd World Arm-wrestling Championship kaba la long ha Turkey, katba ka Kong Angel Merry Mylliem Umlong ïa ka takma rnong.
Ka Kong Margaret ka la jop ïa ka takma ksiar da kaba pynliem ïa ka Anna Santos jong ka Brazil ha ka jingïakhun ba 60kg ha ka janmiet jong ka sngi Balang.
Ha ka kylla kaba nyng kong, ka Jylla Meghalaya ka la ïoh ar tylli ki takma na ki arngut ki nongïakhun kti ha ka liang ki nongïakhun kti kadiang.
Ka Kong Angel Merry Mylliem Umlong bad u Alexander Lyngdoh ki ïoh ïa ka takma rnong.
Kum ban pynkynmaw hangne ba ka jylla ka don 9 ngut ki nongïakhun kti kiba mihkhmat ïa ka ri India sha katei ka lympung ïakhun kti ha Turkey bad kine ki kynthup ïa u Bah Alan S Marbaniang, Margaret Pathaw, Angel Merry Mylliem Umlong,Alexander Lyngdoh, Hubert Paliar, Everson Thangkhiew, Kishore Chettri, Banshan Terang bad Airikymenlang Lyngdoh.
Ha ka miet sngi Palei ki nongïakhun kti kiba ïa aireng ki long u Bah Alan, Angel Merry Mylliem Umlong, Everson Thangkhiew, Margaret Pathaw, Alexander Lyngdoh bad u Hubert Paliar.
Shillong, Risaw 20 : Ki thei ïalehkai ka jylla Meghalaya ki la mad nam rem da phra wicket ha ka Mizoram ha ka lympung ïalehkai Senior Women’s T20 Trophy kaba long ha Bangalore hynne ka sngi PaleiKa Meghalaya ka la tied nyngkong hadien ba ka Mizoram ka la jop ïa ka jingkynting pisa, ha kaba ka la shah pynhap lut baroh ki wicket da kaba kamai tang 91 ron ha ki 18 over.
Ka Sejal Raut bad ka Daïaka Warjri ki kamai ron lang da 45 ron ha ka jingduh noh da 3 wicket.
Ka Raut kadei ka thei tied bol ba kamai bun ron tam na bynta ka Meghalaya da 38 ron na ki 39 bol, katba ka Daïaka Warjri ka kamai 13 ron na ki 24 bol.
Phewse, na ka jingduh noh ïa ki ar wicket hapoh ka shi over ka Meghalaya na ki 62/2 wicket ka kamai tang 91 ron bad mad ka jingshah pynhap lut baroh ki wicket.
Ha ka inning kaba ar, ka Mizoram ka la duh noh ar wicket hynrei ka la lah pat ban pyndep ïa katei ka thong tang ha ki 16.
3 over.
Ka Debasmita Dutta ka ïoh 1 wicket ai kamai 10 ron bad ka Ajima Sangma ka ïoh 1 wicket ai kamai 17 ron na bynta ka Meghalaya.
Ka jingïalehkai ba khatduh jong ka Meghalaya kan long ha ka sngi Saitjaiñ pyrshah ïa ka UP.
Haba phai pat sha ka kynhun jong ki shynrang kiba ïashim bynta ha ka Syed Mushtaq Ali Trophy T20, ka la jop da kaba pynliem da 49 ron ïa ka Arunachal Pradesh ha ka jingïalehkai ha Mohali.
Ka Meghalaya kaba tied nyngkong ka kamai 167/5 wicket ha baroh ki 20 over.
U Chirag Khurana u kamai 73 ron na ki 61 bol bad u Swarajeet Das 28 ron na ki 17 bol.
Ha ka pali tied jong ka Arunachal Pradesh, u Rajesh Bishnoi u khur 3 wicket ai kamai 17 ron, u Khurana 2/8 ron bad u Riboklang Hynniewta u ïoh 2 wicket ai kamai 19 ron.
U Doria u kamai bun ron na bynta ka Arunacha, Pradesh da 40 ron, hynrei kamai tang 118 ron duh noh 8 wicket.
Ka Meghalaya kan sa ïakhun khatduh pyrshah ïa ka Kerala ha ka sngi Saitjaiñ.
Mawkyrwat, Risaw, 20: Ka Deputy Commissioner jong ka South West Khasi Hills District, Mawkyrwat kaba long ha kajuh ka por ka Chairperson jong ka District Level Coordination Committee jong ka 11th Agriculture Census 2021-22 ka la ai ïa kane ka jingpyntip ha baroh ki Myntri bad Rangbah shnong (Village Headman) jong ka South West Khasi Hills District, Mawkyrwat ba ka sorkar India lyngba ka Ministry of Agriculture & Farmers Welfare ka la bthah ban pynlong ïa ka 11th Agriculture Census Survey ha baroh ki distrik kynthup ïa ka South West Khasi Hills District ha kaba ïa ka bynta kaba nyngkong yn sdang ban pynlong ha u bnai ‘Naiwieng (November) 2022 bad yn pynkut ha u bnai Nohprah (December) 2022.
Ha kaba ïa dei bad kane ki nongwan lum jingtip (Enumerators) ba la thung da ki bor distrik kin sa leit sha ki shnong ba la pynkhamti ha ki na ka bynta ban lum jingtip lyngba ki Smart Phones/ Tablets halor ka jingdon bad ka jingpyndonkam ïa ki jaka rep jaka riang da ki longïing, ki kynhun, ki hima bad kiwei kiwei de.
Namarkata, la kyrpad ïa ka jingïarap bad ka jingïasnohktilang baroh ki nongshong shnong khnang ba ka kam kan long kaba jop bad kaba biang por na ka bynta ka jingbit jingbiang bad ka jingmyntoi ïa ki nongrep, ki shnong ki thaw bad khamtam ïa ka distrik bad ba kane ka jinglum khanasamari kan long hi na ka bynta ka jingmyntoi bad ka bit ka biang ki nongrep.
Nongstoiñ, Risaw, 20: Kum shi bynta jong ka jingrakhe ïa ka jingïoh Jylla ba pura, ka ophis jong u Superinten-dent of Fisheries Nong-stoiñ, ka la pynlong ïa ka jingplie paidbah ïa ka Fish Sanctuary ha Nongshram, Mawshynrut Block bad ïa ka Fish KIOSK ha Shallang Mawshynrut Block.
Kane ka jingplie ka la long ha ka sngi palei jong ka taiew, ha kaba la wan ban ot ribbon da u bah J.
H Suchiang Deputy Director Of Fisheries, Meghalaya, kum u kongsan, ha ryngkat ka jingïadonlang jong u bah E.
R Laloo Superin-tendent of Fisheries, Nongstoiñ, bah B.
Majaw Fishery Officer Nongstoiñ, ki nongtrei jong ka Fisheries Department bad paidbah ba ïoh jingmyntoi na kine ki skhim.
Haba ai jingkren ha kane ka sngi plie, u bah J.
H.
Suchiang u la ai khublei kyrpang ïa ki nongshong shnong ka thaiñ, kiba la pynleit jingmut bha ïa kine ki skhim ne ki jingmyntoi.
U da ïaroh ruh ïa ka jingtrei shitom, jingïaishah wat hapdeng ki jingeh bad tad haduh ban da ïoh pyndep ïa kane ka kam.
U la pynshlur ïa kiwei pat ban wan shakhmat ban ïoh bynta lang ïa kine ki skhim ba la ai da ka Sorkar, la ka long na ka Sorkar Jylla ne Sorkar Kmie lyngba ka tnad Fisheries, khnang ban kyntiew ïa ka ïoh ka kot, ka roi ka par bad ka bha ka miat ha ki shnong ki thaw bad ha ka Jylla hi baroh kawei.
Ka Fish Sanctuary bad Fish KIOSK, ki dei ki skhim ai jingïarap jong ka tnad Fisheries, lyngba ka “Meghalaya State Aquaculture Mission 2.
0 (MSAM 2.
0)" bad ka Central Scheme Pradhan Mantri Matsya Sampada Yojana (PMMSY) 2020-21".
Ka Nongshram Fish Sanctuary ka thmu ban pynneh pynsah ïa ki symbai dohkha tynrai, kiba la sdang ban duh jait bad ban pynneh pynsah ruh ïa ki sim ki doh bad ki syntiew ki skud kiba don ha ki um.
Katba ka Fish KIOSK Shallang, ka thmu ban pynmih bad die ïa ki dohkha tynrai kiba khuid ba suba bad ba bang ba shngiam ban pynmih da ki trai nongshong shnong.
Nongstoiñ, Risaw, 20: Ka shnong Kyndongei, Mawkapiah bad Nongrim Hills, ki la dawa na ka sorkar lyngba ka tnad PWD ba dei ban maramot ne pynbha noh ïa ka surok, namar ka la pynjynjar palat ïa ki paidbah ha ka leit ka wan, khamtam ha kane ka aiom lyiur.
Katei ka surok ka dei kaba la pyntrei lyngba ka skhim MNREGS, hynrei ha ki aïom slap ka dap tang da ki thliew ki syar bad ki kali kiba ïaid ki shem jingeh haduh katta katta lait noh tang ki trok four wheel.
Na ka bynta ki paidbah jong ki lai tylli ki shnong ba kynthup ïa ka Kyndongei, Mawkapiah bad Nongrim Hills, kane ka surok ka dei kaba dang donkam haduh katta katta ha ka leit ka wan bad ka kit ka bah.
Lah ban kdew hangne ba kitei ki lai tylli ki shnong ki dei kiba hap ban ïaid lyngba ka shnong Nonglang.
Naduh ka shnong Nonglang, ka la don ka surok kaba la siang da ka dew bilat tang ba ka poi tang harud shnong Kyndongei bad ka bynta ba ka surok ka bteng haduh ban da poi sha Mawkapiah, dei tang ki trok ki lah ban ïaid kata ruh tang lada dei ka por ba rang.
Halor katei ka jingeh u Bah Phrancis Wanniang ha ryngkat ka jingïadonlang jong u Bah Johnfisher Syiem sordar jong ka shnong Kyndongei, ki la pynpaw ïa ka jingsngewkhia halor ka jingsniew jong katei ka surok.
Kitei ki rangbah ki la ïathuh ba ki la pyrshang katba lah ban maramot hi ïa katei ka surok da kaba ïa mih paidbah ban trei.
Hynrei ym lah satia ban pynbha namar ka jingdon jong ki trok kit dieng kiba ïaid ha ka por slap.
Ki la ïathuh ba ki la pynlut ruh da ka pisa ban phah kit maw ban thep ha ki thliew ki syar hynrei ym lah satia ban pynbha.
U Bah Sheiñborlin Khrawaniang uwei na ki riew rangbah ka shnong Mawkapiah, u la ïathuh ba ki paidbah jong ka shnong Mawkapiah bad Nongrimhills, ki dei tang ki nongrep bad ki mar rep ba kongsan ba ki pynmih ki long u synsar bad u sying.
Hynrei namar ka jingbym don ïa ka surok kaba biang ki paidbah ki shem jingeh haduh katta katta ban pynpoi ïa ki mar rep sha ki ïew ki hat.
Kitei ki rangbah ki la kyrpad jur ïa ka sorkar ba kan phai khmat lem ban phah shna da ka surok kaba kham bha ban pynpoi sha kitei ki shnong, khnang ba ki paidbah nongrep bad ki nongleit nongwan kin lait na ka jingeh.
Kane ka jingjot jong ka surok ka la pynsuhsat bha ia ki nongleit nongwan khamtam ia ki kali kiba iaid na kane ka surok bad ki jingkit shi kali manla ka sngi.
Nongpoh, Nailur 05: U MLA ka Jirang Constituency, u Bah Sothenes Sohtun mynta ka sngi u la pynpaw paidbah ba kum u Nongmihkhmat na Jirang Constituency u pyrshah jur ïa ka jingthmu ban wan rah ïa ka kam khalai ba la tip kum ka ‘Casino’ ba la thmu ban wan rah ha ka thain Khanapara kaba dang hap ha u pud u sam jong ka Constituency jong u.
Ïa kane ka jingpyrshah ban wan rah ïa katei ka Casino ha ka thain Khanapara, u MLA ka Jirang Constituency u la pynpaw paidbah ba u pyrshah jur ïa ka Casino ka dei hadien ba u la kren sha ki lad pathai khubor mynta ka sngi ha Nongpoh.
Haba ïa kren bad ki Lad Pathai khubor, u MLA ka Jirang, u Bah Sosthenes Sohtun, u la ong ba kum u MLA ka Jirang Constituency u pyrshah jur ïa kane ka Casino ban wan rah hapoh u pud u sam jong ka Constituency jong u bad u la pynpaw ruh kum u MLA u hap ban sngap ïa ka sur jong ki paidbah, nanmar nadauh ba la ïa kren halor kane ka Casino kiba bun hi ki paidbah na Constituency jong u bad wat na Ri Bhoi baroh kawei ki la pyrshah jur ïa kane ka Casino.
Halor kane ka jingthmu ban wan rah ïa katei ka Casino, u la ïathuh ruh ba u la dep ban kren wat ïa u myntri rangbah ka jylla, u Symbut Myntri ka jylla bad kumjuh ruh u myntri sorkar ba dei peit ïa kane kane kam, ha kaba kum u MLA na Jirang Constituency u pyrshah ban wan rah ïa kane ka Casino, kaba dei kawei na ka kam khalai ba la pyrshah jur da ki paidbah ka constituency bad ka them Ri Bhoi hi baroh kawei.
Namarkata, na ka liang jong u Bah Sosthenes Sohtun kum u MLA ka Jirang Constituency, u la buh ka jingkyrpad ïa ka sorkar jylla lyngba u myntri rangbah bad ka kynhun ki myntri hapoh ka sorkar ba ki dei ban sangeh ban wan rah ïa kane ka kam khalai bad kum ka sorkar ka hap ruh ban burom ïa ka sur jong u paidbah babun balang, u la bynrap.
Lada ngi ki paibbah ngi don ki khmat ban peit bad ki shkor ban ïohsngew ngi lah dei ban kyndit bynriew noh na kane ka jingïoh thiah lynngai bad ka jingshah pynthame ha kita ki nongthaw aiñ jong ngi ïa kiba ngi khot ki “nongïalam.
" Ha ka jingshisha ka kyntien “nongïalam" ka long kaba kit jingmut shibun eh.
U ne ka nongïalam ki prat lynti ban ïalam ïangi ki nongbud sha ka lawei kaba kham bha.
Ha kane ka jylla pat, kita ki nongïalam ki nang pynsah dien pynban ïangi kat nang mih ki sngi ki por.
Naduh ha ka liang ka pule puthi , ha ka koit ka khiah bun bah ki jingsahdien.
Ha ka por ba dang kha ïa ka jylla Meghalaya ym pat don koit ka jingduk kumba long mynta.
Ha ka survey kaba la leh da ka NITI Aayog ka tnad jong ka sorkar kmie, kumba 33 na ka shispah ki longïing ki long kiba duk tasam bha (below poverty line lane BPL).
Toi mangi ki Khasi ngim ju don kita kiba duk tasam lane kita kiba ym don wat tang ka ïing shong ruh.
Mynta te lah ïohi shai tyngkreiñ ïa ka jingduk ha ki katto katne ki bynta ka sor Shillong bad wat ha nongkyndong ruh.
Ha ka sorkar man la ka sngi ngi ïoh pule ïa ki khubor kiba kdew sha ka jingleh lyndet ha ki kam pynlut ia ka pisa tyngka.
Dang ha kine ki khyndiat sngi la lap da ki heh pulit hi ba uwei na ki uba la pynkhamti bor da u heh pulit (DGP) ba mynshuwa u la thied kali haduh 29 tylli bad u set ïa kita ha ïing lajong khlem da register ïa ki namar ba ym biang ki kot ki sla.
ïa kita ki kali la pyndonkam da uta u ophisar uba trei hapoh u leh pulit DGP kum u staff officer jong u, ha ki kam lajong katba ka petrol pat la theh da ka pisa sorkar kaba mut ka pisa paidbah.
Ki pulit kiba trei sha ki distrik bapher bapher ki donkam ïa ki kali ban trei hok ïa ki kam jong ki kum ban thwet ïa ki runar bad ki nongkhaïi droks.
Hynrei kim don kali, katba uta u AIG ha ka ophis u DGP pat u shu pynïeng kai ïa ki kali khlem da pyndonkam ïa ki.
Ym pat ju ïohsngew bad don u AIG uba ïoh ban bat bor haduh katne.
Ynda ki jingtohkit da ki heh pulit ki kdew ba ka don ka jingleh palat da utei u AIG bad dei ban leh ei ei halor kane ka kam bad ban aiti noh ban tohkit da kawei pat ka Committee kaba kham donbor (high level committee).
Hynrei sngew phylla ba ynda kane ka jingtohkit kaba napoh ka Police Department ka poi sha u Chief Minister, Conrad Sangma u kyntait ba don kano kano ka jingleh palat.
Ka jingkylli ka long balei ba u Chief Minister us ïada ïa uta u AIG? Hato u Chief Minister um lah dei ban weng kam noh shipor (suspend) ïa uta u AIG haduh ba un da lah ban batai kumno bad da ka order jongno ba u thied kat haduh 29 tylli ki kali kiba khlem pyndonkam? Uno uno u Chief Minister uba trei hok u la dei ban shim ïa ka rai kloi kloi ban pynbeit bad pynshitom ïa kiba leh ïa ki kam be-aiñ khamtam ha ka tnad pulit kaba dei ban peit pyrman kumno ban pyntrei kam ïa ka aiñ.
Hangne pat ngi shem ba iada pynban ïa u pulit uba pynkheiñ aiñ.
Naduh u snem 2018 ter ter haduh kine ki sngi ka sorkar MDA ka len wat ha ka iingshari ba ka don ka jingtih dewiong bad ka jingdie tuh ïa uta u dewiong.
Hynrei ngi ki paidbah ngi ïohi ïa ki trok kiba wan na West Khasi Hills, na Jaintia Hills bad na Garo Hills kiba kit dewiong tangba lah sop ïa ki trok da ka tirpal plastic.
Kawei kawei ka trok ka hap siew 90,000 tyngka khnang ba ki pulit kin pyllait suk ïa ki.
Wat lada ïaid tang 600 tylli ki trok ha ka shisngi ka jinglum pisa nangta ka poi sha ka 5 klur 40 lak tyngka shisngi shisngi.
Mano ba ïoh ïa kata ka pisa? Ki heh sorkar bad ki pulit bad katto katne ki seng bhalang ruh ki ïoh bynta khnang ba kin ym tuklar ïa kane ka jingleh klop ka sorkar.
Sngewphylla ba u myntri kam poh-ïing (Home Minister) u Ma Lahkmen Rymbui u pyrshang ban tep eit miaw ïa kane ka jingtih bad khaïi dewiong tuh da kaba ong ba ki par dewiong ki don sha lawbah lawsan sha kaba ki pulit ki hap ban ïaid kjat da ki 7-8 kynta ban lap ïa ki.
Ka jingkyll ïa u Ma Rymbui ka long – kumno ki trok kit dewiong ki ïoh lad pat ban ïaid lyngba ki surok kiba la ap da ki pulit? Hato ïa ki pulit la bthah (order) ban kem ïa ki trok kit dewiong ne ban pyllait ïa ki ban kin leit suk haduh ban da poi sha Assam? Kine ki jingpyrshang ban pynthame ïangi ki paidbah ka lah long palat.
Ngim dei kiba bieit ne kiba matlah.
Ngi tip ba kane ka pisa kaba ïoh lum da kaba khaïi tuh ïa u dewiong yn sa pynlut ha ka por elekshon bad kaba bun la pyndonkam ban thied jaka bad thaw ïa ki ïing paki dulan jong ki myntri (minister) jong ka sorkar MDA.
Ym don shuh kawei ruh ka Department kaba lait na ka bamsap.
Ha kine ki khyndiat bnai la sdang ban sam 5000 tyngka ïa ki nongrep.
Hato kane ka jingsam kaba tang shisien kan lah ban ïarap kumno keiñ ïa ki nongrep bapli.
Mynta pat la sam sa ïa ki sniang.
Tip kin iap ne kin im kita ki sniang lada ym biang ka jingsumar bad jaka buh.
Lehse ki nongrep ki kmen toh-hoh mynta shipor hynrei hadien tip yn long kumno ym lah batai.
Kine baroh ki dei tang ki lad ban khwai ïa ki paidbah khnang ba ka sorkar U Conrad Sangma kan wan biang sa shisien ban synshar biang haduh 5 snem.
Lada dang ai lad ïa kum kane ka sorkar kaba khlem burom shuh ïa ka hok ka sot u paidbah ban kaba bun kam tang ban ïoh shna pisa te ka apot sepsngi ka ap iangi.
Ka por ka la poi ban buh ïa ki jingkylli kiba eh ha ki rynsan paidbah bad ban pan jingjubab na ki myntri kane ka sorkar MDA halor ki kam bamsap baroh.
Shillong, Nailur 05: Ka seng Congress ha ka sngi Nyngkong lyngba ka National Spokeperson jong ka ka Babeeta Sharma ka la pynpaw ba na ka liang ka party ka long kaba kloi ban ïatehlok bad kino kino ki seng saiñ pyrthei ban ïakhun ïa ka ilekshon MLA ha u 2023 ne ban teh lok hadien ka ilekshon.
Haba kren bad ki lad pathai khubor ka la ong ba lada don kino kino ki seng kiba kwah ban ïakhun lang ïa ka ilekshon na ka liang ka party ka pdiang sngewbha bad kan long ruh kumjuh hadien ka ilekshon lada ki kwah ban don lang ha ka juh ka kynhun ban trei lang bad ka party.
Haba ïadei bad ka jingïatehlok ka BJP bad ka NPP ha ka jylla bad ka jingrai ka NPP ban ïakhun hi marwei ïa ka ilekshon ha u snem 2023 ka Babeeta Sharma ka la ong ba ka NPP ka sngewthuh shai ba lada ki don lang ha ka juh ka kynhun bad ka BJP kin ym jop satia ïa ka ilekshon.
Ka la ong ba kine ki seng sain pyrthei kiba don lang ha ka BJP ki dei ban weng noh namar u paidbah un ym ai jingkyrshan satia.
“Ka NPP ka sngewthuh shai ba lada ki leit sha u paidbah da ka juh ka kynhun bad ka BJP ki paidbah ka jylla kin kyntait ïa ki, kane ka jingrai ka NPP ban ïakhun marwei ka dei tang ka buit ban phon ïa ki paidbah namar hadien ka ilekshon kin don lang biang ha ka juh hi ka kynhun" ka la ong.
Haba jubab halor ki MLA ba phet na ka seng ka Babeeta Sharma ka la ong ba lada ki kwah ban wanphai ka jingkhang ka party ka plie ïano ïano ban wan sha ka seng.
“Lada ki kwah ban phai sha ka seng ngi pdiang beit kumba ka party ka pdiang ïa kiba kwah rung, ïa kiba kwah mih ruh ngim lah ban bat jubor namar kiba neh bad ka Congress ki dei ban long hi kiba neh da ka mon ban ïakhun lang ïa kawei ka thong" ka la ong.
Haba kren halor ka jingpynkhreh ïa ka ilekshon ka Babeeta Sharma ka la ong ba ka don jingkyrmen kaba skhem ba ka Congress kan wan ha ka bor ha ka jingïalam u Bah Vincent Pala kum u President namar wat ha u 2018 ruh ki paidbah ki pynjop bun tam ïa ka party bad ka jingbym ïohthaw sorkar ka shu lait tang da ka tyrsim ïong ka la ong.
Ka la ong ruh ba lada kum ka party ka trei shitom ki paidbah kin ai biang ïa ka jingshaniah ha ka ilekshon MLA kaban long ha u 2023.
Shillong, Nailur 05: Gamchi Timre R.
Marak na Meghalaya mynta ka sngi ka la ïohpdiang ïa ka khusnam “National Awards to Teachers", ha kaba ka la ong ba kadei ka nam kaba ka la ïoh lyngba ka jingtrei shitom bad ka jingjop ha ka jingim jong ka.
Ka Marak kalong napdeng ki 45 ngut ki nongïoh khusnam ba la shah jied ban pynkup burom da ka President jong ka ri, ka Droupadi Murmu ha Vigyan Bhawan, New Delhi.
Ka la ïoh ïa kane ka khusnam namar ka kam jong ka kum ka Head Teacher jong ka Educere Hïgher Secondary School ha Samanda ha Williamnagar, East Garo Hills District, Meghalaya.
“Nga sngewkmen shikatdei eh.
Kane ka nam kam long kaba suk ban ïoh.
Kadei ka nam kaba la ioh lyngba ka jingtrei shitom bad ka jingjop ha ka jingim ïa nga," la ong ka Marak, haba ïasam ïa la ka jingshem ha ka jingsaindur ïa ka jingim na ka jaka kaba don sha kyndong.
Haba batai shaphang ka jingïaid lynti jong ka, ka Marak ka la ong ba ka bynta jong ka pule puthi ban saiñdur ïa ka Williamnagar na ka jinglong sahdien jong ka ha ki por ba la leit sha ka mynta kaba la roi.
“Ha kaba sdang ka jaka jong ngi kalong kaba dang sahdien bad ki briew kilong kiba duk bha.
Ki don tang katto katne kiba nang ba stad ha kito ki por.
Ma nga bad i lok jong nga ngi la rai ban kynriah sha kane ka jaka hadien ba i lok jong nga i la ïoh kam sorkar.
Ngi don artylli ki lad ban jied na kane bad ka Williamnagar kalong kawei na ki.
Namar ba ka rilum Garo ka kham donkam ïa ngi, ngi la jied ïa kane ka jaka," la ong ka NongjopKa jingshemphang jong ka ha ka liang ka imlang sahlang ka la ïarap ïa ka Marak ban sngewthuh kham bha ïa ka jingdonkam jong ka thain, kata kalong ka pule puthi.
“Donkam ban pynlong ïa ki briew kiba nang ba stad.
Ka thaiñ ka hap ban kiew.
Namar ba nga trei bad ki Seng trei mon sngewbha, ki briew ki sdang ban phai sha nga.
Ki kwah ïa nga ban long ka Nonghikai bad khatduh nga rai ban plie ïa ka skul," ka la ong, bad kynmaw ïa ka jingbym don skul bad ka pule puthi ha ki por ba sdang.
Ka thong jong ka, kalong ban pynlong ïa ki khynnah kiba nang ba stad bad kiba skhem ka jingngeit ba kin lah ban rah ïa la ki khlieh shajrong bad ïaid ryngkat ryngkat bad ka pyrthei baroh kawei.
Bad ka la lah ban kot sha kane ka thong da ka ‘jingiatreilang ha ka imlang sahlang.
’“Kaei ka pule puthi lada ym lah ban pynbiang ïa ka jingdonkam ha ka imlang sahlang? Kaei kaei baroh ka sdang na ïing.
Bad ka ïing kalong kaba jynjar.
Ngi hap ban peit ïa ka jinglong jong ki khynnah, ka rukom pyrkhat jong ki.
Ngi la peit ïa ki ha kaba iadei bad ka bor met, ka jingïadei ha ka imlang sahlang bad ka jingïadei bad U Blei," la ong ka Marak.
Ka Head Teacher ka la wanrah ïa ki soft skill ha ka jingpule na ka bynta ka jingkyntiew ïa ki khynnah ha baroh ki liang.
“Nga la pyrshang ban kynthup ïa ka jingai jingiasyllok.
Nga la pynlong ïa jingiasyllok na ka bynta ki samla ha kaba ki riewshemphang ki la wan bad ïakren bad ki khynnah.
Nga khot ïa ki samla nongai jingïasyllok khnang ba kin sngewthuh ïa ki bynta kum ka jingkoit jingkhiah ha ka bor pyrkhat, ka akor, HIV, ki drok bad kiwei kiwei.
Kane ka Nonghikai kaba la jop khusnam jong ka ri ka la sdang ïa ka rukom treikam ban ‘ai jinghikai ha baroh kawei ka jabieng’ ban don ka jingbatai kaba ktah ïa ka liang ka diang bad ka mon jong ka jabieng bad ruh ban ai jinghikai ha ki jingsaindur.
“Ka jingsngewthuh ïa ka jinglong ka rukom pyrkhat jong ki khynnah ka dei ka jingsngewthuh ba ki khynnah ki ïapher iwei na iwei ha ki jingdonkam jong ki.
“Ban sngewthuh ïa ka jinglong ka jingmut jingpyrkhat jong ki khynnah ka long kaba donkam bha lada phi kwah ban ai jinghikai kaba pura ia ki.
Nga pyrshang ban pynlong ba ka skul jong ngi ka pynbiang ia ki jingdonkam bad kam long tang ka jaka pule," ka la ong.
Ka la wanrah ruh ia ka jinghikai ha put ka tem, ka Taekwondo bad ka kam rep ia ki khynnah.
Shillong, Nailur 5 : Ka sorkar kan sa lum ia ki Khlieh Nongsynshar na Block I bad II hadien ba la dep thaw ïa ki Regional Committee bad shwa ban sdang ka jingïakren ïa pynbeit pud ha kane ka wat ka Ba Ar, ong u Symbud Myntri Rangbah bah Prestone Tynsong.
ïa kane u Symbud Myntri Rangbah ula kular ha ki Khlieh Nongsynshar Block I kiba la wan ïa kynduh ïa u mynta ka sngi.
Haba kren sha ki lad pathai khubor hadien ba la dep ïakynduh ïa ki nongïalam na Block I u bah Prestone u la ong ba kine ki nongïalam ki la ai da ka jingthoh sha u ha kaba ki la kyrpad ïa ka sorkar ban wan rah biang ïa ki 36 tylli ki shnong Pnar kiba hap ha ka Block I sha Meghalaya.
“ Nga la batai bha ïak i ba kin sngewbha ban ïai ap haduh ban da dep thung iaka Regional Committe bad hadien kata yn sa khot ïa ki ban ïakren sani bha ryngkat ki kot ki sla kiba biang namar na ka liang u Myntri Rangbah ka jylla u Conrad K Sangma bad u Myntri Rangbah ka Assam u Himanta Biswa Sarma ki la dep ïa rai ban thung ïa kine ki Committee hapoh 15 sngi.
" ong u bah Prestone.
Kumta mynta ka shong ha kine arngut lano kin pynmih ïa ka jingpynbna halor kine ki Regional Committee ong biang u Symbud Myntri Rangbah.
Na ka liang u General Secretary ka Labang Nangphyllut Pangam Raliang Council u bah M.
M Thaiang u la ong ia kine ki 36 tylli ki shnong ha Block I la pynïasoh jubor sha ka Karbi ANglong, Mikir bad North Kachar Hills ha u snem 1951.
Ka jingshisha ka long ba kine baroh ki shnong ki dei hapoh ka Jaintia HIlls.
“Halor kine ki jingshisha ngi la wan ban ïa kynduh ïa u Symbud Myntri Rangbah ba un shim khia ba baroh kine ki shnong ki dei ban wan phai biang sha Meghalaya ha kane ka jingïakren ïa pynbeit pud ha ka wat ka Ba Ar ong u ma Thaiang.
“ Ngi ngeit skhem ruh ba ka Assam ruh kan pyllait da kaba suk ïa baroh kine ki shnong ba sah ki Pnar ban leit phai sha Jaintia Hills" ong u ma Thaiang.
U la pynpaw ruh ka jingkyrmen skhem ba kane ka sorkar MDA hapoh ka jingïalam u Myntri Rangbah u Conrad K Sanma kin lah ban pynbeit ïa kane ka kam kaba dang sah kumba la thrang lut da ki paidbah.
Shillong, Nailur 05 : Wat ki la don ki khep ba ka la poi shaduh u pud jong ka jingïaleh dom, ïaleh at, ïaleh phoi bad ka sorkar namar ki nonghikai ki hap ban ïakhih ban ïoh ïa ki jingsiew jongki, hynrei ha kum kane ka sngi ba kyrpang bad rakhe ïa ka Sngi Burom ïa ki nonghikai u Myntri ka tnad pule puthi u bah Lahkmen Rymbui ula ai ka jingïaroh bad sngew burom ïa ki nonghikai namar ma ki ki dei ki nongtei bad nongpynlong ïa ka lawei ba phyrnai jong ki khynnah skul bad jong ka jylla hi baroh kawei.
Mynta ka Sngi ka sorkar jylla ka la pynlong ïa ka jingrakhe ïa ka sngi kyrpang ki nonghikai bad ka jingpynkup burom da ki khusnam ïa ki katto katne kiba la shah jied ban ïoh halor u synñang u bynhei uba ki la noh lyngba ka kam hikai skul ïa kaba la pynlong ha U Soso Tham Auditorium.
U Bah Lahkmen u Myntri ka tnad pule puthi u la wan shim bynta kum u kongsan ha ryngkat ka jingdon kiwei pat ki heh ophisar naduh u Commissionner and Seceretary bad u Director ka tnad pule puthi.
Haba kren ha kane ka sngi u Bah Lahkmen u la ai ka jingïaroh kaba khraw ïa u synnïang u bynhei uba ki nonghikai ki la noh sha ka imlang sahlang khlem kheiñ ïa ki raieh raidam kaba ki hap ban ïaid lyngba.
U la ong ba kaei kaba ki nonghikai ki la leh na bynta ki khynnah skul khamtam eh ha ka por ba ka khlam Covid-19 ka dang jur kam dei ka kam kaba suk ha kaba na ki kamra kaba ki hikai da ki bun bun snem kin hap ai jinghikai noh syndet syndet lyngba ki Mobile phone.
U Bah Lahkmen u la ong ruh ba ka kam hikai ka dei ka kam kaba eh namar ki dei ma ki kiban thaw dur ïa ka lawei ki khynnah skul bad ka jylla.
U la ong ruh ba ka kam hikai ym lah ban len ba kiba bun ki jingeh kin hap ban mad, ka jingrit ka jingsiew, ka jingslem ka tulop bad kiwei kiwei bad u la ong ba na ka liang ka sorkar hi kan leh ïa kaba bha tam na bynta ki nonghikai ha kaba ïadei ban weng ïa ka jingeh jong ki.
Haba kren halor ka jingbun ki kyrdan ki nonghikai ha ka skul u Bah Lahkmen u la ong ba ka long kaba eh haduh katta katta ïa ka sorkar ban pynrung lang noh ha kawei ka kyrdan bad u la ïathuh ba na ka liang ka tnad hi kan pyrshang na bynta ka bit ka biang ki nonghikai.
U la ïathuh ba na ka liang jong u kum u Myntri u la pyrshang ban leh ïa kaba bha ryngkat ryngkat ka jingïatreilang bad kiwei ki tnad ba donkti lang ban pyntyllun ïa ka tnad pule puthi kaba kynthup naduh ka tnad Planning bad ka tnad pla tyngka.
“Kum ki nonghikai phin hap ruh ban thep ha ka jingmut ki khynnah skul ïa ka rukom pyrkhat kaba thymmai ym ban sah beit ha ka ukom pyrkhat ba ka jingleit skul ka dei beit tang ban ioh kam sorkar.
Ngi sakhi mynta ba ka lad kamai ka don ruh wat ha ki rynsan social media kaba lah wat ban pynim ja ruh bad kum kine keiñ ki buit thymmai kaba donkam ba ngin hikai ïa ki khynnah skul.
" u la ong.
Haba kren halor ka jingïakynduh jong u kum u Myntri ka tnad u Bah Lahkmen u la ong ba ki la don bun ki khep kaba ka don ka jingïadom bad ka jingïania bad ki nonghikai hynrei kine kim dei ba ki ïa dom shimet hynrei tang ha ka kam u la ong.
Ha kane ka sngi la ai ruh ka khusnam sha ki 13 ngut ki nonghikai kum ka jingithuh ïa u synïang uba ki la noh sha ka imlang sahlang ba kyntup ïa ka Lasubon Shullai, u Dibiland Iawphniaw, ka Sidamon Kurbah,ka Bioles Lyngdoh,u Dipak Kumar Saha, u Arun Kumar, u T P Tmung, u Jeremias Kharbani, u Dominic Marak, u Jairaj Chetry, ka Hezillina T Sangma, Smti.
Dewbarlinda B Sangma, u Lindstorm K Marak, Headmaster, Rugapara Deficit Secondary.
Shillong, Nailur 5 : U Symbud Myntri Rangbah ka jylla u bah Prestone Tynsong mynta ka Lah Sngi U Blei, u la ther tyngeh ïa ka BJP da kaba u la ong ba ka por ka la dier palat ïa ka BJP ban mih na ka sorkar Meghalaya Democratic Alliance (MDA).
Nalor kane u la ther shuh shuh ba ka BJP ka pyndonkam ïa ka Enforcement Directorate (ED) bad Central Bureau of Investigation (CBI) kum ki atiar saiñ pyrthei jongka ban ñion naphang ïa kiba pyrshah ïa ka.
ïa kane u la kyrwit tyngeh kum ka jingpynphai nia ïa kaei kaba u National Vice President ka BJP u Dr Chuba Ao u la kob ba hapoh shibnai ka BJP kan shim ïa ka rai ban weng noh na kane ka sorkar MDA ba la ïalam da ka NPP.
“ Mynta ka la paw shai kumba la kynnoh da ka AAP bad TMC ba ka BJP ka pyndonkam ïa ka ED bad CBI ban long ki atiar jongka ban ñion ïa kiba ïeng pyrshah ïa ka" ong u bah Symbud Myntri Rangbah.
U la ong shuh shuh ba kine ki dei tang kita ki buit sianti saiñ pyrthei jong kita ki heh ka BJP ban shu kob lane ka lah ban dei ma u ( Ao) shimet ruh namar kine ki jingkynnoh ba na ka por sha ka por ïa ka sorkar ka dei tang ka kam poh jongka BJP.
U la ong “ Ka NPP ka pdiang sngewbha ïa kane ka rai jongka BJP ban weng noh na ka sorkar MDA.
Namar ka sorkar MDA hapoh ka jingïalam jong u Conrad K Sangma bad ma nga kum u Symbud Myntri Rangbah ka ïeng ha ka nongrim ba lada ka BJP ka kwah ban weng noh ai ka mat weng namar la shu kob baroh shi katta bad ka la dier than ba kin dang don ha ka sorkar".
U la ong kine ki dei ki buit poh jong ki nongïalam ka BJP ban ïada rapjot ïa lade bad saitkhuid ha khmat ki paidbah.
“ Ki BJP ki pyrshang ban da rapjot hakhmat ki paidbah da kaba byrngem ban aiti tohkit sha ka ED bad CBI, hynrei ki paidbah ki tip bad sngewthuh shai ïa ki buit poh kane ka party.
Ka rukom ai khubor jong uta u Dr Ao ba hana kin shong kyrkieh ban weng noh na ka sorkar bad hadien kata ban aiti noh ban tohkit da ka ED bad CBI ka paw shai kdar ba kine ki dei ki atiar jongka kiba ka shu khyrwait shabi katba ka mon.
U bah Prestone u la ther da kaba ong “ Ha ka jingshisha nga kwah ban ai jingmut ïa u ban aiti shwa sha ka ED bad CBI ym ban shu mih shwa sa aiti lada phi long khuid ïa lade.
Lym kumta balei ban mih shwa sa aiti sha ka ED bad CBI na kata ka daw nga sa ong ba kane ka dei ka buit sianti saiñ pyrthei jongka BJP ban pynthame ïa ki paidbah".
Jaw ummat ki longkmie ha ka prokram pynsngewthuh paidbah ka jingsniew u drok ha Nongstoiñ.
Halor ki san tylli ki mat.
aiti dorkhas ka HANM SWKHD ha u Symbud Myntri Rangbah ka Jylla.
Nongpoh, Nailur 06: U Bah Mayral Born Syiem MLA ka Nongpoh mynta ka sngi u la pynhap pyrda noh ïaka phutbol bala pynlong da ki shipai bala shongthaid (Ex-Servicemen) bala pynlong ha madan heh ha Marngar.
Ka jingïakhun phainal ha katei ka sngi kala long hapdeng ka Purangang Marngar pyrshah ïaka Borngang Marngar ha kaba ka jingïalehkai kala long kaba ïakhaid bad itynnad bha, bad naduh bas dang ka kylla step haduh ba kut ka kylla miet kitei ki 2 kynhun kila ioh ban thep mar 2 kol bala pynlong ïaki bor pyniaid ban pynïashut da ka tie breaker bad dei haka jingïashut tie breaker ba ka Purangang kala lah ban pynliem noh ïaka Borngang ban rah ïaka nam lahduh jong katei ka lympung.
Haba kren ha katei ka sngi naka liang u Bah Mayral Born Syiem u la ai ka jingïaroh ïa kitei ki shipai kiba la shongthaid bad kumjuh ruh kiba dang trei kiba la pynlong ïa katei ka lympung naka bynta ban lum ban lang ïaki khun samla ha katei ka thaiñ kiba don sap haka jingïalehkai phutbol.
Naka liang ka kynhun ki Ex-Servicemen and Serving Personal kila sam ruh ïaki khusnam sha ka kynhun lahduh bad kumjuh ruh kaba rem kum ka jingai mynsiem ba kin dang kiew shaphrang haka kam ïalehkai phutbol.
Pynpaw u MLA ka Jirang ïa ka jingpyrshah ban wanrah ïa ka Casino ha ka thain Ri Bhoi.
Sa tang kumba san bnai ei ei ngi la poi sha ka Election MLA 2023 bad ym lap ba ïoh sngew ba kane ka por ka la poi khamtam ha kine ki bnai tlang ka sngi ka lyngkot bha kumta ki paidbah ki la dei ban sdang bishar bad duriap bha ha la marwei marwei shwa ban shim ïa ka rai ïano phin jied ban long u ne ka nongmihkhmat jong phi ha u 2023.
La phi dang ibit ban pynneh da u ne ka juh ruh ka shong ha ka mon jongphi ban rai ym don mano mano ba lah ban wan pynbor ïa phi.
Balei ba ong ba dei ban sdang ban bishar bad duriap noh halade marwei marwei khnang ba phi ki paidbah phin ym shah pynthame ha ka bor jongka pisa, ne shah ïalam bakla hangno hangno la ka dei ha ki ïew ki hat, ki jaka ïing iap briew ne ki rynsan ïalap election.
Ym lah ban len kata ka jingpyrshah sorkar kan don beit namar bunsien hi wat la ka sorkar ka trei kumno kumno ruh ki paidbah kin ïohi beit tang ïa i jingbakla.
Ka long thik kum u nongap kol, lada u lah ban kem 10 tylli ki bol ban lait ka shah thep kol ruh hynrei lada u bakla bad shah thep shikol ruh la kynnoh beit ïa u.
Ym dei ba ïaroh sorkar ne ba beiñ sorkar, hynrei halor ki jingshisha, ym lah ban len kane ka sorkar MDA ka la leh ei ei hi na ka bynta ka jylla khamtam lei lei na ka bynta u pud u sam, Dei tang kane ka sorkar kaba la nud ban leh da ki kam.
50 tylli ki snem kila ïaid kiwei kiwei ki party kiba ïalam ia ka jingsynshar ki shu kut tang ha ka ktien bad jingïadih sha para Myntri Rangbah, ka kam kam poi shano shano ruh, hynrei kane ka sorkar MDA bad ka sorkar BJP na Assam ki la ïatrei lang bad ki la leh da ka kam ban pynbeit ïa u pud u sam.
Hooid ym lah ban pynhun lut ïa baroh, namar ka jingïakut ruh ka long ban ïa ai bad ïashim mar kylliang, kumta ka Meghalaya kam lah ban dawa beit naka Assam ban ai lut ïa kat kiba ka kwah bad ka Assam ruh kam lah ban dawa ban shim lut kat ïakiba ka kwah.
Donkam ban ïa ai bad ïashim hi mar kylliang.
Ha kane ka jingïaai bad ïashim, kam mut ba la shu ai lut sha ka Assam.
Ki paid khappud ki dei ban sngewthuh ba ka Assam ruh ka dei hi ka bynta jongka ri India ym dei ba ka la hap sha ka Bangladesh ne sha kano kano ka ri ruh.
Kumta wat la kita ki pud kil a hap sha Assam ka jaka puta bad jinglong trai kan neh hi bad kito kiba la long trai ïaki jaka puta la 50 snem mynta ym don ba lah ban knieh hynrei tang kawei ka long ba ïa ka rejistration pat la hap ban leh noh sha Assam keiñ.
Nalor kata peit kum ka Crowborough bad katei ka hotel ha Jail Road kiba la sahteng da ki phew snem, mynta ki la sdang phyrnai bad shen la ïoh ban plie noh ïaki kiba long ki hotel kiba paw bad heh tam lehse ha kane ka nongbah.
Lada phai sha ka jingïakhih ILP ruh kane ka sorkar ka leit bud dien hi man la ka por sha Delhi hynrei ka shong pat ha ki bor na Delhi ban leh pat ïa kaba donkam.
Ka jingïakhun ban ïoh pynrung ïa ka ktien Khasi bad Garo ha ka Khyrnit kaba Phra ruh ka dang ïaid ka jingïakren bad kyrmen ba kane kan sa long hi.
ïa ki Kharmetor na Them ïew Mawlong ba ym ju nud ba ktah baroh shi katta hynrei kane ka sorkar ka la dep rai ban pynkynriah ïa ki sha ka quarter ba la shna ïa ki hi.
Hooid ym lah pat ban len ki don ruh ki jingshah kynnoh jong kane ka sorkar kum ka kam khaïi dewiong beaiñ, ka kam khaïi masi beaiñ sha Bangladesh bad ter ter.
Kine ki dei pat kita ki kam ba la shah kynnoh eh kane ka sorkar.
Namar lada kylli na ki nongkhaïi dewiong ne ki bor pulit ruh, ki ai daw ba ki trok dei jong ki High Level, kumjuh ruh wat ki masi ba khaïi tuh sha Bangladesh ruh la kynnoh ba dei jong ki high level.
Halor kine ki jingshah kynnoh ka sorkar ka la dei ban thung da ka jingtohkit ban tip kiei kita ki high level.
Kumba la kren dang shen da u Symbud Myntri Rangbah ba kiba tip ïa kita ki high level ki dei ban ujor bad sei kyrteng ïaki, hynrei kaba kongsan eh ka long ba ka sorkar ka dei ban thung da ka jingtohkit ba lap kiei kita ki high level khnang ba ki paidbah kin shai bad ban ym shah ïalam bakla khamtam ha ka por election.
Jowai, Nailur 06: Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun hapdeng ki ar kynhun kata ka Shangpung Lumïawmushai pyrshah ïa ka Ladthadlaboh, ka jingïalehkai jong ki hapoh madan kala long kaba ïakhaid bha naduh kaba sdang tad haduh ba kut jong ka jingïakhun kaba la neh da mar 1-1 kol.
Ïa ka shikol na ka Shangpung Lumïawmushai la thep da u rangïalehkai jong ka u Risan Dkhar ha ka minit kaba 15, katba na ka Ladthadlaboh kala lah ban pynphai kylla ïa katei ka shikol da kaba kum thep bakla da u player ka Shangpung Lumïawmushai (Own Goal) ha ka minit kaba 45+1.
Ka jingïakhun lashai ka sngi 7 tarik kan long hapdeng ka Sohmynting pyrshah ïa ka 7 Wasa ha ka por 3 baje janmiet.
Mawkyrwat, ‘Nailur, 06: Ka Ranikor Constituency Development Committee (RCDC) lyngba ka Education Cell kan sa ïoh ban pynkup burom na ka bynta ki khynnah skul bad ki samla pule jong ka dong ka thaiñ Ranikor bad ka dap ruh da ka jingsngewkhia kaba khraw ha kaba ïa dei bad ka pule puthi na ka bynta jong ki hapoh ka dong ka ka thaiñ Ranikor namar ba ha kine ki ar snem ka la don ka jingthud na u Covid-19.
Namarkata, na ka liang u bah Pius Marwein MLA/ MDC ka Ranikor u ba dei ruh kum u Chairman jong ka RCDC ha ryngkat bad ki nongkitkam jong ka RCDC ki la don ka jingïapyrkhat kaba kyrpang na ka bynta ki khynnah bad ki samla pule lyngba ka Education Cell kumno ban kyntiew bad ai mynsiem ban pynshlur ïa ki samla jong ka thaiñ Ranikor ha kaba ka khot aplikeshon na ka bynta ban ai khusnam ïa ki samla kiba pass ïa ka SSLC/ HSLC/HSSLC/Diploma Course, Bachelor Degree, Master Degree, Doctors bad kiwei de ki kyrdan pule naduh u snem 2020 haduh 2022, kata na ka bynta ha ka klas SSLC/HSSLC Diploma 70 percentage ha jrong bad ïa ki Bachelor Degree + Master Degree – 65% shaneng.
Nalor ki samla pule, ki don ruh ki jingai sngewbha na ka bynta ki samla kiba don ka sap kyrpang kiba la mih khmat ïa ka distrik sha ka State ne National Level kum ha ki Sport Swimming, Super Star jong ka Dancing ne Singing Competition bad kyrpang na ka bynta kiba pule Doctor yn shim baroh ïa kiba la pass khlem kheiñ percentage ei ei yn pdiang ïa baroh.
Halor kane ka bynta, ka RCDC ka la bthah ruh ba ki kot ba donkam ban wanrah da ka EPIC/Marksheet ïa kiba la don EPIC bad ïa ki bym pat don kin rah da ka EPIC jong ki kmie ki kpa kum ka jingpynshisha bad ïa ka tarik ba khadduh yn pdiamg hapoh ka 20 tarik u bnai ‘Nailur, 2022 bad ïa ki jingdonkam baroh ki lah ban ïa kynduh ïa ki dkhot jong ka Ranikor Constituency Development Committee ne lah ban phun ha u bah N.
N.
Thongni da kaba phah ïa ki kot donkam lyngba ha ka whatsapp numbers, 8787706392 ne lyngba da ka Offline – hard Copy sha ki dkhot jong ka RCDC.
Katkum ka kyrwoh khubor lyngba u nongmihkhmat jong ka Ranikor Constituency, bah Pius Marweiñ bad bah N.
N.
Thongni ha ryngkat ki dkhot bad ki nongkitkam jong ka Ranikor Constituency Development Committee, South west khasi Hills District ki kyrmen skhem ba lyngba kine ki lad ki lynti kan sa long ka jingkyrkhu bad ai mynsiem ïa ki khun samla jong ka dong ka thaiñ Ranikor ba kin nang kiew shaphrang ha ka pule dangle namar ba shibun ha kane ka dong ka thaiñ ki samla pule ki dang duna shibun ki ban long kum ki ophisar, ki doktor bad kiwei kiwei de.
Nongstoiñ, Nailur 6: Ha ka lah sngi u Blei, katto katne ki puron na Assam kata u Ramkanta Das u ba ju tip kum u Ramkishan, khun jong u Janardan Das na ka shnong Kaithpara P.
O Bhalukghata, ki la leit ban ujor da ka ejahar ha Boko Police Station, da kaba kynnoh ba ha ka taiew ba la lah, haba ki la poi ha Nongstoiñ na ka bynta ban ring video ïa ka jingrwai jong ki bad haba ki la ïaid kylleng ki jaka na ka bynta ban ring dur, ki la don ki briew kiba la tur bad lute ïa ki.
Ha katei ka ejahar la kynnoh ruh ba ha ka por 4.
30 janmiet uwei u briew u ba kim ithuh, u la wan sha ki bad u la ong ïa ki ba u kwah ban ïalong paralok.
Hynrei 15 minit shuwa ban kin pyndep ïa ka jingring dur jong ki, utei u biew u la phet noh.
La kynnoh ruh ba hadien ki la dep ban ring dur bad ki la sdang ban leit phai noh sha shnong, utei u juh u briew ryngkat bad lai ngut kiwei pat ki la wan poi bad ki la knieh ïa u shabi kali bad ka pisa Hynriew hajar tyngka.
Ki pulit ka Boko hadien ba ki la ïoh pdiang ïa katei ka ejahar ki la phah copy sha Nongstoiñ Police Station ha kaba ki pulit ka Nongstoiñ kin leh ïa kaba don kam.
Hynrei haduh ba thoh ïa kane ka khubor ym shym pat la ïoh jingtip la ki pulit jong ka Nongstoiñ, ki la ïoh kem ne em ïano ïano ha kaba ïadei bad katei ka jingjia, hynrei la ïoh jingtip pat ba ki la don katto katne ki khynnah Khasi na Nongstoiñ kiba la shah rah ha ki pulit sha thanad Nongstoiñ na ka bynta ban tohkit.
Mairang, Nailur, 6: U Superintendent of Police ka Eastern West Khasi Hills u la pyntip ba ha ka 17 tarik u bnai Nailar, u la ïoh ïa ka jingujor na uwei u rangbah na kawei ka shnong kaba hap hapoh ka Mairang Eastern West Khasi Hills District, ba ha ka 15 tarik u Nailar 2022 ha ka por kumba 7:00 baje mynmiet ka khun jong u kaba dang 15 snem karta, ka la shah batbor ha uwei u briew uba dei hi na kajuh ka shnong kaba hap hapoh ka Mairang Eastern West Khasi Hills District.
Ha kaba ïadei bad kane ka jingjia, ki Pulit ki la register case pyrshah ïa une u runar bad ha ka jingtohkit bad thwet, la lap pynban ba u ladep ban phet bad jah rngai bad ki Pulit ki dang pynlong ïa ka thwet kaba jur mynta ban lap dien ïa une u runar.
Kumta, la kyrpad ba lada don mano mano ba ïohi ne tip ki lah ban pyntip ha ki Police Station jong ka Jylla ne ki Jylla ba marjan, ban phone ha u number 919366115320 OC Mairang, 96122109900 IO lane email sha E-mail sp.
mairang-ewkh@meghalaya.
gov.
in.
Mairang, Nailur, 6: Kum shibynta ban pynurlong ïa ka jingangnud jong ki paidbah ka thaiñ Nongthyllep, Eastern West Khasi Hills District, hynne ka sngi la ïoh ban plie ïa ka Nongthyllep Sub-Centre da u Lamphang ka Ïing Dorbar Thaw Aiñ ka jylla Meghalaya u ba long ruh u MLA ka thaiñ, u Bah Metbah Lyngdoh.
Kane ka prokram plie ka dei kaba la pynlong da ka ophis jong ka District Medical and Health Officer, West Khasi Hills District, Nongstoiñ ha ryngkat ka jingïatreilang jong ka Directorate of Health Services (MI), Meghalaya bad ka Health Engineering Wing Meghalaya, Shillong.
Ha kane ka sngi la sakhi ïa ka jingdon ryngkat lang jong u MDC ka thaiñ, u Bah Batskhem Ryntathiang, u Syiem ka Hima Nongkhlaw, u Pa’iem P.
M Syiemlieh, u Deputy Commissioner ka Eastern West Khasi Hills District, u Bah W.
Nongsiej, u Superintendent of Police ka Distrik u Bah M.
B Syiem, ki ophisar jong ki tnat treikam bapher bapher jong ka sorkar, ki nongïalam shnong, ki khynnah pule bad ki paidbah nongshong shnong ka shnong Nongthyllep.
Haba ai jingkren ha kane ka prokram, u kongsan, u Lamphang ka Ïing Dorbar Thaw Aiñ ka jylla, u Bah Metbah Lyngdoh u la ai khublei kyrpang bad u la pynpaw ruh ïa ka jingsngewnguh ïa ki nongtrei ka tnat ka koit ka khiah, ki nongïalam shnong bad kumjuh kito baroh kiba la ïa don bynta ha ka ban pynurlong ïa kane ka Sub-Centre.
U la ong ruh ba ka jingplie ïa kane ka Sub-Centre ka long shibynta jong ka jingpyrshang ka sorkar, ban pynjan shuh shuh ïa ki jaka sumar nongpang sha ki paidbah, khamtam eh kito kiba hap hapoh ka jylli treikam jong ka Nongthyllep Sub-Centre.
Haba kren halor ka jingdonkam jong ka koit ka khiah ha ka jingim jong ki briew kaba man ka sngi, u kongsan u la kyntu ïa baroh kiba la sakhi lang ïa kane ka prokram bad khamtam eh ïa ki longkmie kiba armet, ba kin shim kabu ïa ka jingdon jong ka Sub-Centre ha shnong Nongthyllep, da kaba leit sumar bad phah eksamin tista bad ban ïalam ruh ïa la ki khunrit ban ïashimbynta ha ki prokram ai tika ki bapher bapher, ba ka tnat ka koit ka khiah ka ju pynlong na ka por sha ka por.
Kiwei kiwei pat kiba la kren ha kane ka jingïalang plie ïa kane ka Sub-Centre ki kynthup ïa u MDC ka thaiñ, u Bah Batskhem Ryntathiang, u Syiem ka Hima Nongkhlaw, u Pa’iem P.
M Syiemlieh, u Deputy Commissioner ka Eastern West Khasi Hills District, u Bah W.
Nongsiej, I District Medical & Health Officer ka West Khasi Hills District, Nongstoiñ, I Dr.
S.
A Lyngdoh, u Junior Specialist na ka ophis ka District Medical & Health Officer, West Khasi Hills District, Nongstoiñ, u Dr.
W.
Sutnga bad u Sordar ka shnong Nongthyllep, u Bah M.
Ryntathiang.
Lah ban kdew hangne ba ki katto katne ki jingshakri ba ka Nongthyllep Sub-Centre ka don ban ai sha ki paidbah, ki kynthup ïa ka jingsumar ïa ki longkmie ba armet bad ki khunlung, ban ai tika ïa ki khunlung, ka jaka kha khyllung bad ban eksamin ïa ka jingdon jong kino kino ki jingpang kiba ïabit bad bym ïabit ha ki nongpang kiba wan phah sumar ha ka.
Mawsynram, ‘Nailur, 06: Ka Kynhun ki Sengbhalang jong ka Mawsynram C&RD Block (KSMC&RDB) kaba kynthup ïa ki san tylli ki Sengbhalang kata ka KSU, HANM, FKJGP, HYC bad HUAM mynta ka sngi ki la pynlong biang ïa ka jingïalang paidbah ban pynkhie im biang sa shisien ïa ka mat jingdawa, ba ka sorkar ka dei ban kyntiew noh ïa ka Mawsynram Community & Rural Development Block sha ka Civil Sub Division ha kaba ïa ka jingïalang la pynlong ha Ïew Mawsynram.
Ha kane ka sngi la ïadonlang naduh ki nongïalam ba hakhmat jong ki 5 tylli ki kynhun Sengbhalang haba ki la pynsawa ba ka jingdawa ka dei ban urlong bad ki maham ruh ba ki kyrtong jong kane ka elekshon 2023 kim dei ban shim kabu halor kane ka mat jingdawa ban long ka rynsan ïalap elekshon ha ki paidbah hynrei ki dei ban sngewthuh ba kane ka kam kam dei ka jingdawa tang jong uwei ne ar ngut hynrei ka dei jong u paidbah ba bun balang.
Ki la pynsngew ruh ba lada ka sorkar kam pyni dak ei ei halor kane ka jingdawa, kum ka Kynhun ki Sengbhalang kin sa leit ban mih bad ban pynkhih-win hakhmat Secretariat ban pynpaw shai ba ki thrang shisha ban pynïoh noh ïa ka Civil Sub Division ha kane ka dong ka thaiñ.
Lah ban kdew ïa ki jingshisha ba balei ka Kynhun ki Sengbhalang jong ka Mawsynram C&RD Block kaba kynthup ïa ka HANM, KSU, FKJGP, HYC & HUAM ki pynsawa jur halor kane ka mat jingdawa namar ba naduh u snem 1962 la pynlong ïa ka Mawsynram Block mynba ka dang don hapoh ka jingsynshar jong ka sorkar Assam bad la pynskhem pat hadien ba ki la ïoh la ka jong ka jylla ba pura bad mynta ka la kynjoh ha ka karta kaba 60 snem ei ei bad ka la ih bha ban ïoh ïa kane ka Civil Sub Division.
La ïathuh ruh ba ki shnong kiba don hapoh jong ka ki long 164 tylli, ka jingdon jong ki nongshong shnong (population) ka long kumba 54 hajar tam, ka jingdon jong kiba lah nang thoh bad pule 58%, namar kata ka la dei kawei na ki Block ba la rim bha hapoh ka Jylla.
Lada ym ai ïa ka Civil Sub Division, “Hato kam dei ba ka tarajur ka noh shilliang?" namar haduh mynta pat lah ban leh ei ei, ki la buh jingkylli.
Ki la ong shuh shuh ba ka Mawsynram C&RD Block ka long kaba la heh la san pura ha ka karta lada thew ïa ka ryngïeng rynïot bad ka la ih bha hynrei sngewbynñiaw ba ka dur jong ka, ka sah hi kumjuh khlem don jingkylla.
Namarkata, kum ka Kynhun ka lah ban kynnoh ba dei ka jingbym kheiñ snep ne matlah jong ka sorkar khlem da phai khmat ne pynleit jingmut ban kyntiew ïa ka thaiñ Mawsynram bad ruh ïa ki jaka khappud kiba marjan jong ka.
Ki la bynrap ruh ba lada ïoh ïa ka Civil Sub Division kan pynsuk ha kiba bun bah ki kam bad kim da donkam shuh ban kiew haduh Shillong ban leh ïa ki Birth Certificate, Schedule Tribe Certificate, ki syrnod ban pynshisha (proof documents) kum ki riewlum ba shong ba sah hapoh ka jylla Meghalaya, ka kyrdan ba la bhah/mang kyrpang ba la pruid dak ha ka Constitution jong ka Ri India kane ka kyrdan kat haduh mynta mynne ka dang treikam la ha ka ïohkam ïohjam ka khaïi ka pateng kumta ter ter bad ha kaba ïa dei bad ka jingpynrung kyrteng ha ka electoral roll ne EPIC ïa kiba la kot sha ka karta 18 snem shaneng ne kiwei de ki jingdonkam.
Hadien ba kut ka jingïalang la ïoh ruh ban pynlong ïa ka ‘signature campaign’ ha kaba la ïoh ban ïashimbynta naduh ki nongïalam Sengbhalang, ki paidbah lem bad ki khynnah skul.
Ïa ka jingïalang la pynïaid da u bah Kyllang Thongni, Vice President ka HANM Central Body, ka jingmaitphang ïa ka jingïalang na u bah Bonsent Snaitang, President KSU Balat Border Area Circle.
Kiwei pat ki nongkren ki long u Vincent Sangma na ki thaiñ Border, ka kong Batemon Kharbani na Sawsymper, u bah Tambor Risaw, President HYC, u bah Jai Skhemlon, Sordar Shnong Hatmawdon, u Kyrmen Shangdiar, President ka FKJGP South Eastern Zone bad ka jingkren khublei na u nongpynïaid ïa ka jinglang ha kaba ha kane ka sngi la ïadonlang ruh naduh u bah Olansing Suin, u kyrtong na ka UDP Mawsynram Constituency, u bah Daniel Wahlang, Aspirant Candidate jong ka BJP Mawsynram Constituency lem bad kiwei kiwei ki ‘riew rangbah.
Jowai Nailur 06: Ka Hynñiewtrep National People Federation (HNPF) West Jaiñtia Hills lyngba u President ma Newoneborn Suchiang kala pynpaw ka jingpynshar jur ïa ka jingthmu ban pynhap jubor ïa ka thaiñ Labang-Nongphyllut bad Pangam Raliang Block-I shapoh ka jylla Assam.
Utei u President ula ïathuh ba ka Elaka Labang-Nongphyllut bad Pangam Raliang ka dang dei ka bynta bad ka hok jong ka Ri Jaiñtia naduh ki por hyndai hynthai bad ki Nongshong shnong hapoh kane ka Elaka ki dei ki Nongjaiñtia (Pnar) naduh ka riam ka beit ka ktien ka thylliej, ka kur ka jait bad kiwei de.
Shuh shuh utei u President ula ong ba kane ka jingthmu pynbeit pud hapdeng ka Jylla Meghalaya bad ka Assam haka Phase ba II, “katba long ba katei ka jaka ka dei ban wanphai biang shapoh u pud u sam ka jylla Meghlaya wat tang shi inshi jong ka jaka kam dei ban leit sha ka Assam".
La pynsngew ruh ba ki ar District United Khasi & Jaiñtia Hills bad Mikir Hills kaba la long ha ka snem 1958 ba ïa ka thaiñ Elaka Labang-Nongphyllut bad Pangam Raliang la pynïasoh jubor da ka Sorkar Assam ha ka jingai District ïa ka Mikir bad North Cachar Hills ha ka snem 1951.
Ula ong ruh wat haka por ba ïakhun MLA u Hamdon Lamare bam kwai ha dwar U Blei na ka 3 Raliang Constituency jong ka Elaka Raliang Dolloiship, kala don ka sur jingrwai Election jong u ba ka kyrteng jong katei ka jaka ruh ka paw ba ka dei ka jaka jong ki khun ka Ri Pnar.
Na ka liang ka seng ka ai ka jingkyrshah ba pura ïa ka kynhun na katei ka thaiñ Block-I kaba la leit ban ïa kynduh ïa u Symbud Myntri Rangbah hynnin ka sngi ban pynsngew ha u ba katei ka jaka ka dei ban wanphai biang shapoh ka jylla Meghalaya.
Nongpoh, Nailur 06: Kiba bun naki shnong ha Ri-Bhoi district kila ud la nam halor ka jingkynduh mawsiang ha kaba pyntrei ïaka skhim MNREGS ne ka skhim bylla 100 sngi, namar ka jingbym pynlait pisa jong ka sorkar ban pyntyllun ïaki kam ki jam naduh ka bai nongtrei, ka bai tiar bai tar bad kiwei kiwei.
Haba phah ïaka kyrwoh naka liang u Bah Bandari Ryntathiang Rangbah Shnong ka Mawpun Kshaid ba dei ruh u President ka CoRP u la pynpaw ka sngewkhia halor ka jingsngap jar jong ka sorkar MDA ha kaba ïadei bad ka jingeh ba ki paidbah ki ïakynduh ban pyntyllun ïaka jingtreikam jong ka skhim MNREGS ba haduh mynta ka sorkar kam shym la pynlait pisa bad bun ki kam pynroi la hap ban pynsangeh noh namar ka jingbym don pisa watla ka dei ka skhim kaba la wanrah shibun ki jingkylla bad ki kam pynroi haki shnong pynban ki shnong ki mad jingeh ha kum kane ka por.
U la ong ruh ba naka liang ka Dorbar Shnong Mawpun Kshaid ka pynrem jur ïaka sorkar MDA bala lam khmat da ka NPP ba tyrkhong lut ki nongtrei job card kumba katei ka skhim ka long ka jingkyrshan bad ka jingkyrkhu kaba khraw ïaki shnong ban ioh ïaki kam pynroi bad khamtam haka iohkam iohjam jong ki paidbah, hynrei kaba sngewsih ba bun naki Dorbar Shnong ki kynduh mawsiang mynta wat ïaki kam kiba la pyndep ban trei.
U la ong ruh ba naka liang ka seng CoRP kan sa lum da ka jingïalang jong ki Rangbah Shnong ha Ri-Bhoi naka bynta ban dawa naka sorkar ba ka dei ban pynlait mardor ïaka pisa bala pynmang naka bynta ka skhim MNREGS naka bynta ka jingbit jingbiang jong ki paidbah bad ki kam pynroi haki shong, u la bynrap.
Nongpoh, Nailur 06: Ki nongïalam Hima jong ka Jirang bad kumjuh ruh ki Sordar Shnong naduh ki nongïalam shnong na katei ka thaiñ hapoh ka shatri lyngba ka sur u Paidbah Western Ri-Bhoi mynta ka sngi kila mih shakhmat ban pynshai halor ka jingshah kynnoh ba u MLA ka Jirang u leit ban lum sop sop ïaki kot ki sla naki Hima bad ki Raid ha kaba ïadei bad ka jingpynbeit ïa u pud u sam haka thaiñ Jirang Constituency.
Haba kren sha ki lad pathai khubor mynta ka sngi u Bah Langester Wahlang u ba dei ruh u Assistant Secretary jong ka ophis Hima Jirang u la ong ba katei ka jingkynnoh jong u Bah Najim Kharmalki ka long ka bym don nongrim bad ka dei tang ka jingpynjah burom ïa u MLA ka Jirang ha kaba u la pynshai ba ka ophis jong ka Hima Jirang kam lah ban ban aiti ïaki kot ki sla khlem da shong meeting, bad khlem da pynrung hapoh register jong ka Hima, bad naka liang ka Hima kam shym la don ka jingai sop sop ïaki kot ki sla kumba la kynnoh.
Naka liang ka sur u paidbah Western Ri-Bhoi, naduh u Bah Lestar Nongphlang Ex Sordar Umrit ba dei ruh u Adviser ka Western Ri-Bhoi Dorbar & Social Welfare Organisation, U Bah Esman Lyngdoh Sordar ka Umkynsier, Bah Siewdor Syngkli Sordar Mawskei Them, Spylot Lyngdoh EM Hima Jirang, Liskonraw Nongtri, ex-president Women Social Welfare Patharkhmah kila pynpaw ba katei ka jingkren jong u Bah Najim Kharmalki ka dei tang ka jingpynjah burom ïa u MLA, u ba kum ki paidbah kim pat ioh MLA haduh mynta ba trei shitom bad ban wanrah ki jingkylla haka thaiñ Jirang kum u u Bah Sosthenes Sohtun.
Khliehriat Nailur 6: Ki nongshong shnong jong ka shnong Mualsei kaba hap hapoh ka Saipung Sidarshi ki la pynpaw ka jingsngew khia halor ka jingbym hun jong ki ïa u R.
K.
Khupa ban long kum u Waheh Shnong, la ong ba kane ka jingjied Waheh Shnong ka dei kaba la shim bynta tang da ki khyndiat ngut eh ki nongshong shnong, la bun tylli ki shithi ki la buh ha ka Administraive Officer jong ka Jaiñtia Hills Autonomous District Council ha kaba ki la dawa na ka Council ba kan weng bad pyndam noh ïa ka sanat Waheh Shnong jong u R.
K.
Khupa Thiaite.
Katkum ka shithi ba la phah sha ka JHADC, ki nongshong shnong jong ka Mualsei, ki la kynnoh ba katei ka jingjied waheh shnong ka dei kaba khlem burom shuh ïa ki tymmen ki san kiba don hapoh shnong, kumjuh ruh katkum ka rukom jong ki Biate kim ju pynlong kano kano ka jingïalang ne ka dorbar ha ka sngi u Blei, la Ong ruh ba da ka jingailad u Deputy Commissioner ban pynlong ïa ka dorbar ha ka 6 tarik u lber 2021 da kaba bud pyrkhing ïa ki kyndon covid-19, pynban ki la shim kabu bad pynlong ïa ka dorbar ha kawei pat ka sngi kaba dei ka sngi u Blei bad kata ruh ki la pynlong ïa ka Dorbar jied waheh shnong khlem ka jingpyntip paidbah.
“Katkum ki kyndon lane section 23(2) jong ka JHADC Act 2015 la batai shai ba lada kam don kano kano ka jingjied waheh shnong ka ba khlem ia shim bynta da baroh ki paidbah, u Sirdar u dei ban shim ïa ka bor ban pynlong biang da kawei pat ka jingjied (election) da kaba shu thep vote ne da kaba phah rah kti, hynrei na ka liang u Sirdar u khlem shim khia ei ei ruh ban leh kumba la kdew ha ki kyndon aiñ jong ka JHADC" pynpaw ki paidbah bad kynnoh ruh ba ïa katei ka jinglong waheh shnong u R.
T.
Khupa la tip tang u Sirdar, ka ophis jong ka Saipung Sirdarshi bad ka ophis JHADC, katba ki paidbah pat ki dang khmih lynti ba ka JHADC kan tuklar lem halor kane.
La ong shuh shuh ruh ba hadien kane, utei uba kam ba u dei u Waheh Shnong, u la khot biang ban pynlong ïa ka Dorbar shnong ha la 29 tarik u nailar 2022 hynrei ka la mih pynban da ka huri hura, ka iashoh ïa dat hapoh shnong Mualsei, kumta ki nong shnong shnong ki la kyrpad biang ïa ka ophis jong ka Jaiñtia Hills Autonomous District Council ba kam shim khia ban tuklar lem ïa kane ka kam, namar ba ki paidbah ki don mynta hapdeng ka jingtieng bad jingsyier ïoh ba haleh, ha kano kano ka por kan mih biang ka jingia mynsaw ka ban lam sha kano kano ka jingjia ba sngewsih.
Ki la pynpaw ba ka jing dawa jong ki ban weng noh ïa ka sanad jong utei u waheh shnong uba shu kam hi, ka dei na ka daw ba ki kwah ban pynlong noh da kawei pat ka dorbar kaba khuid ba suba kaba ïa mon bad ïa mynjur lang da baroh ki paidbah nongshong shnong.
Haba kren sha ki pathai khubor, ki la ïathuh ruh ba kane ka jingbym mon ki paidbah ïa utei u Waheh Shnong ka la ktah shibun ïa ki paidbah ha kiba bun ki liang, kata naduh ki srynot shnong (Residential Certificate), ka ktah ruh ha kino kino ki lad ïoh jingmyntoi jong ki paidbah hapoh shnong.
Watla bun tylli ki shithi ki la phah sha ka JHADC, ki paidbah ki dang ap khmih lynti ba ka JHADC kan peit bad tuklar lem ha kaba ïadei bad kane ka kam waheh shnong ka ban long na ka bynta ka jingbit jingbiang ki paidbah.
Jowai, Nailur 06: Ki nongïalam jong ka All Jaiñtia Mid Day Meal Worker Union Jowai (AJMDM-WU) West Jaiñtia Hills District mynta ka sngi haba ïakren sha ki lad pathai khubor ha nongbha Jowai ha ryngkat ka jingïadonlang naduh u Adviser ka seng ma Khroo L.
Pariat, u President ma Jerry Suting lem bad ki dkhot ka seng, kila buh ka jingkyntu ïa ki 60 ngut ki MLA jong ka jylla Meghalaya ba kin ïakren ïa kane ka jingeh jong ki Nongshet ja sngi ha ki skul ha kane ka Dorbar (Session) ka ban sa long haka 9 tarik mynta u bnai Nailur.
“Kane kala dei ka por ba ki nongmihkhmat baroh 60 ngut hapoh ka jingïalam u myntri rangbah u Conrad K Sangma, ba kin shim ka jingkitkhlieh ban pynbeit noh ïa kane ka jingeh jong ki Nongshet ja sngi hapoh ka jylla kiba la don ym duna ïa ka 19 hajar ngut" ong ma Pariat, kila buh ruh ka jingkyntu na kiwei de ki nongïalam ñiam Khristam ba kin ai ka jingkyrshan ba pura halor kane ka jingdawa.
Kumba long mynta kine ki nongshet ja sngi hadien ka jingïakhih da kaba shong kyllaiñ myngngor ha nongbha Shillong dang ha kine ki khyndiat sngi ba la dep kila pynpaw ka jingai khublei halor ka jingshimkhiam jong ka sorkar jylla kaba la kular ban pynïoh ïa ka bainong haduh 3 hajar tyngka na kaba kila ju ïoh 1 hajar tyngka.
U ma Khroo L.
Pariat ula ong ba ka AJMDM-Worker Union hadien ka jingïakren bad ka tnad pule puthi jong ka jylla kila ai ka jingtyrwa ban pynkiew ïa ka bainong (honorarium) na ka 100 tyngka sha ka 2 hajar tyngka naka sorkar jylla bad kaba sah mynta ka long satang ka jingtreikam jong ka Finance, Planning bad ka kynhun Myntri (Cabinet) ban shong jingïalang.
Ha kaba ïadei bad kane ka skim PM Poshan u ma Pariat ula pynshai ba ka don ar bynta kawei ka bhah na ka sorkar kmie kaba la ai haduh 90% bad kawei na ka sorkar jylla ka long 10% kaba ki ïoh ka long tang 1 hajar tyngka, na kane la kyntu jur ïa ka sorkar ban kan pynkiew noh ïa ka sha ka 4 hajar na ka sorkar kmie bad na ka liang ka sorkar jylla kala dep kular ban siew 3 hajar tyngka ka bainong baroh kan long noh 7000 tyngka.
Ka AJMDMWU kala dep ban leit ïa kynduh ïa u lat ka jylla bad na ka liang jong u ruh ula dep ban phah ïa ka shithi sha u myntri rangbah duh ka Ri u Narendra Modi ha ka 6 tarik u June, 2022 hynrei haduh kane ka sngi kim shem la ïoh ïa ka jingbubab, kumta ka seng kala pynbeit ban phah pynkynmaw biang ïa ka sorkar lynba u Private Secretary jong u MR ka Ri.
Kitei ki nongshet ja sngi kila dawa na ka sorkar ba ka dei ban shimkhia ïa kane ka bynta namar kiba bun na ki nongshet ja sngi kidei ki longkmie, da kaba pynkymmaw ruh ba ka sorkar ka siew bainong ïa ki tang ha u bnai April haduh November bad kumjuh naduh u February haduh u March kaba long tang 10 bnai ha ka shi snem, halor kane kila dawa ruh ba ka sorkar ka dei ban siew lang na ka bynta u bnai u December kaba dei ka aiom Christmas bad u bnai January kaba la dawa bha ban thied ïa ki jingdonkam jong ki khun ha ka pule puthi, kumba ïoh lem kiwei ki nongtrei sorkar.
Kila kren shai ‘Lada ka sorkar kam don jingmut ban pynïaid beit ïa kane ka skim PM Poshan, kam don jingmut shuh ba kan don kane ka skim", hynrei la dei ban pynduh pyndam noh ïa ka, khang ba ki nongtrei kin lait na ka jingshah teh shah khum da kaba siew tang ha ka dor kaba 1 hajar tyngka.
Khliehriat Nailur 6:Ki paidbah nongleit nongwan kiba dei ïaid lyngba na ka surok national highway na Umkiang-Sonapyrdi, East Jaiñtia Hills District sa shisien ki la ïa kynduh jingeh biang ha ka leit ka wan na ka daw ka jingtwa ka khyndew bad jingtwa ki maw kiba la wan hap bad tap ïa ka surok da ka jyrsieh kaba tuid pathar ha surok haduh ba ki kali kim lait shuh ban ïaid bad kane ka la wanrah ïa ka jingdheng kali kaba jur bha ha katei ka thaiñ ha Sonapyrdi.
Ki khubor ba la ioh lum ki iathuh ba kane ka jingtwa ka la jia naduh mynne dang step phyrngap bha bad da ka jing shim khia ki nongtrei ka NHAI la lah ban pynkhuid ïa ka surok ha kaba ki kali ki la lait ban iaid, hyntrei tang shiphang por, kata ha ka por mynsngi ka jingtwa ka khyndew bad jingtwa ki maw ka la jia biang ha katei kajuh hi ka jaka kumta ka la wanrah biang ïa ka jing thut ha ka leit ka wan jong ki paidbah bad kat haduh ba thoh ïa kane ka khubor ka jingdheng kali kaba jur bha ka dang bteng ha katei ka thaiñ.
Na ka liang ki pulit jongka Umkiang PP bad ki pulit jong ka Lumshnong Police Station ruh ki la shim khia bad ki la don ryngkat lang ha katei ka jaka ba twa.
Khliehriat nailur 6:Namar ka jingdheng kali kaba jur bha ha ka thaiñ Sonapur kaba na ka daw ka jingtwa khyndew hajan ka tunel, kiba bun ki kali heh kiba kit bad ki jingkit bad don ruh kiba kit palat pud ki la pynieng (park) halor ka jingkieng Sonapur kaba don ha ka wah Lukha, kane ka jingieng ki kali kaba da ki bun kynta kaba naduh mynstep haduh da miet ka buh jingma ïa ka jingkieng Wah Lukha ha Sonapur.
La ju lap bad sakhi ruh man ka por haba jia ka jingdheng kali ha ka thaiñ Sonapyrdi (Sonapur), ki kali ki ju ieng halor ka jingkieng bad khlem pep kane kan wanrah ïa ka tor bad jingtroiñ ka jingkieng bad aiu kan jia lada ki bor ba dei peit kim shim khia ban sumar syndong ïa katei ka jingkieng bad aiu kan jia lada katei ka jingkieng kan jot kan pra.
Jowai, Nailur 06: Ka Jaiñtia Student Union (JSU) Seng kmie ka pynpaw ka jingsngew bynñiaw bad pynrem jur ïaka jinglong arsap u Myntri Rangbah ka jylla u Conrad K Sangma namar na ka por shaka por uba leit ban kynduh ïa Amit Shah sha Delhi um juh kren ne dawa na ka sorkar India ban pyntreikam noh ïaka ILP hapoh ka jylla bad kane ka pyni shai kdar ba u Conrad um don mon satia ban pyntreikam ïaka ILP hapoh ka jylla bad un suidñiew satia ïaka sur bad ka jingdawa u paitbah ka Bri u Hynñiewtrep ban pyntreikam ïaka ILP hapoh ka jylla.
Ka JSU ka lah ong ruh lyngba u samla Treibor R Suchen General Secretary ka seng ba ka jingleh u Conrad ka long ka bym lah ban pdiang namar lah shu pass ïaka resolution ka ILP hapoh ïing Dorbar Thawaiñ kadei tang ban pynpjah ïaka jingïakhih ki sengbhalang bad ki paitbah ka bri u Hynñiewtrep ban dawa ïaka ILP ha ki snem kiba lah dep bad mynta kane ka sorkar hapoh ka jingïalam u Myntri Rangbah ka jylla u Conrad K Sangma um don por ban ïakren ïaka mat ILP bad u Home Minister ka Ri India hynrei u lah pynlut por ban leit sha Delhi ban ïakren ïaka ka kam Khalai hapoh ka jylla bad ka Ri India hi baroh kawei.
Ka seng kan ym sngap jar ïaka ne ka jingleh kuman ka sorkar bad kan sa shong pyrkhat bad kiwei ki paralok sengbhalang bad shen yn sa lum sa lang ïaki nongsynshar shnong bad Elaka ha ryngkat u paitbah ban dawa jur ban pyntreikam ïaka ILP hapoh ka jylla, la bynrap u President ka seng u samla Jersom Shylla.
Shillong, Nailur 6 : U heh ka Trinamool Congress (TMC) uba dei ruh u nongpathai khubor jongka u Saket Gokhale ula ujor shaka Lokayukta ban thung ïaka jingtohkit ba laitluid halor ki jingkynnoh bamsap ha kaba ïadei bad ka jingthied kali bad pyndonkam bakla ïa ki 29 tylli ki kali da u AIG (A) bah G.
K Iangrai.
Ha ka jingujor sha u Chairperson jongka Lokayukta u bah Bhalang Dhar u Goghale u la ong “ Donkam ban thung ïaka jingtohkit ba laitluid da ka Lokayukta halor kine ki kam bamsap bad ban pynshitom kat kum ka aiñ ïa kiba ïadonkti ha kane ka kam".
U la ong ka daw ba la rai ban ujor sha ka Lokayukta ka long hadien ba la ïohi ha ki lad pathai khubor ba ka kloi ban thung jingtohkit halor kane ka kam lada don kiba ujor namar kat kum ka aiñ jongka Lokayukta kam lah ban shimti hi ban tohkit khlem kano kano ka jingujor.
Kat kum ki jinglap jongka Committee ba la tohkit halor ki kam bamsap ha ka tnad pule, ki don haduh 29 tylli ki kali kiba la thied da ka Police Head Quarter kiba la shu pyndonkam da u AIG (A) bad kiba bun ki dei kiba ym don number plate.
Ki kali ki dei da ki model ba kham tad dor katba ki invoice ne ki receipt pat ki dei k iba rem dor bad ïa kine la thied da u AIG G.
K Iangrai, ong ka jingujor u Ghokale.
ïa ka umphniang ruh la theh beit na ka tnad pulit bad ïa ki coupon la ai beit da u bah Iangrai hi.
U Ghokale u la ong ba wat hadien ba ka Committee ba la khlieh da u Addl.
Inspector General of Police (IGP) u Mukesh Kumar Singh ka la ai ïa ka kaiphod sha u DGP ka jylla hynrei haduh mynta ym pat leh ei ei ne sospon ïa une u pulit ophisar.
U la kynnoh ruh ba ka jingbym shim khia jongka sorkar ban leh ei ei halor ka kaiphod ka pynpaw ba ka don ka jingthmu ban shu pynjah rngai bad buhrieh ïa kine ki kam bamsap da ki myntri sorkar bad ki heh sorkar jylla.
Nalor kata ula ong ba u Myntri Rangbah lei lei u la dep kren shai hi ruh ba ïa kane ka jingpyndonkam bakla ïaki kali ym lah ban ong ba ka dei ka scam ne ka jingbamsap ba shyrkhei.
Shillong, Nailur 06 : U Bah Sanbor Shullai MLA ka BJP na South Shillong uba dei ruh u Myntri jong ka tnad AH and Veterinary u la ong ba u Bah HM Shangpliang un dei u kyrtong ka party BJP na Mawsynram Constituency ban ïakhun ïa ka ilekshon MLA kaban sa long ha u 2023.
U Bah Sanbor haba ïakren bad ki nongthoh khubor ha ka sngi ba ar u la ong ba ki paidbah baroh ki lah tip ba ka BJP ha Mawsynram ka lah don u MLA ba mynta u Bah HM Shangpliang.
“Ngin thok shuh sa ïa kaei haba ka pyrthei ka lah tip lut ba ka BJP ha Mawsynram ka la don ïa u kyrtong uba dei ruh u MLA ba mynta u Bah HM Shangpliang ban ïakhun ïa ka ilekshon MLA ha u 2023" ong u Bah Sanbor.
U Bah Sanbor u la pynpaw ruh ka jingsngewskhem ba ha Mawsynram ka BJP ka don ka jingkyrmen ban ïoh kheit ïa u soh ba thiang da kaba pynkynmaw ruh ha ka jingïakhun ïa ka ilekshon MP ha kaba u la ïoh 4 hajar vote na katei ka constituency watla u khlem leit ban ïalap ilekshon.
“Watla nga khlem wan ban iukjat hangne (Mawsynram) ban ïakynduh ïa ki paidbah ban ïalap ilekshon hynrei nga la ïoh haduh 4 hajar vote tam ha ka ilekshon MP bad kane kadei ka jingïohi jngai jong ki paidbah ïa ka jingtreikam jong ka party BJP hapoh ka jingïalam u Myntri Rangbah duh ka Ri u Narendra Modi," la ong u Bah Sanbor.
U la ong ruh ba shen ka party kan sa pynduh noh ïa ka BJP Mawsynram Mandal kaba rim bad ban thaw thymmai noh khnang ban pynkhlaiñ ïa ka party hadien ba ki nongïalam ba hakhmat jong u Bah HM Shangpliang ki la mih noh na ka party TMC bad pynïasoh dang shen sha ka BJP ha Nongbah Shillong ha ryngkat lang ruh bad ki nongkitkam kiba rim.
Shuh shuh ha kaba ïadei bad ka party BJP u la ong ruh ba ym tang ha Mawsynram hynrei ki paidbah ha ka thaiñ shatei lam mihngi ka ri ki la sdang ban sngewthuh bad kim ngeit shuh ïa ka jingshah kren shah kynthoh ka party BJP.
“Ha ka thaiñ shatei lam mihngi ka ri India kum ha Assam, Manipur, Nagaland bad kiwei ki paidbah ki la sdang ban sngewthuh bad kim pdiang shuh ïa ka jingkren pyrshah ïa ka BJP hynrei ki sngewthuh ba kadei tang ka buit politik tang ha ka por ilekshon," la ong u Bah Sanbor.
Shillong, Nailur, 06: Ka kynhun jong ki nongtrei kontrak hapoh ka tnat PWD (R) kiba don hapoh ka shatri jong ka Ri Bhoi Progressive Workers Union (RBPWU) ha ka sngi Baar ki la dawa ïa ka Sorkar Jylla ba ka dei ban pyntreikam noh ïa ki kyndon jong ka ‘Meghalaya Regular Casual Workers Scheme 1996.
’U President jong ka RBPWU u Bah Napoleon Mawphniang ha ka jingkren bad ki lad pathai khubor u la ong, ki mat ba ki nongtrei kontrak ka tnat PWD (R) na Ri Bhoi District ki la thoh sha ki bor Sorkar ka long ban pyntreikam ïa ka ‘Provident Found,’ namar kumba ka long mynta ki dap da ka jingsngewdiaw ba ïa ka skhim EPF ym shym la pyntreikam satia.
Ïa ka EPF la pyntreikam tang da ki tnad treikam jong ka Sorkar Pdeng bad ki kompeni jong ki riewshimet kiba don hapoh ka jylla hynrei ki ophis Sorkar jong ka jylla kim shym la pyntreikam satia ïa kane ka skhim.
Shillong, Nailur, 06: “Ban sngap ïa u paidbah bad kiei ki jingeh kaba u ïakynduh ka dei ka thong ba kum ka party ngi buh ha ka jinbgïaid kjat ba 3,000 KM ha ki 150 sngi kaba la tip kum ka Bharat Jodo Yatra kaban sdang naduh ka 7 tarik na Kanyakumari ka bynta ba don ha tduh eh jong ka ri India bad ban ïaid ter ter lyngba ki 12 tylli ki jylla bad 2 tyli ki Union Territories bad pynkut ha Jamu and Kashmir" ong ka Babeeta Sharma ka nongai ktien ka Congress ha ka jingkren bad ki lad pathai khubor.
Ka Babeeta Sharma ka la ong ba kane ka jingïaid kjat kan don 118 ki nngtrei ka party kiban ïaid naduh ba sdang tad haduh ban da pyndep katba kiwei kiwei pat na ki jylla bapher bapher kin lah ban ïaid kjat lang kat kum ka jingsngew kotbor jong ki.
Ka la ïathuh ba ka rai jong ka Congress ban ïaid kjat kaba haduh 3,000 KM ka long ban wanrah ïa ka jingïatylli ban ïakhun lang da kawei ka sur pyrshah ïa ka jingïoh lum spah ba tang da ki katto katne, ka jingpyrshang ban pharia ïa ka jinglong ba tylli ka ri bad ka jingpyrshang ban knieh ïa ka hok jong ki nongshong shnong ka ri.
“Lada phi peit ka ïoh ka kot ki paidbah ka hiar katba nang mih ki sngi katba ki paralok heh spah u Modi pat ki nang lum spah man ka sngi, ka ïohkam ïohjam kaba shyrkhei.
Mynba ki dang don ha ka liang pyrshah ki kynthah ba ka sorkar Congress kam lah ban tehlakam ïa ka jingkiewdor ki marbam bad ka umphniang balei mynta ynda ki la don ha ka bor kim leh eiei.
Ka umphniang kali kam ju kiew dor kumba jia mynta balei ka sorkar kaba don ha ka bor kaba kam ba kan pynhiar dor kam leh eiei.
Lada phi peit ka ïohkam ïohjam kaba jur kaba ym ju jia koit kaba kum kane" ka la ong.
“Phin phai sha ka jinglong tylli ka ri ka sorkar BJP ka pyrshang ban pharia da kaba pynïashun hapdeng kiwei ki jait jingngeit niam bad kiwei pat, kiwei ki jait bynriew bad kiwei pat namar kim kwah ba u paidbah un ym don por ban pyrkhat ïa ka ïoh ka kot hynrei ba un bunkam ban ïashun hapdeng para nong India da ki buit sianti ka sorkar BJP’ ka la bynrap“Man ka sngi phin ïohi ba ka hok ki nong shong shnong ka ri kaba la ai bad kdew hapoh ka Riti Synshar ka ri, ka sorkar ka pyrshang ban knieh noh bad ka don ruh ka jingkput saiñ pyrthei ïa ki nongïalam saiñ pyrthei na ka liang pyrshah da kaba ki pyndonkam ïa ki tnat treikam laitluid kum ka CBI bad ka ED kine keiñ ki daw ba ngi kum ka party ryngkat ka jingkyrshan lang kiwei ki seng treimon sngewbha ba ngi mih sha khmat" ong ka Babeeta Sharma.
Ka la ong ba ïa kane ka jingïaid kjat yn ïalam da u Rahul Gandhi naduh kaba sdang haduh ban pyndep.
Shillong, Nailur 06: Hadien ba ka Deputy Commissioner jong ka East Khasi Hills ka la pynmih ïa ka hukum ba na ka liang ka ophis jong ka kan hiar ban leit sorjamin ïa ki jaka ba shong die madan khnang ban pynkylluid ïa ki katto katne ki jaka kiba la khapngiah palat da kaba pynkynriah ïa ki katto ktne kiba ki nongdie madan bad ba ïa ka kaiphot na ka liang ki ophisar ba ka la thung la kumno kumno ha ka 30 tarik Nailar na ka liang u Mawphor u la pyrshang ban bud dien ïa kane ka kam na ki katto katne ki nongdie madan ban kylli kaei kaba ki ophisar ki bthah ha kaba ïadei bad kane.
Haba kren bad u General Secretary ka Meghalaya and Greater Shillomg Progressive Hawkers And Street Vendors Association u Bah Shane Thabah u la ong ba ka jingpynbna jong ka DC ka dei ban leit sorjamin ïa ki katto katne ki jaka ba shong ki nongdie madan kiba a jur than ka jingkhapngiah khnang ban pynkynriah sha kiwei pat ki jaka ban pynkylluid ïa ka leit ka wan u paidbah, hynrei kat haduh mynta kim pat lah ban pyndep ia kane ka sorjamin u la ong.
Kat kum ka jingïathuh jong u Bah Shane ba ki jaka kiba kham palat ka jingkhapngiah ki dei ha ki thaiñ Laitumkhrah ha shiynter ka surok naduh Police Point haduh syndah ka ïew Shyllong.
haba kylli pat ïa ki jaka kiba ki opisar ki la wan sorjamin u la ong ba ïa mynta ki lah dep ban leit sorjamin tang ïa katto katne tylli ki jaka, kum ha Khyndailad, Motphran bad IGP.
“Na ka liang ka DC ka la shim ïa ka synjam ban leit jurip lang bad ngi ïa kino ki jaka kiba ïohi khapngiah palat, bad ban pynkynriah noh ïa ki sha kiwei pat ki jaka, hynrei ym dei ba ong ban weng noh shisyndon ïa ki," u la bynrap.
Haba ïadei bad kine ki lad kiba ka DC ka la shim la kin pynkylluid ne em ïa ka sor u Bah Shane u ong ba katba ym pat lah ban thaw ïa ka Town Vending Committee, ka jingdie madan ka dang ïai long kumjuh.
U la ong ba tang ka Town Vending Committee kaba lah ban pynbeit ïa ki kynrum kynram baroh, “Tang ka aiñ hi kaba lah ban pynbha ïa kiei kiei baroh, namar ïa kaba mynta ki ïashong die jingdie kulmar, uba trei da kiwei pat ki jait kam ruh u wan shong die madan lane u ai bylla bad dei na kane ka daw ba shu mih khlem ithuh ithaw shuh ki nongdie madan kaba wanrah pat ïa ka jingkhapngiah," u la ong.
U la ong ba ka shong ha ka sorkar ba kan pynkloi ban thaw noh ïa ka Town Vending Committee lem kumta kan ïai sah kumjuh bad ka jingkhapngiah kan ïai neh beit.
Kumban shu kdew ka DC dang ha kine ki khynndiat taïew ka la pynmih ki jingpynbna ba ki katto katne ki ophisar kin hiar sha ki jaka die madan ban sorjamin bad ba ia kaiphot yn aiti sha ka la kumno kumno 30 tarik Nailar.
Shillong, Nailur 06: Ki nonghikai jong ka skul Pine Mount School Shillong ha ka sngi Ba-ar ki la pynlong ïa ka jingïakhih ha ki phyllaw jong ka skul ban dawa ba ka sorkar ka dei ban weng noh ïa ka Principal jong kane ka skul ka Kong Aiom Ksiar Diengdoh namar ka jingbym lah jong ka ban pynurlong ïa kiba bun ki jingdonkam kiba kum ka skul bad ki khynnah pule ki donkam.
Haba kren bad ki katto katne ki nonghikai kiba rah lama ïong ki la ïathuh ba ka jingïakhih ka long ba namar ba ka sorkar kam sngap ïa ka jingdawa kaba kiba buh la katto katne por hynrei dei namar ba ka sorkar kam pynurlong ba kim banse ban shim da kane ka sienjam bad lada ka bteng ban sngap mynthi ki la ïathuh ba kin shim sa da kiwei pat ki sienjam.
Kine ki nonghikai ki la mih ban ïakhih hadien ba ki la pyndep ïa ka kamram ai jinghikai bad ki la ïathuh ba kane ka jingïakhih jong ki ynda wai skul ka long ban ym pynthut ïa ka jingai jinghikai kaba ki khynnah skul ki donkam.
“Ngim shym la knieh ïa ka hok ba kin ïoh jinghikai hynrei ki ïoh ka jinghikai kumba ki ju ïoh man ka sngi namar ngi ïakhih ruh ynda la wai skul khnang ba ngin ym long maw jynthud ïa ka pule puthi jong ki" ong kawei na ki nonghikai.
Katba nang jan ka Election, katta ka la nang paw penryngkew ka jingkren kulmar ki nongïalam jong ngi khamtam kito kiba bat bad synshar ïa kane ka sorkar MDA mynta.
Kawei na kaba ktah eh ïa ka jingsngew jong ki nongthep vote ka dei ka jingkren jemdaw bad ñiewbeiñ uwei u nongïalam ba radbah jong kane ka Sorkar MDA uba long ruh u nongïalam bahakhmat jong ka party NPP kaba bat mynta ïa ka bor Sorkar ha Meghalaya.
Ka jingphla jong uwei u nongïalam ka party NPP ha kawei na ka jingïalang jong party kaba la pynlong dangshen ha Mawlai constituency ba ‘ki kyrtong (candidates) barabor ki ju mlien ban pynbiej ïa ki paidbah man ka Election bad ki nongthep vote ruh ki shah pynbiej lem manla ka Election’ ka la ktah mat iong hi plak ïa ka burom ka ijot jong ki nong vote.
Ki nongthep vote ki ladei ban sngew poh bad sngew jah burom hi khait halor ka jingshah ñiew beiñ bad kheiñ dewthala jong ka jingkren jem daw ki nongmihkhmat jong ki.
Lehnohei ki vote ba kordor, bahok bad ba laitluit jongki ha kum kine ki jait nongmihkhmat jong ki.
Lehnoh ei ka synshar paidbah (democracy) ba la pynkhamti da ka aiñ ïa ki paidbah nongthep vote jong ri India baroh.
Ka jingphla utei u nongsynshar ka Sorkar MDA ba u MLA u ju mlien ban pynbiej man;a ka Election bad ba ki paidbah nongthep vote ruh ki shu ngeit bad kohnguh beit manla ka por ka pyni shai kdar ïa ka jinghiar dor bad tad dor ki nongthep vote hakhmat kiwei kiwei ki Constituency bapher bapher jong ka Jylla.
Ki nongthep ki ladei ban lehraiñ, jah burom bad jem daw ba ki vote ba kyrpang jong ki la shah pynbiej ei khamakha ha ka jingpynbiej kai kine ki MLA manla ka por Election.
Kane ka pyni ruh ba ki nongthep vote kim pat long kiba stad ne kiba sian.
Ka pyni ba ki dang sahdien bad dang tlot ha ka bor pyrkhat pyrdaiñ jong ki ha ki liang baroh.
Mynta la ïa tip paidbah ïa ka dor jong ki paidbah nongthep vote ha kito ki Constituency ba ki mihkhmat.
Ha ka jingshisha, phi lah ban thok ne pynbiej ïano ïano shisien arsien hynrei ym dei pat bunsien.
Ym dei tang kumta, hynrei barabor, ngi ju kylla long ki briew kiba sian bad bastad hadien ba ngi la mad ïa ka jingshah thok bad shah pynbiej ïa ngi da ki riewthok ne riew shukor ïa ngi.
Ki paidbah ka jylla Meghalaya kim dei shuh ban shu shaniah kulmar nangne shakhmat ïa ka jingkren pynbiej jong kine ki nongïalam.
Kane ka phalang ruh ba imat, wat ki mat ki jura ba kongsan jong ka jaitbynriew ruh kum ka jingpynkynriah ïa ki Khar mator (Harijan) na Them Iewmawlong,k i jingpynbiej ïa u pud u sam bad ka Assam, ka jingshah pynbiej ki sengbhalang ïa ka ILP bad Ktien Khasi ha ka 8th Schedule, ka jingkhaïi be-aiñ ïa u dewïong, ki kam bamsap ha MePCL (Electricity) bad bun bah kiwei kiwei ki mat ki lah ban long tang ki kam pynbiej jong ki nongïalam jong kane ka Sorkar MDA.
Ka long, namarkata, kaba khia shibun ïa katei ka kyntien ba la khlei bad phla da u nongïalam rangbah jong ka Sorkar MDA.
Baroh ki kynhun ne party barabor, ka shong eh ha ka jinghikai ki nongïalam.
Lada u nongïalam u la hikai ban leh ïa kaba dei, kaba bha bad ba hok, kata, ki nongbud ruh ki lehraiñ bad leh hok lem.
Hynrei lada u nongïalam u ju mlien ban thok bad shukor, katno tam ki nongbud ki sngew shlur bad ïoh mynsiem ban leh kham palat shuh shuh ban ïa kaba leh ma u.
Lada u nongïalam rangbah jong ka party u phla bad leh ha katei ka rukom, yn nai ïakren shuh ïa ki nongïalam ba kham rit kham ria lei namar kin shlur bad ïoh mynsiem shuh shuh kham palat ban ïa kaba leh ma u.
Lada ka long ha kane ka rukom, shano ka ri bad ka Jylla jong ngi kan poi lada ngi dang shah ïalam bakla khah khah ha kum kine ki jait nongïalam kiba ju mlien ban pynbiej ïa ki paidbah nongthep vote ba shisur (innocent voters) kiba pli.
Haduh katno ki nongthep vote kin dang shah pynbiej biang ha ka Election ka ban sa long shen ha u snem 2023 ban wan? Ngin sa ïa peit ïa kata ka rukom pyrkhat bad ka rai bastad jong ki nongthep vote ka Meghalaya hadien katei ka Election.
Shillong, Nailur 06 : Kum shi bynta ban kyntiew ïa ka ïoh ka kot ki paidbah, ka sorkar jylla , ka tnad Animal Husbandry and Veterinary ka la bteng ban sam da ki khun sñiang sha ki longïing kiba duk ha ki shnong nongkyndong lyngba ka skhim Rural Backyard Piggery Scheme jong ka National Livestock Mission.
Lyngba kane kajuh ka skhim, u Bah Sanbor Shullai MLA uba dei ruh u Myntri ba dei peit ïa ka tnad Husbandry and Veterinary ha ka sngi ba ar u la hiar hi da lade ha Mawsynram bad ha Dangar ban sam ïa ki khun sñiang sha ki 600 tam ki longïing kiba duk.
Ha katei ka jingïalang sam khun sñiang ha Mawsynram bad Dangar, la donlang ruh u MLA ka thaiñ Bah Himalaya M Shangpliang kum u Symbud Kongsan, Dr.
Manjunatha C, Secretary AH and Veterinary Department, u GHP Raju Principal Secretary AH and Veterinary Department, ki ophisar jong ka tnad AH and Veterinary, Rangbah Shnong ka Shnong Mawsynram, ki riew rangbah, longkmie longkpa bad ki samla.
Haba kren ha katei ka jingïalang u Bah Sanbor u la ong ba u don ka jingsngewjan na bynta ka Mawsynram Constituency bad u long ba la kloi ban leit ïakren markhmat haduh kamra thiah u Myntri Rangbah duh ka ri u Narendra Modi ban pynleit jingmut kyrpang na ka bynta ban wanrah ïa ki skhim bapher bapher hapoh Mawsynram.
U la ai ruh ka jingïaroh ïa u MLA ka Mawsynram uba lah ban wan ban ïa syllok na ka bynta ban ai jingïaarap da ki skhim bapher bapher sha ki paidbah ka Mawsynram bad u la pyntip ruh ba nalor kane skhim un sa pynïoh ruh de sa da kiwei ki skhim na ka tnad Art & Culture ban pynïoh direct na Delhi ban shna ïa ki ïing shnong bad kumjuh ruh ka Insurance ba 5 lak na ka bynta ki paidbah haba ki don hapdeng ka jingeh.
U la pyntip ruh ba nalor ka jingsam ïa ki khun sñiang shen yn sa sam ruh sa ki blang bad ki syiar lyngba katei kajuh ka skhim bad kyntu ïa ki paidbah ba kin sumar bad pynroi ïa ki khnang ba kan long ka jingmyntoi na bynta jong ki hi.
U la ïaroh ruh ïa u Myntri Rangbah duh ka ri u Narendra Modi uba la theh ki kam pynroi na bynta kiba duk ba suk lyngba ki skhim kiba pher bapher ba ki paidbah kim pat ju ïoh ha ki snem ba lah leit noh.
U Bah HM Shangpliang haba kren kum u Symbud Kongsan u la ong ba ka kam ri jingri kam dei ban long tang kum ka kam ban shu pyndep rukom hynrei u la kyntu ïa ki paidbah ba ki dei ban aiti lut da ka mynsiem khnang ba kan long ka jingkyrkhu bad kyntiew ruh ha ka ïoh ka kot.
U la ai ruh ka jingïaroh ïa u Bah Sanbor Shullai uba la trei shitom kaba la pynlong ïa ki paidbah ban ïoh ki jingmyntoi lyngba katei ka skhim.
Shillong, Nailur 6 : Ka Hill State People’s Democratic Party (HSPDP) ka la pynpaw ba ka Regional Democratic Allince (RDA) ka dei ban neh beit hadien ka election 2023 bad kum ka party kan ïasoh ban ïatrei lang bad ki seng riewlum hapoh kane ka lama.
“ Ka nongrim jongka HSPDP kal ong ban pynneh beit ïa ka RDA ban ïatrei lang baroh ki seng riewlum khamtam bad ka UDP hadien ka election MLA 2023 khnang ban khlaiñ bor kum ki seng riewlum" ong u President ka HSPDP ub ah K.
P Pangniang.
Lah ban kdew hangne ba na ka liang ka UDP kaba don lang ha ka RDA ha ka snem 2018, ka la pynpaw ba na ka bynta ka elekshon 2023 kan ïaid marwei bad kan nym ïateh lok bad ka HSPDP.
Tura, Nailur, 06: Ka Trinamool Congress ha ka sngi Baar ka la takraiñ ïa ka Sorkar Meghalaya Democratic Alliance (MDA) hapoh ka jingïalam jong u Conrad Kongkal Sangma kum u Myntri Rangbah ba kam dei ban shu shim burom sha lade ïa ki kam kiba la pynsdang da u Myntri Rangbah barim ka Jylla u Dr.
Mukul Sangma.
Haba kynthoh ïa ka jingbym shimkhia jong ka Sorkar MDA ïa ki kynthei, u MLA jong ka TMC u Zenith Sangma haba kren ha ka jingïalang kaba la long ha Gambegre, West Garo Hills u la ong, “dei u Dr.
Mukul Sangma uba la pynsdang nyngkong eh ban ai jingïarap T.
5,000 kum ka ‘allowance’ sha ki kynthei ba kin dup lah ban kyrshan ïa la ka jong ka ing ka sem; hynrei u Conrad Sangma khlem da pyrkhat ula pynkut noh ïa kane ka skhim.
"“Ha Ingdorbar Thawaiñ, bun tylli ki jingkylli la buh jingkylli shaphang ka pisa jong ka JICA bad ka World Bank ïa kaba la pyndonkam bakla da kane ka Sorkar ka bym pat lah ban ai jubab satia haduh mynta.
Mynta, shwa ka elekshon, ka Sorkar MDA da kane ka juh ka pisa ka la ai kum ka FOCUS scheme, ïa kaba la ai sha manla kawei pa kawei ka longing T.
5000 hajar.
Kynmaw ba ka pisa kam dei satia ka jong ka NPP hynrei dei kaba wan na ka Sorkar Pdeng.
Ka dei ka pisa kaba la siew da ki nongsiew khajna hynrei ym da ka NPP," la kynthoh u Sangma.
Da kaba kynthoh ïa ka jingmlien jong ka Sorkar MDA ban iehnoh ïa ki skhim shiteng lynti, u Sangma la ong, “ha ka samoi ba dang long Myntri Rangbah u Dr.
Mukul u la wanrah ïa ka Chief Minister’s Social Assistance Programme ka bym shym la ai jingïarap na ka Sorkar Pdeng hynrei da ka sorkar jylla.
Ka Sorkar MDA ka la iehnoh ïa kane ka skhim.
"Ka MDA ka Sadhiarani Sangma, haba kren ha kane ka jingïalang ka la pynrem ïa ka jingbym don jingkhlieh jong ka Sorkar MDA ban weng ïa ka jingeh jong ki nonghikai ka Jylla.
“Ka Sorkar MDA ba ïalam da ka NPP ka la shukor ïa ngi mynta la saw snem tam.
Kim shym la wanrah wat tang kawei ruh ka kam pynroi hapoh ka jylla, khamtam ha ka shnong Gambegre," la kynnoh kane ka MDC.
Ha kane ka jingïalang, la ïadonlang kiwei pat ki MLA jong ka TMC kiba kynthup ïa ka Dikkanchi D.
Shira, u Lazarus M.
Sangma, u Winnerson D Sangma bad ki MDC ba kynthup ïa u Cherak W.
Momin, u Nehru D.
Sangma bad ka Sadhiarani M Sangma.
Shillong, Nailur, 06: U Bah JA Lyngdoh ha ka sngi Baar u la dkhat noh ïa ka jingïadei bad ka Bharatiya Janata Party (BJP) Meghalaya State Unit da kaba ai daw ba ula shah ieh sharud, sha i beiñ bad shah kyntait ha ki nongïalam jong ka Party ha ki saw snem shiteng ba la leit noh.
Ha ka shithi iehnoh ba la phah sha u State President ka BJP u Bah Ernest Mawrie, u Bah JA Lyngdoh u la pynpaw ba naduh ba u la pynïasoh bad ka BJP ha u snem 2016, u la trei shitom na ka bynta ban kyntiew ïa ka party.
Ha u snem 2018 u Bah Lyngdoh u la ïakhun ïa ka elekshon sha ka Ingdorbar Thawaiñ na ka North Shillong Constituency na ka tiket jong ka BJP bad shah rem tang khyndiat vote ha u MLA ba mynta u Bah Adelbert Nongrum.
“La tynrong ha nga ïa ki kam kiba jwat da u Nalin Kohli bad u Ram Madhav ban leit khroh ïa ki Sitting MLA ba pawkhmat ban pynïasoh bad ka BJP shwa ha ka elekshon 2018 bad nga la aiti met bad mynsiem katkum ha ka bor barit lajong ha kaba saw ngut ki Sitting MLA kiba kynthup ïa u Bah Sanbor Shullai, u Bah A.
L Hek, u Bah Robinius Syngkon bad u Bah Justin Dkhar ki la pynïasoh bad ka BJP.
Hynrei kiei kiei ki jingjia kiba dang shen ki la pynlong ïa nga ba nga hap ban iehnoh ïa ka jinglong dkhot hapoh ka party," la pynpaw u Bah Lyngdoh ha ka shithi ba la phah sha u State President ka BJP.
Shuh shuh, u la bynrap ba ki don ruh bun ki daw kiba la pynlong ïa u ban shim ïa kane ka rai.
“Hapoh ka jingïalam jong phi kum u President jong ka party, nga sngew ba nga la shah shet kylla.
Ka sakhi kaba paw shai namarba phi kham noh ka mon sha u Bah Rocky Hek kum u kyrtong ka party na North Shillong Constituency hadien ba nga la shah rem.
Na ka por sha ka por, nga la shimkhia ban ïakynduh bad ban ïakren bad phi hynrei phim shym la shimkhia.
Hadien ba u Bah Rocky Hek u la mih noh na ka party mynta u snem nga la pyrshang ban ïakynduh bad phi hynrei kam shym la poi shaei shaei ruh," u la ong.
Hadien ka jingphet noh jong u Bah Rocky Hek, ka BJP ka la pynpaw ba ka kham noh sha u Bah Martamlin Pyrbot ban pynieng kum u kyrtong na North Shillong Constituency ha ka jaka ban ai tiket ïa u Bah JA Lyngdoh.
Kum ban shu pynkynmaw hangne, u SP barim ka East Khasi Hills u Bah Mariahom Kharkrang ha ka 3 tarik mynta u bnai u la pynïasoh ïalade bad ka BJP.
Ha kajuh ka por u la pynbna ruh ïa ka jingthmu jong u ban ïakhun na North Shillong Constituency ha ka elekshon ka ban sa long ha u snem 2023 ha kane ka jylla.
Shillong, Nailur 06: Wat lada ka BJP kadei ka Seng kaba ki paidbah jong ka jylla kim pat da pdiang bha, hynrei ha North Shillong kan dei ka Party kaba ïaknieh ticket ban ïakhun ha ka elekshon MLA 2023.
Katkum ki khubor ba la ïoh la ïathuh ba kin don haduh 3 ngut ki kyrtong ban ïaknieh ïakhun na kane Party na North Shillong Constituency, kaba kynthup ïa ka Mawkhar, Mission Compound, kumba lai powa ka Jaiaw.
Nangta ka Wahingdoh, Riatsamthiah, Umsohsun, Lawmali, Mawlai Nongmali, Them ïew Mawlong (ba sah ki Harijan) Khyndailad, Oakland Road, Jail Road, Police Reserve bad kiwei kiwei.
Kine ki lai ngut ki long u Bah Martamlin Pyrbot, MDC barim jong ka Jaïaw, u Bah MH Kharkrang, u Ophisar Pulit ba dang shu shongthait dang ha ka 31 tarik u Nailar 2022 bad u Bah Michael Kharsyntiew, u Samla rangbah uba la treibha ha ka imlang sahlang.
Kine ki lai ngut kin hap ban ïakhun pyrshah ïa u Sitting MLA, u Bah Adelbert Nongrum u ban ïakhun na ka Voice of the People Party (VPP), u Bah Ransom Sutnga na ka Seng National Peoples Party (NPP), u Dr.
Aman War u kyrtong jong ka United Democratic Party (UDP) i Samla Elgiva Rynjah jong ka Seng Trinamool Congress, Bah Kyrsoi Pyrtuh bad kiwei kiwei ruh ki kyrtong kiba lah ban mih hadien.
Napdeng kitei ki lai ngut kiba ïaknieh ticket na ka BJP, baroh lai ngut ki la ïaid ban ïakynduh ïa ki paidbah wat lada ym pat rai yn ai ïano ïa ka ticket.
Na ka liang ki nongïalam ka BJP Meghalaya State Unitruh kim pat pynpaw dak eiei shano ka ticket kan leit.
Ka daw imat ba wat ha ka State Unit ruh ka BJP ka don hapdeng ka jingïapait, ha kaba kumba ka paw ha kine ki sngi kan don ka jingïasngewthuh jingmut hapdeng ki nongïalam, wat hapdeng ki arngut ki MLA ruh, kata u Bah AL Hek bad u Bah Sanbor Shullai.
Nangta ruh ka don jingthnum ïa u President ka Party, u Bah Ernest Mawrie, kumba ka la pynpaw da u Bah JA Lyngdoh, MLA barim, uba la ïakhun ïa ka elekshon na ka BJP ha u 2018 na North Shillong bad u la shah rem salit ha u Bah Adelbert Nongrum.
U Bah Adelbert Nongrum u ïoh 5572 Vote katba u Bah JA Lyngdoh lpat u ïoh 5166 Vote.
Shillong, Nailur 6 : Ka National Investigation Agency (NIA) mynta ka sngi ka la pyngnat kyndon ne charge sheet ïa ki sawngut ki nongïalam ka seng HNLC ha kaba ïadei bad ka jingpynbthei bom ha ka jaka sah ki nongtrei ka Star Cement Factory Colony Lane, East Jaintia Hills.
ïa kane ka charge sheet la leit ai hakhmat ka NIA Special Court, Shillong.
Ka seng HNLC haduh mynta ka dang dei ka seng ba la shah kheiñ beaiñ hapoh ka kyndon UAPA 1967.
Ki sawngut ki nongïalam kiba la shah pynngat kyndon ki long u Commander -in- Chief bah Bobby Marwein ba la tip da ka kyrteng sin kum u (Regan Marwein, Wanbor Khardewsaw, Lung bad William) , Nangta u General Secretary uba dei ruh u Publicity Secretary u bah Sainkupar Nongtraw ba la tip da ka kyrteng sin (Deng Deng, Wadborlang nongrum, Wadkupar Nongrum, Rocky Nongrum,) u Emanuel Suchen ba la tip da ka kyrteng sin kum u Shwa bad u Marius Rynjah ba la tip da ka kyrteng sin Hep Koit.
Ka NIA ka la rejiter FIR ha Lumshong Police Station ha ka 13 tarik Nohprah 2022 bad hadien kane ka la rejister FIR biang ha ka 15 tarik Lber 2021.
Ha ka jingtohkit jongka NIA ka la lap ba ïa kane ka jingpynbthei bom la leh da ka seng HNLC namar u trai jongka Star Cement um shym la siew ïa kata ka khajna beaiñ ba ka la dawa lyngba u Marius Rynjah ba tip kyrteng sin Hep Koit uba dei u SS Finance cum Socio Cultural Secretary ka seng HNLC.
Shillong, Nailur 06: Ha ka sien kaba nyngkong eh naduh ba la thaw ïa ka District Council ha u snem 1952, ki paid Khasi Khara kin ïoh ïa ka aiñ bat khyndew kaba pura, ha kaba ïa ki dulir ba ai da ka KHADC lyngba ki Hima bad ki Dorbar Shnong yn ithuh noh da ki Bank bad ki bor sorkar.
Nalorkata ruh ki briew ki bym don jaka ban shna ïing shna sem kin ïoh jaka ban shna ïing.
“Ka long ka sngi ban sah kynmaw ïa ka jaidbynriew ha kaba u Lat u la ai jingmynjur ïa ka KHADC Regulations and Administration of Land Bill, 2021", la ong u Bah Titos Chyne, CEM jong ka KHADC, haba ïakren bad ki Nongthoh khubor mynta ka sngi.
U Bah Titos, u la ong ba hadien jong kane ka jingmynjur jong u Lat, na ka liang ka KHADC kan pynsted ban shna noh ïa ki Rule ne ki Kyndon ha shuwa ban pyntreikam pura ïa kane ka Aiñ.
Hynrei wat lada ym pat shna ïa ki Kyndon, ka jingthmu ba kongsan jong kaned ka aiñ ka long ban pynlong aiñ noh ïa ki dulir ne ki kot khyndew ba ai da ki Dorbar Shnong, ki Hima ryngkat ka jingmynjur jong ka District Council.
“Lyngba kane ka aiñ, ki bor sorkar, ki Bank ki hap ban ithuh ïa ki dulir khyndew jong ka KHADC", u la ong.
Nalorkata u la ong ba lyngba kane ka aiñ kin don ruh ki Land Bank ne ki jaka ne khyndew ha kaba ki paidbah ki bym don jaka kiba kwah ban shna ïing, ki lah ban ïoh jaka ban shna ïing.
Haba la kylli ba hadien kane ka jingtreikam ïa kane ka aiñ, ki paidbah ki donkam ne em ban rejistar ïa ki jaka jong ki, u Bah Titos, u la ong ba kane kan shong ha ki paidbah la ki kwah ban rejistar bad ka District Council ne bad ka sorkar.
Hynrei ka jingïapher ka long ba ka District Council ka rejistar ïa ki jaka katba ka sorkar pat ka rejistar tang ïa ki dulir.
Shuh shuh lyngba kane ka aiñ, u CEM, u la ong ba kan don ka jingpynbeit ryntih ha kaba ïadei bad ka jingoh dor ki Nongïalam Shnong ha ka por ba ïadie ïathied khyndew.
“Mynta ki Nongïalam Shnong kin nym lah shuh ban leh ne shim katba mon, hynrei ki kyndon ka KHADC kin buh ryntih ïa kane", u la ong.
"ïa kane ka Land Bill la wanrah nyngkong ha ka snem 2012 por ba long CEM u Bah PN Syiem, hynrei ka sorkar ka la pynphai biang.
Nangta la wanrah biang ha ka snem 2014 por ba long CEM u Bah Ardent Basaïawmoit, hynrei ka la shah pynphai biang.
Hadien kane la rah biang ha ka por ba long CEM u Bah Teiñwell Dkhar bad u Bah Titos u long kum u EM ka Land.
Hynrei ka la shah pynphai biang.
Ha ka snem 2021 haba u Bah Titos u la shimti kum u CEM la phah biang ïa kane ka Bill hadien ki jingpynbit pynbiang da kaba bud dien bha ïa ki rukom bat khyndew.
Bad dei ha kane ka EC ba u Lat ka jylla u la ai syndon ïa ka jingmynjur.
Shillong, Nailur, 06: Ka Central Executive Committee jong ka Hill State People’s Democratic Party ka la rai ban pyrshah ïa ka jingthmu jong ka Sorkar Jylla ban pyntreikam ïa ka Meghalaya Gaming Act, 2021 khamtam eh ha kaba ïadei bad ka jingthmu ban wanrah ïa ka Casino.
Ha ka jingïakren bad ki lad pathai khubor, u President jong ka HSPDP u Bah K.
P Pangniang u la pyntip ba ka party kan pyrshah beit ïa ka jingthmu jong ka Sorkar Jylla ban pynmih da ka jingpynbna ban pynjari ïa ka Civil Procedure Code bad ka Criminal Procedure Code hapoh ka Sixth Schedule Area.
Ha kajuh ka por, u la ong ruh ba ka party kan sa tei da u durmot jong u nongïalam baradbah u Bah Hoping Stone Lyngdoh ha ka shnong Mawphanlur, West Khasi Hills district.
Shuh shuh u la pyntip ba ka HSPDP kan sa pyllait paidbah ïa ka Manifesto na ka bynta ka Elekshon sha ka Ingdorbar Thawain ka ban sa long ha u snem 2023 ha ka taiew banyngkong u bnai Risaw.
U Bah Pangniang u la ïathuh ba ka HPDP ka la rai ban pynbna ïa ka kyrteng jong u Bah Sanjied Shangrit kum u kyrtong u ban ai reng na Nongstoiñ Constituency ha ka elekshon sha ka Ingdorbar Thawaiñ ka ban sa long ha u snem 2023.
Jowai, Nailur 07 : Ka 7 Wasa ka la pynliem da 4-0 kol ïa ka Sohmynting ha ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi, Jowai.
Ïa kitei ki saw kol na ka 7 Wasa la thep da u Dashngain Sukhlaiñ ar kol ha ka minit ba 1 bad 15, u Burom Salahe ha ka minit ba 58 bad u Dreamson Suchiang ha ka minit ba 72.
Katkum ka Points Table ba la ïoh lum na u Football Secretary ka WJDSA ka kynhun ïalehkai jong ka 7 Wasa kala wan ba nyngkong eh da kababa ïoh khur haduh 15 point bad kala jop ha baroh 5 tylli ki jingïakhun.
Ka Ladthadlaboh SC kala wan ba ar da kaba khur 10 point kaba la jop 3 sien, shah rem shisien bad ïakhaid shisien.
Ka Mynthong SYAC Club ka la wan ba lai bad ïoh 7 point, na ki 5 tylli ki jingïakhun kala jop 2 sien, shah rem ar sien bad ïakhait shisien.
Ka Nangbah Mulang SC na ki saw sien ki jingïakhun kala kur 7 point bad kala wan ha ka kyrdan ba saw da kaba jop 2 sien, ïakhiad shisien bad shah rem shisien.
Ka kynhun jong ka Khimusniang kala wan ba 5 da kaba khur 7 point, kala jop ar sien, ïakhaid shi sien bad shah rem ar sien.
Ka Lumïawmusiang Shangpung SC kala wan ba Hynriew napdeng ki 4 sien ki jingïakhun kala jop shisien, ïakhaid shisien bad shahrem ar sien.
Ka Sohmynting SC kala wan ha ka kyrdan ba hynñiew, hadien ba ka la rem laisien bad ïakhaid arsien bad khur 2 poiñ.
Katba ka Sabahmuswang SC kala wan ba khadduh (phra) bad khur tang shi point, na ki 5 tylli ki jingïakhun kala shah rem haduh saw sien bad ïakhaid shisien.
Shillong, Nailur 07 : Kum shi bynta ban pynkhlaiñ ka jingïadei paralok hapdeng ki ar tylli ki ri kata ka ri India bad Bangladesh ki shipai ïada khapud jong ka ri India ki Border Security Force (BSF) bad Border Guard Bangladesh (BGB) ha ka sngi Balang ki la pynlong ka jingïalehkai paralok da ka jingïalehkai volleyball.
Katei ka jingïalehkai paralok ka long ruh shi bynta ka jingrakhe ka ri India ïa ka “Azadi ka Amrit Mahotsav’’, ha kaba ïa ka jingïalehkai la pynlong ha jan ka outpost jong ki BSF kaba don ha Bahadur jong ka South Garo Hills.
Ka jingïalehkai hapdeng kitei ki ar tylli ki tnad shipai ïada khappud ka la long kaba itynnad ha kaba ki la ïalehkai naduh ka mynsiem kaba kmen.
Ha katei ka jingïalehkai hapdeng ka jingsakhi lang da baroh ar tylli ki kynhun shipai, ka BSF ka la jop da kaba pynliem da 3-0.
Ki la don haduh kumba 500 ngut ki paidbah nongshong shnong jong katei ka thaiñ kiba la wan ban sakhi ïa ka jingïalehkai jong kitei ki ar tylli ki kynhun.
Katkum ka kyrwoh khubor na ki BSF la ïathuh ba ki paidbah nong shong shnong ki la pynpaw ka jingsngewkmen bad ïaroh ïa baroh ar ki tnad shipai ka BSF bad BGB kaba la pynlong ïa kaa kum katei ka jingïalehkai kaban pynkhlaiñ ruh ka jingïadei paralok hapdeng ki shnong khappud.
Ha katei ka sngi la don lang ruh u Sh.
Inderjit Singh Rana, IG BSF Meghalaya uba la pynpaw ba lyngba katei ka jingïalehkai kan nang pynïajan hapdeng ki ar tylli bad khamtam eh ban don ka shongsuk shong shngaiñ ki shnong khappud bad hapdeng ki BSF bad BGB.
Shillong, Nailur 07 : Ka RC Evening Secondary School, Mihmyntdu, Jowai kaba mihkhmat ïa ka jylla Meghalaya ka la sdang ka jingïaid lynti da kaba khur jingjop ha ka lympung ïalehkai Subroto Mukherjee Cup 2022 na ka kyrdan ïalehkai U-14 (boys).
Ha katei ka jingïalehkai, u Richanmi O Lyngdoh u la khyrwit hat-trick katba ïa ka shi kol la thep da u Givenson Suting lyngba ka penalty.
Haba phai sha ka jingïalehkai hapdeng kitei ki ar tylli ki skul, ka RC Evening ka la lah shisha ban ïalehkai bha naduh ka rukom pynshat bad pashat bol ha kaba ki khlem da ailad satia ïa ka kynhun pyrshah ban pynkhih jar.
Naduh kaba sdang ka la ïakhun tyngeh bad haduh kaba kut ka la lah ban khanglad ïa ki jingpyrshang thep kol ka Maharashtra ha kaba ka la lah ban pynliem syndon da 4-0 kol.
Ka RC Evening Secondary School kan pynkhreh pat ban aireng pyrshah ïa ka skul na Gujarat mynta ka sngi Palei ha ka por 3 baje janmiet.
Ka RC Evening SS kaba mihkhmat ïa ka jylla Meghalaya ka don ha ka Pool C ha ryngkat ka skul na Maharashtra bad ka Gujarat.
Kum ban pynkynmaw hangne ba katei ka lympung ïalehkai 61st Subroto Mukherjee Cup kaba la pynïaid da ka Subroto Mukherjee Sports Education Society (SMSES) ha ryngkat ka Indian Air Forces ka la ju pynlong hadien ar snem kum ka dak ka jingsdang ki lympung ïalehkai na bynta ki skul ha kylleng ka ri India.
Ïa katei ka lympung ba mynta u snem la plie pyrda da u Air Marshal K.
Anantharaman, VSM, Air Officer-in-Charge Administration uba dei ruh u Vice Chairman, SMSES.
La donlang ruh ki nongkhur takma ha ka Commonwealth Games 2022 ha ka ïakop rah nar ba kynthup u Vikas Thakur bad Gururaja Poojary, 2022 lem bad kiwei kiwei ki nongïalam ba hakhmat jong ka SMSES.
Ha katei ka sngi sdang ka Govt Model HSS Chandigarh bad ka NCC kiba la ïakhaid khlem don ba lah ban thep kol.
Nongstoiñ, Nailur, 07: U Extra Assistant Commissioner (EAC) ka Mawshynrut Civil Sub-Division, u la pyntip ba ïa ka ophis treikam jong ka Mawshynrut Civil Sub-Division yn pynkynriah noh shipor sha ka building jong ka Riangdo Primary Health Centre (PHC).
Kane kan treikam naduh ka 14 tarik mynta u bnai.
Kumta la pyntip ïa ki paidbah ba katei ka ophis kan treikam noh na katei ka jaka tad haduh ba kan da ïoh da ka ophis ba pura.
Ka jingim jong ki paidbah nongshong shnong ha ki thain nongkyndong kan jin da la long kaba isangsot haduh katta katta lymda don sa ki seng trei monsngewbha na kino kino ki sengniam bad ki kynhun Balang kiba aiti la ka mon sngewbha ban shakri na ka bynta ka imlang ka sahlang bad ban kyntiew ïa ka ïoh ka kot jong ki paidbah ha ki thain nongkyndong.
Ka jingdon jong kine ki sengtreimon sngewbha ka wanrah ym tang ïa u soh uba thiang, hynrei ka pynkylla dur ruh ïa ka jingim jong ki paidbah nongshong shnong ha ki shnong nongkyndong.
Kumba paw mynta, ha manla ki District ka jingdon jong ki Seng Khristan la ka long na kano kano ka Balang ka la ai jingmyntoi shikatdei eh ïa ki paidbah nongkyndong kiba dang don sah ka jingbiej jingbym tip ïa ka thoh ka pule.
Ym lah ban len ka jingdon jong kine ki kynhun, ban shakri ïa ki paidbah ha ka liang ban tip ïa ka sengkam sengjam ka la pynkylla dur shikatdei eh ïa ka jingim jong ki.
Lada phai hi sha ka jingim ba shisur jong ki paidbah nongkyndong ka long kaba isangsot haduh katta katta, kiba shu tip beit ïa ka jingim kaba dang sahdien kiba tip beit tang ïa ka rep ka riang.
Hynrei ka jingdon jong kine ki kynhun, ka la long kumba plie ïa ki khhmat jong ki paidbah ban ïohi pat ïa ka lawei kaba phyrnai da ka jingwan iuhkjat jong ki seng trei mon sngewbha kiba wanrah da ki lad kamai jakpoh kiba kham thymmai kiba ka pyrthei hi ka ïabeh.
Ka jingdon jong ki Self Help Group ka la ïarap shikatdei ïa ki paidbah ban sngewthuh kumno ban ieng ha la ki jong ki kjat ban sengkam sengjam khnang ban tih ïa ka spah bah kaba ka mariang ka la ai.
Kine ki SHG ha kiba bun ki liang, ki la long ka kti ka mon ka kti ka diang na ka bynta kito kiba sngewthuh ïa ka jingmyntoi jong ka kam kamai jakpoh da kaba ïasynrop lang kawei.
Da ka jingdon jong kine ki SHG, ka Sorkar Jylla ka pynshlur haduh katta katta ïa ki ban mih shakhmat ban kyntiew ïa ka ïoh ka kot bad bad rat dyngkhong ïa ka jingduk jingkyrduh.
Nalor kane ka jingdon jong ki Co-Operative Society ka la ïarap shikatdei eh ban bei pisa na ka bynta kine ki Self Help Group kiba ïatreilang da ka sngewthuh jingmut kumno ban kamai ïa ka hok da kaba jaw la ka um syep.
Ha kiwei kiwei ki jylla ka Sorkar Kmie ka pynshlur bha ïa ka jingdon jong ki Self Help Group namar ka angnud ban rat dyngkhong ïa ka jingduk jingkyrduh ha kane ka ri India baroh kawei.
Dei halor kane ka nongrim ba ka Sorkar Pdeng ka wanrah ïa ki skhim kiba laiphew jait ban kyntiew ïa ki shnong nongkyndong.
Kum ka nuksa ka jingwanrah ïa ka skhim MGNREGS ka la pynsuk shikatdei eh ïa ki paidbah ban ap ïa ka kabu ka jingwan hi ka kam ha la ing khlem da donkam ban leit wad jingtrei sha kiwei kiwei ki shnong.
Kane ka skhim jong ka Sorkar Pdeng ka la long ka jingmyntoi ïa kiba bun balang ban rat dyngkhong ïa ka jingduk jingkyrduh bad ban kyntiew ïa ka ïoh ka kot haka jylla hi baroh kawei.
Lyngba ka jingpule bathymmai ba ka tnat pule puthi ka Sorkar Jylla ka la wanrah ha ki Kolej ban pynrung ïa ka jingpule Social Work la long ha ka Degree ne Post Graduate Level ka la long kum ka jingkieng kaba pun ïa ka jingïadei hadpeng ki nongshong shnong na ki thain nongkyndong bad na Sor.
Balei ka long kumta, ka daw ka long, dei lyngba kine ki khynnah pule khlempep ha kawei ka sngi, kin wanrah beit ïa ka jingkylla ha ki shnong nongkyndong.
Watla ka Jylla ka la ïoh ïa ka jinglaitluid la 38 snem hynrei ka jingdon jong kine ki khynnah pule kiba lehse ha kawei ka sngi kin sa long pat ki nongsaindur ïa ka lawei jong ki thain nongkyndong kumba long lem ha kiwei kiwei ki jylla jong kane ka ri India.
Ka ai jingïarap T.
5000 hajar da ka Sorkar ïa ki kynhun bapher bapher khamtam ïa ki seng kynthei lyngba ka FOCUS scheme kan ïarap ïa ki ba kin nang pyntyllun ïa ki kam bad ban pynheh ïa ka seng ka dang bad kan ïarap ruh ïa ki ban nang kiew shaphrang ha ka khih ka kamai bad ha ka ïoh ka kot.
Mawkyrwat, ‘Nailur 07: Ki nongïalam jong kawei ka kynhun sengbhalang ka Hynñiewtrep Achick National Movement (HANM) ha kine ki khyndiat sngi ki la iehnoh ban long kum ki nongïalam ne kum ki dkhot ba pura jong kane ka seng kiba kynthup naduh ka HANM Dong Riwar Circle, Mawkyrwat Unit bad Shilliang Um Unit.
Halor kane ka jingiehnoh, ki la phah da ka jingthoh ha u President bad Secretary jong ka HANM Central Body da kaba ong ba nangne shakhmat kim lah shuh ban ïashimbynta ïa kino kino ki kam jong seng, hynrei ki kitbok ba ïa ki nongïalam bad ki dkhot jong ka HANM baroh kawei ba kin nang lah ban shakri ïa ka Jylla bad ka Jaidbynriew.
Kiba la ieh noh ban long ki dkhot bad nongkitkam jong ka HANM ki long u bah Twalding Thongni uba bat kum u President jong ka Dong Riwar Circle, bah M.
Thongni, Working President, u Francis Jyrwa, Vice- President, u Wanboklang Shangdiar, General Secretary, u Amstrong Shylla, Assistant Secretary, Kamborlin Iawphniaw, Publicity Secretary, bah Firstborn Shylla, Assistant Publicity Secretary, u bah K.
Myrthong, Finance Secretary, bah Lostar Shangdiar, Sports Secretary, bah P.
Lyngkhoi, Education Secretary, bah Nesmanwell Syiemlieh, Assistant Education Secretary, bah R.
Shylla bad bah D.
Lyngkhoi kiba dei ki Adviser, bah O.
M.
Shylla, Chief Organiser, bah Phailo Syiemlieh, bah Khrawbor Syiemlieh bad bah Ricky Syiemlieh kiba dei ki dkhot, bad kumjuh u bah Tesmilan Wahlang uba dei u President jong ka HANM Shilliang Um Unit.
Kine ki shnat treikam ki la pynpaw ruh ba kin ym pat lah ban iadon bynta bad kano kano ka kynhun sengbhalang katba kim pat shong jingialang ban ia pyrkhat sani bha.
Nongstoiñ, Nailur 7: Ki nonghikai kiba dei ki nongsaiñ dur ïa ka lawei ki khynnah bad ki long ruh kum ki kmie ki kpa kiba ar ha ki shnong ki thaw bad ha ka ri hi baroh kawei, hynrei naduh ba ki la shah pynduh kam jubor ha ka sorkar, ki la im kordit shisha bad hap ban trud dieng trud maw ban ioh la ka bam.
Ha kine ki sngi la ïoh ban ïakren bad u bah D.
Lyngkhoi uwei na ki nonghikai Government L.
P skul, u ba la shah weng kam ha kane ka sorkar MDA ryngkat ki hynriew phew san ngut kiwei pat, ha kaba u la ong ba ka sorkar MDA ka la weng kam ïa kitei ki hynriew phew san ngut ki nonghikai da kaba ai ïa ki daw ki bym shongnia bad ki bym don nongrim.
Nalor kata ka sorkar MDA ka la daiñ kuna ruh sa sanphew hajar uwei uwei u nonghikai, da kaba phah da ki notis bad bthah ba ki dei ban leit siew ha uwei u ophisar u ba ka sorkar ka la bynshet ha u ba un lum ïa katei ka kuna.
U bah Lyngkhoi u la ong ruh ba haduh mynta ym pat don wat uwei ruh u nonghikai u ba la leit ban siew ïa katei ka kuna.
U tip shai kdar ba kin ym leit siew namar ki la rai kut ba lada ka sorkar kan phah kem, kin leit beit bad kin ïalam bad khun bad kti ban sah lang ha byndi bad kan kham suk ruh artad lada shong byndi, namar ka sorkar ka hap ban bsa ei ïa ki.
U la kren kutlad ruh ba ha kiba kum kine ki sngi ba ka kamai kajih ka ka hiar, ka bylla ka sngi kam don shuh, ki iew ki hat ki la shu khang sah ka rep ka riang ka la syrtok ka la bha hi ba ka sorkar kan shu set byndi noh ïa ki.
U la ong ba ki don shibun ki nonghikai kiba wat tang ka kper ka phrah ruh kim don lait noh ka nongrim jong ka ïing ba ki shong.
Kumta ban ong ha ka pisa lei lei ka long kaba da eh shisha, namar wat ïa ka tulop ka jong ki ha ki snem ba kim pat shah weng kam ruh ka sorkar kam pat siew dep.
U bah Lyngkhoi u la ong ba lada ka sorkar ka khñiot beiñ ïa ki haduh katne ruh, kan sa poi ka por ba na ka shuki ba ki shnong ki hap ban hiar sha ka lyngknot ne shong ha madan lada ki paitbah ki la bitar.
Mawkyrwat, ‘Nailur, 07: Ka Khasi Student’s Union (KSU) jong ka South West Khasi Hills District ha ka 05/09/2022 hapoh ka jingïalam u bah Forwardman Nongrem, President ka KSU South West Khasi Hills District bad u samla Jiedskhem Nongsiej, General Secretary ka KSU South West Khasi Hills District ki la hiar sha ki thaiñ Ranikor na ka bynta ban leit jurip ïa ka Wah Kynshi (Wah Ranikor) kum shibynta ban bud dien namar ka jingbym pyllait paidbah jong ka Meghalaya State Pollution Control Board ïa ka kaiphod ba kaba pynlong ïa kane ka wah ba kan kylla rong bad ka jingïap dohkha ba man ka snem khamtam ha ki bnai shwa ban slap.
Kum ban shu pynkynmaw, ka MSPCB na ka por sha ka por ka ju shim nuksa ne sample ïa kane ka wah bad ka sien ba khatduh ka dei ha ka snem 2019 hynrei kaba lyngngoh ka long haduh mynta ym shym la pyllait paitbah ïa ka kaiphod.
Ha kane ka sngi, ka seng ka la lap ba ka jingjaboh kane ka wah ka lah ban dei na ka jingdrill uranium bad tih dewïong ha ki por mynshwa ha kaba ka la buh jingeh ïa ki paidbah jong ka thaiñ bad kumjuh ka la wanrah ruh ka jingpynjaboh ïa kane ka wah Kynshi.
Ka seng ha kane ka juh ka sngi ka la kren shai ruh ba kan dang ïai pyrshah halor ka jingthmu buh Coke Factory jong ki kompany bad ‘riew shimet ha ka thaiñ Nongjri da kaba kdew ba kane kan sa ktah ym tang ïa ka lyer, ka mariang ne kan pynjaboh shuh shuh ïa kane ka wah hynrei kan buh jingma ruh ïa ka koit ka khiah jong ki paidbah.
Ka seng ka la buh jingkylli ruh ba don aïu sha lyndet ïa ka jingthmu buh Coke Factories ha kato ka thaiñ haba ban tih dewïong ruh la khang mynta la jan 10 snem? Naei ki Coke Factories ba ki pyrshang tei lymda kin ïoh dewïong haba la dep khang ban tih?? Kane ka pyni ba ka don ka jingthmu ban tih beaiñ ïa u dewïong hapoh ka thaiñ watla haba la khang da ka NGT kumba long mynta.
Ka seng ka maham namarkata, ba lada ki trai jaka, ki ‘riew shimet ne ki kompani kim sangeh mardor ban pynï ïa ki Coke Factories, ka seng kam banse ban leit jurip ha man ki jaka ban lap la ka don ne em ka jingtih beaiñ ïa u dewïong ban kit sha kita ki Coke Factories ba la tei hapoh ka thaiñ.
Ka seng ka ïai ban ba dei ban sangeh mardor ban ïaid shakhmat halor ki Coke Factories ha ka thaiñ Nongjri namar kane kan sa buh jingeh ïa ki nongshong shnong, ïa ka mariang bad ïa ka umbam um dih bad lada kin ïaid shakhmat, kum ka seng kam banse ban ï shakhmat da ki kam halor kane ka bynta.
Riangdo, Nailur, 7: U Justin G.
Momin kyrtong ka TMC na Mawshynrut Constituency, u la ong ba ka party ka la sdang ban pyntyllun shait shait ïa la ka kam ban shut pyn nep ïa la ki reng na ka bynta ban ïakhun ïa election ha u snem 2023.
Ïa kane u ong ba la leh da ka jingpynpaw jingkyrshan jong ki paidbah na ka Constituency baroh kawei.
Namar ki la ngiah ïa ka khet synshar kaba long donbor jong ka party NPP bad u MLA jong ka.
Utei u kyrtong u ban sa ïa aireng lang ha ka madan jied nongmihkhmat ha ka jylla Meghalaya, u dei u ba na ka shnong Nongthawkhong, kawei na ki shnong kaba don ha ki thaiñ Jaïaw bad Mawlai hapoh ka Hima Nongstoiñ, West Khasi Hills District.
U dei ruh u ba dang shu mih na ka seng Congress bad ha kajuh ka por uwei na ki snar ba khlaiñ bha ha ka election kaba dang shu dep bad u la long ruh u ba ar ha u snem 2018.
Ha ka jingïakren bad u nongthoh khubor, u la ong “Ha ka jingïaid lynti jong nga bad haba nga la ïakren sani bha ïa u paidbah jong kane ka thaiñ, ki paidbah ki la ong ba kim shym la ïoh ïa ka kaei kaba la ap khmih lynti na u Gigur Myrthong.
Ki paidbah ki la kwah eh ïa ka jingkylla bad ka lad ban wanrah ïa ka jingkylla, ka dei tang lyngba ka All India Trinamool Congress".
U la ong ruh, “Ki paidbah ki la ïohi ïa kane ka sorkar kaba mynta bad ïa ka jinglong jingman jong ki seng bapher bapher kiba la don bynta lang ha kane ka sorkar MDA bad ki la peitngor bha bin pa bin.
Don kiba kynnoh ba nga long lok ba jan bad u Gigur Myrthong, hynrei ka jingïadei lok bad ba haïing kam dei ban khleh lang, namar nga don la ka jong ka jingïohi hynrei ka pher na kaei kaba u ïohi".
“Kane ka seng saiñ pyrthei All India Trinamool Congress hapoh ka jingïalam jong u Dr Mukul Sangma myntri rangbah barim ka jylla Meghalaya, ka la sdang shait shait ïa la ka kam bad ka la long kum u thied snam ha Mawshynrut, ka Constituency kaba phi la tip hi, ba haduh mynta ka dei kawei na ki Constituency kaba dang kham kyndong hapoh ka District jong ka West Khasi Hills, ne wat hapoh ka jylla ruh kaba ngi lah ban ong".
“Ka jingkhlaiñ ka party te phi la ïohi hi naduh ka jingïalang paidbah kaba la pynlong ha u bnai u ba dang shu dep, ha kaba kane ka party ka la ïoh ban pynshkem syndon ïa ki nongkitkam jong ka ha katei ka thaiñ lyngba u bah James Lyngdoh State Vice President ka Meghalaya Pradesh Trinamol Congress, ryngkat u Dr.
Mukul Sangma bad kiwei kiwei.
Ka sur kaba mih na ka jingïalang ha katei ka sngi, ka la long kaba shai kdar ba ki paidbah ka Mawshynrut Constituency, ki la ngiah la kdang ïa ka NPP, Bah Gigur Myrthong bad ka khet synshar jong u", u la ong shuh shuh.
Ha ka jingïadei bad ka seng Congress, Bah Justin u la ong, “Nga ïohi ïa ka jingkyrduh nongïalam ha ka seng Congress, kumta nga la iehnoh ïa ka shadien bad nga pynïasoh noh bad ka TMC, namar ha kane ka seng ngi don ïa u nongïalam u ba tbit.
Ban shu rung klumar ha kano kano ka seng khlem ki nongïalam kiba tbit, ngin ym poi shano shano ruh bad nga ïohi ba ki nongïalam jong ka TMC, ki lah ban ïalam ïa ngi sha kata kaba ka dei ïa ngi ba ngin poi.
Ki nongkyrshan jong nga kiba na ka seng congress ruh ki kyrshan radbah ïa ka rai jong nga".
U la ong ruh, “Ka thong kaba nga buh shakhmat ka dei na ka bynta ban ïada ïa ka riti dustur jong ki paidbah na ka jingshah thombor jong ka kiwei pat.
Ki paidbah Lyngngam bad ki khasi maram kiba don ha ka Constituency ki kham pher ban ïa kiwei pat ha ka rukom pyrkhat.
Namarkata ngi dei ban pynneh pynsah ïa kaei kaba ngi ju leh, kum ka rukom ka dustur kaba ngi ju leh na ka por sha ka por naduh kulong kumah, la ka long ha ka bam ka dih ne ka riam ka phong bad bun bah kiwei pat ki bynta".
Mawkyrwat, ‘Nailur 07: U Symbud Myntri Rangbah ka Jylla Meghalaya, bah Prestone Tynsong haba kren ha ka jingïalang jong ka party National People’s Party (NPP) ha Mawkyrwat u la buh ka jingkyrpad ïa ki paidbah jong ka South West Khasi Hills District ba kin long kiba trei shitom da kaba kin ai lad biang ïa u bad ïa u Chief Minister ba mynta ba kin jop biang ha kane ka elekshon 2023 khnang ba ki jingkyrkhu kin sa tuid ha kane ka distrik.
Shuh shuh ha ka jingkren jong u, u la ong ba kum ki nongtrei party ki dei ban trei da ka mynsiem kaba khuid, ka kaba jai jai, kaba tipbriew tipblei bad ym da donkam ban da ïa kynthoh briew ïano ïano ruh hynrei kin ïaid beit ha la ka jong ka nongrim bad da kaba pynkynmaw ba kawei na nongrim jong ka party NPP ka long ba kane ka party ka dei ka National Party ha kaba ka election commission ka la ai bor bad ithuh haduh ha Nongbah Delhi kumba long ka BJP bad ka Congress.
Kaba ar ka nongrim ka long, ban ïaleh katba lah ban ïada ïa ka hok jong ki rit paid kiba don hapoh jong ka North Eastern State baroh kawei.
Hynrei ïa ka nongrim jong kiwei pat ki pat ym lah ban tip ïoh ki don ka thong ban shakri tang hapoh South West Khasi Hills District ne wat ban ong ha ka Jylla baroh kawei ki don ka jingartatien, katba ka NPP ïeng skhem da kaba ka kwah ban shakri nyngkong eh ïa ka Jylla la jong, kaba ar ïa ka jylla jong ka North East, bad kaba lai ka long ban ai ka jingshakri na ka bynta ki rit paidbah hapoh ka ri India baroh kawei.
Lyngba ki ar tylli ki kam bah jong ka sorkar MDA lyngba ka NPP ha kaba ka la wanrah ïa ki kam pynroi hapoh jong ka South West Khasi Hills District, kata ïa ka Ranikor Civil Sub Division bad ka jingpynbna Community College ïa ka Sngap Syiem College, Mawkyrwat, u bah Prestone u sngewbha kyrpad ïa ki paidbah ba to kin ïa noh ka kti kamon ka kti kadiang sha kane ka party.
Haba kren halor ka dorkhas ba la ai da u bah H.
S.
Diengdoh, kaba kdew halor ki jingeh jong ki paidbah jong ka thaiñ Shilliang Um bad ba ki kwah ban wanrah ïa ka Shilliang Um Community & Rural Development Block kaba ha jaka pdeng kan dei ha Mawsaw, ban buh ïa ka Police Outpost ha Umdohlun bad ban kyntiew kyrdan ïa ka Shngimawlein Health Sub Centre sha ka Primary Health Centre (PHC), na ka liang jong u bah Prestone u la kren da kaba shai ba ïa kane ka bynta un dang hap ban peit bniah bad egsamin shwa namar mynta um pat nud ban ai rai ei ei ruh em.
Ha kane ka sngi la ïoh ruh ka jingkren na u kyrtong jong ka party National People’s Party (NPP) jong ka Mawkyrwat Constituency, bah H.
S.
Diengdoh, ka jingkren na u bah Kitborlang Nongrem, President ka National People’s Youth Front (NPYF), na u Bajop Pyngrope, Spoke Person ka National People’s Youth Front (NPYF) bad kum u MDC jong ka Rymbrai Jyrngam lem bad kiwei de ki nongkyrshan jong ka party.
Jowai Nailur 06: Ka Jaiñtia Fishing And Environmental Protection Association (JF&EPA) Jowai, lyngba ka jingïarap ki samla shnong, ryngkat ruh da ka jingshimkhia ka Dorbar Shnong Khimusniang Jowai, ka la ïoh kem ïa arngut ki briew kiba kyrteng u Warsingh Kurbah, na ka Shnong Mawsawa, Mairang bad u Nalki Phawa, na ka shnong Nongjngi, Loomlyngkut, kiba la riam jar dohkha ha ka wah Myntdu ha ki bynta sharum ka jingkieng Nar (Mulieh) ha ka 12 tarik August 2022 ha ka por 7 PM.
Ka jaka ba hap hapoh u pud u sam ka Dorbar Shnong Khimusniang (DSK) Jowai.
Ïa ki tei ki briew arngut, ha ryngkat ki jar riam dohkha, la rah ha ka Hall ka Dorbar Shnong, ban shim jingtohkit kaba bniah.
Ha ka jingtohkit, kine ki briew ki la phla, ba ki la leh ïa ka tei ka kam riam jar dohkha da bun bun sien.
Hadien ka jinglap sabut kaba biang, ka Dorbar Shnong Khimusniang, ka la phah ïa katei ka kam sha ka Jaiñtia Fishing And Environmental Protection Association Jowai, kaba dei kawei na ki seng ba paw bha, ha ka jingthmu ban pynneh pynsah, ïa ki dohkha dohpnat kiba im ha ka wah Myntdu.
Ka JF&EPA, Jowai, ka la shim bishar ïa kitei ki briew, bad ki la phla ba ki la leh ïa katei ka kam riam jar dohkha, kumba ki la phla ha khmat ka Dorbar Shnong Khimusniang.
Kumta ka JF&EPA ka la daiñ kuna ïa kitei ki briew, katkum ki kyndon trei kam ka seng, da ka ba ki hap ban siew ïa ka kuna ba Rs 5000 (san hajar) tyngka marwei.
Ka JF&EPA, ka ai khublei kyrpang ïa ki samla ka Shnong Khimusniang bad ïa ka Dorbar Shnong Khimusniang baroh kawei, na ka bynta ka jingiatrei lang jong phi bad ka seng.
Ha ka jingïadei bad ki kam pynïap dusmon ïa ki dohkha dohpnat ha ka wah Myntdu, da ka ba Riam jar, siat bom dynamite, bret jar, tong sasi, beh kyngum, Ai dawai bih bad kiwei kiwei ki rukom pynïap pathar ïa ki dohkha ha ka wah Myntdu, ka seng ka la khang pyrshah, la katto katne snem ym duna ïa ka 29 snem, lait noh tang da kaba khwai.
La kyrpad ïa baroh ki nongshong Shnong hapoh ka Shnong Jowai, ba phin snhewbha ban ïa trei lang bad ka seng, na ka bynta kane ka jingthmu ban pynneh pynsah ïa ki dohkha dohpnat ha ka wah Myntdu , khnang ba kan long kawah kaba im, la ïathuh ka kyrwoh khubor na u D.
H.
Pde, President bad u M.
Challam Gent Secretary ka seng JF&EPA Jowai.
Nongpoh, Nailur 06: Uwei u Rangbah na ka Shnong Pahamsyiem u la jah na la ïing naduh ka 31 tarik u Nailar 2022 khlem wan phai ïing shuh naduh katei ka sngi bad kane ka jingjah utei u rangbah ka la pynkular ïa kiba haïing hasem ha kaba haduh mynta kim shym la ioh jingtip shaei u leit ne u la jah.
Une u Rangbah uba la jah na la ing la tip kyrteng kum u Banshan Khongjoh ha kaba la ju khot ruh ïa u kum u Bah Mol bad u dei ruh u Rangbah uba don ka jingduna ha ka bor pyrkhat pyrdaiñ.
Kumba la ïathuh da kiba haing hasem jong utei u rangbah, la ong ba na ka liang ka ing ka sem ki la pyrshang ban wad jingtip shaei u leit u wan lane u la jah, hynrei kumba long haduh mynta kim shym la ioh jingtip shano u la poi bad kane ka la pynjynjar ïa ka ing ka sem ba kim tip satia shano u la poi lane u la leit.
Ki la ïathuh ruh ba naduh katei ka sngi kaba u la mih na la ing, utei u rangbah u phong ïa ka patlun rong ktieh bad ka sopti ba thohlain rong iong bad na ka liang kiba haing ki kyrpad ïa ki paidbah ba lada ki don jingtip lane lap ïa une u rangbah kin sngewbha ban pyntip lem sha ki nongïalam shnong ne sha ki ba haing hasem jongu.
Nongpoh, Nailur 07: U Samla Albert Maring uwei naki khun samla naka shnong Umdap Dumu u ba don ka jingkitkhlieh naka bynta ka lawei jong ki khun samla haka dong Ri-Bhoi u la mih shakhmat ban pynpaw ba ka jingthmu jong ka sorkar ban wanrah ïaka ktem khalai ha Ri-Bhoi ka long kum ka jingkheiñ poh ban pynlong kum ka jaka theh ñiut bad ka ktem jong ki kam sniew ba bun jait ban pynjor ïaki khun samla.
Haba phah ïaka kyrwoh utei u samla u la pynpaw ba ka sorkar kala dei ban phaikhmat sha kiwei kiwei ki kam pynroi ban ai jingmyntoi ïaki paidbah khamtam ki ban kyntiew ïaki samla pule haka district kum ki jaka pule ba bei da ka sorkar, ki Medical College, Engineering College, ki jaka hikai kilan met kiba biang naka bynta ki nongïalehkai sports naduh ki madan kumba ka Ri-Bhoi District ka dei ka district kaba la ioh nam kum ka Aspirational District khamtam kaba la kiew ruh haka kyrdan kaba lai napdeng ki Aspirational District haka ri baroh kawei kaba long ka jingsarong kaba khraw ïaka district bad ka jylla baroh kawei.
U la ai jingmut ruh ïaka sorkar ba ka dei ban pynbha shuh shuh ïaka tnad ka koit ka khiah ha Ri-Bhoi ban plie thymmai ïaki jaka ai jingsumar ha kiba bun ki jaka ba ki paidbah ki dang shem jingeh bad jngai naki jaka sumar, ban kyntiew ïaki samla ïalehkai haka district kumba ka Ri-Bhoi District kadei kawei naki district kaba pynmih shibun ki nongïalehkai sports ba paw wat shabar jylla.
Namarkata ka sorkar kam dei ban pyrkhat bad pynleit jingmut ïaka ktem khalai hynrei ban phaikhmat bad wanrah ïaki kam pynroi ki ban ai jingmyntoi bad kyntiew ïaka district, khamtam ki khun samla kiba bun naki ki shu ud halor ka kyrduh kam kyrduh jam, u la bynrap.
Nongpoh, Nailur 09: Ban ïa tynrong lem halor ka jingeh ki paidbah bad khamtam ka jingshah ktah ki khynnah skul na ka jingthud palat ka bording ilektrik ha ka thaiñ Raid Myrdon ha Ri Bhoi, ka Confederation of Ri Bhoi People (CoRP), Central Zone ka la shim khia ban leit kynduh ïa ki bor ba dei peit ka tnad MeECL ha Nongpoh na ka bynta ban ïa kren halor kitei ki jingshah ktah ki paidbah, hynrei ha kane ka jingleit ïa kynduh ka seng kam shym la ioh lad ban ïa kynduh ïa ki bor ba dei peit bad ka la pynpaw ka jingsngewkhia kaba jur halor kane ka jingthud palat ka bording ba kum ka seng ka kyntu ïa ka tnad MeECL ba ka dei ban shim khia na kabynta ban pynbiang bording sha kitei ki shnong ba hap ha ka Raid Myrdon.
Kane ka jingthmu ki nongïalam ka seng ban leit kynduh ïa ki bor ba dei peit ka tnad MeECL ha Nongpoh Sub Division ka long ruh ban ioh wad jingtip kaei ka daw kaba la pynlong ïa ka tnad MeECL ba kam lah ban pynbiang bording thikna sha ki shnong ba hap ha ka thain Raid Myrdon, hynrei kane ka jingthmu ban ïa kren halor katei ka kam ka la shu pulom namar na ka liang ki nongïalam kim shym la ioh lad ban ïa kynduh ïa ki bor ba dei peit katei ka tnad MeECL ha Nongpoh.
Haba ïa kren bad ki Nongthoh Khubor, u President ka CoRP Central Zone, U Bah Shining Kyntla, u la ong ba ka seng ka dap shisha da ka mynsiem jong ka jingsngewkhia kaba jur halor ka jingshah ktah ki paidbah na ka jingthud ka bording ha ki shnong ba hap ha ka Raid Myrdon bad ka daw ka long ba ka jingthud ka bording ka la ktah shisha ïa ki paidbah khamta ha kane ka juk mynta khlem ka bording ilektrik bun ki kam ki la shu sahteng bad duhnong ïa ki paidbah.
“Kaba kham sngewkhia ïa ka seng ka long na ka bynta ki khynnah skul kiba pule kot ha ka por mynmiet ha kaba na ka daw ka jingthud ka bording ka la ktah ruh wat ïa ka jingpule kot ki khynnah skul" ong u Bah Shining Kynta bad bynrap ruh kum ka seng ka da sngewkhia jur namar ki paidbah ïa ka bai bording ki hap ban siew man la u bnai bad katba ka bording pat kam poi thikna sha ki paidbah kumba ki donkam" u la bynrap.
U la ong ruh ba ka seng ka kyntu ïa ki bor ka MeECL lem bad ïa ka sorkar ba ki hap ban pynbiang ïa ka nbording ilektrik khamtam naduh ka por 7 baje haduh 10 baje mynmiet, namar kane ka por ka dei ka pork aba ki khynnah skul ki dang pule kot bad ruh ki paidbah ki dang trei shibun ki kam bad lada khlem ka bording ilektrik kane ka la wan rah ka jingeh kaba khraw ïa ki paidbah ba kin pyndep ïa la ki kam ki jam.
Shuh shuh, u la kyntu ruh ba ka seng ka kyrpad jur ïa ka tnad MeECL ba kan shim khia halor kane ka bynta ka jingshah ktah ki paidbah na ka jingthud palat ka bording ilektrik bad khamtam kine ki bnai ki dei ki bnai ba ki khynnah pule ki dang pynkhrah ïa ka Selection Test jong ka SSLC bad HSSLC ba khlem ka bording ki khynnah skul ki shem jingeh ban pule ïa ki kot pule jongki, u la bynrap.
Jowai, Nailur 07: Ka District Child Protection Unit, West Jaiñtia Hills District Jowai ha ryngkat bad ka jingïatrei lang ki samla pule ka Martin Luthar Christian University, kila pynlong ïa ka prokram ai jinghikai (Awareness Programme) bad ka Street Play halor ka phang Juvenile Justice (Care & Protection of Children) Act 2015, bad ka POSCO Act 2012, Child Right, Child Abuse & Safety Tips ha ka shnong Skhentalang West Jaiñtia Hills mynta ka sngi 7 tarik jong u bnai Nailur 2022.
Ha kane ka prokram da ki spah ngut ki nongshong shnong ryngkat bad ki khynnah skul ki la ïa don lang ha ka tei ka sngi.
Katba ïa ka Awareness Programme la pyllong ha Govt.
L.
P.
School, Skhentalang.
Ha ka ba sdang jong ka programme, la ïoh ïa ka jingkren pdiang na i Nonghikai jong ka School, la ïoh ïa ka jingkren halor ka Juvenile Justice (Care & Protection of Children) Act 2015 bad Integrated Child Protection Scheme na ka kong R.
D.
Kynjing, District Child Protection Officer, District Child Protection Unit, West Jaiñtia Hills District Jowai.
Ha kaba ka la ong ba ki khynnah ki donkam bha ban ïoh ïa ka jingsumar bad jingïada.
Kane ka Juvenile Justice (Child & Protection Of Children) Act 2015 ka peit kyrpang ïa ki khynnah ki ba hap ban ïaid lyngba ka aiñ bad ki khynnah ki ba donkam ïa ka jinghikai, jingsumar bad jingïada.
Ha ba ong ki khynnah kiba hap ban ïaid lyngba ka aiñ ka thew ïa kito ki khynnah kiba tuh, ba pynïap briew bad ki ba shah bat bor (sexual abuse).
Shuh shuh kala kren ruh shaphang ki khunswet ki bym don shuh ki ba peit ba sumar, ki khynnah ba phetwir (missing students), ba la da lap ïa kum kine, dei ban report sha ki pulit lane phone ha u Child Line number 1098.
La ïoh ruh ïa ka jingkren na ka kong H.
Lamare, Social Worker, District Child Protection Unit, West Jaiñtia Hills District Jowai halor ka phang Protection of Children from Sexual Offences Act 2012.
Ka la ïathuh ba kane ka aiñ ka dei ban ïada ïa ki khyllung ki khynnah na ka jingshah bat bor kum ka sexual assault, sexual harassment bad pornography, da kaba ong ba bunsien hi ka jingbatbor ka dei ka kam ba la leh da kito ki briew ki ba ithuh ithaw bha.
Kala ai ruh ka jinghikai ba ha kino ki bynta jong ka met ba ym dei ban ktah lane leh kai, naba da ka ba ktah ne lehkai ka lah ban ïalam bakla ïa ka jingsngew jongno re jongno bad ka lah ban lam sha ka jingjia ka ba sniew.
‘ka daw ba ki khynnah ki ngop ha kum kine ki kam ba sniew ka long ba kiba bun hi ki shah ïalam bakla da ka ba peit ha ki Mobile phone" kumta ka kuntu ruh ba la da jia ba don kino kino ki case kiba kum kine, dei ban ïathuh kloi kloi sha kiba ha ïing ha sem bad ban report kloi sha Police Station bad ym dei ban sum kat bym pat dep leh ïa ki medical test khnang ban ïoh ïa ka sabut kaba paka.
La ïoh jingpynshai ruh halor ka Child Rights & Child Abuse na ka kong H.
Challam, Social Worker, District Child Protection Unit, West Jaintia Hills District Jowai.
Kaba la batai shaphang ki saw jait ki hok jong ki khynnah kum ka Right to Life, Right to Development, Right to Protection bad ka Right to participation.
Kala kren ruh halor ka Child Abuse kum ka Physical abuse, Emotional Abuse, Sexual abuse bad Neglect Abuse.
Ïa ka Street Play la pyllong ha Skhentalang Market Place da ki samla pule jong ka Martin Luther Christian University ha kaba ki la pyni shaphang ka Child Harrasment, ka jingktah jong ka early marriage, ka jingktah ka ba bha bad ka ba sniew ha ki jaka paidbah ne ha ba shong kali lane kano kano ka jingktah ka bym sngewtynnad na ki nongwei bad ki la ai ruh ïa ka Safety tips.
Khliehriat, Nailur 7: Ki khynnah pule kiba pule ha ki skul miet ba la pynïaid da ka Bosco Integrated Development Society hynnin ka sngi ki la rakhe ïa ka sngi burom ki nonghikai ha shnong Lumshyrmit bad ha kajuh ka por kane ka jingrakhe ka dei ruh kum shi bynta ka jingrakhe ïa ka International Litteracy day kaba ju pynlong ha ka 8 tarik u nailur man la u snem.
Ha kane ka sngi u Deputy CEM jing ka Jaiñtia Hills Autonomous District Council u bah Lasky Rymbai u la wan ban long kum u kongsan bad u la pynlut por ban iakmen lang bad ki khynnah pule jong ka BIDS ha shnong Lumshyrmit.
Ïa kane ka rakhe ba la pynlonga ha shnong Lumshyrmit la ïa wan ban ïa shimbynta lang da ki khynnah skul jong ka BIDS kiba na ki khyndai tylli ki shnong, ba kynthup ki khynnah kiba na Moosniang jongdeng, Moosniang Rim, Rangad, Moonongtdu, Lumputhoi, Cham Cham, Mutong, Mulang bad Lumshyrmit.
Ka tei ka sngi ki khynnah ki la rah ruh ïa ki placard kiba pyni ïa ka jingkordor ka jingnang jingstad bad thoh ruh ba ka jingnang jingstad ka dei ruh ka atiar kaba don bor.
Na ka liang u Coodinator jong ka BIDS, u bah Barister Suchen lem bad ki field supervisor ba kynthup i kong Bashisha Thoo, u bah Shaphrang Masar, i kong Therisia Kyndiat bad i kong lekiroi Papeng, ki la ïathuh ba ki khynnah skul jong ka BIDS ki la dap da ka jingsngew kmen bad ki la ïa shim bynta ruh da ka jingkmen ha kane ka jingrakhe ïa ka sngi burom ki nonghikai.
Kum ban shu bynrap ka Bosco Integearted Development Society (BIDS) ka dei kaba la bei tyngka da ka Child Aid Network na ri Germany kaba long kum ka mission ne ka shlem ban ïarap ïa kito ki khynnah ba kin ioh ïa ka jingnang jingstad, kumta ha kine ki skul miet jong ka BIDS kiba wan ban pule ki dei kito ki khynnah kiba na ka longiïng kaba duk, ha kaba ha ka por mynsngi ki ju leit sha ki jingbylla, don ruh ki khynnah kiba ju leit ap masi sha lum ha ka por mynsngi bad ha ka por jan miet pat ki ju wan sha ki skul ba la pynlong da ka BIDS.
Ka jingdon kine ki skul miet jong ka BIDS ki la long ka jingmyntoi kaba khraw ha East Jaiñtia Hills District ha kaba kyntiew ïa ka stad ka tip bad ban wanrah pat ïa kito ki khynnah kiba la pep skul noh shiteng por, lah ban ong ruh ba kane ka mission jong ka BIDS kan ïarap ban pynhiar ïa ka percentage jong kiba pep skul noh tang shiteng por.
La ngin dang ai jingshaniah ïa ki Sorkar synrop kum ka MDA ba lah lamkhmat da ka NPP, ban synshar ïa ka state jong ngi hadien ba ngi lah ïohi ïa ki jing duh ki jaka puta ha ka jingig pynbeit pud bad ka Assam bad ka jing duhkam duh jam jong u khun khasi khara ?Ha kane ka jing shah synshar jong ngi da ka coalition Government MDA ba lah lam khmat da ka NPP, ka lah pynsngewthuh shai ïa ngi ba ka dei ka lesson kaba khraw ha kaba ngi hap ban kiar ïa kiba kum kine ki jait sorkar namar ngi lah ïohi ïa ka jingroi stet ka jing duhkam duhjam ha kane ka state jongngi bad ngi khlem ïoh jingmyntoi ei ei ruh ha ka roi ka pa.
Katto katne ki kam kiba ngi khmih lynti na kane ka sorkar jong ngi ki bym shim lah pyndep ki long a) ka jingbym ïohkem ïa ki nong shoh pynïap ïa uwei na ki member ka KSU ha ka jingïalang kaba ki lah pynlong ha Itchamati.
b) ka jingbymlah ban buddien ïa ka jing pdiang ka sorkar India ïa ka jing pyntreikam ka ILP ha ka state jong ngi.
k) Ka jing bym lah ban pynsngewthuh ïa ka sorkar pdeng ban ithuh bad pynrung ïa ka ktien khasi bad garo ha ka khyrnit ba phra jong ka Constitution jong ka ri India.
d) Ka jing bym lah ban pynkynriah ïa ki khar metor ha them iew Mawlong.
e) Ka jing bymlah ban pynrung ïa ki policies (economic, social, environment, mining, educational policies bad ki reforms) treikam jong ka state jong ngi.
g) Ka jing bymlah ban wanrah ka rai ba hun u ba bun ba lang ïa ka jing pynbeit ïa u pud u sam ha pdeng ka Meghalaya bad ka Assam kaba hap ban wanrah ka jing kylla ka map jong ka state jong ngi.
ng) Ka jingroi jong ka jing duhkam duhjam jong ki khun ki kti jong ngi.
h) Ka jingpyntud ban pyllait ka judicial enquiry report jong ka jingshah siat ïap u bah Cherishterfield Thangkhiew ha ing shong jong u ha Mawlai ka lah slem palat.
I) Ka jingkhohreh ban seng ïa ka Khalai Casino ha kawei na ki districts ha jylla jong ngi ka lah wanrah ïa ka jing khuslai ki khun ki hajar.
Mynta, kane ka Sorkar jong ngi ka lah kit ram na ka World Bank haduh da ki phew hajar Klur tyngka.
Lah nang pynkiew shuh ïa ka ram jong ngi da ka jing pynkiew ïa ka ram ha ka ba hap ban shna ka ing kaba 7 mala ban pynkynriah ïa ki 342 tylli ki longing kiba kynthup ki khar metor kiba long ki nongtrei municipal bad ki poiwir bym dei hok ban shah kynthup ha ka ban pynkynriah lang.
Kane ka jing leh jong ka sorkar ka pynkhein ïa ka rai jong ka hi ban ym ai jing myntoi ïa kito ki khasi ki ba lah khein beain haba ki shong bad shna dukan beain ha damsait bad lah shah pynpra bad pynkynriah jubor da ka sorkar.
Ka jingroi ka kam khaii beain ïa u Dewiong ha ka kyrteng ka high level kaba lah seng beain khnang na ka bynta kane ha kaba ym shim la lah ban leh ei ei na ka daw ka jing ïa don kti lang bad ki ba heh kiba hain.
Lah shai kdar ba kine kin pynlong ïangi ban hiar na kaba ba ngi long ki ba lai na ka jing riewspah napdeng ki North Eastern States, sha tdong na ka list jong ki north eastern states ki ba riewspah.
Kane ka dei ka jing shukor ïa ka ri bad ka jait bynriew.
Shuh shuh, katkum ka jingsngewthuh jong u ba bun ba lang ha ka jing ïa soi ïa ka MOU ka dei ka jingsheptieng jong ka national party NPP ban ieng skhem ha kino kino ki rai kiba lah ban pynmong ïa ki ba bun ba lang jong kiwei pat ki nong India ne ki ban sa long nong India.
Kum kane ka jait sorkar kan wanrah ïa ka jingsyier jong ngi ha kaba ka sorkar pdeng ka lah ban shim kabu ban pynduh pyndam ïa ki ain kum ïa ka land transfer act kaba ki sngewthuh ba ka long ka jingkhein beain ïa kiwei pat ki nong India ban thied jaka puta ha kane ka state jong ngi.
Kumta ngi dei ban sngewthuh shai kdar ba ngim dei ban ngop shuh ïa ki jingpynbiej jong ki seng national party ki ba dang shu seng lane ki ba lah rim ruh kumjuh.
Kumjuh ruh ïa ki regional parties kiba ïasnoh kti lang bad kane ka sorkar ruh ki dei ban ïoh kajuh ka jingsneng khnang ba kine kiba ngi lah dep mad kin ym jia biang hadien habud.
Ka jing ïaid shaphrang ha ka ban pynkhreh ïa ka building na ka bynta ka Khalai Casino ha ri Bhoi district ka lah wanrah ka jingbymhun jong u ba bun ba lang.
Kine kiei kiei baroh kiba lah kdew haneng ki pynshai kdar ïa ka jing bym kheinsnep jong u Chief Minister jong ngi u Conrad K Sangma ïa ki jaka ki khasi ha ka border hapdeng ka Meghalaya bad ka Assam.
Mynta ngi dei ban shim ka rai ba tyngeh ban pynsah ngeh pynshong shuki noh ïa baroh ki candidates ka NPP bad kumjuh ruh kito ki MLA jong kiwei pat ki Regional and national parties ki ba lah ïasnoh kti lang bad kane ka sorkar MDA khnang ba kin nym don shuh ki Sorkar kum ka MDA ha ki sngi ki ban bud.
Kum ban shu pynkynmaw hangne ïa ka jing lyngkot ka bor kynmaw jong ngi u khun khasi kat kum ka jing ïohi ha ki por ba lah dep, ka buh ka jing syier ïa ngi ba ngi lah ban ngop biang hadien ki jing pynthame ki ba lah ban urlong kum ha kaban weng bad pynduh pyndam noh ïa ka jing thmu ban pynrung ïa ka Casino, ban pynïoh ïa ka block I bad Block II ha wad kaba ar jong ka jing pynbeit pud ka Meghalaya bad ka Assam, ter ter.
Ha ka liang ka jingrai jong ka jing ïa kyntur pud bad ka sorkar Assam, ka jing bym hun ïa ka rai ka long ba ka NPP ka sheptieng namar ba ka dang kwah suhthied ha Assam.
Namarkata.
kaba dangsah ka long ba ngin hap ban pynsngew ha ki bor jong ka ain ryngkat bad ki kot ki sla ki ba biang, khnang ba ngin ïoh ïa ki jingbishar ki ba ngin ïa hun lang.
Ïa kane ka bynta Ymdei ban pyn sah teng namar ka jing pyn slem kan ïa ryngkat bad ka jingpdiang jong ngi ïa ki rai kiba ngi khlem hun.
Kumta, nga shim kane ka kabu ban kyrpad ïa ka seng bhalang JACBOM kaba lah seng da ka jingthmu ban khmih ïa ka jing bit jing biang u pud u sam ha ka state jongngi, ba kan pyn sted ban phah bishar ha ki ingshari ba kham halor khnang ba ngin ïoh ka rai kaba biang.
Ngi dei ban long ki ba sngewthuh hangne ba ngin shim ïa ki rai ban ai jingsneng ïa kine ki regional parties ruh kiba lah ïa snoh kti lang ban pynlong Sorkar da ka ba ngi dei ban nym ai jingjop ïa ki namar ki khlem pyni ïa ka sur jong ki ban pyrshah ïa ka jing soi bad pynpaw ka jingbym ïa mynjur ïa ka MOU.
Lymda ngi leh kumne, kum ki ne ki regional parties kin ïai leh kumjuh shi kumjuh ban pynsniew ïa ngi ha ki por ban sa wan.
Ha ka jing pynbeit ïa ka jing ïa kyntur pud ha ka kyrwat ka ba ar, Ymdei kum ba la pynrung ïa ka Regional Committee ha ki por ba la lah bad khlem khein dor ei ei ïa ki jingai jingmut jongka, la sngewdei shibun ban pynrung lang ïa ki MDC jong kito ki jaka ba don jingïakynad bad ka Assam ryngkat lang bad ki syiem, ki Basan, ki Sordar, Rangbah Shnong, ki Daloi, ki Trai jaka puta bad kiwei kiwei kiba lah don bynta ha ka jingpeit jingkhmih ïa ki jaka puta, ha ka Regional committee jong ka sorkar jong ngi khnang ba ki rai ban shim kin long kiba khlain bha ba u paid nongshongshnong ruh un ïoh ïa ka jinghun shibun halor ki rai.
Kane ka Regional Committee ruh ka dei ban ieng skhem halor ki jingai jingmut ïa ka sorkar bad ka dei ban lah ban pynbor ruh ïa ka sorkar ba kan pdiang ïa ki.
Hynrei halor ki hynriew tylli ki disputed areas kiba sha khmat, lah shim rai ka sorkar khlem shim ïa ka jingkubur lang jong ki trai jaka jong ki jaka puta ba don ha ki bynta jong ka jingïakajia pud.
Kane ka lah wanrah ïa ka jingbymhun jong kito ki khasi kiba sah sha kito ki jaka khappud bad duh ei noh ïa ki jaka puta sha Assam katkum ka final give and take agreement ka ba lah ïa soi ha ka MOU da ki Chief Ministers jong ka Assam bad Meghalaya.
Ka seng bhalang HYC ka lah khot ïa tainia haka shnong Jirang, Ri Bhoi District ha ka 30tarik u Nailar da kaba khot Sngewbha lang ïa u Chief Minister, ki ministers ba don bynta lang ha ka jing shim rai ban wanrah ïa kaba kum kane ka MOU, hynrei khlem don tang uwei ruh u ban mihkhmat ïa ka Government ha kane ka jing ïa tainia.
Kane ka lah pynpaw shai kdar ïa ka jing bymlah ban ïada bad pynkhlain ïa ka MOU kaba lah ïa dep sain da u Chief Minister jong ngi bad u Chief Minister ka Assam.
Lah bun palat ka jingbymïohkam ïohjam jong ki khun samla khasi wat hadien ba ki lah sngewthuh ban pynphriang ïa ki jingpule jongki ha ki ba bun ki lain.
Thikna ba kane kan pynsngew ïa ngi ba ngin poi sha u pud ba ngin ym shaniah shuh ïa ki riew shna/ïasaid ain lane ïa ki seng synshar khadar hadien habud.
Dei tang ha kane ka sien ba ka lah don ka jingbymhun jong u paid khasi khara kat haduh ba ka lah don ka jingthang ïa ki tyngshop(effigies) jong u Chief Minister, Deputy Chief Minister, Finance Minister bad jong u Union Home Minister.
Kane kadei shisha ka dak jong ka jingkthang ka ba jur tam jong ka bri u hynniewtrep bad ka jinglehrain kaba khraw bha ha ka State jong ngi kaba lah poi haduh une u pud ban thang ïa ki effigies da ki kynhun ka seng “Ka Bri u Hynniewtrep"Ka jingtieng kaba hakhmat duh kadei ka jing ïa kut ka sorkar jong ngi bad ka sorkar Assam ïa ka rai ba khatduh (Give and take policy) ha kaba ngi lah sngewthuh shai kdar na duh ba sdang ba ngin shu duh beit khlem jingïoh nong ei ei ruh namar ba ngim ju mlien mushlia ban kyntur pud sha ki jaka ba marjan.
Ïa kane lah paw shai katkum ka jing soi ïa ka MOU ka ba lah noh shiliang sha ka sorkar jong ka Assam.
Hangne, ngi dei ban long kiba skhem ki nongrim ba ngin ïai buh ka jing kyrpad skhem ïa u Chief Minister jong ngi ba un khmih bniah biang sa shisien ïa ka MOU ba lah dep ïa soi khnang ba ngin ïoh ka jingai mynjur kaba sngew ïa dei dur baroh arliang.
Ïa ka 36 square Km kaba lah pan da ka sorkar barim ka long kaba ïa hap sur katkum ka jingkwah jong ngi, hynrei u C M jong ngi u lah shu shah pynbiej ha u CM jong ka Assam bad ïasam mar shiteng kumba 18 Sq Km sha baroh arliang.
Kane ka lah dei ka jing khniot bein ïa u khun u hajar jong ngi ha kaba ngi hap ban duh ei haduh kumba 18 Sq Km ei ei kaba khlem ïa dei dor tang khyndiat ruh bad ka jing khmih lynti jong ngi ba ngin nym treh ban duh ne shim tam wat lada ka long tang kumba 1 Sq inch.
Ngi dei ban pynsngewthuh mynta ïa ka sorkar jongngi ba kan pyntud da ka ban nympdiang ïa kiba kum kine rai kiban wanrah ïa ka jingkylla ka Map Meghalaya bad ki jingbymsngewthuh jingmut hapdeng jong ngi baroh ha kane ka wat ka ba ar jong ka jing ïa pynbeit ïa ka jingkajia pud.
La sngewdei ban pynsngew ïa ki politicians bad kiwei pat ki members ba long member jong ka Regional Committee bad ba ki dei ban ieng skhem halor ka nongrim ba ngin nym duh ei wat tang shi square inshi ruh ka jaka jongngi sha Assam.
Ngi lah ban leh ïa kane da kaba mudui sha ka ingshari ba ha khlieh duh ka ban ai ka rai kaba hok tam ïa baroh arliang mamla.
La kyrpad ïa ki nongsynshar ba kin nym shim rai da lade halor ki jingkam bala buh ki syiem ne District Council lyngba ki kot ki sla ba lah sei maki, ai ba ka ingshari kan ai ïa ka rai kaba hok.
Ïa ki hynriew tylli ki area of difference ki ba dang sah kiba don ki areas ki ba kham heh, ki lah ban wanrah ka jingduhnong kaba kham bun lada ngi pynpaw ka jingbiej jongngi kum ha ki jingïashimrai ha kaba nyngkong.
Ha kane ka kynti jong ka jing ïashim rai ha ka jing kyntur pud ka state jong ngi bad ka Assam, lah sngewthuh shai ba ngin nym ïoh ka rai kaba hok bad yn nym don jinghun halor ka no ka no ka rai ba ïa mon lang baroh ar tylli ki sorkar te ka hok ba shisha ngi lah ban ïoh satang lada ngi phah bishar lyngba ka ain (Kane kadei kaei kaei kaba ngi dei ban leh mar mar khlem pynsah teng shuh bad Ymdei ban shu byrngem tang da ka ktien kumba ngi lah ïohsngew ki jingbyrngem ki sengbhalang, ka District Council, ter ter khlem don jingseisoh ei ei haduh mynta).
Ka ju don ka jingtieng ban pynlong ïa ngi ki nongshong shnong ban long kiba sngewthuh ïa kiba bun ki phang ba ïasnoh bad ka jingnang jingstad ryngkat bad ka imlang-sahlang namar ba ha kaba kut kan poi sha u pud ba ngin kynjat da ka ban nym jied shuh ïa ki nongmihkhmat kiba ngi lah dep jied.
