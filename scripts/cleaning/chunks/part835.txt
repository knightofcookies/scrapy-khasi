Ka mang tyngka na katei ka skhim ka long T.
126.
76 lak tyngka ryngkat ka mang tyngka kaba kyrpang kaba T.
3.
35 lak tyngka kaba ia soi kontrak kum ka jingmaramot ia katei ka surok hapoh ka 5 snem, katei ka por kuma la ia kut ka la kut noh ha u snem 2013 bad kitei ki shnong ki la ioh ia ka surok lynruh lynrah ka surok khohruh khohram na katei ka mang tyngka.
Kham hadien katei ka tnad jong ka sorkar India ka la theh tyngka biang ban pynbha ia katei ka surok kata ban siang rong janai ia ka bad la mang haduh T.
186.
295 lak tyngka tang na ka bynta ban siang rong bad la mang kyrpang pat sa T.
18.
611 lak tyngka ban maramot ia ka hapoh ka jingiasoi kontrak kaba 5 snem.
Ka jingjngai katei ka surok ka dei tang 4 kilomitar.
La buh por ban pyndep ia katei ka surok tang khyndai bnai naduh ba sdang ia ka kam bad ka por ka la sdang naduh u kyllalyngkot 2015 bad ka la kut noh ha u nailur, 2015.
Hynrei la lap ba haduh mynta la pyndep tang mar ia shiteng ia katei ka jingsiang rong katba kaba sah pat ka dang lyngruh lyngram kumba long mynshuwa.
Ki ar Rangbah Shnong u RS ka Wahsarang bad u RS ka Lumshken ki la iathuh ba mynta la shibnai tam ym don ba pyntrei ia katei ka surok.
U Ma Makham Bareh, Rangbah Shnong ka Lumskhen haba kren sha kilad khubor u la ong ba watla la pynslem bna pyndep ia katei ka kam kumba la mang hynrei ka shnogn ka ap kyrmen ba ka tnad PWD kan pyndep kloi ia ka kam ban pynmyntoi ia u paidbah.
Shillong, 11’lyngkot:U khynnah ba dang 11 snem karta u la lait im na kti ki nongrahbor tang lyngba ka pisa kaba u la iohtam ei na surok T.
200 tyngka.
Utei u dei u khynnah ba dang 11 snem karta uba na Mendipathar, utei u khynnah u dang shong klas V bad ka kyrteng jong u ka dei u Mustaqfizur Rehman.
“Katba nga dang ialehkai bad ki paralok jong nga, u Biswajit Adhikary uba nga ithuh bha u la khot ia nga bad nga la leit hajan jong u bad ha katei ka por saw ngut ki briew ki la bat ia nga bad ki set ia ka shyntur jong nga, bad wut wut kila thep ia nga hapoh kali katba u Adhikary pat u la ieng hadien kali" iathu utei u khynnah uba la ong ba u Adhikary ruh u dei uwei napdeng kita ki nongrah bor ia u bad u dei ruh u briew uba ki bahaing hasem jong u (khynnah) ki ithuh ithaw bha.
U kpa jong utei u khynnah pat u la iathuh ba haab u la poi ing u shem ba u khun jong u –um don bad u la khuslai mynsiem bha bad u laleit ban pyntip sha ki pulit ka Mendi pathar ia kane bad haba la dap 7:30 baje mynmiet u la ong ba la poi phone na ki nongrahbor bad ki la dawa haduh T.
50 lak tyngka na u lym kumta ki la ong ba kin ym pyllait ia u khun jong u.
Utei u kpa u la leit pyntip sha ki pulit bad la rejistar case ia katei ka kam.
Katkum ka jingiathuh utei u khynnah shaphang ka jingshah rahbor jong u –u la ong “ Ki don 5 ngut ki briew ki la kit ia nga sha Damra bad hangtei ki la sangeh bad hadien la wan rung sa u Adhikary bad nangtei ki kit ia nga sha Rajapara bad hangtei ki la ai bam , hadien ki la ai sa ka umsoh bad tang mar ia dih ia katei ka umsoh nga la ioh thiah khlemkyndit briew namar ba ki la khleh dawai pynioh thiah bad haba nga la kyndit nga shem ba nga don ha kliar lum hajan Dhupdhara" ong utei u khynnah.
“Nga iohsngew ba ki pulit ki wan talasi ha ing briew bad ha ka jaka ba la set ia nga ruh,hynrei ngam lah leh eiei naba ki teh da u tyllai bad set ia ka shyntur jong nga , ki la byrngem ruh ba ngamdei ban mih shabar hynrei ka don ka jingkhang kaba plie ha katei ka ing.
Ha katei ka por nga iohi ba ki ia nia para ma ki bad katba ki dang ia nia kumta nga la lap ba u tyllai ba ki teh um skhem bha , kumta nga la law wut wut bad mih na ita i jingkhang ba lait bad tang mar ia lait nga mareh hi wut" ong utei u khynnah.
“Ka dei dang step bha ha katei ka por bad nga la iaid sted bha katba lah bad katba dang iaid lynti nga lap ia ka pisa T.
200 tyngka na surok, kumta hi nga bat kali bad nga poi shaduh sha Singra kaba don hajan Dhupdhara.
Nga iathuh ia ka jingjia ha ki katto katne ngut ki briew ba don hangtei bad kumta hi ki leit ialam ia nga sha Rangjuli Police Station bad nangtei lapyntip sha Krishnai Police Station bad nangtei pat la pyntip sha ki kmie ki kpa jong nga" u la ong biang.
Hynrei ha katei hi ka step ruh ki nong rahbor ki la phone ia u kpa jong utei u khynnah da kaba ong ba u dei ban pynpoi noh ia ka pisa kaba T.
50 lak lada u ieit ia u khun jong u, hynrei u kpa u la lap noh ba u khun jong u u la lait im.
Halor katei ka jingjia ki pulit ka Assam ki la ioh kem ia u Adhikary bad 3 ngut kiwei pat katba sa ar ngut kiwei pat ki dang thwet.
Ki pulit ki la lap ba katei ka kynhun jong ki 5 ngut ka dei ka kynhun runar kiba kwah ban shu thaw pisa.
Shillong 11 K’lyngkot:Ki pulit ka Pynursla ki la ioh ban kem ia uwei u nongniah ka trok (ML-05-J-2654) bad ioh kurup 9 tylli ki masi dap kiba thmu ban shalan sha Bangladesh ha ka 9 tarik Kyllalyngkot.
Katkum ka jing iathuh u SDPO u Bah Ian Swer ha katei ka miet, ki pulit ka Pynursla ki dang pynlong ia ka jingiaid pahara ia ki kali bad kynsan kynsan katei ka trok kaba niah u Wanhun lang Kharbudon ba 35 snem ka rta na shnong Siatbakon ka la iaid beit wat hadien ba ki pulit ki la bthah ba kan ieng bad namar kane, ki pulit ki la kthong ia kane ka kali bad la lap ha Wah Umlein hajan ka shnong Tangmang kaba la ieh ha surok bad u nongniah u la phet krad noh.
Hynrei kham hadien, ki pulit ki la kthong bad la ioh ban kem ia une u nongniah katei ka trok bad la kurup ruh ia ki masi ba la kit ha katei ka trok.
Ia ki masi la aiti sha ki pulit ka tnad Custom ba kin leh ia kaba donkam.
U Bah Swer u la ong ba namar ka jingjur ka jingpyniaid masi tuh sha Bangladesh, ki pulit ka Pynursla ki la pynlong ia ka jingtalasi bha ia ki kali ha kine ki sngi bad kin sa leh beit katkum ka ain ia kiba leh pyrshah.
Shillong, 11 K’Lyngkot: Ka UDP ka la ther ia kane ka sorkar MUA-II kaba synshar ka Congress kaba khang pyrshah ia ki nongtrei sorkar ban bat kam Rang bah Shnong ne ban iadon bynta bad ki seng ne klob.
Ha ka jingpynlait khubor mynta ka sngi, ka UDP ka la ong ba ka rai ka sorkar ka dei paw ba ka dei ka jingsynshar donbor ka synshar shimet namar ba la shu pynbna khlem da iasyllok khlem da iakren badno badno halor kane ka bynta.
Ka sorkar ha ka jingialang dang shen, ka la rai ban pynkylla noh ia ka Meghalaya Services Conduct Rules 1990 da kaba bsuh da ka kyndon 20 (b) kaba mana ia ki nongtrei sorkar ban iashim bynta kum ki nongkitkam shnong ne ki klob ne ki seng.
“Ka jingkylli kaba khraw ia ka sorkar, ka long kaei kaba pynlong ia ka ban shim da ka rai ban khang ia ki nongtrei sorkar ban long rangbah shnong namar ba kim dei satia ki sengbhalang ne ki kynhun pyrshah sorkar", la ong u nongialam ka UDP u Bah Jemino Mawthoh.
Katkum ka jingong jong u nongialam ka UDP, ka kam rangbah shnong ka dei ka kam iarap lem ka bym don eiei ka jingioh jingmyntoi bad ka jinglong rangbah shnong ki briew ba kham shai kum ki nongtrei sorkar kan pynsuk ban iarap lem ia ki briew namar ba ki kham tip ia ki skhim bad ki lad ba ka sorkar ka ai sha ki paidbah.
“Ha jaka ba ka sorkar kan pynmih ia kum ia kane ka ain ban khang, ka bha ba ka dei ban ailad ha ka jingstad jong ki shnong ki paidbah ban jied ia ki rangbah shnong", la ong u Bah Mawthoh.
Kham mynshaw, u chairman ka Synjuk ki Nongsynshar Shnong ka Bri u Hynniewtrep (SNSBH) ruh u Dr Werlok Kharshiing u la ther jur ia ka sorkar kaba khang pyrshah ia ki nongtrei sorkar ban bat kam shnong, ha ki klob bad ki kynhun.
Katkum ka jingong u Dr Kharshiing, ka rai ka sorkar ka dei ka jingpynhiar kput ia ki Rangbah Shnong kiba iakhih ban pynkup bor hadien ba ki la shah sloit iktiar ha ka High Court.
Jowai, 11 K’ Lyngkot:Ka Jaintia Youth Federation (JYF) bad ka Jaintia Student Union (JSU) ha ka jingleit ia kynduh jong ki bad u Deputy Superintendent of Police (DSP), ki la pan ka jingpynshai na u ba balei ki pynslem ban pyndep kloi ia ka jingtohkit halor ka jingpyndonkam bakla iaka pisa paitbah, da u Ex CEM barim ka JHADC u ma Madonbai Rymbai, kaba la paw pyrthei ha u snem 2014 lyngba ka RTI report, kaba la ioh pdiang da ka kong Arlin Dkhar nongshong shnong ka Moo pyllaitsyiar, Khliehtyrshi.
Na ka liang jong u DSP ka west jaintia Hills District, uba dei u nongtohkit ia ka jingbamsap kaba la kot haduh T.
1,18,50,000/- kaba kynthup ia ka Discretionary Grant (DG) kaba la kot haduh T.
66 Lakh bad ka Gratuity Relief kaba la kot haduh T.
52,50,000/-, da u Ex CEM u Ma Madonbai Rymbai u ba dei ruh u MDC ka thain Khliehtyrshi-Sohmynting.
U la ong ba ka jingtohkit ka la dep ia baroh kiba shah kynnoh donkti ban pynjah klep ia ka pisa paitbah, hynrei kaba sah mynta ka long sa tang ban ioh ia ka prosecution sanction na ka sorkar ba kin ioh phah noh sha ka ing bishar ban pyndep ia ka kam kaba dangsah.
Kaba pynlyngngoh eh ia ngi kum ki sengbhalang bad ia ki paitbah jong ka Rilum Jaintia kiba don ka hok ban tip bad iohi iaka jingtohkit kaba khuid bad ba shai kdar, balei ka tnad pulit haduh mynta ba la dap ar snem pura ka jingtohkit kim pat lah ban pyndep lane ioh ia ka prosecution Sanction na ka sorkar jylla? Kaei ka daw? Hato ka ain ka iapher ne em ia u barit bad ia ki ba long heh long hain ba ki nongbamsap kiba la paw kyrteng ym lah ban pynngat kyndon ain bam sap ia ki lane pynshitom ia kynthoh ki ar seng.
Ki ar seng kin ym shong kli kti bad kin dang iai bteng ban bud dien ia ka ne ka kam bamsap jong u Ex CEM MB Rymbai, tad haduh ba ki paitbah jong ka Rilum Jaintia kin ioh biang ia la ka hok kaba ki la duh noh na ka jingshah pyndonkam bakla ia ka kyrteng jong ki da utei u Ex Cem, khnang ba kan ym jia shuh nangne shakhmat, ngin ieng skhem beit ban dawa na ka sorkar ba dei ban pynshitom mardor ia kum kine ki riew shim kabu ia bor ba la pynkup ha ki kum ki nongmihkhmat.
Shillong, 11 lyngkot:Hadien ba la jia ka jingjia bthei bom dang shen ha Williamnagar la bthah ia ki nongshong shnong ka Tura ba kim dei ban ktah kulmar ia kino kino ki tiar kiba ipher ki bym don trai.
La bthah ba ym dei ban ktah ia ki tiar ba la buh ha jaka paidbah ne ha kino ki no ki jaka kum ha khmat dukan.
Lada lap ia kum kitei ki tiar la ong ba dei ban phone mar mar sha ki pulit ha une u nombar 03651- 222111, 90893-98451, 84158- 97291, bad 87300- 65429.
La khang ruh ia ki paidbah ban ktah ia ki kynja tiar elektrik lane ban pyndonkam radio ne mobile ha ka jaka ba don kitei ki tiar.
Nongpoh, 11 Kyllalyngkot:Da ka jingsngew khia halor ka jingpynslem da ki bor ba deipeit jong ka NHAI, halor ka jing pyntrei ia u surok jong ka Umsning Bye-Pass, mynta ka sngi ki nong ialam jong ka Ri Bhoi People Movement (RBPM) ki la ia kynduh markhmat ia ka DC Ri Bhoi District ka Dr Pooja Pandey ha kamra treikam jong ka ha Nongpoh.
Ha kane ka jing iakynduh jong ki nong ialam ka RBPM ia ka DC,  ki la ia tai halor ka jingeh jong ki paidbah ha kaba iadei bad ka jingsniew bad khapngiah jong u surok ha Umsning tang na ka jingpynslem jong ka NHAI, ban trei ia ka Umsning Bye-Pass.
Ia kane ka jingleit ia kynduh ia ka DC, na ka liang ka RBPM la lamkhmat da u president Bah E.
K Kharnaior bad secretary Bah John M.
Mawphniang, ha kaba kum ki nongialam ki la leit ban ia kynduh ia ka DC dei hadien ba ki la ioh ia ka jingud na ki paidbah halor ka jingsniew jong surok ba 5 KM ha Umsning, kata na Nongthymai sha Umtrew kaba la wanrah shibun ka jingeh ia ki paidbah kiba iaid ba ieng ha une u surok u ba la dap tang da ki thliew ki syar suda, kaba lah ruh ban wanrah ia ka jingdheng kali ha ki thain Umsning, namar ka jingbun jong ki kali katba nangmih ki sngi.
Haba jubab halor kane, ka Dr Pooja Pandey, ka la ong ba na ka liang jong ki bor distrik, ki la dep lut ban phah ia ki kot ki sla sha ki nongpyniaid ka NHAI, kum ka jing ai bor ban sdang noh ia kane ka jingtrei, hynrei kim lah ban tip ia ka daw halor ka jngpynslem jong ka NHAI ban sdang trei ia katei ka Umsning Bye-Pass.
Ha kaba iadei bad kane, ki nongialam jong ka RBPM ki la rai ba kin leit ban iakynduh ia u Project Manager jong ka NHAI, khnang ban tip bad shai paidbah ia ka daw halor jong ka jingpynslem ban trei ia kane ka surok ha Umsning, namar kumba ka long mynta ka jingpynslem ban trei ia ka Umsning Bye-Pass, ka wanrah ia ki paidbah ba kin sah ha ka umdum.
Shillong, 11’lyngkot:“Naduh mynta ka sngi nga la long u dkhot ba pura ka seng Congress, nga la tyrwa ban rung sha katei ka seng lyngba u President ka Shillong City u bah Charles Pyngrope, ma u –u la phah sha ka MPCC bad ha ka sngi saitjaiñ nga la ioh ia ka shithi ba la pdiang ia nga" ong u bah Process T Sawkmie haba ia kren bad ki nongthoh khubor mynta ka sngi ha kamra treikam jong u.
La mih ki jing kynnoh ha kine ki sngi ba ka jingleit rung Congress u bah Process ka dei ka jingiasuhbuit ban pyn khyllem shuki CEM ia u bah Pynshngaiñ N Syiem, haba kren halor kane u bah Process u la ong “Nga dei tang u dkhot ba thymmai, kaba donkam ia mynta ka dei tang ka jingtrei shitom ban wanrah jingjop biang ia ka seng Congress ha ki elekshon ban wan".
Ha kaba ia dei bad ki hamsaia kiba la saphriang ha kine ki sngi ba u bah Pynshngaiñ N Syiem u don ka jingthmu ban pynhap shuki ia u bad ki ar ngut ki EM u bah James Sylliang bad ka kong Grace Mary Kharpuri u bah Process u la ong “U bah Pynshngaiñ u dei ban sngewnguh ia ngi 3 ngut kiba la mih na ka ARPA ban leit thaw ia ka PDF bad lada khlem kine 3 ngut un ym ioh ioh long CEM tharai haduh mynta".
Ha ka saiñpyrthei dei ban don ka jingsngewnguh markylliang, nga sngewnguh ia u bah Pynshngaiñ ba u la ai ia nga ia ka kam Dy.
CEM, u bah Pynshngaiñ ruh u dei ban sngewnguh ia nga ba nga la aiti ha u ia ka shuki CEM, ha ka por ba la thaw ia ka PDF la aiti ha nga ia ka shuki CEM hynrei ngam sngew iahap kumta nga aiti noh ha u bah Pynshngaiñ uba dei u nongialam ka Congress ha KHADC" ong u bah P.
T Sawkmie haba ia kren bad ki nongthohkhubor mynta ka sngi.
Ha kaba iadei bad ka jingleit rung Congress jong u , utei u MDC ka Mawlai Konstitwensi u la kob ba da ka jingleit rung jong u sa shisien biang ka seng Congress kan ioh ban synshar ha kane ka jylla ha u 2018.
U la ong ba ka jingleit rung jong u sha ka seng Congress ka dei namarba u la iohi ba katei ka seng ka dei kaba heh bad kaba khlaiñ ha kane ka jylla bad ha ka ri India.
U bah P.
T u la ong ruh ba ka jingleit rung Congress jong u ka dei lyngba ka jingpynshlur ki nongkyrshan jong u na Mawlai konstitwensi na ka bynta ban wanrah shibun ki kam pynroi hapoh katei ka konstitwensi.
Shillong, 11 ‘lyngkot:Namar ka jingbym iaid beit iaid ryntih bad ka jingthurmur ha ka jing thung kam iaki khun samla ka bri u hynniew trep kiba la pass iaki jingpule ha ki kyrdan bapher bapher naduh ka tnad DSC, MPSC haki Department bapher jong ka Sorkar, kumjuh ruh ha ki Private Company kiba don haka jylla ki samla ka ri lum Jaintia ki la pynlong iaka jingialang ha ka 6 tarik mynta u bnai 2016 ha Khliehriat ban ia kren bad iatai sani bha halor kane ka kam.
Ki samla kiba la wan sha katei ka jingialang kila wanrah shibun ki jingujor bad ruh ki jingbymhun haka rukom pynlong iaki examin naduh ka tnad DSC, MPSC, MeECL, NEEPCO, PHE, PWD, Health, Transport, Education, Border Area Development bad kiwei de.
Kumjuh ruh kala don ka jingujor jong kiba bun iaki Cement Plants kiba don hapoh East Jaintia Hills namar ka jingthungkam kam long satia kaba beit bad ryntih, bad ruh ka jingsiew ka long ka bym iaryngkat bad kiwei pat ki nongtrei kiba na shabar ka jylla jong ngi.
Kala don ruh ka jingujor naki samla kiba pyrshang ban ieng hala ki jong ki kjat da kaba trei kum ki supplier ha kaba shalan ia u dewiong, mawshun bad kiwei pat ki mar sha kitei ki Cement Plants.
Nalor ba ki ot katba ki mon ia ka dor jong u dewiong, ka jingsiew kam long satia kaba biang namar hap ban ap da ki bnai ban ioh iaka pisa ba dei ban ioh bad ruh don ki bym pat ioh haduh daki snem.
Ia u mawshun nalor baka dor ba kitei ki Company ki buh ka long kaba rit haduh katta katta, sa ka jingsiew ruh ka long kumba long hi u dewiong.
Ki don ruh katto katne ngut ki samla kiba trei kum ki Contractor ha kitei ki Company bad kine ruh ki mad ia kijuh ki jingeh.
Nalor ba hap ban trei baroh 24 kynta, 7 sngi shi taiew, sa ka jingsiew ba hap ban ap daki bnai.
Halor kitei ki jingeh ki samla Jaintia da kawei ka jingmu ki la shim ia ka rai ban thaw noh daka seng ka ban peitngor bad buddien ia kine kiei kiei baroh khnang ba ka lawei ki khun samla kan ym long kaba sepei.
La ai kyrteng ia katei ka seng kum ka “Hynniewtrep Association of Unemployed Youth and Labour" bad ka motto jong ka ka long “Wanrah ia ka jingkylla" La jied iaki nongialam kumne President- Mr.
K.
C.
Rymbai,  Vice President- Mr.
J.
Sumer,  Genl.
Secretary- Mr.
B.
B.
Wann, Asst.
Secretary- Miss.
E.
Rymbai, Education Secy- Miss.
P.
Pamthied,  Publicity Secy- Mr.
L.
Dkhar, Lem bad ki dkhot 28 ngut kiba iadonlang ha katei ka sngi.
Katei ka seng ka khot sngewbha bad kyrpad ia baroh ki khun samla ka bri U Hynniewtrep kiba la pass iaki jingpule bapher bapher naduh Medical, Engineering, Management, BSc, BCom, BA bad kiwei ki bym pat ioh kam ioh jam kumjuh ruh kiba dang pule bad kiba trei hala ki jong ki kam lajong ban long ki dkhot ka seng bad ban wanmih sha khmat bad ia iaid rynkat lem bad ka seng ban ialeh naka bynta ka hok da kaba kyrmen ba kan lah ban wanrah jingkylla naka bynta ka lawei.
Jowai, 11 K’ Lyngkot:Ka Coordination Committee on International Border (CCIB) kaba kynthup ia ka FKJGP, KSU bad ka HNYF, mynta ka sngi ka la leit ia kynduh ia u Chief Executive Member ka JHADC halor ka jingiadei bad u pud u sam India bad Bangladesh.
Ha katei ka jing iakynduh ki nongialam ka CCIB ki la pynpaw ha khmat u CEM ka JHADC u ma Thombor Shiwat ba ka CCIB kam shym la pyrshah ia ka jingker sainar shiah ha International Border India bad Bangladesh, hynrei kaei kaba ki pyrshah ka long ia ka jingker kaba 150 yards shapoh u pud u sam ka India ha kaba bun ki bri ki lyngkha jong ki paidbah ki la hap sha Bangladesh.
Ka CCIB ka la pynpaw ba ka ieng skhem ha ka jingdawa ban ker sainar shiah naduh na Zero point khang ba ki jaka puta jong ki paidbah kim nym leit satia sha Bangladesh.
Ka CCIB ruh ka la pynpaw ia ka jingsngewkhia ia ka jingshah ktah ki paidbah bad halor kane ka nongrim ka CCIB ka la kyrpad ia u CEM ka JHADC ban wad ia ki lad ki lynti ban khanglad ia ka jingduh ki jaka ki puta da kaba khanglad ruh ia ka jingker sainar shisha kaba haduh 150 yards shapoh u pud ka India.
U bah Joe Marwein President FKJGP, ula ong, ka jingieng pyrshah ka long ba kan ym don ka jingduhnoh ia ki jaka rep jong kito kiba shong ha ki khappud bad ka Bangladesh kiba ju bsa bad pynbit pynbiang ia la ka iing ka sem.
Ki nongialam ka CCIB kiba donlang ha katei ka jingiakynduh ia u CEM ka JHADC ki kynthup ia u Chairman ka CCIB, u bah Kmen Myrshiang, u bah Joe Marwein nalor kiwei kiwei.
Shillong, 12’lyngkot :U Myntri Rangbah ka jylla u la lait thaw na ka jingjia aksiden kaba la jia ha ka 10 tarik mynta u bnai ha kaba ka kali kaba u ju shong manla ka sngi ka ia kynduh ia ka jingjia aksiden hynrei ha katei ka por ma u pat um don hapoh kali.
Katei ka jingjia aksiden ka la jia ha ki thaiñ ka Songsak kaba don ha East Garo Hills hapdeng jong ka por 2 haduh 3 baje nohphai sngi.
Ha katei ka sngi la ong ba u myntri rangbah u la don jingthmu ban leit jingleit da ka kali Bullet Proof kaba u ju leit manla ka sngi hynrei la ong ba ka wan ka jingkylla ha ka jingpyrkhat jong u bad kumta u la shong noh da ka Helikoptar.
Katkum ka khubor pulit la ong ba u ka jingjia jong katei ka aksiden ka dei namar ba ka don jingthut ha katei ka kali Safari u Myntri rangbah.
Ha katei ka por la ong ba katei ka kali ka la her sted bad u nongniah um lah shuh ban teh lakam bad beit beit ka la rung ha kawei ka thliew bad hangta ka kali ka la julor bha.
U nongniah katei ka kali bad ar ngut kiba shong hapoh kim shym la mynsaw eiei ha katei ka jingjia, ia katei ka kali yn wanrah noh sha Shillong lashai ka sngi.
Shillong, 12 ‘lyng kot:Ka Umsning Parish ka khot bad wer ia ki Para-Bangeit Kristan Katholik ka Ri-Khasi Jaintia sha ka jingpyn kyntang Lyngdoh ia u Dikon Boniface Lyngdoh Lyngkhoi & ka Proseson Iukharist Zone VII, Ri-Bhoi District, ha ka 17tarik Kylla-Lyngkot- 2016.
Ka Mass Jingpyn kyntang Lyngdoh yn sdang ha ka por 09:30 Am (Mynstep) da U Most Rev.
Dominic Jala SDB DD, Archbishop Shillong Archdiocese bad ka Proseshon Iukharist yn sdang ha ka por 01:00 nohsngi.
Ha kaba iadei bad ka jaka ieng kali ha kane ka Jingpynkyntang Lyngdoh bad Proseshon Iukharist, jong ka 17tarik Kylla-Lyngkot- 2016, ka long ba baroh ki kali jong ki Phadar, Sister bad ki Special Invitees, kin ieng ha ka Parking Lot bathymmai jong ka Balawan College, Umsning.
Baroh ki kali rit jong ki nongwan-Jingiaseng, kin rung bad ieng ha madan ialehkai, jong ka St.
Claret Seminary, Umsning.
Baroh ki kali heh, bad ki bus jong ka Cathedral Band, kin ieng ha compound YFC ba mynta.
Ha katei ka sngi, yn nym shah ia kino kino ki kali ban rung ha Lad St.
Michael, sha madan Jingiaseng ne Compound iing Parish.
Shillong,12 ‘lyngkot: Mynta ka sngi ha ka por 10:25 baje mynstep uwei u briew uba la tip kyrteng kum u Robert Thangkhiew u nongtrei ka tnad PWD u la wan sha Main Secretariat bad u la ong ba u kwah ban ia kynduh ia u Chief Secretary ka jylla hynrei lapyntip sha u bah Chief Secretary um don hapoh ophis, ha katei ka por utei u briew u la sei da u Screw Driver bad pyrshang bad thmu ban tynrah ia u pulit Home Guard uba ap khyrdop ha Secretariat bad kumjuh ruh ia u pulit SB uba ap duty ha katei ka jaka hynrei kham hadien u la phet krad noh da ka maruti jong u kaba don ia u nombar ML-05F 0600.
Shillong, 11’lyngkot: Tang mar ia mih ha ki kotkhubor ba ka MPCC ka la pdiang sngewbha ia ka jingkwah iasoh Congress u MDC ka Mawlai u bah P.
T Sawkmie, ki nongialam ka Mawlai ki la kyndit thred naba kim ioh jingtip eiei ia katei ka jingwan rung seng u MDC jong ki kaba ki la ong ruh ba ka jingrung seng jong u kam shym dei lyngba jong ka Block Congress Mawlai, hynrei kaba la shu leh beit tang da ka jingiasngewthuh bad ki bahalor jong katei ka seng.
Bun na ki nongialam kim sngewtynnad ia katei ka jingwan rung seng u bah Process T Sawkmie naba ki la ong ba ka dei ka jingwan rung kyndit jong u briew hapoh iing khlem da tied jingkhang shuwa.
“Mynshuwa ngi iohi tang ki theory hynrei mynta ka sngi pat ngi la iohi noh sa ia ka [bteng sla 7]Practical" ong uwei na ki nongialam katei ka seng haba ia kren bad une u nongthohkhubor.
Katei ka jingong jong ki ka long ba ki iohi man ka sngi ha ki kotkhubor ba u bah Process u don jingmut ban rung Congress noh hynrei mynta ka sngi ki la ong ba ka paw pylleiñ noh.
Hadien ba la iohi ha ki kotkhubor ki nongialam jong katei ka seng ki la lum jingialang kyrkieh ban shong pyrkhat halor katei ka kam, hynrei ka jingialang kam lah rai naba dang don ki nongialam kiba dang jah bad la buh sngi noh lashai ka sngi ban pyndep ia ki kam kiba dang sah.
Ka jingialang ba la long mynta ka sngi la ong ba ka dei ha ingsah jong u President barim katei ka seng uba la khlad noh dang shen.
La ong ba ka jingialang jong ka Mawlai Block Congress ka long ruh ban pyrkhat jied nongialam noh hadien ka jingkhlad kyndit u nongialam rangbah jong ki u bah Founderstrong Cajee, (Bam kwai ha dwar u Blei) MLA barim ka Mawlai.
“Ngi la don jingmut hi ban jied nongialam thymmai noh tangba ngi dang sngew biej ba ka dang shu jia kumto, mynta ngi iohi ba ka por kam shah shuh ban ap" ong uwei na ki nongialam Congress na Mawlai.
Katkum ka jingiathuh utei u nongialam u la ong ba baroh ki nongkitkam ka Mawlai Block Congress bad kiwei pat ki nongtrei radbah jong katei ka seng ki kwah ban aiti ia ka kam nongialam ha ka lok jong u bah Founderstrong Cajee.
“Ngi kwah ba ka Kongieid kan shimti ia ka kam nongialam jong ka seng bad kan long ruh ka kyrtong jong ka seng ha ka elekshon MLA 2018" ong ka sur na ki katto katne ngut ki nongialam ka Congress ha Mawlai.
Ki la iathuh ba haduh mynta ka Kongieid Sarita Lyngdoh (lok bah Found) kam pat lah rai ia katei ka kam hynrei ka lah ban ai rai lashai ka sngi ha ka jingialang jong katei ka seng ka ban long ha ingsah jong ka hi ha Mawlai Phudmuri.
Hadien ba ka Congress Mawlai ka la duhnoh ia u nongialam ba rangbahduh jong ka (u bah Founder) shipor ia katei ka seng la peit la khmih da ki nongialam ba kham hakhmat jong kaba kynthup ia u bah A.
N Lyndem, Vice President- bah J.
Basaiawmoit General Secretary bad katto katne ngut kiwei pat.
Ki nongialam kate ka seng ki la ong ba mynta ki donkam ban jied noh kloi ia u nongialam ba thymmai ban ialam ia la lawei jong katei ka seng ha Mawlai.
Katkum ka jingkren jong kitei ki nongialam la sngewthuh ba ka kam nongialam hi ha Mawlai Block Congress kumba ka long mynta la dep ban jied ia ka Kongieid hynrei kaba sah mynta ka long tang ha ka rai jong ka hi la kan treh ne-em.
Don pat ki nongialam ki bymda sngewpher la ka Kongieid kan long kum ka nongialam ne kam long ruh tangba ki la ong ba ki kwah ba kan dei ma ka ka kyrtong jong ka seng Congress na Mawlai ha ka elekshon 2018, “Lashai tharai ka Kongieid kan ai ia ka rai" ong ki nongialam Congress.
Khyndiat sngi mynshuwa katba ka jingiakren jong u ka dang iaid bad ki heh MPCC la ong ba u MDC ka Mawlai konstitwensi u bah Process T Sawkmie u la ia kynduh bun ngut ki nongialam bad ki radbah jong ka seng Congress na Mawlai ban khroh bad ban pynieid ia ki khnang ba kin long ki atiar kiba khlaiñ jong u lada donkam ban ia kren ia ka kam nongialam jong ka seng Congress ha Mawlai kaba la thylli noh hadien ka jingkhlad kyndit u bah Founder Strong Cajee.
Katkum ka jingiathuh jong ki katto katne ngut ki radbah ka Congress Mawlai kiba la shah khroh ha u bah P.
T Sawkmie ki la ong ba ka jingiakren kam dei shuh kaba da kano kano ka lynti hynrei ka dei beit direk ka kanbas,ki la ong.
Katto katne ngut na ki -ki la ong ba ki la pynkut noh ia ka jingiakren da kaba ong ba kim pat lah ban ong eiei bad kin sa pyntip lada donkam.
Hynrei ki la ong ba ka jubab jong ki ka long tang ban kut noh ka jingiakren katba ka mynsiem jong ki kam noh tang khyndiat ruh.
U nongthohkhubor um pat ioh ia kren bad u President Youth Wing jong ka seng Congress ha Mawlai hynrei don ki nongialam kiba la iathuh ba u bah Sawkmie u la khroh ia u President jong ka Youth Wing ruh ba un don ha syndah jong u.
Kumba ka long mynta ki Congress Mawlai ki la iathuh ba la don kumba 7 ne 8 ngut ki nongialam katei ka seng kiba u bah Sawkmie u la kanbas ia ki hynrei la ong uwei ruh um pat don uba u la lah ban pynkohnguh, “Ka jingiadei jong ngi bad u MDC ka long kumne" ong uwei na ki nongialam uba pynieng ha ka juh ka por ia ka kti ka diang bad ka kti ka mon ha la ki jong ki liang.
Shillong, 11 K’lyngkot:Ki nongotdoh masi hapoh ka lama ka Khasi Jaintia Butchers Welfare Association (KJBWA) ka la rai ban sangeh thied masi haduh 16 sngi naduh ka 18 tarik Kyllalyngkot haduh 3 tarik Lber kum ka dak ban pyrshah ia ka jingpyrshah ia u Syiem Mylliem bad ruh ia ka sorkar jylla ka bym shim khia ia ka jingud jong ka seng na ka por sha ka por.
Nalor ka jingsangeh ban leit thied doh na iew Khanapara, ki la rai ruh ban khang noh ia ki dukan ha kitei ki sngi.
U General Secretary ka KJBWA u Bah TT Nongsteng u la ong ba ia kane ka rai la shim ha ka jingialang jong ka seng kaba la long ha ka 7 tarik mynta u bnai ha Umthli hajan Laitlyngkot.
U la ong ba ka seng ka la iakynduh jingeh ha kine ki snem hadien ba ia ki masi la shalan tuh da ki phew trok sha Bangladesh ha ka shi sngi.
“Ka jingbym lah ban khang lad ia kane ka jingshalan tuh ka la buh shibun ki jingeh ia ki nongotdoh ha kane ka jylla ha ka liang ka dor ka mur kaba la kiew jubor bha", la ong u Bah Nongsteng ha ka kyrwoh ba la pynlait ha kane ka sngi Nyngkong.
U la ong ba lada u Syiem bad ka sorkar kim lah ban pynbeit ia kane ka jingeh, ka jingduh kan long ia ki paidbah nongbam doh masi namar ba ki nongotdoh kim banse ban pynkiew ia ka dor ka doh masi, u la ong u u General Secretary ka KJBWA.
Shillong, 12’lyngkot:Ka jingleit kyr shan ka UDP ia ka PDF ha KHADC kam shym la dei ba ka leit ban kyrshan dalade hi hynrei ka la don ka jingkyrpad na u CEM ka KHADC bah Pyn shngaiñ N Syiem ia katei ka seng ba kan ai lang ka jingkyrshan ia u, “Haba ngi iohi ia ki mat ba u CEM u la shim, ngi ruh ngi ai ka jingkyrshan kumba u la kyrpad ia ngi na ka por sha ka por, hynrei ngi da don ruh ka jingiakren ha kaba ia dei bad ki jingbate kam,um ban shu leit kumto khlem ka jing iakren bad khlem ka jingkyrpad na u CEM" ong u bah Teiñwell Dkhar,u nongialam ka UDP ha KHADC haba kren sha ki nongthohkhubor mynta ka sngi.
Utei u MDC ka Shella konstitwensi u la ong ba ha katei ka por ka dei ruh ka por kaba i kumba ka shuki u bah Pynshngaiñ kan hap noh pynban , kumta ka UDP haba ka iohi ia katei ka jingsynjor ka shuki u bah Pynshngaiñ, ka la leit ban ai jingkyrshan ia u lyngba ki kam kiba u la pyni- kata ki ishu ba u shim.
“Ha ka por ba ngi leit ia kren -shuwa ban pyniasoh, ngi la ong ia u CEM ba u dei ban pyrkhat lang ia ngi ruh lada dang don ka lad ban ia sngewtynnad haba ia ai jingkyrshan, u ruh u la kular ba tang mar ia dep ka dorbar kyrpang (dorbar jied MDC shu sieh) yn bate kam thymmai noh hynrei hadien ba um shym la leh wat hadien ba la kut ka dorbar kyrpang, ngi la ia kren biang bad u ong ban leh noh ha u snem thymmai, ngi kwah ba u CEM u kham lehnoh kloi noh ia katei ka kam khamtam mynta lei lei dang shu sdang snem" ong biang u bah Teinwell Dkhar MDC ka UDP na Shella konstitwensi.
Katkum ka jingiakren bad utei u nongialam ka UDP ha KHADC la sngewthuh ba katei ka seng ka dang ap lano u CEM un ai noh ia ka bhah EM sha ka UDP kaba don mynta 3 ngut ki MDC.
U bah Teiñ u la ong ruh ba mynta un ym shimti satia ia ka kam EM hynrei un ailad ha kiwei pat ki MDC na katei ka seng, kaba kin hap ban ia pynbeit.
“Ka Central Body ruh ka la ailad ha ngi ki MDC ba ngin pynbeit katba ngi ia sngewbit ma ngi hi, hynrei nga te ialade nga la biang tang kane ka kam Chairman ruh, ngan aiti EM noh ha kiwei pat ha kane ka kynti mynta" bynrap biang u bah Teiñ.
Shillong, 12 K’lyngkot: Ka KHNAM ka la dawa ba ka sorkar ka dei ban thaw noh ia ka kynhun shipai ka jylla khnang ban ai kam ai jam ia ki samla kiba bun ha kane ka ri.
“Ka sorkar ka dei ban thaw noh ia ka kynhun shipai Territorial Army bad ka Ecological Battalion ha ka jylla kaban ai kam ai jam ia ki samla kane ka jylla", la ong President ka KHNAM Samla u Bah Thomas Passah haba iakren mynta ka sngi sha ki lad pathai khubor.
U la ong ba la dep aiti ruh ia ka dorkhas ha u Myntri Rangbah ka jylla u Mukul Sangma halor kine ki jingdawa.
U la ong ba kiwei ki jylla marjan kum ka Nagaland, Assam bad Tripura, ki la lah ban pynrung kam ia ki samla da kaba shna ia ka Ecological Battalion.
U la ong ba ka sorkar jylla ka dei ban ai jingkyrshan ia kum kine lada ka sorkar jylla ka thaw ia kum kine ki kynhun ban plie lad ia ki samla.
U la ong ba ki don kumba 60 percent ki samla ba la nang la stad ki bym don ioh kam bym ioh jam ha kane ka jylla.
Ha kajuh ka por, ka KHNAM ka la dawa ban thaw noh ka sorkar jylla ia ka Youth Policy ban phai khmat ia ki ban kyntiew ha ki liang baroh namar kumba ka long mynta, kane ka policy kaba donkam kam pat don dak eiei ba ka sorkar kan pyni kam ia kane ka bynta jong ki samla.
Ka jingdon jong ka Youth Policy kan plie lad bad thaw rynsan ia ki samla ba kin ieng ha la ki jong ki bynta jongki, la ong u Bah Passah.
Shillong, 12 ‘lyngkot:U bah Boldness L Nongum, ula shimti biang kum U President jong ka West Khasi Hills District Congress Committee.
U President MPCC, Dr D D Lapang u la thung biang ia u bah Boldness L Nongum Ex MLA, naduh ka 8 tarik mynta u bnai ban shimti biang ia katei ka kam.
Ia kane ka kam u bah Boldness u la bat ha kine ki snem ba la dep hynrei namar u la leit shimti ia ka kam kum u Vice President ka MPCC u la hap ban ieh noh ia katei ka kam shipor.
Ha ka jing iakynduh bad ki nongtrei ka seng, u Bah Boldness u la ong ba un sa pynthymmai noh ia ki nongkitkam ha ka DCC bad kumjuh ruh ha ki BCC lada i donkam khnang ban pynkhlain shuh shuh ia ka party.
U la kren shai ba ki don katto katne ki BCC ha West Khasi Hills ki bym shym la trei kam shuh ha kine ki snem kumta ka la dei ka por ban pynkhie im biang ia ki.
Nongstoin,12 K’Lyngkot:U bah Bansaiohbor Mawtyllup u wei na ki 8 ngut ki nongpan tiket na ka party HSPDP Ram brai Jyrngam Constituency na ka bynta ban ioh iakhun ha ka election shiteng samoi sha ka KHADC kaba ban sa long shen mynta u la pynbna ba u la weng noh ialade kum u nongpan tiket.
Kane ka jingweng  noh jong  u bah Mawtyllup kala wan ruh hadien katto katne sngi  ba  Executive Committee jong ka HSPDP Rambrai kala dep ban  pynlong ia ka jing ialang ban khmih bniah  ia kajingpan ticket jong ki tei ki  phra ngut  ha kaba ka  EC ka HSPDP Rambrai  halor katei ka kam ban ai ticket ka la  dep ban aiti sha  ki primary unit ba kin pynpoi ia ka jingmynjur ha lane shuwa ka 18 tarik mynta u bnai.
Na ka liang jong u bah Mawtyllup ha ba kren ha u nongthoh khubor u la ong ba ka jingweng noh jong u kum u nongpan tiket na katei ka party kam shymla don kano kano ka daw kaba kyrpang bad halor kane ka bynta shen un sa phah ia ka shithi weng ialade kum u nongpan tiket sha u President jong ka Party.
“Ka jingthmu ka jong nga ban weng kalong ban ailad noh ia ki wei pat" ong u bah Mawtyllup da kaba u la bynrap ruh ba watla u la weng noh hynrei un ai ka jingkyrshan ia uno uno u kyrtong u ba ioh ia ka ticket na ka party HSPDP ha kane ka election shiteng samoi bad ai ka jingkyrshan ba pura khnang ban pynjop donburom ia ka party hi baroh ka wei.
Shillong, 12’lyngkot: Ka Media Plus ka thmu ban kham pynbha bad kham pyniar ia ka pathai khubor ia ki bun ki bynta jong ka imlang sah lang ba dei ban pyntip sha u paidbah, da kaba aiti ha[bteng sla 7]ka ME Production hapoh ka jingpyniaid u Bah Marcus Lyngdoh bad u Bah Elmer Raymond War bad u Bah Raphael Warjri un iaineh kum u producer kane ka news channel.
Ka jingshimti jong ka ME Production ia kane ka News Channel ka long ban kham pynjanai shuh ha ka liang ban pathai ia ki khubor jingjia ba man la ka sngi ha ka ktien khasi bad phareng ha ryngkat bad ki sports Special, ki Entertainment lem bad ka prokram[pule sla 7] iakren kaba la ai kyrteng Plak! Na Matïong  kiba la ju pyni paidbah bad ban iai pyni lyngba ki cable operators naduh ka por 9 baje mynmiet man la ka sngi.
Khyndiat shaphang ka Media Plus, kane ka news Channel ka dei ka electronic media ba nyngkong eh ha ka jylla ha kaba la seng ia ka da u bah Raphael Warjri ha ka 1 tarik u nailar 1999 bad ka la ai ka jingshakri kaba janai ia ki paidbah lyngba ka jingtrei borbah jong une u rangbah.
Kumta ka jingaiti jong ka Media Plus ha ka ME Production ban pyniaid ia ka news channel ha ryngkat ka jingtreilang bad une u rangbah ka long ban ai jingshakri shuh shuh ia ki paidbah lyngba ki kam pathai khubor.
Ia kane ka jingtreikam ba thymmai yn sdang naduh ka 18 tarik mynta u bnai.
Shillong,13 K’lyngkot: U Rangbah shnong ka khlieh shnong Sohra U bah P Tariang u la ong ba ka jingkam ka Meghalaya Basin Development Authority(MBDA) ba ka pyntrei ia ka Wahshari Project ha Sohra ka long ka bym don nongrim bad ka bym shisha.
Ha ka jingpyllait khubor mynta ka sngi u bah Tariang u la ong ba kat kum ka Makasin ba kyrteng Down to Earth na Delhi ka la pynmih ia kawei ka jingthoh ha u bnai Nohprah 2015 halor ka phang Meghalaya Spring back, ka la ong ba ia ka tei ka skhim la pyntyrei da ka MBDA hynrei ka jingshisha ka long ba la pyntrei da ka soil and water Conservation naduh u snem 2012-2013 ter ter bad ym dei satia ka MBDA.
La ong ruh ia ka tei ka jingtrei kaba kham phylla ka long kaba la saindur da u Director jong ka Soil & Water Conservation ryngkat bad ki ophisar jong kane ka tnad.
Ki paidbah nongshong shnong baroh ka wei ki ioh umbam umdih lyngba ka PHE Department naduh ki por mynshuwa na katei ka jingtrei ha Wah Shari, la mang ruh na ka bynta ki briew kiba shong ba sah ha Wah Shari bad ki jaka ba marjan  haduh Sa – I- Mika Park.
Ha ka por ba pyntrei ia ka tei ka jaka la don ka jingiatreilang hapdeng ki nongshong shnong ka khlieh shnong, ki nongialam shnong bad ki ophisar ka Soil & Water Conservation.
Ia ka tei ka jingtrei la plied a u bah Rowel Lyngdoh, deputy Chief Minister, i/c Soil & Water conservation ha ka 18 tarik September, 2013 ryngkat ka jingdon lang jong u bah T.
W Chyne, MLA ka Sohra, U bah barkos Warjri u ba long Additional Chief Secretary ha kato ka por, ki rangbah shnong bad kiwei ki wei ki riew rangbah bad ki paid nongshong shnong nalor ki ophisar bad ki nongtrei jong ka Soil & Water Conservation.
Shillong, 12 ‘lyngkot:Uwei na ki nong shong ha ka kali Maruti Van (AS11H – 2405), uba shong ha ka jaka shong kaba ha khmat, ula iap hajuh bad sa ar ngut kiwei pat ki mynsaw, haba katei ka kali, ka ia tyngkhuh bad ka trok, kaba don ia u number AS01DC – 1695, da kaba ka leit tyngkhuh na shadien.
Katei ka kali Maruti Car, ka dei kaba leit sha Guwahati bad kaba wan na Silchar bad ka trok ruh, ka dei hi kaba leit sha Guwahati, hynrei katei ka jingjia, ka la jia noh ha Shillong bypass ha Madan Umroi, ha kaba ka jingjia, ka dei mynta ka sngi ha ka por 5.
56baje mynstep.
La kit mar mar, ia kiba mynsaw da ka 108 ha Bhoirymbong, ha kaba la pynkit ia arngut kiba mynsaw, U Amir Udin Laskal (24) bad U Iqbal Hussain (29) ha kaba la pynkit mar mar sha Bhoirymbong CHC bad hadien kata sha Shillong Civil Hospital.
Ha kawei pat ka jingjia, uwei na ki nongshong ha ka kali Maruti Car, ML04B – 5921, uba shong ha khmat jong katei ka kali, ula mynsaw, haba la tynrah da ka trok, kaba wan na shadien, ka ML04C – 1189.
Ka jingjia ka leit jia ha Wapung, kaba hap ha Khliehriat Block, East Jaintia Hills, ha kaba ka la jia hynnin ka sngi, ha ka por 10.
43baje mynniet.
La kit ia uba mynsaw, U Kynthem Phawa (17) sha Jowai Civil Hospital.
Katei ka kali Maruti, ka dei kaba leit sha Iongkaluh na Jowai, haba ka ia tyngkhuh bad katei ka trok.
Shillong, 12 K’Lyngkot: Ka UDP ka seng riewlum kaba heh tam ha kane ka jylla ka la don ka jingiakren iathir kumno ban ioh ia u President basuk iabeit lang khlem da don kano kano ka jing iaknieh ne iatynjuh bor.
U Working President ka UDP u Dr Jemino Mawthoh u la kubur ba ka la don ka jingiakren ha ka party ban pynkhlain ia ka party wat naduh ka kam President hynrei ka dei ban long da ka lynti kaba iasuk iabeit lang khlem don kano kano ka jingiaknieh.
“Ngi la ngiah la thait ia ka jingiaknieh bor iakawang ktieh namar bakam nym poi shaei shaei ruh hynrei kan wanrah pynban tang ia ka jingiapait iapra", la ong u Working President ka UDP u Dr Mawthoh haba iakren bad u Rupang ha kane ka sngi Hatmajai.
Haba kylli hato u don ne em ka jingthmu ban shimti kam President ka UDP kumba la iakren ki paidbah namar ba u dei uwei na ki nongialam ba kham khuid, u Dr Mawthoh u la ong, “Kam don kano kano ka jingthmu ban iaknieh ia ka kam President, kano kano ka kam kaba ka party ka bynshet ka dei ka jingiatreilang lyngba ka jingiasngewthuh jingmut lang".
“Ngi kwah ba kum ka party kaba heh tam ha kane ka jylla, ka dei ban long kaba iatylli kaba iasngewthuh jingmut lada shim president mano manor uh", la ong biang.
Katkum ka jingong u Dr Mawthoh, la dep sakhi la dep iohi ia ka jingiakhih iaknieh bor ban long heh ha kano kano ka party kam shym la poi shano shano ruh hynrei tang ka jingjot.
U la ong kum ka jaitbynriew ka donkam ia ka jingiatylli bad ka la thait ban don ka jingiaknieh bor namar ka pynsynjor ia ka jaitbynriew.
“Kumba ka paw, ki paidbah ka jylla ki la ap bad peit khmih lynti ia ka UDP kum kawei ka party kaba heh tam ha kane ka jylla ba kan thaw thymmai ban pynkhlain ban shakri ia ka jylla.
Kumba ka paw ka dak ka shin, ki paidbah ka jylla ki la ngiah ia ka Congress kaba synshar ha kane ka jylla ia ki kam jongka bad ki kwah ban phaikhmat sha kawei ka party ha kane ka ri Khasi bad Jaintia bad ruh sha Garo Hills", la ongu Working President ka UDP uba dei ruh u MLA na Nongthymmai.
Katkum ka khubor ba la iohlum, ka UDP ka la don mynta ha ka jingpynkhreh ban jied President lada ioh da uba thymmai bad kiba paw kyrteng napoh napoh kiba don ha ka thup ban long President ki kynthup ia lai ngut ki Working President Bah Bindo M Lanong, Bah Paul Lyngdoh bad u Dr Jemino Mawthoh.
Shillong, 12’lyngkot:Ha ka jingialang jong ka kaba la long mynta ka sngi ka UDP ka la ia kren halor ka Meghalaya Service and Conduct Rules, kaba la khang ia uno uno u nongtrei sorkar ban bat ia kiwei pat ki kam lane ban long dkhot ha kino kino ki seng, ki Association lane ki kam synshar khadar, katei ka seng ka la shim ba katei ka sienjam ba ka sorkar ka shim ka dei kaba ym lah ban pdiang ha ka synshar paidbah.
Ka UDP ka la ia kren ruh halor ka hukum jong ka High Court kaba dang shen kata ban aiti ha ka CBI ba kan tohkit ia ka kong Ampareen Lyngdoh,myntri tnad pynroi sor ryngkat 21 ngut kiwei pat halor ka kam tei ing be-aiñ da ki bun bun mala.
Halor katei ka phang ka UDP ka la ong ba khnang ba katei ka kam kan long kaba iaid beit da ka jingkhuid ka dawa ba ka kong Ampareen Lyngdoh ka dei ban hiar shuki dalade hi lym kumta u myntri rangbah ka jylla u dei ban pynhap shuki noh ia ka.
Ka UDP ka la kynnoh ruh ba katei ka myntri pynroi sor ka dei ka briew kaba la don dak sniew kiba bun ha khmat jong ka aiñ kum ka jingthung kam nonghikai.
Katei ka jingialang ka UDP ka la ia kren ruh halor ka kam MDC shu sieh ha KHADC kaba ka KHADC ka la jied ia u bah J.
Reenbohn bad kumjuh ruh ka GHADC kaba la jied ia u Conrad Sangma,ka la ong ba ka sorkar ka dei ban pdiang ia ka jingtyrwa ba la wanrah da kaba bud ryntih ia ki kyndon jong ka AD Rules,ha ka jaka ba kan pynkheiñ ia ki kyndon jong ka jingjied MDC shu sieh.
Halor kitei ki mat ba la ia kren katei ka jingialang ka la rai ban phah da ka jingthoh sha ka sorkar.
Shillong,12’lyngkot:Ki jing iakren ha kine ki sngi ki phaloh bha shaphang ka jing long jingman ka saiñpyrthei ha Khasi Hills Autonomous District Council (KHADC) bad katei ka jingiakren ka dei halor ka kam rung Congress u bah PT Sawkmie bad ka jing kynnoh pynkhyllem ia ka shuki u CEM ka KHADC u bah Pynshngaiñ N Syiem bad kumjuh ruh ka la mih ka mat jingiakren kaba la kynnoh ba u CEM u don ka jingthmu ban bate kam EM thymmai noh ia ki MDC kiba wan ban ia soh bad kyrshan ia ka PDF kaba ki lad khubor ki la iathuh ba ha katei ka jingbate kam thymmai kan don ruh ka jingpynhap shuki ia ki 3 ngut ki EM kiba mynta, bad kitei ki kynthup ia u Dy.
CEM bah Process T Sawkmie, EM ka tnad khaiï pateng u bah James Sylliang bad ka EM jong ka tnad khlaw ka kong Grace mary Kharpuri.
Halor katei ka khubor u Dy.
CEM u la kren sha ki lad khubor mynhynnin ka sngi ha kaba u la ong ba u bah Pynshngaiñ u dei ban sngewnguh ia kitei ki 3 ngut ki MDC naba dei lyngba jong ki la seng ia ka PDF hadien ba ki la mih na ka ARPA ha kaba u la ong ruh ba ha ka jingshisha u dei ma u ban shimti ia ka kam CEM hynrei um sngew iahap ban shimti ia katei ka kam naba u dei u MDC shimet bad kumta u la aiti noh ha u bah Pynshngaiñ kum u CEM uba dei na ka seng Congress.
Ka kong Grace Mary kala ong ba kam don eiei ban ong halor katei ka phang.
Katba u bah James Sylliang pat ha ka jingiakren bad ki nongthohkhubor mynta ka sngi u la ong ba haduh mynta um pat ioh jingtip eiei na u CEM ne ioh jingthoh halor katei ka kam bad u la ong ba kumba long mynta u dang shaniah beit ha u CEM bad lada mih kino kino ki jingkylla u la ong ba un sa ia peit.
Ha kaba ia dei bad ka hamsaia kaba la saphriang ba u lah ban hap noh na ka shuki ba u shong mynta, utei u MDC ka Mawhati u la ong ba un dang hap ban peit ia ki jingkylla ki ban mih “Nga te ialade nga dei u MDC shimet, nga lait luid ym don nongtied tyrnem ia nga -lada tied da uba 10 kilo ruh ym sam, ka eh ia kiwei kiba dang shah tied tyrnem na khlieh jong ki" ong u bah James haba kylli sha kano ka liang un phai lada mih ka jingiaknieh CEM ha KHADC kumba la her sted ki hamsaia ha kine ki sngi.
U bah James Sylliang u la mynjur ia ka jingkren u bah Process ba u bah Pynshngaiñ u dei ban sngewnguh ia ki 3 ngut kiba la don bynta ban seng ia ka PDF bad kumjuh ruh ban kyntiew ia u sha ka shuki CEM, “Ki jingkren u bah Process ki dei ki jingshisha ,ngim lah ban kyntait ia kata" ong biang u bah James.
Halor ki khubor kiba mih ba u CEM u don jingmut ruh ban bate kam thymmai ia ki MDC da ka jingwan ia soh ki MDC na ki Party bapher u bah James u la ong ba ki Party kiba wan ban ia soh bad kyrshan ia ka PDF kim shym la wan ban kyrshan ia kita ki ishu ne ba ki ieit jaitbynriew hynrei ki wan ban peit ia ki jingmyntoi, “Ki don ki party kiba shu wan ha ka kyrteng ieit jaitbynriew ne kyrshan ia ki ishu hynrei ka jingwan jong ki hi ka dei beit ba ki kwah shuki, ngi iohi ba ki don ruh mynta ki Party kiba ia kynad para ma ki hi tang na ka daw ka jingkwah shuki hangne" ong biang u bah James Sylliang.
U MDC ka Mawhati u la ong ruh ba ka jingwan jong kitei ki Party ban kyrshan ia ka PDF ka dei tang ban wanrah ia ka huri hura ha ka sem kaba la skhem jong katei ka kynhun “Ka jingwan kyrshan jong ki ka pynmih pynban ia ka kynrum kynram bad ka mih pynban ka jingorpait hapoh ka PDF" bynrap shuh shuh u bah James Sylliang.
Lah ban kdew ba ki Party kiba la wan ia soh thymmai sha ka PDF ki kynthup ia ka UDP, HSPDP, KHNAM bad u MDC shimet u bah Latiplang Kharkongor.
Jowai, 12 K’ Lyngkot:Ka Khasi students’ Union – Jaintia Hill’s District Unit bad ka HNYF – WJH kiba dei ki ar tylli ki sengbhalang na ri Lum Jaintia ki la dawa tyngeh na ka bor ba halor eh jong ka JHADC ban pyllait paidbah iaka kaiphod jingtohkit halor ka jing kynnoh pynjah rngai iaka Pisa  paidbah hapoh katei ka ophis jong ka sorkar rit ka rilum kaba la kot haduh 63 lakh tyngka.
Ka JHADC ha u snem 2014 ka la shah kynnoh ba ka la pynjah rngai ia ka Pisa paidbah lyngba u Finance Accountant Officer ka JHADC u Ma B.
Sana bad kawei ka Cashier ka Kong J.
Chullet.
Na ka liang ka JHADC kala thung iaka Special Committee naka bynta ban tohkit iaka jingjah rngai ka Pisa ia kaba la khlieh da u ma Joinriwel Pyrtuh, MDC bataw Lakadong uba long ruh u EM In charge Finance, hynrei haduh mynta ka jinglap jong katei ka Committee ym shym la pynbna paidbah hynrei la shu buhrieh ia ka.
“Ki paidbah ki don ka hok ban tip kaei ka jinglap katei ka Committee bad ngi khmih lynti ba ka JHADC ka sngewthuh ia kane ban pynbna paidbah ia katei ka Kaiphod, lym kumta ka seng ka don da kawei pat ka lynti", la ong uwei na ki nongialam ka JSU, u Nangai Syiem Sutnga.
La weng kam ia u FAO ka JHADC shipor bad ban iada ia utei u FAO la thung pat sa da kawei ka Inquiry Committee.
Naka liang kitei ki ar seng kila iakynduh markhmat iaka Secretary EC ka JHADC naka bynta ban pan jingshai halor ka jingbym pynmih iaka kaiphod tohkit.
Hynrei naka liang ka Secretary ka JHADC kala ong ba iaka jingtohkit ladep lut baroh hynrei sah satang ban pynpaw pyrthei iaka kaiphod tohkit bad ka la ong ruh ba shen kan sa pynpaw pyrthei iaka kaiphod tohkit ia kaba La khlieh da u inquiry officer.
Na ka liang ki ar seng ki la dawa tyngeh na ka JHADC ban pynpaw pyrthei noh mar mar iaka kaiphod tohkit bad ki la dawa ruh ban pynshitom jur ia ki nongbamsap ia ka pisa ka JHADC da kaba set phatok bad ruh ban weng kam shisyndon ymtang da kaba weng kam shipor.
Shillong, 12 K’lyngkot: Ka People Mission Against Corruption and Human Rights Violation (PMCHRV) ka la mih pyrthei mynta ka sngi ban pynduh jait bad rat dyngkhong ia ka bamsap ha kane ka jylla.
Ia kane ka kynhun thymmai la ialam da ka Kong Agnes Kharshiing kum ka convener kaba la rai ban trei borbah ban buddien ia ka bamsap sialieh, bamsap thied jaka sha sor Shillong thymmai, bad kiwei kiwei ki kam bamsap ha ki tnad sorkar.
“Ngi la rai ban iatylli ban iakhun ia ki kam bamsap kiba ktah badbamkruin ia ka imlang sahlang khamtam ia kiba duk ba jynjar na ka jingpyndonkam bakla jong ki bor sorkar", la ong ka Kong Agnes Kharshiing haba kren mynta ka sngi, sha ki lad pathai khubor.
Ka Kong Kharshiing ka la ong ba ka jylla ka la sakhi ia ki kam bamsap ha ki tnad sorkar ha kine ki por ba la dep, ki paidbah bad ki samla wadkam ki la shah thok bad shah niewbein ha ki heh spah bad ki briew ba donbor haduh ba ki la duh ei ia la ka hok.
“Ngim lah ban shu sngap ia kine ki kam bamsap namar ba lada ngi sngap, ka mut ba ngi iashah ia ki ban leh ia ki kam bymman", ka la ong.
Ka la byrngem ban ujor sha ka iing kashari ia ki kam bamsap bad kam beain jong ki tnad sorkar khnang ban ai jingpynsaja ia kiba leh beain.
“Ngin leit ban ujor sha ka Kashari ia ki kam bamsap", ka la ong.
Ka la ong ba ka kam bamsap ka dei ka bampong ia ka jaitbynriew bad ka jylla.
“Hato kato ka bamsap sialieh ha ka kam thungkam ha ki skul sorkar ha ka jylla", la ong ka Kong Kharshiing.
Na ka liang ka Kong Agnes ka la kyntu ia ki paidbah ban iamih bad ban iasnohkti lang ban ai jingkyrshan ia kane ka seng khnang ba kan lah ban pynduh jait khait ia ki kam bamsap ha kane ka jylla.
Shillong, 13’lyngkot:Ka kyrwoh na u bah Lber Laloo bad u Pyn skhemborlang K Sawian kiba la rah sha ka Supreme Court ha kaba ia dei bad ka kam Rangbah Shnong ki la ong ba ki la pdiang sngewbha ia ka rai jong ka High Court kaba la long mynta ka sngi halor ka kam ki Rangbah Shnong hynrei ki la ong ba kim sngew iahap pat ba ka High Court kan ailad ia ka sorkar jylla ban tuklar ia ki kam jong ka district Council , “Ngi sngew ba shi bynta na katei ka hukum kam ia hap bad ngin kren ia kane ka kam ha ka sngi bishar kaba bud namarba ka Case jong ngi ka dang sah pongding ha Supreme Court" ong ka kyrwoh.
Katei ka kyrwoh ka la ong ruh ba ka la ia khun ia katei ka kam Rangbah Shnong hapoh Supreme Court halor ka hokum ba ka High Court ka la pynmih kham mynshuwa bad ka Supreme Court ka la hukum ia ka High Copurt ba kan pyndep ia katei ka kam hapoh 4 taiew bad ban pynmih ruh ia ka rai kaba khaddduh hapoh katei ka por.
Ka kyrwoh ka la ong ba ka aiñ ka la kren shai ba ka rukom synshar khaddar hapoh ki jaka ba hap ha ka District Council yn tip hi ka District Council katkum ka jingpynkup bor jong ka 6th Schedule.
Ka kyrwoh ka la ong biang ba mynta ba ka High Court ka la pynmih ia ka hukum ba thymmai jong ka kin leit rah biang sha ka Supreme Court ba kan tuklar ia katei ka kam.
Shillong, 13’lyngkot: Shibun ki kyn rum kynram ki la mih mynta hapoh ka sem jong ka PDF ha KHADC bad katei ka kynrum kynram kaba la mih ka dei namar ba ki Party kiba la wan ia soh thymmai bad ka PDF mynta ki ap khmih lynti lano u CEM ka KHADC un ai kam EM ia ki.
Dang mynhynnin ka sngi ki nongthohkhubor ki la ia kren bad u u nongialam ka UDP ha KHADC u bah Teiñwell Dkhar bad na ka jingiakren bad u la la sngewthuh ba ka don ka jingiakren hapdeng jong ki bad u CEM halor ka shuki EM ha kaba katei ka seng mynta ka dang ap lano u CEM un ai shuk ia ka.
Mynta ka sngi pat u Rupang u la ioh ban ia kren bad u MDC jong ka HSPDP uba la leit ban ia soh bad katei ka seng bad ha katei ka jingiakren u bah Morningstar Mawsor u la ong “Ngi leit ia soh ba ngi iohi ba u CEM u shim ia ki ishu kiba bha, ngi kyrshan ia ki ishu jong u, ngi khlem dawa shuki eiei ruh em, hynrei ha ka jingiakren u CEM u la ong hi ia ngi ba un ai shuki EM kawei ia ka UDP, kawei ia ngi bad kawei ia ka KHNAM" ong u bah Morning.
Kumba ka paw mynta la sngewthuh ba ki Party kiba don ha ka liang pyrshah mynshuwa, ki leit ban ai jingkyrshan ia u bah Pynshngaiñ khlem kano kano ka jingdawa hynrei pynban u bah Pynshngaiñ u la kular hi ia ki ba un ai shuki EM mar kawei bad katei ka jingthong shuki u bah Pynshngaiñ ka la pynlong ia ki ruh ba kin ap khmih lynti lano ba un pyndep ia ka kular jong u.
Ki Party kiba la leit ban kyrshan ia ka PDF ki pynpaw ba kan kham sngewtynnad ba haba leit kyrshan u CEM ruh un ai bynta lem ia ki ha ka EC ban pyni ba ki don ha kajuh ka sem.
Katkum ki lad khubor kiba u Rupang u la iohlum la ong ba ba katei ka jingkren jong kiwei pat ki Party kiba la leit ban kyrshan PDF ka la pynkhynñiuh ia ki dkhot jong katei ka kynhun kiba don mynta ha ka EC bad ki shu ap khmih lynti la ka bok ka nusip jong ki ka dang eh ne-em ha ka khalai nusip jong u CEM.
Don ruh kiba la pyrshang ban thaw pyrthei da kumwei pat tang mar ia iohsngew ia katei ka khubor ha kaba ka jingiasylla sop sop ka jur bha mynta ki sngi khamtam hadien ba la mih ki khubor kiba ka lah ruh ban don ka jingpynkhyllem CEM.
Lah ruh ban kdew ba dang mynhynnin ka sngi u EM ka tnad khaiï pateng ka KHADC u bah James sylliang u la ong ba ka jingwan ia soh kitei ki Party ka dei tang ban wanrah jingkulmar hapoh ka sem jong ka PDF bad u la ong ba ka jingwan ia soh jong ki ruh ka dei ha kata ka kyrteng jong ka ieit jaitbynriew pynban ka thong jong ki ka long ia ka shuki ba kin shong.
Shillong, 13’lyngkot:U Joint Secretary ka sorkar jylla, Election Department bad u Joint Chief Electoral Officer, Meghalaya, u la pyntip ba ka kynhun kaba kynhun kaba don saw ngut ki dkhot jong ka ophis u Deputy Commissioner (Elections), West Garo Hills, led by Shri.
Pravin Bakshi, District Election Officer, West Garo Hills ki la leit ban mih khmat ia ka jylla Meghalaya ha ka Voters Fest ba la pynlong da ka Election Commissio nerka India ha New Delhi kaba la long naduh ka 12 tarik mynta u bnai haduh ka 17 tarik mynta u bnai.
Ha katei ka prokram yn pynkupburom ruh ia u bah Headingson Ryntathiang uba la noh synniang ia kane ka jylla lyngba ki kam rwai jong u.
U bah Headingson Ryntathiang un rwai ruh ha ka rynsan ha ka sngi pynkup burom ia u.
Shillong, 13’lyngkot:Ha ka 10 tarik mynta u bnai kawei ka thuk thuk 180cc Pulsar rong saw ba don ia u nombar ML05-L-3303, ka la shah tuh na Balaji Enterprise, Garikhana, Shillong kaba dei trai da u Mahipal Singh, uba shong basah Lumdiengjri, Shillong bad ki pulit ka Lumdiengjri P.
S.
ki la rejistar case ia katei ka jingjia C/No.
05(01)2016 U/S 379 IPC.
Hadien ba la ioh ksai shaphang katei ka jingshah tuh ki pulit Lumdiengjri ki la lap biang ia katei ka thuk thuk na kawei ka karkhana na Polo, Shillong.
Halor katei ka jingjia,ki pulit ki la kem ia u Vicky Lama, 22 snem u khun jong ka Sonam Lama ba shong ba sah ha Lamavilla, la kem ia u ha ka 12 tarik mynta u bnai bad na ka jingioh kem ia utei la lap ba la don sa uwei pat uba donkti lang ha katei ka kam bad utei u dei u Sandy Nongseij khun jong u bah Shining Star Mawlong ba shong ba sah ha Mahari Petrol Pump, Shillong hynrei utei u briew u la phet krad noh,ki pulit kilapyntip ba lada don kiba don jingtip shapahng u Sandy ki lah ban pyntip ha u Officer In-charge, Lumdiengjri Police Station ha une Mobile No.
9863061803 lane ha une u landline No.
0364-2548151.
Shillong, 13 K’lyngkot: Ka Hynniew Trep Achik National Movement (HANM) Ranikor circle ka la byrngem tyngeh ia ki contractor na ki tnad treikam ba opher bapher khamtam ha ki tnad PWD kiba trei torti bad leh tang dep rukom ia ki surok kiba wan rah jingeh pat ia ki paidbah nong shnong ka thain Ranikor kaba dang sah dien ha baroh ki liang.
Ki paitbah ha ki shnong nongkyndong bunsien ki ju ia kynduh jingeh lynter ha ka leit ka wan namar ka jingsniew ka surok ha ki thain Ranikor, Nongnah, Nongjri, Ngunraw, kynsimphlang, Umjarain ter ter haduh Nongtnger kiba hap hapoh ka Ranikor konstitwensi namar ha kajaka ban siangrong ki tah rong pynban ong u kyrwoh khubor ba la phahda u samla Biangbor Syiemlieh president bad u Ban Bishar Kharlartang secretary ka HANM Ranikor circle halor ka roi ka par ka thain Ranikor ka long kaba dang sah dien haduh katta katta.
Lada ianujor bad kiwei ki wei pat ki konstitwensi,wat la la dep ioh ia la ka jong ka jylla la 40 snem tam hynrei ka thain, ka dang sahdien palat nalor ba ioh ia ki nongmih khmat kiba tlot bad bymler bad ioh ruh ia ki ophisar sorkar lehmon bad kham tlod shuh shuh ka dei namar kata kata kadaw ka thain ka shah ieh shrah ha baroh ki liang.
Lada phai ia ka surok Nongnah thiep Bamon Keniong kaba dei ka surok ba la survey naduh ka sorkar Assam ka long kaba i ma haduh katta nalor ba ka long riat bad kaba rit bunsien ka wanrah ia ka jinghap kali ba man la u snem bad poi ruh sha ka jingiap briew dang ha kine ki sngi ka wei ka trok ka la noh sha riat bad la iap briew lah dei bad pynheh bad ker kynroh habaroh shilynter ia kane ka surok ban lait na ka jingiap briew man ka por ong ki nongialam jong ka HANM.
Ka long shisha kaba sngewnguh ia ka sorkar jylla kaba la phah trei ban shna pynbha ia ki surok rong ba la jot rathai, hynrei sngewsih pat ba ki kontrak kiba ha nongkyndong ki shim kabu pat da kaba trei torti bad bamsap ka long ka jingjynjar ia ki paidbah ha ka leit ka wan ka seng ka la dep ioh ia ki kyrteng jong ki kontrak naduh kiba heh haduh kiba rit shen kan sa leit ban ujor noh da ka PIL hapoh court ia ki jingtrei tang dep rukom kine ki kontrak namar ngim lah shah ia ka jinglehmon jong ki namar ka long ruh ka thain ka ba jur ka jingsahdien.
Ka long ka thain kaba jur ka jingsahdien bad ka seng ka sngewdei ban maham tyngeh ia ki kontraktor kiba trei torti bad kyntu ruh ba dei ban pyntrei kam kat kum ka hukum bad ka mang tyngka ba la mang da kasorkar khnang ba kan long ka jingmyntoi ia ki paidbahnongshong shnong ym ban myntoi ialade shimet lym kumta ka seng kam don jingmap.
Shillong, 14’lyngkot:Ki nongthied kiba bun eh na ka iew die masi kaba don ha Khanapara ki dei ki briew kiba na ka thaiñ Laitlyngkot bad Mawngap.
U nongthohkhubor mynta ka sngi u la ioh ban ia kren bad u nongshim wai ia ka iew die masi na ka hima Mylliem u bah Augustine Nongrum bad la kylli na u na kano ka thaiñ kiba bun eh ki nongthied masi thied masi na katei ka iew die Masi kaba hap hapoh ka jingpeit ka Hima Mylliem, u bah Nongrum u la ong ba ki briew ki ba wan thied masi ki wan na kylleng ka jaka kum na Nongstoiñ, Maw kyrwat, Shillong, Mawngap, Laitlyngkot, Pynursla bad kiwei pat ki jaka.
Haba la kylli biang katkum ka jingkheiñ antad jong u na kano ka thaiñ kaba bam masi kham bun, u bah Nongrum u la ong ba kiba bun eh ki dei na Laitlyngkot bad na Mawngap.
La kylli ruh na u bah Nongrum kumba katno tylli ki masi ki poi ha ka shi taiew ha katei ka iew, u la iathuh ba ki masi ki poi kumba 1400 tylli eiei , la kylli biang ha kawei ka iew katno tylli ki masi ki iaid “Haba ki ia biang iew ki nongthied ki iaid kumba 1200 tylli eiei ha ka shi taiew" u la ong.
U nongthoh khubor u la kylli biang hato kitei ki masi kiba poi sha Khanapara ki dei kiba naei , u la jubab ba baroh ki masi mynta ki poi tang napoh Assam kiba bun eh na Upper Assam.
U la iathuh ba ki don ki mahajon na Assam kiba pynpoi masi sha Khanapara shuwa ban long iew, haba la kylli pat kino ki mahajon ba kham paw u la ong ba ki don lai ngut ki mahajon ba kham heh hynrei um tip kyrteng pat ia ki.
Une u nongthohkhubor u la kylli biang na u bah Augustine Nongrum katno kawei ka masi ka shong dor ha katei ka iew, u bah Nongrum u la ong ba ha katei ka iew ki ju die shi shi jur ki masi ym ju die tang uwei.
U la ong ba ka dor jong ki shijur ki masi kaba rit eh ka sdang na ka T.
40 hajar tyngka hynrei ka shong katkum ka jingheh jong ki bad kiba heh ki poi ruh sha ka T.
90 hajar tyngka u la ong.
Lah ban kdew ba kiba bun hi kimasi kiba don ha Khanapara ki dei ki masi ot doh hynrei don ruh katto katne tylli ki masi khun.
Utei u nongshim wai ia ka iew masi ha Khanapara u la iathuh ruh ba don ki por ba ki masi kim iaid iew bad ki trai masi (mahajon) ki set ia kitei ki masi ha katei ka iew bad ki buh ruh da ki nongap la jong ban peit bad ban bsa bam ia ki kaba la shna kyrpang ruh ka sem na ka bynta jong ki.
Shillong, 13 ‘lyngkot:U Rangbah Shnong, u dei ban don ka kyrdan pule kaba rit duh, kaba donkam ba un bat ia katei ka kam bad ka dei ruh ban don ka jingsiew tulop ia u.
Katei ka long ka rai jong ka Meghalaya High Court, mynta ka sngi,ha ka phang, kaba iadei bad ka bor jong ki Rangbah Shnong.
Ka kashari, ka ong ruh ba ka ophis jong U Rangbah Shnong, ka dei ban hap ha ki kyndon jong ka ain wad jingtip paidbah (right to information).
“Ka paw ba kam don ka jing iaid beit, iaid ryntih, ha ka jing pyniaid kaba iadei bad ka riti dustur bad ka rukom treikam, kaba la ai bor da ka ki District Council bad nalor kitei ki ain, ka dei ruh ban don ka kyrdan pule, kaba la buh lem bad ki kyndon, ia kito kiba dei ban ialeh elekshon Rangbah Shnong bad nangta sa ka por treikam jongki, ka jingsiew tulop bad ki kam, kiba dei ban iaid lyngba jong ka bor ki Rangbah Shnong" ong ka jing bishar mynta ka sngi, kaba la pynkut ia ka jingialeh mukotduma, halor ka iktiar jong ki Rangbah Shnong.
Ka dei ha ka 10tarik Nohprah 2014, ba ka Meghalaya High Court, ka la pynduh noh ia ka bor jong ki Rangbah Shnong, ban pynmih ia ki kot ki sla bad kiwei de ki jingai jingmynjur jongki.
Ka High Court, ka kwah ruh ia ka sorkar Jylla, ba kan thaw ia ka ain, na ka bynta ban pynbeit shi syndon ia katei ka bor jong ki Rangbah Shnong.
La tip ba ka kam jong U Rangbah Shnong, ka dei kaba peit ia ka synshar khadar bad ban peit ia ka jing iaid beit jong ki skhim jong ka Jylla bad ka sorkar kmie, kumta ka donkam ban pynhap ia katei ka ophis jong U Rangbah Shnong, ha ki kyndon ka ain wad jingtip paidbah.
Ka Meghalaya High Court, ka kwah ruh ba U Rangbah Shnong, u dei ban hap ha ka jingbatai, ba u dei ban long hi u shakri paidbah, ha kaba un lah ban shah tian bishar ha ki ain jong ka sorkar India, ki ain bamsap bad kiwei kiwei de halor ki kam leh pyrshah jongu.
Ka Kashari, ka khang ruh ia kito kiba long pyrshah ri, kiba donkti ha ki kam pyniap briew bad kiwei de ki kam runar, ba kim bit ban shim bynta ha ki kam ialeh elekshon, kumba la thoh ha ki kyndon jong ka Representation of Peoples Act 1951 bad kiwei de ki elekshon sha ki dorbar Jylla.
Ka kashari, ka ong shuh shuh, ba kat haduh ban da don katei ka ain, kaba biang da ka sorkar Jylla, ka hukum kaba la buh da ka kashari, kaba mynshwa, kan dang iai bteng ban trei kam.
Hato u rangbah shnong uba treikam ophis ha ki ophis sorkar u lah ban long rangbah shnongHato ka long kaba dei ia nga kum u Nongshong Shnong ban pan RTI na u Rangbah shnong.
Kum u rangbah shnong lah ne em ban batbor marwei?.
Jowai, 13 K’Lyngkot:Ka jingpyntrei ia ka surok Umshong-Iapmala –Wahsarang ka paw ba la dep tang ha ki kot ki sla katba kaba paw pyrthei hi, katei ka surok ka dang long kaba khohruh khoh ram wat tang ka rong ruh ym pat dep ban siang.
Katei ka surok ka jrong tang 4 km.
Katei ka surok ka khlad na u Surok Rymbai-Suchen kaba la sdang pyntrei naduh u snem 2007 bad la mang ban pyndep ha u snem 2009.
Ia katei ka surok la pyntrei lyngba ka skim PMGSY jong ka Ministry of Rural Development jong ka sorkar kmie ha ka jinglut kaba T.
130.
11 lakhs bad la pyndep ia ka jingtih kyndew bad siang maw, shyiap nalor kiwei kiwei kynthup ruh ia ka dor ban maramot hapoh san snem kaba la kut noh ha u 2013.
Shuh shuh dangshen ka la don biang sa kawei ka skim kaba la bei pisa da ka juh ka Ministry sorkar kmie bad la mang ban pyndep hapoh u ban September 2015, hynrei katei ka surok ka dang sah hi kumjuh bad la ioh tang ia u mawria maw ship, ha shi lynter utei u surok bad tang shiteng utei u surok la dep ban siang rong.
U Waheh Shnong ka shnong Wahsarang bad Lumshken ki la iathuh ba ka jingpyntrei ia katei ka surok ka la sangeh mynta la kumba shi bnai khlem tip ia ka daw.
Haba iakren bad une u nonglum khubor, u ma Makham Bareh, Waheh Shnong ka Lumshken u ma Bareh u la ong “Ngi la ap khmih lynti ban ioh ia ka surok rong namar ka dei tang kane ka surok kaba lah ban pynpoi ia ki briew bad ia ki mar rep mar riang jong ngi sha ki iew ba hajan kum sha Rymbai, Ladrymbai bad Khliehriat.
Hynrei  ka jingslem ban pyndep ia kane ka surok ka la buh ia ki paidbah ha ka jingeh".
Ka jinglut baroh na ka bynta ban trei ia katei ka surok katta haduh ban da siang rong ka long.
T.
186.
295 lakhs nalor ka T.
18.
611 lakhs na ka bynta ban pynbha ia kane ka surok na ka bynta san snem.
La mang ban pyndep lut ia ka jingtrei baroh ha hapoh 9 bnai katta ha u September 2015, hynrei haduh une u bnai Nyngkong u ne u snem 2016, ka jingtrei ka dang iaid tang shiteng bad mynta lei ka la sangeh noh la kumba shibnai.
Na ka liang ki Waheh Shnong bad ki paidbah nongshong shnong ki la kyntu ia ka tnad PWD ba kan pyndep kloi ia katei ka surok khnang ban myntoi ki paidbah.
Shillong, 13’lyngkot:Ka jingshah hiar thma ka ktem ki shipai suiñ ha Pathankot ka la ktah jur bha ha kane ka jylla, kaba nyngkong eh ba ka tnad shipai ka la shim ka dei ban khang ia ka jingtuid u paidbah sha ka jaka jngohkai kaba don ha u Lum Shyllong.
Hadien katei mynta ka tnad shipai ka la khang ruh ia ka jaka iad kjat ki paidbah kaba ki ju iaid lyngkot na Anjalee sha Khyndailad.
Ka tnad shipai ka la pynbna mynta ka sngi ba la khang ia ka lynti iaid kjat ki paidbah kaba ki ju iaid baroh shi katta kata na Anjalee complex sha Butcher road, Pine Walk Area sha Butcher road kaba don hajan Bawri Netralaya bad la khang ruh ban iaid na Pine Walk Area sha Khyndailad.
Ha ka jingpyllait khubor na ki bor shipai mynta ka sngi ki la ong ba katei ka jingkhang lynti na Anjalee ka dei namar ka jingshah hiar thma ka ktem shipai ha kine ki khyndiat sngi ha Pathankot bad la khang ruh namar ka jingmih kiba bun bah ki kam tuh kam thiem ha ki thaiñ ka Cantonment Area.
Ka tnad shipai ka la pynbna ba ka sngewsih ban mih kiba kum kine ki jingpyndik ia u paidbah hynrei ka hap pat ba peit ia ka jingshngaiñ ha kum kane ka por.
Lah ban kdew ba katei ka lynti ba ka tnad shipai ka khang ka dei ka lynti ban hiar na Anjalee bad kan mih sha ka jaka ba ki paidbah kane ka jylla ki ju tip kum ka them Bijoy , katei ka dei ka lynti kaba ki paidbah ki ia ñion bha khamtam ha ka por ba ka jur eh ka jingsheng kali ban leit sha iew, hynrei mynta ia katei ka lynti ka tnad shipai ka la khang ban iaid.
Shillong, 13’lyngkot:Ka High Court jong ka Meghalaya mynta ka sngi ka la shong bishar halor ka jingujor ba ka la ioh ba ka la don ka jingshah kheiñ beiñ bad ka jingshah kheiñpoh ki jaitbynriew rit paid ha kane ka jylla kum ka Niam Khasi ne ka Niam Tre, ha katei ka jingtian bishar kaba la long mynta ka sngi ka sorkar Meghalaya ka la jubab sha ka High Court ba kam don kaba kum kata kumba la kynnoh hynrei ki rit paid ha kane ka jylla ki ioh ia ka hok kumba ioh lem kiwei pat.
Hynrei ha katei ka jingshong bishar u bah H.
S Thangkhiew u la kyntait ia katei ka jingkam u Chief Secretary ka jylla u bah PBO Warjri, u bah Thangkhiew u la ong ba ym don ki skul ne ki khynnah skul kiba aplai ia ki scholarship ki ba laioh ia ka jingmyntoi namarba ym shym la don kata ka jingpynbna ba iar ba ki dei ban io myntoi.
Hynrei katkum ka Affidavit ba la thoh da u bah Warjri pat ka pyni ba ha ka 21 tarik u nohprah, 2015 ka la don ka jingbthah ban thaw ia ka Task Force Committee na ka bynta ba peit ia ki jait bynriew rit paid ne ki kynhun kiba rit paid ha kane ka jylla.
“Ngi sngewlyngngoh ba ka sorkar ka thaw ia katei ka komiti hadien 23 snem ba la wan ka National Commission for Minorities Act, 1992 kaba la wan ha ka 17 tarik u jymmang, 1992 bad kata ruh hadien ba la kashatri ka la pynmih ia ka hukum" ong ka Fulla Bench jong ka High Court.
Ka ing bishar ka la kylli la ka don ne em kata ka ripod kaba la dep ai halor ka jingtreikam katei ka komiti ka kong T.
Dkhar Chairperson jong ka Task Force Committee ka la kular ha ka ing bishar ba kan pynpoi hapoh ka lai taiew.
Ka High Court ka la pynmih ia ka hukum ba hadien ba la dep ban pynpoi ia ka ripod jong ki jaitbynriew kumba la pynmih ha ka hokum kaba kham ha shuwa, ka sorkar jylla ka dei ban phah sha ka sorkar pdeng ban pyntip bad ioh ia ka jingmynjur jong ka bad ban pyntip ruh ba kita ki jaitbynriew ne ki kynhun ki dei kiba rit paid bad ei ban pynthikna ba kita ki kynhun ne ki jaitbynriew ki dei ban ioh ia kata ka jingmyntoi ba ki dei ban ioh na ka sorkar jylla bad sorkar pdeng.
“Ia katei ka kam baroh kawei dei ban pyndep hapoh ka 8 taiew naduh ba ioh ia kane ka jingthoh" jong ka Full Bench jong ka High Court kaba shong bishar mynta ka sngi.
Ka High Court mynta ka sngi ka la kren thlia ruh halor ka jingbym wan mih u Secretary, Ministry of Minority Affairs, ka sorkar India.
Ka la ong ba la pyntip da ka sorkar India ba ka hukum ba la dep kaba la khot hajir ia u Secretary la dep ban pynpoi hynre ym shym la ioh jingtip pat haduh mynta ruh.
“Namarkata, ngi pynmih ia kane ka hukum ba u Secretary u dei ban wan hajir ryngkat ka jingioh jami kaba T.
20 hajar tyngka bad u dei ban pynthikna ban poi khnang ha ka sngi shong bishar ka ban wan" ong ka High Court.
Ka High Court ka la hukum ruh ba ia katei ka jingkhot hajir jong ka ia u Secretary dei ban kitkhlieh da u Police commissioner, Delhi, ban pynthikna ba u dei ban wan mih ha katei ka sngi.
Ka la hukum ruh ba ka kong T.
Dkhar, Chairperson, Task Force Committee, ba ka dei ban wan mih khnang ha ka 27 tarik ka sngi ban shong bishar biang.
Nongstoin, 13 K’Lyngkot:Ka jingthmu ban wan klun jaka ki pulit Assam ha ka thain Langpih ka dang iai bteng haduh kine ki sngi ha kaba dang ha kine ki khyndiat sngi bala lah ki pulit jong ka jylla Assam, ki la wan sha katei ka thain da ka jingthmu ban klun ia ki jaka na ka bynta ban pynlong ktem shipai ha katei ka thain bad kumjuh da kaba thmu ruh ban wan buh kiwei kiwei ki tnad trei kam ha ki katto katne tylli ki jaka ha katei ka thain.
Ia katei la pyntikna lyngba ka jingiathuh jong ki katto katne ngut ki nongshong shnong katei ka thain ha u Nongthoh khubor bad nalor katei kila ong ruh ba myn ha ka sngi ba ar jong ka taiew ka la don ruh ka jingialang paidbah jong ki jait bynriew Nepali, Rabha bad kumjuh ruh ki khar Muslim na ka bynta ban ai ka jingkyrshan ia katei ka jingthmu jong ki pulit Assam.
Shuh shuh la ong ruh ba ia katei ka jingialang kila pynlong ha kawei na ki jaka mane blei jong ki Hindu kaba don ha katei ka thain bad la ong ruh ba ia katei ka jingialang kila teh ruh da ki kor pynsawa kiba jam bad kila kren ruh da ka ktien Asamese, bad katkum ka jingsngewthuh jong ki nongshong shnong Khasi ka thain Langpih la ong ba ki khar Nepali ha katei ka jingialang kila byrngem ruh ba lada ki jait bynriew Khasi kin pynthut ia katei ka jingthmu jong ki kin nym salia ban leh ia kano kano ka kam.
Ha ka sngi balang jong ka taiew u MLA ka Rambrai jyrngam u bah K.
P.
Pangniang u la hiar hi da lade sha katei ka thain ha ryngkat ki nongthoh khubor ban leit jurip kumjuh ban pynthikna ia ka shong suk shong sain jong ki paidbah katei ka thain.
Ha kaba iadei bad katei ka jingthmu jong ki pulit Assam na ka liang jong u bah Pangniang u la ong ba ryngkat ka jingiatrei lang jong u bad ka Hima kin sa lum noh ia ka dorbar kaba kyrkieh na ka bynta ban ia shong pyrkhat ia katei ka kam, bad u la ong ruh ba ngin nym ailad da lei lei ruh ia katei ka jingthmu ka ban wanrah ia ka jingiaklumar jong ki paidbah katei ka thain.
Shuh shuh u la ong ruh ba la jia ei ei ia ki paidbah nongshong shnong katei ka thain ka sorkar Asaam kadei ban shim ia ka jingkit khlieh bad ha ka juh kapor u la kyntu ruh ia ka sorkar Jylla Meghalaya ba kan pynkhlain ia ki bor pahara na ka bynta ban ai jingiada ba pura ia ki paidbah katei ka thain khnang ban lait na kino kino ki jingjia ba sngewsih.
Shillong 14 K’lyngkot:Ki pulit ka Pynursla ki la ioh kurup haduh 92 tylli ki masi na ki san tylli ki trok.
Ia kine ki masi la kurup katba ki dang thmu ban shalan tuh sha ri Bangladesh hynnin ka sngi.
Na ka liang ka khubor na u SP (Crimes) u Bah Vivek Syiem ki pulit ha katei ka miet, ki pulit SOT ki la pynlong ia ka jingap thap hadien ba la ioh jingtip ia ka don ki kali ba kit masi ban shalan sha Bangladesh, ki la pynlong ia ka jingap thap bad la ioh kurup syndon ia ki.
Kine ki trok ba shah kurup ki kynthup ia ka (AS-01 BC 4374), (ML05-G-6673), (ML05-L-7688),(ML05-G-3757) bad kawei ka Tata Mobile (ML10-A-9367).
Ia kine ki trok baroh la set ha  Pynursla Police Station.
Mynta ka sngi pat, ki pulit ki la ioh shuh ban kurup ia ki 3 trok kit masi ha ka por  3.
30 pm (ML05-B-2213), ( ML06-B-2997) bad (ML05-N-0078) na 12th Mile, Mylliem.
Na kine,  34  tylli ki masi la iioh kurup kiba thmu ban shalan sha Bangladesh.
Ia kine ki trok la set ha Mawngap  Out Post.
Baroh ki masi ba la ioh kurup ki long 126  la aiti sha ka tnad Custom, la ong u Bah Syiem.
Shillong, 13’lyngkot:Ka HANM Jaintia Hills Unit ka la byrngem ban pynlong ia ka jingiakhih halor ka jingjia kaba ar ngut ki la shah siat iap ha ki pulit ha Mookhep.
Haba ia kren bad u Rupang mynta ka sngi u President ka HANM Jaintia u Ma Shaniah Suchen u la ong ba kumba ka long mynta ki seng kiba ia don bynta ha katei ka jingiakhih kin dang hap ban shong jingialang ha kine ki sngi bad shen kin shim noh da ki rai ia khih namarba ka sorkar haduh mynta ruh kam patiaw eiei ia ka jingdawa jong ki, “Ngi lah ban shim ia ki rai ia khih hadien ka 15 tarik mynta u bnai" ong u Ma Shaniah Suchen haba ia kren mynta ka sngi bad u Rupang lyngba ka phone.
U Ma Shaniah u la ong ba ki jingiakhih ba ki seng ia khih kin shim mynta ka kynti ka lah ban dei da ka proseshon paidbah lane ka shong kyllaiñ mongor, “Ngim don lad da kiwei pat ki jingiakhih,phi la iohi hi ba ka iing bishar kam shah shuh ban khot pakhang shnong ruh" u la ong biang.
Utei u nongialam ka HANM na Jaintia Hills u la ong ruh ba katei ka seng ka shim ruh ia ki ishu kaba ia dei bad ka jingeh ki samla wadkam kaba ia dei bad ka jingkhot pynlong eksamin da ka tnad DSC na bynta ka kam LDA ha East Jaintia Hills, “Mynta ngi dang phah mynhynin ka sngi i aka RTI sha u Deputy Commissioner, East Jaintia Hills bad mynta ngi dang ap jubab, ngin sa ia peit hadien ba la ioh jubab lada ym hun ngin ia khih" byrngem utei u nongialam ka HANM.
U ma Shaniah u la iathuh ba dang shen ka la don ka eksamin ia leh kam ha DSC halor ka kam LDA ha kaba 50 ki nong aplai ki don katba na kitei ka la don tang kawei ka kandidet kaba la pass,"Ka la tbit bha katei ka samla ruh, ki jingkylli te ki la dei shisha kiba eh" u la ong.
U la iathuh ruh ba ha shuwa ia kane ka la don ka eksamin ia lehkam DSC ha kaba ki don 80 ngut ki nongiakhun hynrei kiba la poi sha ka eksamin ki don 79 ngut, “Halor katei ngim ioh jingtip bha ngi shu iohsngew ba kiba la pass ki ioh ia ka mark kaba 15, 18 haduh 20 mark,na kata ka daw ngi pan jingshai na ka ophis u DC halor katei ka kam" pynkut u Ma Shaniah President ka HANM.
Shillong, 14’lyngkot:U bah Pyn shngaiñ N Syiem, Chief Executive Member ka KHADC u la ong ba un phah da ka jingthoh sha u Deputy Commissioner ka East Khasi Hills ban pyn sangeh shuwa ia ka jingleit jurip ker sainar shiah katba ym pat lah ban pdiang ba ka Council kan don bynta lang.
U bah Pynshngaiñ u la ong ba shuwa ba ka sorkar kan leit jurip ha ki thaiñ khappud ka dei ban pan jingmut shuwa na baroh bad ban khot lang ia ka KHADC ha ka por ba ka leit jurip ha ki jaka bad ki shnong kiba hap hapoh ka jingpeit ka KHADC.
Ia kitei ki kyntien u bah Pynshngaiñ u la kren hadien ba la dep ban ia kynduh ia ki nongialam ka Co-Ordination Committee on International Border (CCIB) mynta ka sngi.
Ha katei ka jingiakynduh u nongaiktien ka CCIB u bah GH Kharshanlor u la ong ba katei ka komiti ka pynpaw ba ka kwah ba ka KHADC ruh kan don bynta lang ha kaba ia dei bad ka jingjurip ker sainar shiah lym kumta ka la ong ba kan ym treh ban ia shim bynta shuh ha ka jingleit sorbe.
Ula ong ruh ba ka jingdonlang ki District Council ka long kaba donkam bad katkum ka Land Acquisition Act kino kino ki jaka kiba hap ha ki jaka riewlum (Scheduled Area) ki hap ïoh ka jingmynjur (Consent) bad NOC na ki Autonomous District Council.
U Chairman ka CCIB u Bah Sukkynjai Myrchiang ula ong ba kam don kano kano ka jingpyrshah ban ker Sainar shiah bad dei ban sdang ia ka jingker sainar na u Zero Line hynrei ka CCIB kan pyrshah pat lada ker ia u sainar katta 150 yard na u Mawpud namar ki nongrep bad ki trai jaka kin duh ei iala ki jaka ki puta kiba kynthup ia ki bri kwai bad bri soh.
U la ong ruh lada ker sainar 150 yard- haduh 13 tylli ki shnong kin duh iala ka jaka bad ka jingduh iaki mar-rep kan kot da ki phew lak naba ka jaka kan leit ei sha Bangladesh.
Shillong,14 lyngkot:Ka Joint Secretary sha ka sorkar Meghalaya, Agriculture Department, ka lah pyntip sha ki paidbah, khamtam ia ki samla bam donkam don jam, ba kam don kano kano ka ophis kaba iadon iaka jingiadei bad ka sorkar ba lah ithuh kum ka NACS Ltd.
hapoh jong ka Ministry of Agriculture & Farmerswelfare,Government of IndiaHa ka jing iakren bad hapoh u Secretary Sorkar jong ka Ri India, Ministry of Agriculture & Farmers Welfare, ka pyntip ba ka NACS Ltd kam don hapoh kane ka Ministry bad ka pynpaw ba ka dei tang ka jinshukor ban ioh pisa na ki samla jong ka Ri ki bym donkam donjam.
Lah pynkynmaw ruh ba dang shen ka lah pynmih iaka advertisement ba khot application na ki candidates bapher bapher jong ka Ri na bynta ki posts jong ka ‘Ç’ bad ‘D’group (Non-Gazetted) ka jingthung kam ba kat kum ka NACS Limited (Nodal Agency under MoA, Government of India), Register hapoh ka PSU Act, Jong ka Sorkar India, New Delhi.
Kane ka office bym don jingiadei bad ka sorkar lah ong ba ka office treikam jong ka ka don ha NACS House, C-60, SIDCUL, Sidcul Industrial Area Phase I, Industrial Park Sitarganj, Udham Singh Nagar, Pin Code-262405, Uttarakhand, India, bad ka don ia ka tnat treikam, Organic Farms, Dairy Farms, Meat & Food Processing Units, Cattle Breeding & Bovine Genetics Laboraties ha West Bengal, Jharkhand, Odisha, Bihar, Chattisgarh, Sikkim, Assam, Meghalaya, Manipur, Mizoram, Nagaland, Arunachal Pradesh and Tripura.
(MIPR).
Nongstoin, 14 K’Lyngkot:Myn ha ka miet jong ka 13 tarik mynta u bnai u wei u Rangbah u ba dei na ki thain Rambrai u la duh ei iala ka jong ka jingim hadien ka jingsuba kaba jur ba u la shah tied bad shah shoh dusmon ha ki katto ki riew runar ki bym shymla tip satia la kidei ki ei haduh ba un da iap, ia u tei u rangbah la tip kyrteng kum u Barless Marngar 36 snem ka arta.
Katkum ka khubor na ka liang jong ki baha iing kila lap ia ka met jong u tei u rangbah ha ka step sngi palei jong ka taiew ha kapor 8 baje ha ka wei na ki jaka ha ka lynti na Iew Rambrai ban leit sha Nongkroh Thangmati bad na katei ka jaka ba lap ia ka met iap la lap ruh ia ki katto katne ki dieng kaba la pynsuba jur ruh ia ki ba ha iing ba u tei u rangbah u la shah pyniap dusmon ha ki riew runar da kaba shah bom da ki dieng na ka bynta jong ka khlieh.
Hadien katei katei kajingjia na kaliang ki ba haiing ha sem ki la pyntip noh sha ki pulit ka Nongstoin bad ki pulit ruh mar mar kila hiar sha katei ka jaka bad ki la pynkit noh ia katei ka met iap na ka bynta ban pyndep ia kiba donkam.
Ka tyllong khubor ka ong ruh ba haduh mynta ym shym pat la tip satia ia ka daw kaba la pynlong ia u tei u rangbah ba un shah pyniap dusmon  hynrei la suba jur ba kala don ka jingia kajia bad kaj jingia khun kaba jur hapdeng ki tei ki runar bad u tei u rangbah katta naduh na iew Rambrai bad halor katei kabynta na kaliang ki pulit haduh mynta ki dang iai pynlong kajingthwet bad kajingtohkit kaba jur.
Shillong, 14’lyngkot:Ha ka 13 tarik u kyllalyngkot u Lat ka jylla u la pynmih ia ka hukum pynkynriah kam ia ki heh pulit ha kane ka jylla.
Katkum katei ka hukum la iohi ba la pyn kynriah kam ia U JFK Marak, MPS uba bat kum u Commandant 2nd MLP Bn, Georagre West Garo Hills, Tura la pynkynriah kam noh kum u Commandant jong ka SF 10, Shillong naduh ka tarik ba u dei ban shimti ia ka kam haduh ban da pynmih da kawei pat ka hukum.
U Marak un mih bujli ia u A.
R Mawthoh, IPS.
U H.
G Lyngdoh, MPS Commandant 6th Bn, Shillong u la shah pynkynriah kam kum u Supretendent of Police jong ka South West Khasi Hills, Mawkyrwat , u bah Lyngdoh un bujli noh ha ka jaka jong u Raghavendra Kumar MG, IPS.
U bah Lakador Syiem, MPS- SP jong ka South Garo Hills, Bagh mara u la shah pynkyn riah kam noh kum u Principal Police Training School, Meghalaya bad un mih bujli ia u CVS Reddy, IPS.
U Nazarius Lamare, MPS2nd In Command 6th Bn, Shillong u la shah pynkynriah kam kum u SP (R/PR), Shillong bad un mih bujli ha ka jaka u O.
Passi, IPS.
U B.
Laloo, MPS ADL.
SP South West Khasi Hills , Mawkyrwat u la shah pynkynriah kam noh kum u Commandant 4th Bn ,Sohpian West Khasi Hills bad un shimti ha ka jaka jong u CVS Reddy, IPS bad kiwei pat.
Ki la don haduh 19 ngut ki heh pulit kiba la shah pynkynriah kam ha kane ka hukum kaba la mih ha ka 13 tarik mynta u bnai.
Nongstoin, 14 K’Lyngkot:Hynnin ka janmiet u wei u rangbah u bala tip kyrteng kum u Darius Marngar u ba na ka shnong Nongthymmai kaba hap hapoh ka Jyrngam Sirdar ship u la shah rah bor noh ha ki kynhun runar ki bym shym la ithuh bad tip satia la kidei ki ei.
Katkum ka tyllong khubor bala ioh lum na ki nongshong shnong katei ka thain la ong ba katei ka jingjia ka la jia ha ka janmiet jong ka 13 tarik mynta u bnai ha ka por 6 baje janmiet ha kaba ki kynhun runar ki bym shym la tip bad ithuh ba ki dei kiei, ki la wan ban rah bor ia u tei u rangbah na katei ka shnong kaba don markhap bad ka shnong Tynghor.
Shuh shuh katkum ka tyllong khubor la ong ruh ba kitei ki kynhun runar kiba la rah bor ia u tei u rangbah kila dawa ruh da ka pisa na ki ba ha iing hasem jong u tei u rangbah na ka bynta ban pyllait noh ia u na ka kti jong ki.
Ha kaba iadei bad katei ka bynta na ka liang jong ka seng KSU Rimuliang unit hapoh ka jingialam jong u samla Pynshailang Pangniang ki pyrem jur ia ki nong rah bor ia u bah Drius marngar bad ka seng ka dawa jur ia kitei ki runar ba kidei ban pyllait noh mardor ia u tei u rangbah khlem kano kano ka jingshah pynmynsaw.
Haba ia kren bad u nongthoh khubor u samla Hehkupar Pangniang General Secretary KSU Rimuliang u la ong ba ka seng ka dawa tuh na ka sorkar Jylla ban shikhia lem ia kiba kum kitei ki jingjia kiba ju iai jia lynter ha ki thain khappud jong ka WKHD, bad kumjuh ban pynkhlai ia ki bor pulit hapoh ka Ardonga out- post khnang ban teh lakam ia ki kum kitei ki jingjia shah rahbor.
Shillong, 14’lyngkot:Ka Meghalaya High Court ka la pynmih ia ka rai ha ka 13 tarik u kyllalyngkot halor ki kamkiba ia dei bad ki Rangbah shnong.
Katei ka rai jong ka High Court ka long ba u Rangbah shnong u dei ban don kyrdan pule, u dei ban ioh tulop bad u dei ruh ban hap hapoh ki kyndon jong ka aiñ wad jingtip lane ka Right To Information.
Ha katei ka rai ka High Court ka kham kdew kti ia ka sorkar Jylla, ba kan thaw da ka ain, kaba ia dei bad ka bor jong ki Rangbah Shnong bad kaba pyn pyrkhat, ba kam shym kren eiei ia ki District Council, ba kin thaw ia ka ain kaba iadei bad ki Rangbah Shnong, wat la ka dei ka bynta jong ki District Council, ba kin synshar ia ki nongpyniaid shnong, katba kum ki kyn don jong ka 6th Schedule.
Katei ka hukum jong ka High Court, ka kren shai, ba katba ka sorkar Jylla, kam pat thaw ia ka ain thymmai, kaba iahap bad ka bor ki Rangbah Shnong, kumta ka rai jong ka kashari, kaba la dep rai kham mynshwa (kaba mut ba kam pat ithuh ia ka bor ki Rangbah Shnong) kan dang iai bteng.
Hangne ka mih ka jing iakren jong ki riew pyrkhat bad kata, ka long “La ka kashari, ka ithuh ne em ia ka VAB lane ka ain jong ka Jaintia District Council, kaba la soi da U Lat ka Jylla?".
U Rupang, u iakren bad U Chief Executive Member jong ka JHADC, U Ma Thombor Shiwat, ha kaba utei u rangbah ruh, ula pynpaw ia kajuh ka jingsngew lyngngoh, halor katei ka hukum jong ka High Court.
U Ma Thombor, u ong “Ym pat nud ban ong eiei" halor ka rai jong ka High Court bad kumjuh bad ka VAB jong ka JHADC, kaba la dep soi da U Lat ka Jylla bad U Ma Shiwat, u ong shuh shuh, ba ka VAB hi jong ka JHADC, ka dei kaba ki la ia thaw lang ha ryngkat bad ka sorkar Jylla bad kaba long ruh, kat kum ki kyndon jong ka 6th Schedule jong ka riti synshar Ri.
la ong ruh ba kumba ka long mynta ka paw ba kam don ka jingiaid beit iaid ryntih ha ka jingpyniaid kaba ia dei bad ka riti ka dustur ne ka rukom treikam kaba la ai bor da ki District Council.
Bun ki jingiakren ki la mih hadien ba ka High Court ka la pynmih ia katei ka rai jong ka kaba la bthah ruh ia ka sorkar jylla ba ka dei ban thaw –aiñ ban pynbeit shi syndon ia katei ka rukom treikam ki Rangbah Shnong.
Ki jingiakren kiba la mih mynta ka long hato hadien ka jingpynmih rai ka High Court ka Village Administration Bill (VAB) jong ka JHADC kan dang lah ban treikam? Ym pat ia kren ia ka VAB jong ka KHADC kaba dang sahkut pongding ha shiteng lynti.
Lah ban kdew ba shuwa ka Krismas u Lat ka jylla u la shon muhor sbak ia ka VAB jong ka JHADC kum ka dak ka jingai sngewbha Krismas ia ka, kaba la khmih lynti ba da ka jingpynlong aiñ u Lat ia katei ka VAb kan pynkupbor biang sa shisien ia ki Rangbah Shnong kiba la shah sloit iktiar ha ka 10 tarik u nohprah , 2014.
Hato katei ka VAB ka JHADC kan dang lah ban pynkupbor biang ia ki Rangbah shnong Jaintia hadien ka rai ba ka High Court ka dang shu pynmih ha ka 13 tarik u Kyllalyngkot?.
Shillong, 14 K’lyngkot:Ki nongdih um jong ka Sor Shillong, kin nym lah ngeit satia, ba ka um ba ki dih, ka dei kaba don acid bad ka dei namar kata, ka um kaba don jingma ia ka koit ka khiah.
Na ka liang jong ka  KHNAM ka la kynnoh ba ka tnad sam um bamka Public health engineering (PHE) ka jylla ka la sam um da kaba longacid sha ki nongshong shnong ka sor Shillong bad ki shnong ba marjan jongka lyngba ka   Greater Shillong Water Supply Scheme (GSWSS).
Ia kane ka um bam um dih kaba don jingma ia ki paidbah ka sor Shillong, la lap da ki dkhot ka Khun Hynñiewtrep National Awakening Movement (KHNAM) youth wing kiba la pynthikna lyngba ka jingtes ia ka um kaba ki tong na ka jaka pynlang um ka GSWSS na Sawmer Shiteng, Upper Shillong.
Ki dkhot ka KHNAM Youth wing ki la leit ban tong ia kane ka um na jaka pynlang um ha ka 6 tarik Kyllalyngkot bad la phah tes ha Pasteur Institute laboratory ha Lawmali.
U President ka KHNAM Youth wing president u Bah Thomas Passah haba kren sha ki nongthoh khubor u la ong ba ka kaiphod jong ka tes ka la pynpaw ba ka um ka don ka pH kaba 5.
7, kaba long duna ia ka jingthew bad ka jingbun kaba long acid bad kam bit ban bam da u briew.
Ka pH ka um kaba bit ban bam kam dei ban duna ia ka   6.
5 bad 8 ph,  la ong u president ka KHNAM Youth Wing.
“Ngi la tong khnang ia ka um ba sam sha ki briew da ka GSWSS, ban pynshisha la ka um la pynkhuid bha ne em shwa ban sam sha ki paidbah nong pyndonkam" la ong u Bah Passah.
Haba pynpaw ia ka jingsngew kyndit halor kane ka jinglap, u President ka KHNAM youth wing u la takrain ia ka sorkar jylla kaba lehkai ia ka jingim jong ki paidbah.
“Ka PHE  ka la leh ia ka kam beain kaba ma ban sam um kaba sniew sha ki paidbah bad kane ka dei ka daw kaba pynlong ia ki briew ban ioh jingpang jong ki briew, ba ktah ia ka met, ka phad, ki snieh doh, pynhiar, ka jinghap shniuh bad kiwei kiwei ki jingpang" la ong u President ka KHNAM.
Ki la ong ba ka long kaba sngew phylla ba katkum ka jingtip ba la ioh da ka ain wad jingtip na ka PHE,  la pyni ba ka tnad kam shym la don u  chemist bad u microbiologist uban peit ia ka jingtes ka um dih.
“Kane ka pyni ba ka tnad PHE ka la sam um kaba jaboh sha ki paidbah nongshong shnong ka Shillong bad ki shnong ba marjan bad ka la bunkam ha ka jingbamsap bampong", u la kynnoh.
Ka KHNAM ka la kynthah ruh ia ka sorkar Congress ka bym lah ban ai ia ka um bam um dih kaba bit ia ki paidbah hynrei ka phohsniew pat ban ioh ia kata ka “smart city".
“Ka sorkar nyngkong ka dei ban phohsniew ia ka umbam umdih kaba bit ban ai ia ka jingkoit jingkhiah sha ki paidbah" la ong ka KHNAM.
Ia kane ka dam GSWSS la tei ha ki snem 80 eiei ka wah Umiew ha Mawphlang kaba jngai 25 km  ban sam um sha ki paidbah.
Ka GSWSS ka don lai bynta, bad ia ka bynta ba III, la ai skhim da ka Jawaharlal Nehru National Urban Renewal Mission (JNNURM) ban pynbha ban pynbun ia ka jingsam um hynrei haduh mynta khlem pat lah ban pyndep ia ka kam.
Ia u maw nongrim ka GSWSS phase-III  la thung da ka President ka Pratibha Patil ha ka  22 tarik Risaw, 2008.
Shillong, 14’lyngkot: Mynta ka sngi ki myntri jong ka Hima Mylliem ki la hiar jurip ia ka Iew die masi kaba don ha Khanapara kaba hap hapoh ka jingpeit katei ka Hima.
Katei ka jinghiar jong ki myntri ka dei hadien ba la mih ki jing kynnoh ha kine ki sngi ba la pynlong iew baroh shi taiew ha katei ka iew kaba ju long shisien shi taiew kata tang ha ka sngi Iew rynghep.
Ha ka jingleit jurip ia katei ka iew ki myntri ki la lap ba kam shym la don kaba kum kata ka jingpynlong iew man ka sngi kumba la mih ki jingkynnoh, hynrei ki la ong ba la pynlong iew tang shisien shi taiew kata ha ka sngi Iew Rynghep.
U myntri K Langstieh u myntri ba peit ia ka iew jong ka Hima Mylliem u la ong ba ki masi kiba don mynta ha katei ka iew ki dei kiba la wanrah lypa na kiwei pat ki jaka ban pynlang hangtei na ka bynta ban die ha ka sngi long iew, u la ong ruh ba don ki masi kiba sah lypa ruh naduh ka iew kaba la dep bad ia kitei ki trai masi ki buh ha katei ka jaka ban pyniaid iew ia ki ha ka sngi iew ka ban wan.
Halor ki jingkynnoh pat ba ka jur bha ka jingthied Masi na katei ka iew ban khaiï tuh sha Bangladesh , u myntri M.
B Kharlukhi uba peit ia ka pla tyngka ka Hima Mylliem u la ong ba ka hima kam don jingtip eiei ia kata ka jingkhaii tuh lane haei u nongthied masi u leit rah ia ka masi hadien ba u la thied lane u pyndonkam kumno ia katei ka masi kaba u la thied, “Kane ka dei beit ka iew ia die ia thied, ngim tohkit u nongdie ne u nongthied bad ki pyndonkam kumno ia ka masi ba ki thied ne kin leit rah shaei" ong u myntri Kharlukhi.
Hadien ba ki la lap ba kam shym la don kaba kum kata ka jingpynlong iew ha Khanapara lait noh tang ha ka sngi iew ki myntri ka Hima Mylliem kiba la hiar haduh san ngut sha katei ka jaka ki la shim ba katei ka dei ka jingkynnoh kaba khlem nongrim kaba la shu shim kabu dano re dano.
Shillong, 14’lyngkot:Ka Executive Committee jong ka Synjuk ki Nongsynshar Shnong ka Bri U Hynniew trep ha ka jingialang kyrkieh jong ka kaba la long mynta ka sngi ka la shim ia ka rai ban leit ia kynduh ia ki lai ngut ki CEM jong ki District Council ha kane ka jylla.
Ka la pynpaw ruh ka jingsngew diaw halor ka rai jong ka High Court kaba la pynmih ha ka 13 tarik u kyllalyngkot ha ka WA No.
2 u 2015 ha kaba ia dei bad jingtreikam ki Rangbah Shnong ha kane ka jylla.
Ki Rangbah Shnong ki la ong ba katkum katei ka rai ym shym la shim ia ki jingpynkupbor jong ki kyndon aiñ katkum ka 6th Schedule jong ka riti synshar ka ri India.
Katei ka jingialang ki Rangbah Shnong ka la pynpaw ruh ka jingsngewdiaw halor ka rai jong ka sorkar jylla ban pynbeit thymmai ia ka Meghalaya Service and Conduct Rules kaba ka la thmu ban khang ia ki nongtrei sorkar ban bat kam shnong lane kiwei pat kumba la paw ha ki khubor.
Ki la ong ba katei ka rai ka sorkar jylla kan ktah ia ka hok jong ki nongtrei sorkar bad kan wanrah ruh ia ka jingsngewthuh bakla ha ka rukom synshar paidbah.
Ka jingialang ka la rai ban ia kynduh ia u Myntri Rangbah ka jylla ban ia kren halor katei ka kam.
Katei ka jingialang ki nongialam jong ka Synjuk Ki Rangbah Shnong ka la pynpaw ruh ia ka jingsngew lynga mynsiem namarba u myntri rangbah ka jylla ryngkat ka kynhun myntri jong u kim shym la shimkhia ban kren kumno ban iada ,pynneh pynsah lane ban kyntiew ia ka riti ka dustur kumba la ju leh naduh ki por ba mynshuwa.
Halor kitei kiei kiei ka Synjuk Ki Nongsynshar Shnong ka Bri U Hynniewtrep (SNSBH) ka la ong ba kan pynlong ia ka jingialang heh jong ka ban ia kren halor kitei ki phang ha kaba ia ka jaka, ka sngi bad ka por kin sa pyntip shen.
Shillong, 14’lyngkot:Ka kali kit kot khubor jong ka Sentinel ka la shah kawang maw ha ki runar mynta ka step.
Katei ka jingjia ka la jia ha ka por 4:30baje mynstep ha ka jaka kaba ju khot ka Gate Umwang-Ri-Bhoi District.
Katei ka kali kaba don ia u nombar AS-01 CC 5933 ka la julor ha kaba ka ïit kaba don sha ka liang u nongniah ka la pait hynrei u nongniah um shym lei lei.
Halor katei ka jingjia la ujor sha ki pulit ka Umsning Police Station.
Jowai, 14 K’Lyngkot:Ka Elaka Satpator ka la ioh ia u Daloi uba thymmai bad ia ka kyrteng jong u ma Daman Lakashiang la pynbna mynta ka sngi ha JHADC da ka Administrative Officer.
U ma Daman Lang shiang u la jop suk kum u Daloi khlem don satia ba ialeh pyrshah.
satia da mano mano ruh.
Ka kong E Shylla, Administrative Officer mynta ka sngi ka pynbna ia ka kyrteng u ma Lakashiang kum u Daloi ba thymmai katei ka elaka, hynrei ha kaba iadei bad ka Sanat satia ia u hynrei la bthah ia u ban pynbiang ki kot ki sla.
Ha kaba ia dei bad kane, na ka liang ka Jaintia Hills Autonomous District Council (JHADC) mynta ka sngi kala pynbna paidbah ia ka kyrteng jong u ma Daman Lakashiang ba un long kum u doloi katei ka Elaka, ia kane la pynbna da ka kong E.
Shylla Returning Officer Satpator Dolloiship Election.
Na ka liang ki bor ba dei peit kim pat shym la ai ia ka sanad ia u bad ki la bthah ia u ba un pynbit pynbiang iaki kot ki sla ba donkam, khnang ba un long noh kum u doloi ba pura katei ka Elaka.
U ma Daman Lakashiang udei u khun jong u ma (L)  Kerbok Lytan naka shnong Satpator Elaka West Jaintia Hills Dstrict.
Ha kane ka sngi la don ryngkat ka kong B.
Bamon Asst.
Returning Officer Satpator Dolloiship Election, u ma S.
Pohkyrnu Acting Dolloi ka Elaka Satpator, u ma Froviling Pakynteiñ Adviser Elaka Satpator, ki nongmihkhmat na ka Kur bad ki nongkyrshan jong u Dolloi.
Jowai, 15 K’Lyngkot:Mynta ka sngi ki pulit ka nongbah Jowai ki la kem ia ar ngut ki nongialam sengbhalang na rilum jaintia halor ka jingdonkti jong kti ban dawa pisa bad shoh pyn mynsaw ia uwei u rangbah hynnin ka miet ha Ladmukhla.
Kitei ki ar ngut ki dei kiba la tip kyrteng kum u Pynbiang Rymbai uba dei u President ka Ñiaw Wasa Youth Federation (NWYF) bad u Secretary jong ka u Palmon Sari kiba dei na ka shong Mukhla hi.
Ka khubor pulit ka la iathuh ba hynnin ka meit ha ka por 9 baje mynmiet u wei u briew uba la tip kyrteng kum Constantine Thubru uba na ka shong Namdong B u la wan da ka kali ban phah maramot ia ka ha kawei ka Kharkhana kaba don ha Lumsuwe, Ladmukhla, West Jaintia Hills.
La iathuh ba kyndit kitei ki ar ngut ha ryngkat ki paralok hapdeng ka jingshongshit kyiad ki la wan ban dawa pisa na utei u ma Thubru bad haba u la kyntait ban ai ia katwi ka pisa kaba la dawa haduh 7 hajar tyngka, ki la bom la shoh bad byrngem ban pyniap ia u.
Hadien ba ki pulit ki la ioh ka jingujor na utei u rangbah, mar mar ki la thwet ia kitei ki heh nongialam ka ÑWYF bad ki la iohkem noh ia ki dangstep phyrngap mynta ka step.
Ki pulit ki la pynngat ia ki hapoh ki kyndon 341,307, 384, 325, 506 bad 34 IPC.
Hadien ba la leit ialam ia ki ha khmat ka iing bishar, na ka liang ka iing bishar badon burom ka la set along ia ki hapoh ka Judicial Custody na ka bynta 14 sngi.
Jowai, 14 K’ Lyngkot:Da ki spah ngut ki paid nongshong iew ka Iawmusiang hapoh ka jingialam ka Jaintia Tribal Traders’ Association (JTTA) ki la leit tur mynta ka sngi sha ophis ka JHADC ban dawa na u Chief Executive Member, u ma Thombor Shiwat ban pynhiar dor ia ka dor jong ka permit ki nongshong iew kaba la pynkiew da 100 percent.
Shwa kane, ki paid nongshong iew hapoh ka lama jon ka JTTA, ki la pynlong ia ka jingialang ha Iaw-thymme ha kaba ki la rai ban leit tur sha ophis JHADC.
Ha ka jingiakynduh ki nongialam ka JTTA ia u CEM ka JHADC na ka liang u CEM u la ong ba hadien ba ka ophis jong u ka la ioh ia ka shithi na ka JTTA halor kane ha ki khyndiat bnai, u la rah ia ka ha ka Executive Committee ha kaba ka EC ka la rai ban pynneh ia ka dor kaba la dep rai.
Ka JHADC ka la pynkiew ia ka dor permit na ka T.
450 sha ka T.
900 kaba kynthup ia ka bai stamp kaba 200 tyngka.
Ka JTTA bad ki nongshongiew ha ki open stall lane ki trep iew ki la pynpaw ia ka jingeh jong ki ban pdiang ia katei ka dor kaba la pynkiew arshah.
Katba ia kito ki dukan dewbilat ba la shna bha (RCC Stall) pat khlem pynkiew haduh 100 percent.
U President ka JTTA, u Iatha Najiar u la ong ba ki nongshongiew ha ki trep iew ka JHADC ha Iawmusiang- Iawthymme ki ia kynduh ia ki jingeh khamtam ha ka jinglut jingsep.
“Mynstep ki hap ban wankit ia ki jingsong bad mynmeit ban kit biang sha ki jaka buh da kaba ai bai nongkit kaba heh", la ong u ma Najiar.
Utei u nongialam u la iathuh shuh shuh ba ka JHADC kam shym la pynbiang ia ki Godown  lane kudam ban buh ia ki mar jong ki.
“Nalor ka bai nong kit ki nongkit nongbah, ki hap ban siew ruh ia ka dan kaba 10 tyngka man ka sngi, kane ka la ktah ia ka kamai kajih jong ki nongshong iew bad ngi la rai ban dawa na ka District CouncilHadien ba ki nongialam ka JTTA ki la iakren sani bha bad u CEM halor ka jingeh jong ki, na ka liang u CEM u la kyntu ia ki ba kin phah biang sa kawei pat ka jingthoh da kaba batai ruh ia ki jait jingeh kiba ki ia kynduh khnang ba un ioh rah biang ia ka sha ka EC.
Na ka liang ka JTTA ka la kyntu ia ki paid nongshong iew ba kin sangeh shwa ban siew ne pynthymmai ia ki permit jong ki tad haduh ban da ioh ia ka rai jong ka EC.
Nongstoin, 15 K’Lyngkot:Ka Hills State People Democratic Party Nongstoin Area Unit kala pynthymai ia ki nongkit kam ki jong ka ha kaba la wan ban pynskhem da u President rangbah jong ka party u bah Ardent Miller Basaiawmoit ha ka jingialang kaba la pynlong mynta ka sngi hapoh Hall jong u Bishop ha Nongstoin.
La pyniaid ia katei ka jingialang pynthymmai nongkit kam jong ka seng HSPDP Nongstoin Area Unit da u bah D.
Jyndiang MLA ka Nongstoin ha ryngkat ka jingiadon lang jong u bah W.
Mawsor MLA ka Mawahynrut bad baroh ki dkhot bala shah jied thymmai ha katei ka sngi lem bad kiwei kiwei ki briew jong ka parti.
Ha katei ka jingialang jied dkhot thymmai u bah Diosstarness Jyndiang MLA ba thymmai ka Nongstoin u la long kum u President ba thymmai jong ka HSPDP Nongstoin Area Unit, u bah Thinker Lyngdoh bad bah N.
Marwein kum ki Vice President, General Secretary P.
K Lyngdoh, Joint Sectetary Marcus Marwein bah B.
Thabah bah H.
N.
Diengan baj I.
Thongni kum ki Adviser bad 11 ngut ki dkhot.
Katkum ka kyrwoh bala phah da u bah N.
Marwein Vice president ba thymmai la ong ba ka party kam khein shuh ia u bah L.
G.
Nongsiej kum u president jong ka Nongstoin Area Unit naduh ka sngi ba u la leit ai jingkyrshan ia ka PDF bad um long shuh u dkhot jong ka party naduh katei ka sngi, bad la ong ruh ba ka party kam shymla beh ia u hynrei u la phet hi.
Shuh shuh la ong ba katei ka jingleh jong u bah Nongsiej kala pynsah ia ka party ha ka jinglyngngoh bad kaba la pynlong ruh ia ka jingbymdon nongialam shuh watla ka party kala ioh ia u MLA ba thymmai ha ka election shiteng samoi kaba dang shu dep shen.
Kumta ka party da kawei ka jingmut kala rai ban pynkhlain ia ka party la donkam ban pynthymmai noh ia ki nongkitkam baroh khnang ban lah ban ioh ia ka bor synshar ha ka election 2018, bad na ka liang jong ka party kala pynkhreh shait shait na ka bynta ban pynthymmai ia baroh ki nongkitkam jong ki 39 tylli ki primary unit.
Na ka liang jong u nongthoh khubor u la iohlad ban kylli na u bah N.
Marwein ba hato ka party kala ai ne em ia ka kynja shithi beh seng lane u bah L.
G.
Nongsiej u la weng ne em ia lade na ka jinglong dkhot bad president jong ka Nongstoin Area Unit, na ka liang jong u bah N.
Marwein u la ong ba kam shympat don kaba kum kata hynrei ka jingleh jong u bah Nongsiej ban leit pyniasoh bad ka PDF khlem da kynjoh ktien ia ki nongtrei jong ka party ka long pyrshah iaka riti treikam jong ka party.
Kumta halor katei ka nongrim ba ka party kam khein shuh ia u bah L.
G.
Nongsiej kum u dkhot jong ka party HSPDP lane u President jong ka Nongstoin Area Unit bynrap biang u bah N.
Marwein.
Shillong, 15 K’lyngkot: Khadar ngut ki samla ka Dong Mihngi ki la iakynduh ia u myntri pla tyngka ka ri u Arun Jaitley ha nongbah New Delhi.
Kine ki 12 ngut ki samla ka Dong Mihngi hapoh ka lama ka Young Leaders Connect (YLC)) ki la iakynduh bad u Jaitley ha ka 14 tarik Kyllalyngkot.
Ia ka jingialang la pyniaid da u nongialehkai kynjatbol barim ka India u Bhaichung Bhutia (Indian Football Icon), ba kynthup ia u Kiren Rijiju (Minister of State, MHA), Sushmita Dev (MP), Gaurav Gogoi (MP) Karma Paljor (Business Editor, CNN-IBN), Conrad Sangma (myntri sorkar barim Meghalaya), Imo Singh (MLA, Manipur), G G Kamei (IRS), Hekani Jakhalu (Director, YouthNet), Tanushree Hazarika (Managing Director, Eclectic Group), Dr Lalrin Jahau (Surgeon, Mizoram) bad u Bjorn Deneise (GM, Mayfair Hotels).
Ha kane ka jingiakynduh, ka YLC ka la iathir bad u Jaitley halor kiba bun ki mat kiba iadei bad ka roi ka par jong ka Dong Mihngi.
Ka YLC ka dei ka kynhun kaba thmu ban thaw ia ka rynsan ban iasam ia ki jingmut jingtip kiba lah ban ai jingmyntoi ia ki paidbah bad ka Dong Mihngi.
Da kane ka thong, ka YLC ka la aiti ruh ia ki jingai jingmut ha u myntri ka sorkar pdeng ban pyndonkam ia ki spah jong kane ka thain na ka bynta ka ioh ka kot.
Ka YLC ka la ai jingmut ia u myntri pla tyngka ban thaw lad ban thaw kam thaw jam ia ki samla, ha ka pule puthi, bad kiwei kiwei ki lyngkha.
Ka Young Leaders Connect (YLC ) ka dei ka kynhun ba seng ha u snem 2011, da ki nongialam bad kiba jop ha ka jingtrei jingktah ban pynpaw ia ka thain.
Shillong, 15 ‘lyngkot:Nalor U bah Bindo M Lanong, U CEM barim ka KHADC, uba kyndit kumba iuh tdong bsein, halor ka rai jong ka Meghalaya High Court, mynta ka sngi; sa U Bah HS Shylla, uba dei hi U CEM barim jong ka KHADC, u ong syndon ba ka dei ka sngi kaba dum tam, ha ka histori jong ka jaitbynriew riewlum rit paid Khasi, Jaintia bad Garo.
U bah BM Lanong, uba dei u nongialam jong ka seng United Democratic Party, ula ong “Namar, katta ba ka jylla ka la ju don hapoh ka Gauhati High Court, ym pat ju don kum kane ka jait hukum ban tuklar ia ki kam riti-dustur ha ki shnong ki thaw.
“Niuma ia ki rai ka Kashari ia ki mukotduma, dei ban burom, hynrei ki Kashari kim don bor ne iktiar ban jam pud shawei pat, ban hukum kum ia ki bor District Council bad ki Shnong ki thaw kiba la ithuh da ki ain Sorkar, da ki hukum khyllah, kibym iadei dur bad ka rukom im, ki riti-dustur jong kiwei, lait noh sa tang lada don jingiatyngkhuh bad ki ain Sorkar" ong ka jingthoh U bah Lanong.
“Ha kaba nga maham ia ka Sorkar Meghalaya ba da lei-lei kam dei ban pyni bor khlem nongrim, khamtam haba ka la weng noh ia ka ain khaw-ot (ordinance), nga wer lang ia ki seng sain pyrthei baroh bad ia ki synjuk ki Dorbar Hima, Dorbar Shnong, ba ki dei ban ieng pyrshah ia ki bynta kibym iahab bad ki riti ki dustur, kiba don ha katei ka hukum ka High Court, da kaba khreh ban ieng da kaba leit ialeh pyrshah ia katei ka hukum, khnang ban iada na ki jingshah thombor bym shonghok- shongain" pynkut ka kyrwoh khubor na utei u nongialam jong ka seng UDP.
U bah HS Shylla pat, u ong ba ba katei ka hukum jong ka High Court, ba ia ka ain jong ki Rangbah Shnong, ban thaw da ka sorkar Jylla, ka pyni namarkata, ba kan hap ha ka ain kyllum jong ka Ri India, kaba don ha ka Seventh Schedule jong ka riti synshar jong ka Ri India [pule bniah sla 4].
Shillong, 17’lyngkot: Dang shen ka kynhun myntri jong ka sorkar jylla hapoh ka jing ialam u myntri rangbah u Dr.
Mukul Sangma ka la pynkylla thymmai ia ka Service Rules kaba ia dei bad ki nongtrei sorkar, bad katei ka jingpynkylla thymmai ka long ba yn ym shah ia ki nongtrei sorkar ba kin long Rangbah Shnong lane ban long u dkhot ha kino kino ki kynhun ne ki seng.
Halor katei ka rai jong ka sorkar u Working President ka UDP uba dei ruh u MLA barim ka Malki-Nongthymmai bah Bindo M Lanong u la ong ba katei ka rai jong ka sorkar kan pynhiar pynban ia ka kyrdan jong ki shnong.
“Kan pynhiar shibun ia ka kyrdan ki shnong, kan pynhiar ha ki kam bapher bapher naduh ki kam Sports bad kiwei" ong bah Bindo.
U la ong ruh ba ka sorkar India ruh ka shah ia ki nongtrei jong ka ba kin bat kam ha ki kyrdan bapher bapher kum ha ki kam Sport , u la kdew da kaba ai nuksa ia ka tnad Railways , ka tnad shipai bad kiwei pat ki tnad, “Haba ka sorkar ruh kam khang balei kane ka sorkar Meghalaya jong ngi ka khang" u la ong biang.
U bah Bindo u la ong biang ba ka rai jong ka sorkar bad ka rai jong ka High Court ka pynkulmar jingmut pynban ia u paidbah namarba ka High Court ka ong ba u Rang bah shnong u dei ban don kyrdan katba ka sorkar Meghalaya pat ka ong ba u nongtrei sorkar um lah ban long Rangbah Shnong.
U la ong ruh ba ka jing pynmih hukum ka high Court ba ka sorkar ka dei ban shna aiñ halor ka kam Rangbah Shnong ka dei ka bym lah ban pdiang namarba katei ka hap ha ka sobjek jong ka District Council kaba la pyn kupbor da ka 6th Schedule.
“Ka sorkar ka la weng noh ia ka Ordinance, kane ka pyni shai kdar ba ka sngewthuh ba kam dei ka sobjek jong ka hynrei dei ka sobjek jong ka District Council, ka sorkar jylla kam donbor" u la ong biang.
Halor kate ka mat u la ong ba ha ka jingshisha ka sorkar ka dei ban sngewkmen lada long Rangbah Shnong ki nongtrei jong ka namar kan iarap bun ia ka ban pyntreikam ia ki skhim bad ki prokram bapher bapher.
Shillong, 15 K’lyngkot:Ka Synjuk ki Nong synshar Shnong ka Bri U Hynniewtrep (SNSBH) Ri Khasi Jaintia ka la rai ban pynlong ia ka jingialang jong ka Synjuk ha ka 21 tarik Kyllalyngkot 2016 ha Community  Hall Wahingdoh, Shillong ha ka por 11 baje mynstep ban ia mir jingmut halor kine ki mat  kiba iadei bad ka rai jong ka Meghalaya High Court, ka jing pynkylla ia ka Rule 20 (B) jong ka Meghalaya Services (Conduct) Rules 1990 kaba la pynmih da ka Sorkar lyngba ki kotkhu bor ka ba pyrshah ia ki nongtrei kam Sorkar ban kit ia ki kam Shnong bad kiwei kiwei de.
Ia kane la pynlait da u general secretary ka SNSBH u Bah Rapiong L Blah.
Ka Synjuk ka kyrmen ba ki Nongsynshar/Rangbah Shnong bad ki nongkit kam shnong kin pyllait por khnang khnang ban ia poi sha kane ka jingialang bad ha kajuh ka por ka Synjuk ka kyrpad ban shim ia kane ka kyrwoh kum ka jingpyntip namar ba la khim palat ka por ban pyntip sha man la ka Dorbar Shnong da kawei pat ka lad.
Shillong, 15’lyngkot:T.
3 lak tyngka kawei ka longkmie ka la shah thok ha uwei u briew uba la kam ialade ba u dei u pulit.
Katei ka longkmie kaba la ngat ha katei ka apot ka dei ka Yomika Rabon kaba shong basah ha Nongmensong, Lang kyrding,katei ka longkmie ka la ujor ia utei u briew ha ki pulit.
Utei u briew uba la kam ialade ba u dei u pulit u dei uba la tip kyrteng kum u Jester Syiemlieh na ka shnong Lum Shyiap.
Hadien ba la ioh ia katei ka jingujor ki pulit ka jylla ki la ioh kem ia utei u briew uba la kam pulit ialade hynrei um shym dei satia u pulit.
U Jester Syiemlieh u la shim pisa haduh T.
3,11,000 tyngka na ka Yomika da kaba kular ban ai kam sorkar ia ka hapoh District Jail bad ka kam kaba u la tyrwa ia ka –ka dei ka kam Warden.
Ia katei ka pisa u la ioh naduh u risaw jong u snem ba la dep, u la shim ia katei ka pisa khyndiat khyndiat hadu ba kan da lang kattei.
Utei u pulit thok u la kular ia katei ka briew ban pynioh kam sorkar lada ka siew ia u T.
4 lak tyngka bad u la kam ba u dei u pulit uba don jingiadei bha bad ki heh pulit ha kane ka jylla, katei ka briew ruh ka la ngop ha ki jingsha pynbiej jong u bad ka la lah ban pynbiang pisa nangne nangtai haduh T.
3,11,000 tyngka.
Hadien ba la ioh kem ia u u SP City u bah Vivek Syiem u la kyntu ia ki paidbah ka jylla kiba la ngat ha shrip utei u briew ba ki dei ban mih shakhmat ban ujor ejahar pyrshah ia u,u la ong ruh ba ki paidbah kim dei ban shah pynbiej ha kino kino ki briew kiba thong ban pynioh kam sorkar da kaba dawa pisa kylla na ki paidbah.
Shillong, 15 K’lyngkot:Ki pulit pyniaid kali Shillong Traffic Police (STP) ki la kut ia ka prokram ban hikai bad ai jingshai ia ki paidbah bad ki nongniah kali ban lait na ka jingjia aksiden.
Kane ka taiew pynshai shaphang kumno ban pynlait ia ka jingjia aksien, la sdang naduh ka 10 tarik haduh 16 tarik Kyllalyngkot.
Ha kane ka taiew, la pynlong ia ki prokram bapher bapher kiba iadei bad kumno ban iada bad husiar na ka jingjia aksiden.
La pynlong ruh ia ka rali da ka tnad Traffic  ha bynta bapher bapher ha ka nongbah kum shi bynta ban hikai ia ki briew bad ki nongniah kali.
Ia kane ka rali la kaweh da u Bah H.
Nongpluh, IG, Eastern Range na phyllaw ka State Central Library.
Haba kren sha ki nongthoh khubor, u Bah Nongpluh u la ong ba ka taiew iada ia ka jingjia aksiden la ju pynlong man u snem.
“Da ka jingnang kiew ka jingjia aksiden ha Shillong, ka donkam ia ka jingpyniaid kaba kham biang ha ka nongbah Shillong", u la ong.
U la ong ba ki ain pyniaid kali ki long kiba donkam palat namar ka jingbun ki kali  ha Shillong.
"Ha ki sngi long skul, ka don ka jingpynbeit pyniaid kali kaba kham pher ban pynlait na ka jingsahkut kali", la ong u Bah Nongpluh.
U Bah Nongpluh u la ong ba ha ka por long skul, ka jingdon jong ki skul ka la nangkiew ha ka nongbah.
La pynlong ia kane ka taiew ryngkat ka jingiatreilang ki nongniah kali kamai, kali shimet bad ka seng jong ki nongniah bike ha ka Shillong,Ka jingiaid ka la sdang na State Central Library  sha Madanriting, Rynjah, Laitumkhrah, Dhanketi, Barik, Old Cherra, Garikhana, Mawlai petrol pump, Jaiaw, Mawkhar, bad Khyndailad  bad la pynkut ha Police Reserve ha Polo.
Shwa ia kane, u  Superintendent of Police (Traffic), u Sacheng Marak u la kyntu ia ki seng nongniah kali ban leit shah hikai ha ki thanat ia ki nongniah kali khnang ba kin sngewthuh ia ki rukom bad ki ain niah kali ban lait na ki jingjia aksiden.
Nongstoin, 17 K’Lyngkot:Mynta ka step ha ka por 5:45 baje dang step kala don ka jingiather kuli kaba jur bha hapdeng ki kynhun pulit ka Shallang PS bad ki lehnoh ANLA kaba la jia ha kawei ka khlaw hajan ka shnong Nongaldro.
Ia katei ka kynhun lehnoh ANLA la ialam da u wei u snar u ba la dei teng u dkhot jong ka GNLA bad u ba la shah kem bad shong phatok ruh bad u ba la lait jamin noh ha u snem ba la lah.
Katei ka jaka ba la jia katei ka jingiather ka jngai tang kumba 15 km ei ei na Shallang PS, bad hadien katei ka jingiather kuli kaba jur ki pulit kila pynlong ia ka jingkhynra ia katei ka jaka bad la lap ruh ia kawei ka met iap kaba la thiah lyngktar ha ryngkat kawei ka suloi ba la kurup noh da ki pulit.
Katba kiwei pat ki kynhun lehnoh kila ioh lad ban phet krad noh lyngba katei ka khlaw kaba rben, shuh shuh ka khubor na ki pulit ka iathuh ruh ba katei ka kynhun ka dei kaba don kti ha ka jingjia rahbor kiba ju jia na kapor sha ka por ha ki thain Aradonga bad thain Riangdo.
Shillong, 17’lyngkot:U MLA ka 19 South Shillong Constituency u Bah Sanbor Shullai u la pynkup burom ia ki 93 ngut ki nongtrei jong ka Aganwadi ne kita kiba la tip kumki nongsam shana ha manla ki shnong sha ki khynnah, katei ka jingpynkup burom ka long kum ka dak ban ai ka jingithuh bad burom ia ka jingtrei shitom ka jong ki kaba man la ka sngi hapoh ka constituency ka jong u, ia katei ka jingpynkup burom la pynlong ha ka sngi saitjaiñ jong ka taiew ha Bishnupur.
Napdeng kine ki 93 ngut, 90 ngut ki dei tang kito ki nongtrei bad lain gut pat ki dei ki ophisar ka ICDS kiba peit ha 19th Shillong South Konstitwensi.
Ki jinglut jingsep ba la pynbiang pynbiang na ka bynta kane ka jingpynkup burom ia kine ki nongtrei aganwadi la bei bad noh synniang da u MLA na ka tulop kaba shi bnai ka jong u.
Ka jingthmu ba kongsan jong kane ka jingpynkup burom ia kine ki 93 ngut ka long ban ai ia ka jingithuh kaba kyrpang ia kine namar ba ki trei shitom man ka sngi na ka bynta ban pynbit pynbiang ia ki khynnah watla ha ka jingioh kaba duna ka jong ki.
Haba ai jingkren u Bah Sanbor Shullai u la ong ia kum kane ka jingpynkup burom ngi ju leh beit man la u snem bad kane kan iai bteng katba dang mih ki snem ban ai ia ka jingithuh ia kito kiba trei shitom na ka long ha kano kano ka liang ruh.
“ Ha kawei ka por pat ngin sa peit na ka bynta jong kito kiba pynkhuid ia ki surok bad ki lynti ki syngkien bad kumjuh ruh na ka bynta jong kito kiba trei ha iing briew kiba la tip kum ki domestic worker bad ngin sa ia kren bad pynbeit bha bad ka Association ka jong ki" la ong u Bah Shullai.
“Nga la leh ia kum kine ki jait kam naduh ba nga dang don hapoh jong ka seng samla bad kumjuh ruh kum u nongkitkam shnong ban pynkup burom ia ki tymmen ki kro bad kito kiba trei mon sngewbha ia ka shnong ka thaw bad ia kiwei kiwei de," u la ong.
Shillong, 17’lyngkot:Kham ha shuwa ka Khasi Jaintia Butcher and Welfare Association (KJBWA) ka la pynbna ba naduh lashai ka sngi ka 18 tarik yn khang doh masi ha ri Khasi Jaintia kata tad haduh ka 21 tarik mynta u bnai.
Haduh ba thoh ia kane ka khubor kam pat don kano kano ka jing pynkylla na katei ka seng bad la sngewthuh ba ka jingkhang doh masi kan iaid beit kumba la pynbna.
Lah ban kdew batei ka seng ki nongdie ot doh masi ka la shim ia katei ka rai dei halor ka nongrim ba ki la kynnoh ba ka dor ki masi ot doh ka nang kiew namar ka jingiaid iew palat ki masi sha Bangladesh.
Katei ka jingkhang doh masi la sngewthuh ba kan ktah shibun ia ki paidbah kiba ju bam doh masi.
Shillong, 17’lyngkot:U President Rangbah ka BJP, ha kane ka jylla uba dang shu shimti shen ia katei ka kam u Ma Shibun Lyngdoh u la kob ba hapoh ka jing ialam jong u ka BJP kan suh thied sha manla ki kyndong kynshrot jong kane ka jylla bad u la ong ruh ba un pynkhie im ia katei ka seng da kaba pynkhlaiñ lut ha baroh ki jaka, “Ngi kyrmen ba u syntiew Lotus un phuh sha manla ki kyndong kynshrot ka jylla, ngin leit sha manla ki shnong bad ki district ngin pynbna sha ki paidbah ba ka BJP ka seng kaba heh (National Party) bad ka dei ruh ka seng kaba ieng na ka bynta ban wanrah ia ka roi ka par sha u paidbah" ong u Ma Shibun Lyngdoh haba kren sha ki nongthoh khubor ha ka sngi saitjaiñ jong ka taiew.
Ha kaba ia dei pat bad ka jingbym don shuh ka jingshong suk shongshngaiñ ha kine ki sngi khamtam ha ri Lum Garo namar ka jingpyntriem ki seng lehnoh u Ma Shibun u la ong ba katei ka seng, kan ym wohdaw ia ka Congress kaba ialam ia ka sorkar ha kane ka jylla hynrei u la tyrwa ban ia treilang lada ka sorkar ka sngew donkam ban wanrah ia ka shongsuk shongsaiñ ha ka jylla, “Ka shongsuk shongsaiñ ka la kylla na kaba sniew sha kaba sniew tasam,ngam woh daw ia ka sorkar hynrei nga kyrmen ba kan shim noh ia ki lad ki lynti kiba dei ha ri Lum Garo ban wanrah biang ia ka jingshongsuk" ong biang u Ma Shibun.
U Ma Shibun u la ong ba kipaidbah kila duh jingshaniah ia kane ka sorkar jylla mynta namar ki jingpyntiriem kiba iai mih na ka por sha ka por.
U la ong ba dei namar ki kamlehnoh ba ki kam pynroi kim poi sha u paidbah.
“Lada ka sorkar jylla ka kwah ia ka jingkyrshan jong ka BJP,ngi long kiba la kloi ban ia shong pyrkhat lang da kano ka lynti kaba bha tam ban shim ban pynkut noh ia kite ki jingeh, ngi donkam ban peit kaei kata ka jingeh kaba shisha kaba pynmih ia ki kam lehnoh ioh ka dei pynban ka jingdon bynta ki kynhun pyntriem na bar ri kum ka ISI" u la ong.
Ha kaba ia dei bad ka kam bamsap ha ka tnad pule puthi ka sorkar jylla u Ma Shibun u la ong ba ka BJP ka kwah ba ka kashari kan tohkit ia katei ka kam bad ia kiba leh kam sniew dei ban pynngat beit ha ka aiñ.
U la kren diaw ruh halor u pud u sam uba dei ka dawbah jong ka jongshong syier ki paidbah kiba shong basah ha khappud, ha kaba u la ong u kwah ba ka sorkar kan pynbeit noh shi syndon namar kan ym don jingeh namarba ha kane ka jylla bad ha Assam ruh ka dei ka juh ka seng Congress kaba synshar.
Shillong, 17’lyngkot:7 ngut ki nong khaiï na ka jylla Assam ki la shah rahbor ha ka sngi saitjaiñ jong ka taiew ha ki suba lehnoh ha ri Lum Garo.
Kitei ki 7 ngut ki nongkhaiï ki dei kiba la tip kyrteng kum u Tustu Paul, Manoranjan Sarkar, Putul Mukherjee, Piyush Biswas, Pradip Das, Bijoy Sarkar bad Ganesh Basu.
Kitei baroh 7 ngut ki dei na Dorenggre kaba don ha Goalpara district.
Kitei ki la shah rah bor ha ka por ba ki dang wan phai na iew Dokhongsi, ka iew kaba ju shisien shi taiew kaba don hajan Kharkutta.
Ki la don ar kynhun ki nongkhaii kiba don 12 ngut kiba shong ha ka kali Mahindra Pickup bad kitei baroh ki dang wan phai na iew, hynrei haba ki la poi hajan Kalwe kaba hap hapoh Kharkutta Police Station ki la don kumba 6 ne 7 ngut ki lehnoh ki runar kiba la kiengatiar kiba la pynieng ia katei ka kali ba ki shong bad ki la sei ia ki baroh khoit shabar bad ki la pynieng lain , kham hadien ki la rahnoh ia 7 ngut na ki katba ia kiwei pat ki la pyllait noh.
Katei ka jingjia ka la jia ha ka por 4 baje eiei janmiet, iathuh kiwei pat ki nongkhaii kiba lait na ka jingshah rahbor.
Kiwei pat ki nongkhaii kiba la lait kila leit pyntip sha ki pulit shaphang katei ka jingjia bad tang mar ia ioh jingtip ki pulit ryngkat ki CoBRA Commando ki la leit ban khynra lehnho ha kylleng ki jaka ban lap ia kitei ki nongkhaii ba la shah rahbor.
Haduh mynta la ong ba ka jingwad ki pulit ka dang iaid shakhmat.
Shillong, 17’lyngkot:Ha ka jingleit khynra ki pulit ia ka ktem jong ka GNLA ha ka sngi saitjaiñ jong ka taiew, ki la ioh kem ia uwei u dkhot ka GNLA uba la tip kum u Kadem.
U Kadem u dei u dkhot uba ju don ha syndah u Baichung bad u Heidoong ki pulit.
Ki pulit kila ioh kem ruh ia u nongai jingtip sha ka seng GNLA u Balmepa na Sudukgre, East Garo Hills uba dei ruh u ba ju leit lum tiar pynbthei na ki trai par da kaba leit byrngem ia ki bad hadien kata u sa pynpoi sha u Sohan D Shira.
Na u Kadem ki pulit kila ioh kurup ka suloi SBBL, ki tiar pynbthei bad kumjuh ruh ka sertiphiket kyntiew kyrdan ia ki dkhot ka GNLA.
Nongstoin, 17 K’Lyngkot:Hadien lai sngi ka jingshah pyniap dusmon u bah Barless Marngar kata ha ka 15 tarik mynta u bnai wan pyndem noh uwei na ki rangbah u ba la don kti ha katei ka kam ha khmat jong ki pulit ka Nongstoin bad ia u tei ba la wan pyndem la tip kyrteng kum u Last comingstar Mawtyllup 35 snem karta u ba na ka Shnong Mawphansyiar ka shnong kaba don ha ki thain Rambrai.
Katkum ka tyllong khubor la iathuh ba hadien ba ki pulit ka Nongstoin ki la pynlong ka jingthwet kaba jur, u tei rangbah u la leit ban pyndem noh bad aiti ialade ha khmat jong ki pulit ha ka meit jong katei ka sngi.
Kum ban shu phaidien biang khyndiat u bah Barless Marngar 36 snem ei ei karta na ka shnong Mawphansyiar West Khasi Hills u la duh noh ia la ka jong ka jingim hadien ba u la shah pyniap dusmon ha ki katto katne ki briew ha kawei na ki jaka ha ka lynti na Iew Rambrai ka ban leit sha Nongkroh Thangmati.
Katei ka jingjia kala jia ha ka miet jong ka 13 tarik mynta u bnai  ha kaba la suba jur ba hadien ba kitei ki runar ki la shoh la bom ki la pyniap dusmnon ruh ia u tei u rangbah  ha katei ka jaka bad la lap ia ka met iap ka jong u la lap da ki ba haiing ha ka por 8.
00 baje mynstep jong ka sngi kaba bud.
Nongstoin, 18 K’Lyngkot:Wat la ki bor ba dei peit kim pat pynbna ia ka tarik na ka bynta ka election shiteng samoi sha ka KHADC, hynrei ka Rambrai Jyrngam Constituency kala long kaba la khreh na ka bynta katei ka election shiteng samoi ka ban sa long bad pynbna shen, bad katei ka paw shai hadien ba ka seng HSPDP kala pynkhreh na ka bynta ban sei iala u jong u kyrtong.
Hadien ba ka HSPDP Rambrai Jyrngam Constituency kala aiti bad phah sha baroh 38 tylli ki primary unit na ka bynta ba kin jied iano ki ibit napdeng ki 7 ngut ki nongpan ticket na ka bynta ban ioh iakhun ia ka election sha ka KHADC, na Rambrai Constituency, hynne ka sngi ki na ki 38 PU kiba la iashim bynta ha katei ka jingjied ki poi haduh 31 tylli kiba la pynpoi ruh ia ka rai ka jong ki ha ka jingialang bala pynlong ha ophis jong ka District Council ha Nongstoin.
Katkum kitei ki rai bala wanpoi na ki 31 ki PU kaba khambun ka sur ka leit sha u samla World Champion Paliar u ba ioh ia ka jingbun paid na baroh ki nongpan tiket bad u la ioh ruh ia ka jingkyrshan na ki 21 tylli ki PU bad na ka liang jong ka EC HSPDP Rambrai Jyrngam hapoh ka jingialam jong u bah K.
P.
Pangniang MLA ka Rambrai kum u President ha ryngkat ka jingdonlang u bah C.
Thongni Secretary lem bad baroh ki dkhot jong ki PU kila shim beit ia ka rai jong ki PU bad pynbna syndon ba ka tiket kan leit beit sha u samla World Champion.
Hatei ka sngi la ioh ruh ia ki jingkren na ki katto katne ki nongpan tiket ki bala wan poi ha katei ka jingialang ba kynthup ia u Pynskhemlang Nongshlong, bah Synran Nongshlong, bah Pherik Lyngdoh, bah O.
Nongsiej bad bah B.
Mawtyllup ha kaba kila pynpaw ba kin ai ka kti ka mon ka kti ka diang na ka bynta ban ai jingkyrshan ia ka party na ka bynta ban ioh ia u soh jong ka jingjop.
Shuh shuh la ioh ruh ia ka jingkren na u samla W.
C.
Paliar u bala ai khublei ym tang ia ki bala jied bad mon ia u hynrei ia baroh ki PU bad u la ong ruh ba naduh katei ka sngi u la khot bad wer ia baroh ki para nongpan tiket ba kin ailem ia ka jingiatrei lang ym tang na ka bynta ban ioh ia ka jingjop hynrei ban kyntiew ia ka thain Rambrai hi baroh kawei.
Shuh shuh u la ong ruh ba ki rangbah ne longkmie ki don hok ban pyni lem ia ki lad ki lynti bad ban ai jingmut bad u la kular ruh ba naduh katei ka sngi un nymshet kylla ia party bad kumjuh ia ki paidbah.
Shillong, 18’lyngkot:La rakhe ia ka lyngkhuh sngi kaba 27 jong ka sngi kaba dei ban husiar ha surok kaba la tip kum ka Road Safety Week, 2016, ka phan gpdeng jong katei ka jingrakhe ka long “Ka jingshngaiñ ha surok bad ka por ban leh noh da ki kam".
La rakhe ia katei ka sngi mynta ka sngi ka 18 tarik u kyllalyngkot ha U Soso Tham Auditorium ha kaba u myntri ka kit ka bah ka sorkar jylla u ba HDR Lyngdoh u la long u kongsan.
“Ngimlah ban klet ia ka jingshisha ba ki kmie ki kpa ki dei ki rishot ia ki khun ki kti jong ki, ki lah ban pynngam ha ka jingmut jong ki shaphang ka jingdonkam ban long husiar ha surok" ong u bah HDR Lyngdoh haba kren ia ka jingdonkam ban long husiar ha sruok.
U la kyntu ia kipaidbah ba ki dei ban bud ia ki kyndon ban iaid ha lynti khnang ba kan ymmih shuh ka jingiap kaba na ka por sha ka por namar ki jingjia aksiden bad dei ban pynduna ruh ia ka jingjia aksiden,.
Kham hadien u bah Lyngdoh u lalamkhmat ia ka jingsmai ban long kiba husiar bad iaid shngain ha surok.
Kiwei pat kiba la kren ha katei ka jingialang ki long u Dr.
S.
R.
Marak, Additional Superintendent of Police (Traffic) and Shri R.
Wahlang, EAC, East Khasi Hills.
U bah H.
F.
Khongsit, DTO, Shillong uba la kren pdiang sngewbha katba u bah A.
Shylla, Pool Officer u la kren ai khublei.
Hadien ka jingplie ia katei ka jingrakhe u bah HDR u la kaweh lama ia ka jingiaid Rally, kaba dei ruh ka kynhun kaba iaid kylleng ka nongbah Shillong ban pynbna ia ka rukom iaid rukom ieng ha surok.
Nongstoin, 17 K’Lyngkot :Hadien ba la ioh jingtip ia ka jing shah rahbor u samla Darius Marngar, ki pulit ki la thwet jur ia ki kynhun runar kiba donkti ha katei ka kam bad ki laleit khynra ruh kylleng ki jaka ban lap ia utei u samla, uba ki runar ki la dawa T.
50 lak tyngka na ki ba ha iing ban pyllait ia u.
Katkum ka tyllong khubor na ki pulit la iathuh ba katba ki pulit ki dang pynlong ia ka jingkhynra ha ka 15 tarik mynta u bnai kaba dei ruh ka sngi ba ki runar ki la ia kut bad kiba ha iing ban wan siew ia ka T.
50 lak, kaba ki la dawa na ka liang jong ki pulit kala don ruh ka jingiather kuli kaba shyrkhei bha hapdeng ki pulit bad kitei ki kynhun runar kaba la jia ha ka shnong Mawram (Nunmati ) ha ka por 8:30 mynmiet ei ei.
Hapdeng katei ka jingiather kuli kaba la jur bha u nongialam jong katei ka kynhun u ba la tip kum u Phidorit Nianglang na ka shnong Nongrathaw u la kyllon iap noh bad ki pulit kila ioh ban pyllait im noh ia u samla Darius Marngar, ha kawei pat ka liang ka khubor kaba sngewsih ka long ba u Wilstar Marngar u ba dei u hymmen jong u Darius u ba la leit ban siew ia ka pisa sha kitei ki runar ha ryngkat u Hillard Sangma ki la kyllon iap noh ha katei ka jngjia.
Na katei ka jaka bala iather kuli ioh kurup ki pulit ia kawei ka suloi SBML bad 13 tylli synduk suloi AK kiba la thylli.
Kum ban shu pynkynmaw ba u samla Darius Marngar 18 snem karta u la shah rahbor naduh ka 13 tarik mynta u bnai ha ki 3 ngut ki runar kila wan ha ryngkat ki tiar pynmynsaw bad rung jubor ha iingsah jong u Dringshon Marwein , u kpa jong utei u samla ha ka por 6:30 baje mynmiet.
Ki pulit ki la register case pyrshah ia kitei ki runar ha Nongstoin P.
S.
Case no: 7(1)2016 u/s 120B/302/307/364(A)/34 IPC R/w Section 27(1)(2) Arms Act.
Shuh shuh ka khubor na ki pulit ka iathuh ruh ba kitei ki juh ki runar ki dei kiba don kti ha ka kam rahbor ia u bah Bodywell Puwein ha ka 4 tarik u nohprah 2015 na Riangsih kaba hap hapoh Riangdo Outpost WKH District.
Shillong, 17’lyngkot: “La donkam kyrkieh ban ujor sha ka High Court ne sha ka Supreme Court ban ia khun pyrshah ia ka rai ba la pynmih ka High Court" ong u bah Bindo M Lanong haba kren sha ki nongthohkhubor ha ka sngi saitjaiñ jong ka taiew hadien ba la wai ka jingialang jong ka UDP ryngkat ki Rangbah Shnong ba sor bad khap sor Shillong.
Utei u Working President ka UDP u la ong ba ka kam kaba hakhmat eh mynta ka dei ban ujor beit sha ka High Court lane sha ka Supreme halor katei ka rai kaba ka High Court ka la pynmih ha ka 13 tarik mynta u bnai ha kaba ia dei bad ka kam ki Rangbah Shnong.
“Ngin lum ia ka jingialang kaba ngin khot ia ki seng saiñpyrthei bad ia ka Synjuk Ki Rangbah Shnong ban ia kren mano ban shim ia ka bynta kaba hakhmat ha katei ka jingujor, kan kham itynnad lada ka Synjuk Ki Rangbah Shnong kin lam khmat ha kaba ia dei bad katei ka kam" ong u bah Bindo uba la ong ba ka UDP kam kwah ban leh hi namar ioh kan mih pynban kano kano ka jingsngewpher bad u la ong ba ka kwah ban ia syllok lang shuwa ia baroh.
Ha katei ka jingialang u bah Bindo u la ong ruh ba la rai ba ki MLA ka UDP kin leit ban dawa na ka sorkar ban pynlong ia ka dorbar kyrpang ban ia kren beit thik tang na ka bynta katei ka rai jong ka High Court ha ka 13 tarik bad kumjuh ruh ban ia kren ia ka rukom pyniaid ia ka synshar khadar ha ki shnong.
U la ong ba ka UDP kan leit lang bad kiwei pat ki paralok MLA jong ka hynrei kan dei pat ma ka –ka ban lamkhmat.
Sa kawei pat ka rai ha katei ka jingialang ka long ba ka UDP kan phah da ka jingthoh sha ki lai tylli ki District Council ha kane ka jylla bad ban ai jingmut ba ki dei ban ia shong pyrkhat hapdeng jong ki baroh lai ha kaba ia dei bad katei ka rai jong ka High Court.
“Ngin thoh ruh sha ki kumno ki sngew halor katei ka rai jong ka High Court bad kin pyrkhat kumno ban leh ia katei ka kam" ong u bah Bindo.
U bah Bindo u la pynkynmaw ruh ba hadien ka hukum ka ba la pynmih ha ka 10 tarik u nohprah, 2014 dei ka UDP kaba la shim nyngkong eh ia ka sienjam ban pyrkhat halor katei ka kam kata dei ha ka 3 tarik u kyllalyngkot, 2015 ba ka la lum ia ka jingialang ki Rangbah Shnong, mynta ruh u la ong ba hadien ka rai kaba 13 tarik u kyllalyngkot 2016 katei ka seng ka la shim biang ia ka sienjam ban lum ban lang ia ki Rangbah shnong ban ia shong pyrkhat aiu ban leh.
Haba kren halor ka rai jong ka High Court ha ka 13 tarik u bah Bindo u la ong ba ka High Court ka la shu pynmih hukum ia ki bynta kiba kam dei ban leh, ka kashari kam don hok ban tuklar ia ki bynta kiba kam dei ban shim.
Shillong, 18 ‘lyngkot:“Ka Sorkar Megha laya te tang ia ka tulop jong ki nonghikai kam ju lah ban siew hok namar kam don jingmih, te na ei kan ioh ia ka pisa ban siew tulop ia ki Rangbah Shnong?" kylli U bah HS Shylla CEM barim jong ka Khasi District Council, haba kynthah halor ka hukum jong ka Meghalaya High Court, halor ka kam Rangbah Shnong, kaba ka la pynmih ia ka hukum ha ka 13tarik Kyllalyngkot 2016.
Halor katei ka jingbishar, U bah HS Shylla, ula ong shuh shuh ba ki nongbishar ki la lynshop palat ia ki Rangbah Shnong, ha kaba ula thoh “Kumta, ka tarajur jong ki Nongbishar ka noh shiliang, ki la lynshop palat ia ki Rangbah Shnong bad ki Dorbar Shnong jong ngi, kat haduh ba kita ki jingiada kyrpang ia ngi ha ka Constitution jong ka Ri India ki la kylla khyndew ha ka shi-khyllipmat".
U Bah Shylla, u ong “Kane kan pynsyier ia ngi, bad na ka jingsyier kan wan rah ia ka jingma kaba khraw bad ka jingartatien wat ia ka Constitution jong ka Ri India".
Kane ka rai jong ka Division Bench jong ka Meghalaya High Court ka long pyrshah ia ka Constitution jong ka Ri India bad ula ai jingmut ba dei ban ujor sha ka Supreme Court vadonburom da ka KHADC bad ruh da Ka Synjuk ki Nongsynshar Shnong ka Bri u Hynniewtrep (SNSBH) bad ba ki paidbah ngin ia noh kylluid da pisa na ka bynta ka jinglut jingsep baroh khnang ba yn ioh ban buh da ki riewsaid-ain kiba tbit.
“Ngi kyrpad ia kiba kham don kham em ban ia noh sbun mynsiem, ngi kyrpad ia ki MP jong ngi baroh lai ngut, ia ki MLA baroh, ia ki MDC baroh bad ia ngi ki paidbah baroh ban noh kylluid mynsiem na ka bynta kane.
Ka SNSBH kan pyntip paidbah kumno ban lum ia kane ka synniang khnang ban ym don mano mano ruh ki ban ioh ban shim kabu kum ha kane ka por" [pule ruh sla 4].
Shillong, 18’lyngkot:Ka tnad ba dei peit ia ka 108 Emergency Service Ambulance ka la kyntait ba don tang kawei ka kali 108 ha Tura, katei ka tnad ka la pynshai ba don ar tylli ki 108 kawei ka dei ban kit ban bah ia ki nongpang jong katei thaiñ bad kawei pat ka dei ka Inter State Facility Transfer ( ISFC).
Lah ban kdew ba khyndiat sngi mynshuwa ka myntri ka tnad Social Welfare ka Deborah Marak ka la ong ba ka la ioh jingtip ba don tang kawei ka kali kit nongpang ha sor Tura bad ka la kren sngewkhia bha ia kane khamtam namar ka jingjia bthei bom kaba la jia ha ka tarik mynta u bnai ha Williamnagar.
Ha kaba ia dei bad ki jingkynnoh kiba la mih hadien ka jingbthei bom ha Williamnagar katei ka tnad ka la ong ba ia u briew uba la mynsaw ha katei ka sngi la pynkit da ka kali 108 kaba na Williamnagar sha Tura bad hadien ba la sumar ia u ar sngi hangtei la pynkit noh na Tura sha NEIGRIHMS, Shillong.
Ka la ong ba ha katei ka por la phah ar tylli ki 108 khnang ban ioh pynkit ia utei u briew na Tura sha NEIGRIHMS, Shillong khlem dab uh jingeh ia u.
Kala ong ruh ba la phah kawei ka 108 ISFT ban pynkynriah ia utei uba mynsaw na Tura sha Byrnihat bad hadien kata la pynkynriah biang ia u na kawei ka 108 sha kawei pat khnang ba kata kawei pat ka 108 kan ioh leit phai Tura noh ban beh sa ia kiwei pat ki nongpang ha ki thaiñ jong ka sor Tura.
Ha katei ka por katei ka tnad ka la pynshai ba la leh lut ia baroh ki jingdonkam ban peit ba kan ym ktah ia u nongpang bad ia kane ka kam ruh la leh ha ryngkat ka jingbthah ki doktor bad kaba la ioh jingmynjur ba ki bor bahalor.
Hynrei ha kaba ia dei pat bad ka jingkynnoh ba u nongniah u la niah tohmet ia ka kali kaba kit ia u nongpang katei ka tnad ka la ong ba ka jingtohkit ka GVK EMRI-Meghalaya ka dang iaid.
Katei ka tnad ka la ong ruh ba ha kiwei pat ki jylla jong ka ri India ka jingpynkynriah ia u nongpang la leh da ka 102 projek ka bym shym la don ha kane ka jylla, kumta kam don kata ka jingshakri ha kane ka jylla ban pynkit ia u nongpang na Tura sha NEIGRIHMS, Shillong.
Ka la ong ba ka 108 Emergency Service kaba la treikam la 6 snem ha kane ka jylla ka iarap ban pynkit ia u nongpang na ka jaka ba u don sha ki jaka sumar bad dei ha u nailar, 2012 ba la wanrah sa ar tylli ki kali Advance Life Saving sha katei ka tnad bad katei ka dei beit tang na bynta ka ISFT (Inter State Facility Transfer) kata ban pynkit na Shillong sha Guwahati bad Tura sha Guwahati.
Shillong, 18 K’lyngkot: Ia ka Indian Institute of Geophysical (IIG) ha kane ka thain Mihngi ka India kaba la ai kyrteng kum ka Shillong Geophysical Research Centre (SGRC) la plie da u myntri ka tnad Science & Technology bad Earth Sciences u Dr.
Harsh Vardhan mynta ka sngi Nyngkong ha Laimer Shiteng.
Haba kren ha kane ka sngi, u Dr.
Harsh Vardhan u la ong, “ka daw ka jingbuh ia kane ka ophis ha Shillong, ka dei ka jingangnud jong u Myntri Rangbahduh ka ri u Narendra Modi  uba kwah eh ban weng ia ki jingeh jong ki paidbah ha kane ka thain".
U la ong ba u Modi ha man ka jingialang ka kynhun myntri u ju kren beit ia ki kam kiba iadei bad kane ka thain Mihngi bad u ju buddien dalade ia ki kam ki jam kiba iadei bad kane ka thain.
“U Myntri Rangbahduh ka ri u la kut jingmut ban iohi ba ka Dong Mihngi ka dei ban ioh ia ka jingmyntoi kaba biang kumba kwah ki paidbah hynrei bunsien ka lah ban nym urlong namar ka jingmih ki daw bad dei na kane ka daw, ba u Myntri Rangbahduh u la ju phah ia ki myntri ban wan buddien ia ki kam kiba iadei bad kane ka thain" u la ong.
Katkum ka jingong jongu, ka Shillong ka dei ka jaka ba donkam bha naduh shwa ban ioh ia ka jinglaitluid ka ri kaba dei ka nongbah ka Assam mynshwa bad mynta ka nongbah ka Meghalaya.
U la iaroh ia u kapten Clifford K Nongrum uba la aiti ia la ka jingim ha ka thma Karkil bad niew ia u kum u riew khraw ka ri.
“Lyngba ka Shillong Geophysical Research Centre kin sa lah ban peit bad bishar ia ki jingkylla jong ka jingshit jingkhriat man ka por ia ka jingkhie jong u jumai", u la ong.
U la bynrap “Ngi la iohi ia ki jingjulor na ka jingkhie u jumai ha Nepal lane ha Manipur bad nga ngeit ba kane ka ophis kan iarap ia ki briew ka thain ban pynlait na ki jingjulor na u jumai".
Shwa ia kane, u Dr.
D S Ramesh u Director ka IIG u la ong ba ha ka jingshisha, ka dei khana sahkynmaw ha ka 190 snem ka jingdon jong ka IIG bad kane ka dei kaba lai ban don ha kane ka thain.
U Myntri u la pynbna ia ka jingai pisa kaba T.
500 lak ha une u snem ba mynta ia kane ka ophis.
Shillong, 17 ‘lyngkot:Ha u snem 2014, ha ka por ba ka jingiakhih Inner Line Permit ka jur bha ha ka Jylla, u myntri rangbah, Mukul Sangma, ha katei ka por, ula kyrngah ban pynurlong ia katei ka jingdawa jong ki 13 tylli ki sengbhalang, halor ka nongrim, ba kam dei satia, ka mat ilekshon, kaba ka Congress, ka leit sha ki paidbah ha ka elekshon 2013 bad ula pynsngew ba ka sorkar Congress, ka kwah ban iaid da kiwei pat ki lad ki lynti ban khanglad ia ka jingtuid jong ki briew kiba nabar bad kaba dang sah kut dheng haduh ha kine ki sngi.
Mynta pat, haba u myntri rangbah, u pynmih ia ka hukum ban khang ia ki nongtrei [bteng sla 7]ophis, ba kin long Rangbah Shnong bad nangta haba u thaw da kawei pat ka ain ban teh lakam ia ki Rangbah Shnong, (kaba la leh ha ki khyndiat bnai mynshwa) bad kaba iaid lait ia ki District Council, ka mih ka jingiakren ha kine ki sngi, ha ki riew shemphang jong ka Jylla, ba imat katei ka jingleh jong u myntri rangbah, ka dei pleng ka buit jong ka Congress, ban pynduh pyndam noh ia ki District Council lane ban pynjem toin ia ka bor jong ki Rangbah Shnong ha Ri Khasi Jaintia.
Kiba bun ki riew Rangbah, kiba u nongthoh khubor, u iakren, ki lyngngoh ia ka jingsngap jar jong ki nongialam Congress, ba kynthup ruh ia u nongialam jong ka MPCC, U bah DD Lapang, halor ki ain ki kanun, ba la rai da kane ka sorkar jong U Mukul Sangma bad kitei ki riew rangbah, ki pynsngew namarkata, ba u myntri rangbah, un nym nud ban shim ia kitei ki ain kiba eh bad kiba khia tang marwei shi khlieh, lymda u ioh ia ka jingmynjur lang jong ka seng Congress hi baroh kawei.
Shillong, 18’lyngkot:Ki nongtrei ka Garo Hills Autonomous District Council (GHADC) mynta ka sngi ki la shim ia ka rai ban sangeh treikam naduh ka sngi balang jong ka taiew bad kin bteng haduh lai sngi lynter, katei ka rai jong ki kala mih ha ka jingialang jong ki kaba la long mynta ka sngi kum ka dak ka jingpyrshah ia ka jingbym ioh tulop jong ki kaba la 6 bnai.
Lah ban kdew ba khyndiat bnai mynshuwa ka kynhun synrop ha GHADC kaba la ialam da ka seng NPP ka la leit ban ia kynduh ia ka sorkar ban ia kren halor ka jingkyrduh pisa ka District council ha kine ki sngi,hynrei ha katei ka jingiakren ka la lap pynban ba ka EC barim ha GHADC ka la shim pisa lypa na ka sorkar haduh T.
16 klur tyngka bad ia katei ka pisa ruh la siew khyndiat bnai shuwa ban long ka elekshon MDc ha katei ka District Council.
Lah ruh ban kdew ba ka seng NPP ka la kynnoh ba ka daw ka jingsahteng ka tulop ki nongtrei jong ka kiba don kumba 1600 ngut eiei dei na katei ka daw bad ka la kren khia ruh ba katei ka jingsahram lypa ka sorkar ia ka District Council ka lah ban ktah ia ka tulop jong ki nongtrei bad mynta puk ki nongtrei katei ka Council ki la mih shakhmat ban pynlong ia ka jingiakhih bad ban dawa noh ia ka tulop jong ki kaba la kot mynta sha ka 6 bnai.
Shillong, 18’lyngkot:Ki pulit ka jylla mynta ka step ki la leit ban khynra ia ka jaka rieh tngen ki lehnoh GNLA, katei ka jingleit khynra ka lalong ha ka por 5:30 baje dang step.
Katei ka jingleit khynra ki pulit ka dei hadien ba ki la ioh jingtip ba ki don ki snar ka GNLA kiba donkti ban pynbthei bom ha ka 9 tarik u Kyllalyngkot ha Williamnagar khamtam u nongialam jong ka uba la plan ia katei ka kam kata u area commander u Ajan Momin uba ju khot sin ruh kum u Jimmy.
Ha katei ka jingleit khynra ki dkhot ba satar katei ka seng ki la ioh ban phet krad hynrei uwei u dkhot ba dang 18 snem karta pat u la kyllon iap hashen.
U dkhot ba dang 18 snem uba la kyllon iap u dei uba la tip kyrteng kum u Chibok Ch Marak , utei u la ngat kuli ha ka jingiather kuli kaba mar kylliang hapdeng ka GNLA bad ki pulit ha ka shnong Bangongre kaba don hajan Williamnagar.
Ki pulit ki la iathuh ba ki lehnoh GNLA ki don ha kliar lum kaba jngai kumba 800 mitar eiei bad haba ki pulit ki pyrshang ban tur sha katei ka jaka ka GNLA ka la ther kuli sha ki bad hangtei la mih ka jingiather kuli kaba mar kylliang.
Shillong, 19’lyngkot:Ka Aiñ Juvenile Justice (Care and Protection of Children) Act, 2015 jong ka sorkar India ka la sdang ban treikam naduh ka 15 tarik u Kyllalyngkot, 2016 bad da ka jingpyntreikam da katei ka Aiñ ka India mynta ka la kylla long kawei na ki ri ka pyrthei kaba la pynmih ia ka Aiñ kaba khor tam ia kito kiba die duma , biri lane sikret bad kiwei pat ki jingdih pynbu-aid sha ki khynnah rit bad kumjuh ruh ia kito kiba phah die lane phah pyniaid iew ha ki khynnah ia kum kitei ki jingdih pynbu-aid.
Katei ka dei ka Aiñ kaba la jwat bha kaba la shim por ban iatai ha ka ing dorbar bah jong ka Ri- ka Parliament.
Ia katei ka Aiñ la wanrah da ka Maneka Gandhi, myntri jong ka Women and Child Development ha ka 12 tarik u nailar, 2014 bad hadien ka jingiatai kaba thnem bha , ka ing Dorbar jong ka Lok Sabha ka la mynjur ia ka ha ka 7 tarik u jymmang, 2015 bad kumjuh ka Rajya Sabha ka la mynjur ha ka 22 tarik u nohprah, 2015 bad la shon muhor ia ka da u President jong ka Ri ha ka 31 u nohprah, 2015.
Ia katei ka aiñ la sdang ban pyntreikam naduh ka 15 tarik u Kyllalyngkot, 2016 bad kan treikam ha baroh ki jylla ka ri India lait noh ka Jammu and Kashmir.
Ha ing Dorbar la pynbeit thymmai ia ka section 77 jong katei ka Aiñ bad ka rukom pynbeit thymmai ia ka ka long ba ka la ong ba ‘ka long kaba be-aiñ ban ai ia ki jingdih pynbu-aid lane ki duma ia u khynnah rit lait noh tang lada la bthah da ki doktor.
Kiba pynkheiñ ia katei ka kyndon kin ngat ha along 7 snem ryngkat ka kuna kaba T.
1 lak tyngka.
Ka Section 78 jong katei ka Aiñ ka la batai ruh ba ‘Uno uno uba pyndonkam ia u khynnah rit kum u nongdie madan, u nongrah lane u nongpyniaid iew ia kitei ki jingdih pynbu-aid un ngat ha along 7 snem bad kumjuh ruh ka kuna kaba T.
1 lak tyngka’.
Ka jingpynkhlain ka sorkar India ia katei ka aiñ ka dei hadien ba ka iohi ba ka Cigarette and Other Tobacco Products Act 2003 ka jem palat bad bun kiba pynkheiñ ia ka naba la buh kuna tang T.
200 tyngka ia kiba pynkheiñ.
Lah ban kdew ba ha ka 7 tarik u nailar 2013 u Deputy Commissioner ka East Khasi uba dei u Sanjay Goyal ha kato ka por -u la kren sha ki nongthohkhubor bad u la pynbna ba la mana ban dih sikret ha ki jaka paidbah bad kumjuh ruh ki nongdie ba kim dei ban die sikret ne duma ha ka jing jngai kaba 100 kam najan ki jaka pule bad lada lap kin hap ha ka kuna kaba T.
200 tyngka.
U DC u la pynbna ia katei ka jingmaham ban dih sikret ha ki jaka paidbah ha ka jingialang ka National Tobacco Control Programme and Enforcement of the Cigarettes and other Tobacco Products Act (COTPA) kaba la long ha katei ka sngi ha ryngkat ka jingiadonlang ki heh ophisar jong ka skulbah NEHU.
Katei ka jingialang la pynlong halor ka jing pynmih ka tnad ka koit ka khiah ka sorkar pdeng ia ka hukum ha u jymmang 2008 kaba la khang pyrshah ban dih sikret ha ki jaka paidbah.
Ki jaka paidbah kum ki jaka bam Restaurant , ki Hotel, ki hospital, ki jaka ieng Bus bad kiwei pat ki long ki jaka ba la mana bay m bit ban dih sikret.
Katei ka hukum la khang pyrshah ruh ia ki nongniah kali ba ym bit ba kin dih sikret hapoh kali.
U DC ha katei ka por u la pyntip sha ki paidbah ba lada ki lap ba don ba leh pyrshah ia katei ka hukum ki dei ban pyntip da kaba shu phone sha u nombar 1000, 2222277(Police Controll ), 2223451 (Sadar Traffic Police).
Halor katei ka aiñ, ha u snem ba la dep u Rupang u la wad jingtip lyngba ka aiñ wad jingtip , hynrei la ioh jubab ba la palat saw snem ba la pyntreikam ia ka aiñ kaba mana ban dih biri ne sikret ha ki jaka paidbah ne ka Meghalaya Prohibition of Smoking and Non-Smokers Health Protection (Repealing) Act 2011, hynrei ym pat don uwei ruh uba la pynkhein ia kane ka aiñ.
Katkum ka jingtip ba la ioh da ka Ain Wad Jingtip na ka tnad Ka koit Khiah ka jylla, la pyni ba ki pulit kiba dei ki nong pyntreikam ia kane ka ain, kim pat ioh kem  satia uwei ruh uba pynkhein ia kane ka ain, kaba mut ba ki nongdih duma ki dei kiba bud ia ki kyndon jong kane ka ain.
Katkum kane ka ain, u nongdie duma (sikret, biri, bad kiwei ki jingdih ba sniew) un shah kem ha ka ain lada u die sha u nongthied ba hapoh 18 snem ka rta.
Ka don ruh ka kuna kaba T.
200 bad ka shah shong along lada pynkhein ia kane ka ain.
La mana ruh ban die sikret, duma hapoh ka jingjngai kaba 100 meter na ki jaka pule kum ki skul, kolej, skulbah bad ki jaka sumar ne hospital.
Ka jingtip ba la ioh na katei ka tnad sorkar, ka la ong ba ki pulit kim shym la lap ne shem ia kino kino kiba pynkhein ia kane ka ain ha baroh kawei ka jylla haduh kane ka khyllipmat.
Hynrei ka jingkylli, ka la mih la kane ka ain ka treikam shisha ne kiba pyntreikam ia ka ki la ju pyntreikam ne em ne la kane ka aiñ thymmai ka sorkar India ruh kan treikam ne-em ha kane ka jylla Meghalaya lane ki nongpyntreikam ia ka kin pyntreikam ne em ia ka naba la iohi ba bun tylli ki aiñ ha kane ka jylla kaba ia dei bad ki duma ne ka kyiad ki la shu sahkut tang ha ka kot aiñ khlem da treikam satia.
Ha sor Shillong la iohi ba ki bunbha ki khynnah khamtam kito kiba wan na ka longing kaba duk kaba kyrduh kiba bylla die waidong ,ki die sikret ne biri.
La ju iohi kham bunsien ia ki ha ki jaka pdeng iew kum ha Iewduh bad ha Khyndailad, ka jingkylli kaba mih mynta hato kitei ki khynnah die sikret ki la ioh ban trei da kawei pat ka kam- la thaw lad ne em ia ki da kawei pat ka jait kam ia ki ba kin kyrshan ialade bad ka ing ka sem naduh ka 15tarik u kyllalyngkot , 2015 ne ki dang bteng ia katei ka juh ka kam die biri die sikret?.
Shillong, 19 K’lyngkot:Hadien lai bnai ba ka President ka Civil Society of Women Organisation (CSWO)  ka Kong Agnes Kharshiing ka la ujor ejahar (FIR) ia ka jing sniew khlem akor ka surok na Lyngkyrdem sha lad Mawlyndun, ka thain Pynursla, ka la sdang iaid ka jingtohkit halor kane.
Na ka liang ka Kong Kharshiing haba iakren mynta ka sngi, ka la ong ba ka la ioh jingtip ba ki pulit ki la ioh ia ki kyrteng jong lai ngut ki kontraktor kiba pyntrei kam ia katei ka surok.
“Ki la ioh ia ki lai ngut ki kontraktor kiba pyntreikam ia katei ka surok kynthup u Bah Dondor Marbaniang na Pynursla, u Rinaldi Ryngksai na Lyngkyrdem bad u   Bah Nibarson Khongbinan na Pom shutia", la ong ka Kong Kharshiing.
Ka President ka CSWO ka la ujor ejahar ia ka jingsniew khlem akor kane ka surok ha ka 5 tarik Risaw, 2015 ha Pynursla Police Station da kaba dawa ba ka ain ka dei ban leh da kaba tyngeh ia ki kontraktor kiba pyntrei torti ia ka jingshna ia ka surok namar ka dei ka jingpyndik bad ka jingkordit ia ki paidbah.
“Ka jingshna ia ka surok na Lyngkyrdem sha Lad Mawlyndun la shna torti bha kaba la wanrah ia ka jingpyndik ia ki paidbah nongleit nongwan, bad ruh ia ki nongiaid nongieng, bad ki nongkyndong kiba lah ban iakynduh ia ka jingmynsaw.
Ym tang katta, ka dei ka jingpynsyrwakai ia ka pisa paidbah, kaba dei ka kam beain", la ong ka Kong Kharshiing ha ka ejahar.
“Sngewbha ban pynngat ia u kontraktor katkum ka ain bad pynlong ia ka jingtohkit halor kane ka kam", la ong ka Kong Kharshiing.
Katkum ka ejahar, ka bynta ka surok na Lyngkyrdem, na CHC Pynursla sha Lad Mawlyndun ka la sniew khlem akor haduh ba la wanrah ia ka jingeh ia ki paidbah nongleit nongwan.
Shillong, 18’lyngkot: Ha ka miet 13 tarik mynta u bnai, ki pulit ka nongbah Shillong ki la ioh bat haduh 126 tylli ki masi kiba la thmu ban shalan tuh sha Bangladesh.
Ia kitei ki 126 tylli ki pulit ki la aiti ha ka tnad Custom bad na kitei, 74 tylli ki dei kiba la shimti da ki Custom kiba don ha Pynursla bad la rah ia kitei ki masi sha Pynursla Police Station hynrei 52 tylli pat la aiti ha ki custom ka Shillong Headquarter bad la rah sha Mawngap Out post.
74 tylli ki dei kiba la ioh kem na Laitlyngkot bad 52 pat la ioh kem na 12 Mer Mylliem.
Ia ki masi kiba la rah sha Pynursla[bteng sla 7] Police Station ki Custom kiba don ha Pynursla ki la lilam noh baroh 74 tylli sha ka Khasi –Jaintia Butcher Welfare Association ( KJBWA), ong u bah Generous Warlarpih, General Secretary katei ka seng.
Utei u nongialam ki nongdie Doh masi u la ong ba ia kitei ki doh yn die lilam ha ka 21 tarik mynta u bnai ha ka dor kaba jem kata tang T.
200 tyngka ka doh khleh shyieng bad T.
240 tyngka shi kilo ka doh khmat lbong.
U bah Warlarpih u la kynnoh ba kiwei pat ki 52 tylli ki masi ba ki pulit ki la ioh kem bad kiba la leit rah sha Mawngap Outpost mynta ki la poi lut sha Bangladesh.
“Ngi la ioh ka jingtip kaba thikna ba kitei ki 52 tylli ki masi ki la poi sha Bangladesh" u la ong.
U la ong ba u la ioh jingtip thikna ba ia kitei ki 52 tylli ki masi, ka tnad Custom (Headquarter) ka la lilam ha uwei u briew u bym dei satia u nongot doh masi bad um dei ruh u dkhot jong ka KJBWA, hynrei u la ong ba u la ioh jingtip thikna ba utei u briew uba la thied lilam ia ki masi na ki Custom u dei u snar khaii masi tuh sha Bangladesh bad baroh kitei ki masi u la dep pynpoi lut sha Bangladesh.
“Ngi la ioh ia ka kyrteng jong u ruh, hynrei ngim kwah ban ia thuh ha phi hangne" ong u bah Warlarpih.
Shillong, 18 K’lyngkot: “Wat ju pdiang ia kiba pynbam sap, ka India ka dei ban pynkut noh ia ka jingbam sap", la ong u Lat ka jylla u V.
Shanmuganathan haba kren kren kum u kongsan ha ka jingpynkut ia ka jingrakhe ia ka National Youth Week ha Raj Bhavan.
U Lat ka jylla u la pynkynmaw ia ki riew lenlade kynthup ia u Swami Vivekananda bad kumjuh kum u nongialeh laitluid bad u nongthaw  thymmai ka India.
U Lat ka jylla, u la kyntu ia ki samla ban bud ia ki nuksa jongu ha ka jingim, ka rukom pyrkhat, bad ki nongmuna jong ki riew khraw kynthei bad shynrang kiba pynlong ia ka India kaba khraw.
U Lat ka jylla u la kyntu ruh ia ki samla ban pynrung ia ka rukom pyrkhat, ka jingaiti jong une u riew khraw ha ka jingim.
U la ban jur ia ka jingdonkam ban peit bad iarap ia kiba donkam shisha, kiba duk bad kiba kynduh jingeh.
“Ki samla ki dei ki nongtei bad lawei jong ka ri na ka bynta ka lashai lashi sngi ka ri",u la ong.
Ha kane ka sngi la pynlong ruh ia ka jingrwai, ka jingshad ba la ai da ki samla pule.
Ia ka sngi ki samla ha ka ri ne ka National Youth Day la rakhe ha India man u snem ha ka 12 tarik Kyllalyngkot ban kynmaw burom ia ka sngi kha jong u Swami Vivekananda.
Shillong, 18’lyngkot: Khyndiat sngi mynshuwa ki la ai tang da ka jingmaham ia ka Hima Mylliem hynrei mynta pat ki nongdie doh masi ki la pyni syndon da ka kam bad katei ka long ba ki la shim da ka rai kaba tyngeh kata ban khang Doh Masi ha ri Lum Khasi –Jaintia haduh ar taiew kynthih.
U General Secretary ka Khasi-Jaintia Butcher Welfare Association (KJBWA) u bah Generous Warlarpih ha ka jing iakren bad ki nongthoh khubor mynta ka sngi u la pynbna ba katei ka seng ka la shim da ka rai ban khang doh masi naduh ka 18 tarik mynta u bnai haduh ka 3 tarik u rymphang, 2016 kaba long ar taiew tam.
“Kane ka jingkhang doh masi jong ngi ka long tang kum ka dak ba ngin pyni ia ka jingpyrshah ia ka Hima Mylliem" ong u bah Generous.
U bah Generrous u la pynkynmaw ba na ka por sha ka por ki nongdie doh ki la kyrpad ia ka Hima Mylliem ba kan sangeh noh ka pynlong iew manla ka sngi ha ka iew die masi kaba don ha Khanapara hynrei u la ong ba katei ka jingkyrpad jong ki kam poi shano shano ruh bad dei na kata ka daw ki la shim syndon da katei ka sienjam kaba tyngeh.
Utei u nongialam ki nongot doh masi ha ka jylla u la ong ba ka iew die masi ha Khanapara kam dei shuh ka iew kumba ju long baroh shi katta hynrei ka la kyllalong pynban kum ka iew pynlang masi ban kit sha Bangladesh.
“Ki Dkhar kim ai masi shuh ia ngi namar ba ki la mang kyrpang na ka bynta ki nongkhaii masi sha Bangladesh" u la ong biang.
La sngewthuh ba katei ka jingiapyni bor hapdeng ki nongdie doh bad ka Hima Mylliemkan long pynban ka jingtim ia u paidbah naba ki la pynsngew ba lada jia ba hadien ka jingkhang doh kaba ar taiew ym shym la pynbeit bha ia ka iew khanapara khlem pep kin sangah da ka dor kaba rem ia u paidbah kaba kham palat ban ia ka dor doh masi mynta.
“Ngim lah ban ia treikam duhnong lynter, shi iew ar iew ngi lah, hynrei lynter taid te ngim lah" ong shuh shuh u bah Generous.
Haba la kylli ia ka dor jong ka masi kaba ki ju thied mynshuwa u bah Generous u la ong ba ia ka dor ym lah ban buh beit thik namarba ka shong ha ka jingheh u masi hynrei u la ong ba kiba ju poi T.
50 hajar shijur mynta ka dor jong ki ka poi haduh T.
65 hajar tyngka shijur namar ka jingdawa masi palat ki nongkhaii sha Bangladesh.
Dang shen ki myntri jong ka Hima Mylliem ki laleit ban jurip ia katei ka iew die masi ha Khanapara bad ha katei ka jingleit jurip ki lalap ba kam shym la don kaba kum kata kaba ki nongdie doh ki la kynnoh ba la pynlong iew manla ka sngi ym tang ha ka iew rynghep , “Ka jingleit jurip ki myntri kam dei shuh ka jingleit jurip kaba kynsan kynsan hynrei ka la don ka jingpynkhreh shuwa ban leit jurip ha kaba la pynkhuid lut ia ki masi baroh kiba don ha katei ka iew, kam myntoi ban ia buhrieh bad kam myntoi ban shu ia kawang ktieh iwei ia iwei hynrei lada don ka jingsngewkhia ia u paidbah trei seh ha ka lynti kaba biang, lada ngim shem ba ka long kumta ngin ym kynnoh" ong biang u bah Generous.
Katba u Publicity Secretary katei ka seng pat u bah Wankerlang Lamare u la ong “Ha ka sngi leit jurip ki myntri ki ong bym don masi katba ha ka juh ka miet ki pulit ki ioh bat ia ki masi ba thmu pynpoi Bangladesh".
Ki nongdie doh ki la pynbna ruh ba hapdeng katei ka ar taiew kaba kin khang doh masi,kin pynlong tang shisngi kata ha ka 21 tarik mynta u bnai bad ha katei ka sngi kin die lilam ia ka doh masi ha ka dor kaba jem kata ka doh khleh shyieng kan shong dor tang T.
200 tyngka katba ka doh khmat lbong pat kan shong dor T.
240 tyngka.
Ki la ong ba lada ym dei na ka jingjur palat ka jingdie masi na Khanapara sha Bangladesh ka dor ka doh masi kan neh hi kattei kumba die ha ka iew die lilam hynrei namar ka jingkiew dor ka masi na Khanapara ki ruh ki hap ban pynkiew dor lang ia ka doh naba kam mih shuh.
Kitei ki doh masi kiba yn die lilam ha ka 21 tarik ki la ong ba ki dei ki doh masi kiba la thied lilam na ki Custom ka Pynursla kiba la ioh kurup masi ha ka miet 13 tarik bad ki don haduh 74 tylli ki masi kiba ki la thied lilam.
Ki la kynnoh ruh ba manla ka sngi ka jingiaid tuh ki trok kit masi sha Bangladesh ka poi sha ka 20 trok ha ka shisngi.
Shillong, 18’lyngkot:U bah Renikton Lyngdoh Tongkhar u kyrtong jong ka seng NPP ha u snem 2013 na Mawkyrwat Konstitwensi u lapynbna paidbah mynta ka sngi ba u la pyniasoh ialade bad ka seng HSPDP.
U bah Renikton u la shah rem ha ka elekshon 2013 na Mawkyrwat ha u bah Rowell Lyngdoh ka Congress, u la ioh 4459 vote ha katei ka sien ia khun ba nyngkong jong u.
Ha ka kyrwoh khubor ba la pyllait paidbah mynta ka sngi u la ong ba katei ka jingrung HSPDP jong u ka dei kaba la dep ban ia pynbeit bad ka HSPDP Mawkyrwat bad ha ka 23 tarik mynta u bnai katei ka seng kan pdiang burom ia u ryngkat ki nongbud jong u ha ka por 11 baje mynstep ha ka skul Little Star Mawkyrwat.
Shillong, 19’lyngkot:Ki paidbah jong ka thain Jalaphet Sumer ki la dap ka jingsngew kmen kaba khraw bad ki la ai ruh ka jingiaroh ia ka tnad PWD, kaba ka la lah ban pynshna pynbha bad pyniar ia ka surok ha katei ka shnong.
Ki nongialam jong ka shnong Jalaphet ki la pynpaw ka jingsngew nguh kaba khraw ia ka tnad PWD kaba la shim khia ha ka ban peit ban sylli ia katei ka surok, kaba donkam shibun eh.
Shillong 19 K’lyngkot:Ka Synjuk Ki Nong synshar Shnong ka Bri U Hynniewtrep (SNSBH) ka kwah ban pynkynmaw sa shisien pat ba ka jing ialang jong ka Synjuk kan long ha ka 21 tarik mynta u bnai  ha Wahingdoh Community hall, Shillong naduh ka por 11 baje mynstep ban iakren halor ki mat kiba ktah ia ka synshar ka khadar ka riti ka dustur jong u paid Khasi Pnar.
Ki mat  ban iakren ki long ka hukum jong ka High Court, ka jingpyn kylla ia ka Rule 20 (B) jong ka Meghalaya Services (Conduct) Rules bad bad kiwei kiwei de.
La kyrpad ia baroh ki Rangbah Shnong/ Nongsynshar Shnong bad kumjuh ruh ia ki nongkit kam shnong ba kin ia pyllait por khnang khnang ban wan poi sha kane ka jingialang, la ong u Bah R.
L.
Blah u Genl.
Secy ka SNSBH.
Shillong, 19 K’lyngkot:Hadien ba la pynmih jingshai ka  Public Health Engineering (PHE) ba ka um bam ba sam sha ki paidbah ka sor Shillong ka long ka bym don jingma, ki nongialam ka KHNAM Youth Wing mynta ka sngi ki la iakynduh ia u Myntri ka koit ka khiah u Bah AL Hek ban pyni ia u ia ka jingshisha kumba la lap na ka jingtes ia ka um.
Ha kajuh ka por, ka KHNAM ka la kyntait ia ka jingkam ba ka PHE ba ka um ka biang bad kam don jingktah.
“Ka PHE ka sam um bad leh ia ka test ban iaroh ialade, ha ka jingshisha ia ka jingtes dei ban leh da ka tnad ka koit ka khiah namar ba ka iadei bad ka jingkoit jingkhiah jong ki paidbah", la ong u President ka KHNAM YC u Bah Thomas Passah haba iakren bad ki nongthoh khubor mynta ka sngi hadien ba la iakynduh ia u Bah Hek.
U Bah Passah u la  ong ba ka sienjam ba ka KHNAM ka la phah test ia ka um la pynshong nongrim hadien ba la ioh ia ka jingtip da ka ain wad jingtip (RTI) kaba pyni ba kam don u  Chemist bad u Micro-Biologist kiba dei ban leh ia ka test ia ka um la ka biang ne em ban pyndonkam da ki briew.
“Ka jingkam ka PHE ka dei kaba shu thaw, kam don jingmut ban iakynduh ia ki briew ka PHE, bad ngi iakynduh ia u myntri ka koit ka khiah namar ba kane ka mat ka iadei bad ka jingkoit jingkhiah ki paidbah “, la ong u Bah Passah bad bynrp, ba la kyrpad ia u myntri ka koit ka khiah ba un leh ia ka tes bal eh da ka PHE namar ba ym lah shaniah ha ka PHE.
“Ka tnad ka koit jka khiah ka dei ban test ia ka um ar sien lai sien ha ka shi bnai khnang ba ngi lah ban thikna ba ka um kaba pyndonkam ka long kaba biang ban pyndonkam", u la ong.
