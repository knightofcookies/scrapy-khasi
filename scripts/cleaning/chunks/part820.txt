La kylli na u President ka HYC u Macdonald Mawa, kaei ka jingiadei kitei ki briew bad u MLA ka Shella ha kaba ki la nud ban leh trai ia ka ing jong u ban leit ialam ban shoh ia utei u khynnah u la ong ba u shu tip ba ki dei ki briew kiba kanbas elekshon ia u Dr.
Don.
Nongpoh, 19 Nohprah:Wat la ki kynhun sengbhalang ha ka jylla ki iai dawa na ka sorkar ba ka dei ban shna bad pyntreikam ia ki kyndon ain ki ban teh pyrkhing ia ka jingwanrung kyrthep ki mynder ha ka jylla, hynrei wat hapdeng katei ka jingdawa, pynban ki klet pat ban kyntu ia ka sorkar na ka bynta ban pynbiang ia ka jaka talasi mynder (Infiltration Check Gate) kaba la don lypa mynta ha Byrnihat, kaba dei ruh kawei na ka jaka rung (Gate Way) kaba kongsan tam ha ka jylla.
Lah ruh ban kdew hangne, ba bun na ki bar jylla ki bym don kot don sla bad khamtam eh ia ki mynder ri kiba wan na Bangladesh, kiba la iohbat ha ki jaka bapher ha ka jylla ki dei kiba la iaid lyngba katei ka jaka.
Ha ka jingjurip da u Nongthohkhubor U Rupang, ia katei ka jaka Talasi mynder ha Byrnihat, kaba dei ruh kawei na ki jaka talasi mynder kaba la slem bha ha ka jylla, la lap ba katei ka jaka talasi mynder ka dang don hapdeng shibun ki jingduna bad kata ka long naduh ka jaka treikam ki briew kiba ap ha katei ka jaka, ka rukom khynra ia ki nongleit nongwan (bar jylla) lem bad kiwei kiwei.
Kumba ka long haduh mynta, ki nongap ha katei ka jaka talasi mynder, ki kham phaikhmat bad khynra tang ia ki kali kamai, katba ia ki kali jong ki riew shimet (Private) ym don kiba khynra bad haba kumne ka jingkylli kaba mih ka long, hato ka jingkit ia ki bar jylla bym don kot don sla bad mynder ri, ka dei tang ki kali kamai?La lap ruh ba katei ka jaka kaba ka sorkar ka la pynlong kum ka jaka ban peit ia ka jingwan rungtuh ki mynder, kam don wat tang ka jingthoh, ka ban kdew ba katei ka jaka kaba ka sorkar ka buh na ka bynta ban khynra ia ka jingwanrungtuh ki bar jylla bym don kot don sla bad mynder ri.
Ha ka jingjurip ia katei ka jaka, u Nongthoh-khubor u la ioh ban iakren bad ki nongap ha katei ka jaka, ha kaba wat na ka liang jong ki ruh ki la pynpaw ia ki jingeh kiba iakynduh, ha ka por ba ki don ha ka kam, ha katei ka jaka, namar ka jingdon ki jingduna bad kiba ka sorkar kam pat pynbiang.
Ki la iathuh ruh ba kat haduh mynta, ba ka sorkar kam buh wat tang kawei ka kali ka ban long kyrpang tang na ka bynta jong katei ka jaka talasi, kumta halor ka jingbymdon kali bunsien ki shem jingeh, namar haba don ki khep ba don ki kali kiba ju phet tuh na katei ka jaka bad haba jia kum katei kim ioh kali bad ki shu beh da ki kali kaba ki bat na surok.
Namarkata, haba iadei bad kitei ki jingduna kiba don ha katei ka jaka talasi mynder ha Byrnihat, ka la dei ka por ia ka tnat sorkar ba kan pyrkhat na ka bynta ka jingdonkam jong ki nongtrei kiba don ha katei ka Infiltration Check Gate ha Byrnihat.
Shillong, 18 Nohprah:Ka elekshon Sordar Raid Lyngkhat, kan long ha ka 22tarik mynta u bnai.
Ki jaka thep vote, kin long ha Nongtyngur, Nongeitning bad Mawlyn-nong.
Ka jingdon ki vote, ka long 1,500 vote.
Ka jingthep vote, kan sdang naduh ka por 8baje mynstep bad kan kut ha ka por 4baje nohsngi.
Ki nongialeh, ki long U bah K Kristerwell Tangsong, uba dei U Sordar barim, uba na Nongtyngur bad U bah Holland Khongyiang na Riwar.
Katei ka long katba kum ka kyrwoh na U bah Hilarius Peter Pyngrope Chairman ka elekshon komiti jong ka 4 Raid.
Shillong, 18 Nohprah:Ha ki jingialehkai World Cup, ki ju don ki nongiathuh lypa ia kiba jop bad kiba rem bad uwei na ki nongiathuh lypa ha ki jingialehkai World Cup Football u dei u dohkha, uba la tip kum u Paul-Octopus.
Ha u snem 2010 u Paul u la iathuh lypa ba ka jingialehkai phainal kan long hapdeng ka spain bad ka Netherland bad ka Spain kan jop ia ka phainal, katei ka jingiathuh lypa u Paul ka la pynkyndit ia ka pyrthei, naba ka la urlong shisha ha kaba ka Spain bad ka Netherland ka la poi sha ka phainal bad ka Spain ka la jop ia ka World Cup 2010.
Mynta ha nongbah Shillong ruh u la don u Octopus lane u nongiathuh lypa ia ki nongjop bad ki nongrem ha ka jingialehkai phutbol, utei u Octopus ka nongbah Shillong u dei u nongleh Majik, ba la pawnam bha u John Lanong uba shong basah ha ka shnong Malki.
U John Lanong u la ong ba mynta u la long uba la khreh bad uba la biang nadong shadong ban iathuh lypa shaphang ka phutbol mano ban jop, mano ban thep kol, ha ka minit ba katno un thep kol bad mano ban ioh Red Card ha ka minit ba katno bad ia katei u la ong ba u la lah ban leh mynta.
Hynrei ia mynta kaba sdang u la ong ba un ym pat leh ia ki jingialehkai kiba shabar jong ka Shillong, hynrei un leh beit shuwa tang ia ki jingialehkai kiba tang ha Shillong beit kum ka Shillong Premier League ym ia ki ISL ne I League.
Katei ka jingiathuh lypa u la ong ba kan dei kaba kham pher, naba shuwa ban sdang ka jingialehkai hapdeng ki ar tylli ki kynhun un leit ban buh kawei ka synduk kaba la don lypa ki jingthoh mano ban jop, mano ban thep kol, ha ka minit ba katno bad kumta ter ter bad ia katei ka synduk ba la khang tala, un ym plied satia tad haduh ban da kut ka jingialehkai.
Nangta ia katei ka synduk, yn ym shah iano iano ruh ban ktah bad wat ma u ruh un kynriah noh na katei ka jaka sha kawei pat ka jaka, hynrei dei ban plie beit ia ka synduk ba la khang tala tad haduh ban da kut ka jingiakhun.
La kylli balei um shu iathuh lypa beit shuwa ban sdang ka jingiakhun, u la ong ba katei kan wanrah jingeh lada u leh kumtei naba ki kynhun kiba rem ki lah ban sngew rem lane sngew diaw mynsiem bad katei ka lah ban ialam pynban sha ka jingsniew, hynrei kaba shu pyni beit ia ka synduk hadien ka jingialehkai kan ym ktah than ia kiba rem.
U la ong ba shu buh lada don ka jingialehkai hapdeng ka Shillong bad kawei pat ka kynhun, lada un iathuh lypa noh ba rem ka Shillong , ki briew ki lah ban hiar thma pynbna ia u ruh.
Shillong, 18 Nohprah:U President ka Khasi Students Union KSU, u la ong ba ka la dei ka por ba ki MLA ka jylla ki dei ban kren noh da ka ktien Khasi ha iing dorbar thawain khnang ban pynsted noh ia ka jingioh ia ka jingithuh na ka sorkar pdeng ha ka Bynrap ba Phra ne ka Eight Scheduled ka riti synshar ka ri.
U President ka KSU Bah Lambokstarwell Marngar haba kren hadien ba la pynlong ia ka jingbuh syntiew ha u mot u Parad Soso Tham shi bynta ban kynmaw burom ia ka jingdap 77 snem ka jingkhlad jongu mynta ka sngi, u la ong ba ka KSU ka ai ka jingkyrshan kaba tyngeh ia ka Khasi Authors Society KAS halor ka jingiakhih jongka ban pynrung noh ia ka ktien Khasi ha ka riti synshar ka ri.
“Ka la dei ka por ba ki MLA kin kren noh da ka ktien Khasi ha iing dorbar shi bynta ban pynsted ia ka sorkar pdeng ba kan ithuh noh ia ka ktien Khasi", la ong u Bah Lambokstarwell.
U la kdew ia ka jingnoh synniang u Parad Soso Tham kum u Myllung ba khraw ka jaitbynriew ha u thiar ka thoh ka tar Khasi kaba long haduh mynta kum ka nongmuna ba kynsai.
“Ngin kyrshan ia ka Khasi Authors’ Society (KAS) ha ka jingiakhun jongka ban dawa ban pynrung noh ia ka ktien ha ka Eighth Schedule ka riti synshar ka ri" la ong u President ka KSU.
Kumjuh ruh u general secretary ka Hynniewtrep Youth Council (HYC) u Bah Robert Kharjahrin u la ong ba ka jaitbynriew Khasi ka dei ban bud ia ki dienjat ba la buh da u Myllung Soso Tham ban long kum ka jingai mynsiem.
Shwa ia kane, ka tnad Arts and Culture ka jylla ruh ka la pynlong ia ka jingrakhe lyngkhuh sngi iap jong u Parad Soso Tham kaba 77 ha kane ka sngi Nyngkong.
Ha ka jingialang ha Soso Tham Auditorium, u Regional director ka ICSSR u Manish Singh u la long kum u kongsan uba la pynkynmaw ia ki matti ba khraw jong u Myllung Soso Tham ban pyndap ia u thiar ka thoh ka tar jong ka jaitbynriew Khasi.
U long ruh ba u Soso Tham u long kum u nongiathuh lypa bad u nongai mynsiem ia ka jaitbynriew.
Ha kane ka sngi, ki sengbhalang ruh kum ka HYC ba la ialam da u secretary u Bah Robertjune Kharjahrin, ka KSU ba la wan da u Bah Lambokstarwell Marngar bad u Bah Donald V Thabah kiba dei u President bad general secretary ki la pynlong ia ka jingkynmaw burom ia une u Myllung ka ri Khasi da kaba buh syntiew ha u mot sahkynmaw jongu kaba don ha phyllaw ka Soso Tham Auditorium, Shillong.
Ki nongialam ka PDF ruh kynthup u Bah Hamletson Dohling, Bah Hadrian Lyngdoh ki la wan buh syntiew ha u mot sahkynmaw u Soso Tham.
Amlarem, 18 Nohprah:U Ma Firstborn Mannar, uba dei u kyrtong jong ka UDP ha kane ka Election shiteng samoi ba la dep na ka 1War East Constituency, ula khot mynta ka sngi ia ki nongkyrshan jongu ha shnong Pdengshakap bad ha katei ka jingialang, ki la rai da kawei ka sur na ka bynta ban mih noh na ka seng UDP, namar ba kim hun ia u kandidet ba pynieng mynta da katei ka seng, u ma Lahkmen Rymbui.
Ha ka jingialang, u Ma Firstborn bad ki nongkyrshan jong u ki la rai na da kawei ka kawei ka jingmut na ka bynta ban ai jingkyrshan pura noh ia u MLA u ba mynta u Ma Stephanson Mukhim, na ka 7 Amlarem Constituency.
U Ma Firstborn, ula ialeh ia ka elekshon MDC ba dang shu dep na War East jong ka Jaintia District Council, ha kaba ula ioh 851 vote.
Shillong, 18 Nohprah:Ka HSPDP ka sngew lyngngoh ia ki jingkynthoh jong u Bah Pyshngain N Syiem pyrshah ia ka seng HSPDP ha kine ki khyndiat sngi ba lah dep.
Ha ka jingkynthoh jong u ia ka seng ula ong ba ki paidbah ki la ngiah ia ka HSPDP.
Ha ka kyrwoh u Bah Londoner Sohtun ka HSPDP, u la ong ba ki paidbah ki phai khmat sha ka seng HSPDP mynta ka kynti halor ki ishu ba ka ieng bad ka jingiateh ka HSPDP-UDP kan leh bha ha kane ka elekshon ban wan bad da ka jingialam jong u Blei bad jingieid jong ki paidbah.
“Ngi ngeit skhem ngin ioh ia ka sorkar seng riewlum.
Ha kajuh ka por ka seng ka kwah ban kylli " Balei u Bah PN Syiem u kynthoh tang ia ka HSPDP, UDP bad Congress? Balei um kynthoh ia kiwei pat ki Seng? Hato ka PDF kan iatreilang bad ka NPP & BJP hadien ka election?", u la ong.
U la ong ba ki paidbah ki dei ban long kiba stad ban ym shah pynbieit tang ha ka kyrteng jong ka jaidbynriew.
Ka seng ha ki sngi ban wan kan sa sei madan ia ki jyrsieh treikam jong u Bah Pynshngain N Syiem, khnang ba ki paidbah kin tip ia ki jingshisha baroh bad ba kin ym shah ialam bakla.
Shillong, 18 Nohprah:Ki samla pule ka Sohra Government College kiba don hapoh ka lama jong ka Sohra Government College Student Union ki la dawa ba ka sorkar ka dei ban pyntreikam noh ia ki jingdawa jong ki hapoh mynta u bnai, lym kumta kin shim da kiwei pat ki lynti ia khih.
Haba kren sha ki nongthohkhubor mynta ka sngi u President jong katei ka Union u samla Ethelbert Khongrymmai u la ong “Lada ka sorkar kam leh eiei hapoh mynta u bnai , ngin shim da kiwei pat ki lynti".
Katkum ka jingiathuh utei u President u la ong ba naduh ba la ithuh ia katei ka kolej kum ka Kolej sorkar ha u snem 2011, ka jingthung Principal ka long ka bym ithuh ithaw ha kaba mynta la thung tang hapoh 10 ne 12 bnai la pynkynriah noh bad ka Kolej ka hap ban iaid khlem Principal 2 ne 3 bnai bad hadien thung biang bad pynkynriah biang bad katei ka bteng kumtei shi kumtei haduh kine ki sngi.
U la ong ba katei ka jingbym lah ka sorkar ban pynneh Principal ka la ktah ia ka rukom treikam ka kolej bad ka jingtyllun ki kam ka dkoh noh khamtam ha kaba ia dei bad ka pisa pilaiñ.
U la iathuh ba naduh u risaw mynta u snem katei ka kolej kam don Principal hynrei ka sorkar kam pat wanrah Principal da uwei pat haduh mynta ruh.
U la iathuh ba ha ka 24 tarik u naitung mynta u snem ki la leit ban ia kynduh ia ka myntri ba peit ia ka tnad DHTE ka kong Roshan Warjri ban ia kren ia kiba bun ki mat ba katei ka Kolej ka ia kynduh jingeh bad ka myntri ka la kular ban pynurlong noh, hynrei haduh mynta tang kawei ruh ym pat iohi dak eiei.
U la pynkynmaw ba la ia kren ban pyntreikam noh ia ka T.
1.
40 klur tyngka ka Skhim ba la ioh na ka RUSA ban pynbha ia katei ka kolej naduh ki kamra klas bad kiwei bad ha katei ka por u la ong ba ka myntri ka kular ban sdang noh hapoh ka 31 tarik u risaw hynrei haduh mynta ruh u la ong ba ym iohi dak satia.
U President katei ka Union u la ong ba ka Sohra ka dei ka jaka ba jur slap kumta ka sorkar ka dei ban pyntreikam noh ha kine ki por shuwa ban wan ka aiom slap.
Nangta u la ong ba katei ka kolej ka donkam kyrkieh ruh ia ka Hostel, namar ba kumba ka long la bun ki samla na kylleng ki jaka khamtam na ki thaiñ Shella, Pynursla bad na Shillong ruh kiba la wan pule sha katei ka kolej bad ki hap ban sah ing wai bym don Hostel.
Ki la iathuh ba kumba ka long mynta ki samla pule ki hap ruh ban shong khapngiah ha kamra klas kumba 6 ngut ha kawei ka ben bad 200 ngut ha kawei ka kamra klas kaba rit namar bym don jaka shong.
Katei ka jingtuid ki samla na ki thaiñ bapher bapher ban leit pule sha Sohra Kolej ki la iathuh ba ka dei hadien ka jingkhang dewiong ba kiba bun ki kmie ki kpa kim don pisa ban phah pule ia ki khun jong ki shawei hynrei ki hap ban pynrung ha katei ka kolej.
Ha katei ka jingiakynduh bad ki nongthohkhubor la donlang ruh u Secretary katei ka Union u Vickychall Kharmih ryngkat kiwei pat ki nongialam.
Shillong, 19 Nohprah:Mynta ka janmiet palat hajar ngut ki nongkitkam Nongkrem Block Congress Committee, ki la poi ha Smit bad shim ka rai ban trei shitom ban pynjop ia u kyrtong na ka seng Congress u bah John F Kharshiing, na ka 22- Nongkrem Assembly Constituency.
Ha katei Ka jingialang ki nongkitkam ka Seng Congress ki la ong ba ha kane ka kynti ka donkam ia ki paidbah ban wanrah ia ka sorkar kaba skhem kaba neh bad kaba lah ban ai ia ka suk Ka sain ka jingmane laitluid Ka seng kaba ithuh ia Ka rukom I’m ki riewlum.
U bah john F Kharshiing, bad u bah SG Khongiong, GS EKHDCC, u la kyntu ia ka jingtrei shitom jong baroh ban ioh ia ka jingjop kaba donburom.
U la ong ba ka jingiakhun ka long mynta hapdeng Ka Congress bad ka BJP namar katei Ka seng BJP Ka la dep ia teh lok bad bad ki parti ba rit kum Ka NPP, UDP, HSPDP, PDF bad kaba shai ka long dei tang Ka Congress kaba ieng ban ia leh pyrshah ia ka BJP.
Ia katei Ka jingialang la pyniaid da u Bah Lamborsing Nongrum, Working President, NBCC, ha ka jingiadonlang u bah SG Khongiong, General Secretary, EKHDCC, bad kiwei kiwei ki nongkitkam jong ka Nongkrem BCC kiba la shah pynskhem hakhmat jong ki heh jong ka Seng Congress.
Shillong, 19 Nohprah:Kawei ka kali Bolero ka la mih na Guwahati ban leit kai pyngngad sha Dawki, ka la ia tyngkhuh bad kawei ka trok Dumper ha ka por 3 baje mynstep ha Umsning hajan ophis BDO.
Katei ka Bolero ka ia tyngkhuh bad katei ka trok kaba wan na mar pyrshah jong ka.
Ha katei ka Bolero ki don 5 ngut ki briew kiba shong hapoh, kawei na ki, ka la mynsaw jur katba kiwei pat ki mynsaw malu mala.
Kiba la mynsaw ki dei kiba la tip kyrteng kum ka Nisha Niommi 22 snem karta.
Ka 108 kaba don ha Umsning ka la pynkit ia kaba mynsaw sha Umsning CHC.
Ha kawei pat ka jingjia, uwei u nongniah trok u la mynsaw jur hadien ba kawei ka trok kaba wan nadien kaba la pynher sted bha ka la tynrah nadien jong ka trok kaba u niah.
Katei ka jingjia ka la jia ha ka por 5 baje mynstep ha Shangbangla, Ri-Bhoi District.
Utei u nongniah u dei uba la tip kyrteng kum uJoshland Mawlong 24 snem karta.
Ka 108 kaba don ha Nongpoh ka la pynkit ia u sha Civil Hospital, Nongpoh hynrei kham hadien la pynkynriah noh sha Civil Hospital, Shillong.
Sa ha kawei pat ka jingjia, kawei ka Mahindra Pick up ML10 B 5429, ka la noh sharud surok ha Umran Niangbyrnai, Ri Bhoi District.
Katei ka jingjia ka la jia ha ka por 9:52 baje mynstep katba katei ka kali ka dang thmu ban leit sha Umsning.
2 ngut kiba shong hapoh ki la mynsaw, ki dei kiba la tip kyrteng kum u Johnson Thabah 16 snem karta bad u Fernando Thabah 23 snem karta.
Ka 108 emergency service kaba don ha Umsning ka la pynkit ia ki sha Umsning CHC.
Shillong, 19 Nohprah:Ki nongialam ka NPP ki la iathuh ba shen ki 8 ngut ki MLA na ki seng saiñpyrthei bapher kin wan ban ia soh sha katei ka seng bad katei ka seng kan ym pynlong satia ki jingialang heh kumba leh kiwei pat ki Party, hynrei kan shu pdiang burom ia ki ha ki prokram kiba lyngkot.
U State President ka NPP u Dr.
W.
R Kharlukhi u la ong ba ki 8 ngut ki MLA ki ban wan ia soh shen ha kine ki khyndiat sngi ki long u bah Prestone Tynsong, Sniawbhalang Dhar, Ngaitlang Dhar,Rowell Lyngdoh na ka seng Congress, u bah Remington Pyngrope na ka UDP, u bah Hopeful Bamon, u bah Stephan Mukhim bad Comingone Ymbon.
Hynrei nalor kitei ki 8 ngut ruh u Dr.
Kharlukhi u la ong ba kin dang don biang ki MLA na ri Lum Khasi-Jaintia ki ban wan ia soh sha katei ka seng.
“Phin sa lyngngoh ha kine ki sngi hadien ka jingwan jong kitei ki MLA nalor ki 8 ngut, dei na kata ka daw ngi ong ba ngi biang lut mynta ha ri Lum Khasi-Jaintia bad ha ri Lum Garo u kumjuh" ong u Dr.
Kharlukhi da kaba bynrap ba u myntri rangbah un dei beit kat na ki thaiñ kiba jop bun ki MLA, u Khasi ne Garo.
Mynta ka sngi ki nongialam ka NPP ha kaba la ia donlang u President ka East Khasi Hills u bah Jied Kurbah, ki la pdiang ia u bah Ehkupar Nongrum ryngkat ki spah ngut ki nongkyrshan jong u kiba la wan ia soh sha ka seng NPP bad ki la pynbna ruh ba u bah Ehkupar un dei u kyrtong jong ka seng NPP na Nongthymmai konstitwensi.
Ha katei ka jingialang ba lyngkot la donlang ruh u MDC ka Sohryngkham u bah Pyniaid Sing Syiem ban synran lang namarba ki konstitwensi kiba u bah Pyniaid u peit kum u MDC kum ka Nongrah, Lapang bad kiwei ka dei ka konstitwensi kaba hap ha Nongthymmai ha ka elekshon MLA.
Ki nongialam ka NPP ki la pyntip ruh ba lashai ka sngi kin pdiang burom ruh ia u bah Sounder Cajee u ban pyniasoh ialade bad ki nongkyrshan sha ka seng NPP bad ban long ruh kum u kyrtong na 19th Shillong South konstitwensi.
Shillong, 19 Nohprah:Na ka daw jong ka shuti tlang, kumta ki pulit ki pyntip ba ka surok kaba iaid shiliang na Dhankheti sha Fire Brigade, lyngba ka Don Bosco bad ka Laitumkhrah Police Point, kan iaid noh baroh arliang, naduh ka 20tarik Nohprah 2017, haduh ban da pynbeit da kumwei pat, ong ka khubor.
Shillong, 19 Nohprah:Ka jingialang ka People Democratic Font (PDF) kaba long mynta ka sngi ha madan Polo ka la pynbna ia u bah Pynshngain N Syiem kum u kyrtong Myntri Rangbah lada ka party kan ialam ia ka bor synshar hadien ka elekshon 2018.
U President ka PDF u Bah Ibanlumlang Marbaniang u la ong ba ka PDF ka la jied ia u Bah Pynshngain kum u kyrtong Myntri Rangbah ha kane ka elekshon ban wan lada ka party ka wan ha ka bor synshar.
U Bah Pynshngain u la shah thung ruh kum u chairman ka Coordination Committee ban ialam ia ka elekshon jong ka party.
Haba kren sha ki nongthoh khubor hadien ba la wai ka jingialang, u Bah Pynshngain u la ong ba ka PDF ka plie ia baroh ban iatreilang ha ka sorkar lada kiwei ki party ki mynjur bad pdiang ia ka nongrim ka PDF.
“Ngim don jingkhang ban iatreilang badno badno ha ka sorkar lada ki pdiang ia ka nongrim ka PDF", la jubab u bah Pynshngain haba kylla la ka PDF ka pdiang ne em ban thaw sorkar lang bad ka BJP.
U la ong ba ia mynta ym pat lah ban kren ne ban ong katno ngut ka PDF kan jop hynrei yn sa peit hadien ka elekshon.
Haduh mynta ka PDF ka la pynbna 22 ngut ki kyrtong bad shen kan sa pynbna shuh sa kiwei ha kiwei ki jaka.
U Bah Pynshngain u la kyntait ban iakhun ar tylli ki konstitwensi namar ba haduh mynta u dang pynkhreh beit ban iakhun na Mawsynram watla bun kiba wan khot ia u ban ialeh na North Shillong, na Nongpoh ruh.
“Haduh mynta ngan iakhun beit na ka Mawsynram watla ki la don kiba wan khot ban ialeh na North Shillong bad na Nongpoh, ngin sa peit hadien", u la ong.
U bah Pynshngain uba la shah sospon na ka Congress, u la risain noh na ka jinglong MLA bad kumjuh na ka party dang shen kaba la ialam ia u ban shimti ia ka kam nongialam jong ka PDF.
Ha kane ka sngi, ka PDF ka la pynlait paidbah ruh ia ka shap u Mombati bad kumjuh ia ki 16 tylli ki mat elekshon jongka.
Shillong, 20 Nohprah: Ka jingiatreilang ka UDP bad ka HSPDP ka la ktah ia ka Sohiong ha kaba ki nongialam jongka, bad ki dkhot na ki jaka bapher bapher ka shnong ki la mih ban iasoh sha ka Congress.
Haba kren ha ka jingialang pdiang sha ka Congress ha Sohiong mynta ka sngi, u Bah Alester Sun u president UDP Rangshken circle u la ong ba ka daw kaba pynlong ia u ban wan ban kyrshan ia u Bah HDR ka dei halor ka rukom treikam kaba khlem shah shiliang jongu wat ia ki bym kyrshan ruh.
“Ka jingtreikam u Bah Heh Don kala ialam ia ngi ban iadonlang ban kyrshan ia u.
Nga dei u president ka Rangshken circle naduh 1998 bad  kum u president ruh ka Synjuk Ki Rangbah Shnong Rangshken ki 15 Shnong", la ong u Bah Alester.
U la ong ba ki don 11 ngut ki Rangbah Shnong na thain Rangskhen kiba kyrshan ha u Bah Don bad lait 4 ngut.
“U Maheh Don um ju thew ia kiba pyrshah ruh bad ngi la rai ban kyrshan ia u Bah Heh Don mynta", la ong u Bah Alester.
U la ong ba ki Seng riewlum ki pyrta ha ka elekshon ba ieid jaitbynriew hynrei ki iatreilang bad ka BJP kaba synshar ha ka ri kaba la wanrah jingma ia ka ri.
Kumjuh u Bah Charles Thabah u working president Sohiong UDP Circle u la ong ba mynshwa u dei uwei na kiba hakhmat ban pyrshah ia u Maheh Don hynrei ka la pynlong ia u ban wan phai sha ka Congress halor ki kam ba u la leh ban wanrah ia ki kam pynroi sha ka konstitwensi.
“Ngi kwah ba u Maheh  Don un dang jop biang na Sohiong.
Baroh shi katta ha ki snem ba la dep nga dei u nongshun ba nyngkong tam u maheh Don bad sngew bang ban kynther ia u soh uba soh hynrei sngewsih ba katba nang kynther ma nga, khar ei kiwei ia u soh ba hap", la ong u bah Charles.
U la ong biang, “Ia u Bah Samlin Mangiang te ym pat donkam ther namar bym pat don soh eiei".
U Bah Chares u la ong ruh ba watla lada u Maheh Don u ong wat kyrshan ruh ngin kyrshan beit ia u mynta.
"Ki nongialam ka UDP nalor ki ong ban iathoh bad u Bah Ardent M Basaiamoit hynrei ngim kwah ban iathoh para shynrang bad ngi iathoh bad ka Kong (Congress) namar ba ngi dei ki Rangbah", u la ong.
U la ong ba um iahap ban ialam da u bah Samlin uba iaid da lynti bym dei bad kynther da kaba ong ba ki seng riewlum ki long tang kum ki shang kha pylleng ka BJP ban wan kharoi sha kane ka jylla.
“Lada u Maheh Don u jop la thikna 100%  ba un long Dy CM", la ong u Bah Charles bad bynrap ba bun ki samla na thain Sohiong kiba shu prut lyngkha bad wat u bah Samlin Malngiang, ka lok jongu ruh ki la shah thungkam ha u Bah HDR", la ong u Bah Charles.
Hynrei ka jingleh jong u Bah Samlin ka long kum u briew ba rieh tngen ha u sla u diengbah uba tim pat ba u dieng u long uba sniew dur khlem sngewthuh ba u ai jingtngen ia u.
Shillong, 19 Nohprah:U Chief Executive Member (CEM) ka KHADC u Bah Pynshngain N Syiem u la ianujor ia ka jingialeh ka sorkar MUA-II ba ialam da u Dr Mukul Sangma ban pynkhyllem ia ka Executive Committee ka People Democratic Forum (PDF), ka long kumba iakhun ki ar tylli ki kynhun radbah ka lympung phutbol La Liga League ka Spain, kata ka Barcelona bad ka Real Madrid.
Haba kren paidbah ha ka jingialang pdiang ia u sha ka People Democratic Front (PDF) mynta ka sngi ha madan Polo ba la wan sakhi ki paidbah byllen, u Bah Pynshngain u la ong, “La kumba ialehkai MUA-II Football Club bad ka PDF Football Club, ki la pyrshang bun ki buit ban thep kol hynrei khlem poi shano shano namar ba ma ngi, ngi uba ialehkai na bak, ha bak beit bad u kapten u ialam beit".
U la ong ba ka sorkar MUA-II ba ialam u Dr Mukul Sangma kum u Myntri Rangbah ka la thmu ban pynkut ia u da kaba sospon noh na ka Congress, hynrei 6 ngut ki MDC ka Congress ki la phet pynban, bad ka Congress kaba thmu ba don jingbun paid ha KHADC ka rit paid syndon.
“Ha Congress ki mut dur ban sospon noh ia une uwei (PN Syiem) hynrei ki duh 6 ngut pynban ki MDC, kim tip ba don ki lieutenant ki kapten kiba khlain ha ka kynhun jong ngi", u la ong u Bah Pynshngain.
U la bteng biang, “Haba kut ha ka pyrkhat ban ioh majority ba don 10 ngut, sah sa tang san ngut pynban".
U CEM ka KHADC u la pyniasyriem ialade bad u khlur ialehkai ka ri Argentina u Diego Maradona ha ka jingiakhun pyrshah ia ka sorkar MUA-II ba ialam u Dr Mukul.
“U Mardona haba biang ka team ym lei lei, u jop beit", la ong u Bah Pynshngain.
U la bteng biang, “Ki pyrshang ban thep kol ia ka PDF da kaba mait kyrteng hynrei khlem rung ka bol ha ka kol.
Kane ka dei ka bym ler ka sorkar.
Kine ki bym sngewthuh ain kumno kin shna ain ia ki paidbah", u la ong.
Ha kajuh ka por, u Bah Pynshngain u la ther ia ka sorkar kaba la wanrah ia ki ain ban pyntroin ia ka jaitbynriew kum ka jingwanrah ia ka ain ka shna iing ka Meghalaya Urban Development Authority (MUDA) shabar ka jaka Municipal, ka ain Rangbah Shnong.
“Ki shna ain mait kyrteng kam treikam, shna ain ia ki Parliamentary Secretary ruh hap risain shimet shimet bym shah ka High Court.
Kumno kin shna ain haba ialade kim pat sngewthuh ban shna ain", la ther u bah Pynshngain ia ka sorkar MUA-II.
U la ong ba ka 6th Scheduled ka thmu ban ailad ia ki Khasi bad Jaintia, Garo ban shna ia ki ain katkum ka jinglong lajong, hynrei mynta la mad ia ka umsaw kum ka jingshah hukum ha ka High Court kaba la pynmih ia ka hukum pyrshah ia u Rangbah Shnong baduh ba la khynniuh ki Rangbah shnong, sordar, ki syiem ki la tieng ban soi kot soi sla.
Ym tang katta, ha sor la phah ia ka MUDA ban ai permishon ban shna iing, hadien ba la shna hap ban ioh ia ka Occupancy Certificate, hadien ka Occupancy Certificate hap siew sa ka khajna.
“Kane ka la wanrah ia ka jingeh jong ka jinglong jong ngi ha kaba ka bor sorkar ka la pyrshang ban pyntlot ia ka bor ka District council khnang ba kan nym lah ban iada ia ki ain ka sorkar", la ong u Bah Pynshngain.
U la ong ba ka la wanrah ia ka ain khang bat ar maloi ban long MLA/MDC haduh ba ki MDC ba bat MLA ki la risain noh.
“Hapdeng ka umsaw, ka eriong, ki paidbah ki dei ban rai kaei ba kin rai ia ka jaitbynriew, bun kiwei ki MLA ba long MDC, ki la risain ia ka kam MDC kum u Bah Ardent, Bah Metbah namar ba ki kwah ia ka shuki ksiar MLA", u la ong.
“Nga la kylli ialade hato nga shong ban iada ialade ne ia u paidbah, bad ha kaba kut ka mynsiem ka ong rai na ka bynta ka ri, haba rai ia ka ri jia katba jia, haba rai ia ka ri, kampher lada shah mait kyrteng MLA ruh", u la ong.
U la ong ba k jaitbynriew ka shem jingeh namar bym don ki ain ba shai ban iada ia ka jaitbynriew haduh mynta la shu pynbud ia ka ain ka sorkar Assam.
Shillong, 19 Nohprah:Ka Synjuk ki Nongsynshar Shnong, ka Bri u Hynniewtrep (SNSBH) ka dap da ka jingsngewnguh kaba khraw ia ki paradoh parasnam, kiba la ai ka jingkyrshan ia ka Synjuk naduh ba sdang mih ki jingeh kiba ktah ia ki Dorbar Shnong ha baroh kawei ka Bri u Hynniewtrep.
“Ha ka jingiaid lynti kaba jlan jong ka Synjuk ngi la kynduh shibun ki dieng pyngkiang kiba har rukom la jar katta, ngi don ka jingkynmaw ia ki paidbah baieid jong ka Bri u Hynniewtrep ha lyndet jong ngi, kiba la kyrshan bad shaniah ia ngi bad ai mynsiem bad jingshlur ia ngi ban bteng ia ka kam" ong ka kyrwoh na U bah RL Blah General Secretery, ka Synjuk ki Nongsynshar Shnong.
Namarkata, ka Synjuk kam lah satia khlem da ai khublei bad sngewnguh ia baroh ki para ri bad ki para doh para snam, na ka bynta ka jingkyrshan bad ka jingshaniah bad iai shah kaba ki la pynpaw ha ki nongialam jong ka Synjuk.
Ka Synjuk ka sngewdei ruh ban ai khublei bad sngewnguh ia u Myntri Rangbah bad ka Sorkar jong u, kaba la khot ia ka Synjuk sha ka jingiakren bad shah shkor ia ka jingtyrwa jong ka ban long ksiang hapdeng jong u Myntri Rangbah ka Jylla bad u CEM ka KHADC ban ia kren sngewthuh bad pynbeit ia ki mat kiba ki paidbah ka Bri u Hynniewtrep ki ia tyngkhuh jingeh.
Ka Synjuk kam lah satia khlem da ai khublei ia u CEM ka KHADC u Bah P.
N Syiem bad ka Executive Committee jong u, namar lada ym dei na ka jingshim khia jong ka KHADC ban ai da ka Mukotduma ha ka Supreme Court jong ka Ri India; ki ba bun ki Dorbar Shnong (khamtam kiba hap hapoh ka KHADC) kin ym jin da la ioh bor satia ban bteng biang ia ki kam kumba long mynta.
Ka Synjuk ka ai khublei ruh ia ka KHADC, namar ba ka iai buddien ia kiwei kiwei de ki kam kiba ka jaitbynriew ka ia kynduh jingeh.
Kaba ai mynsiem eh ia ka Synjuk ka dei ka jingjia kaba la jia ha ka 14tarik Nohprah 2017 mynba ka la don ka jingialang hapdeng ka Sorkar, ka KHADC bad Ka Synjuk.
Ha katei ka jingialang ki MDC kiba la poi sha ka jingialang kim dei satia tang na ka liang synshar, hynrei la ia don ryngkat ruh kiba na ka liang pyrshah.
Katei ka jingleh jong ki ka la pynpaw ia ka mynsiem shim khia kaba ki don na ka bynta ka jait bynriew khlem khein ia ka jingiapher jong ki party sain hima kiba ki don.
Ka Synjuk ka ai khublei ruh ia ka JHADC kaba da ka jingshim khia jong ka, ki Dorbar Shnong bad ki para doh para snam ka Ri Jaintia ki la lait na ka jingeh bad ki jingiatakhuh bad ka ain.
Kumta ka Synjuk da ka jingkmen kaba khraw ka ai Khublei Khrismas basuk bad Snem Thymmai bakmen ia U Myntri Rangbah bad ka Cabinet jong u, u CEM bad ki dkhot ka EC jong u bad ki MDC baroh jong ka KHADC khamtam eh ia ki para ri ka Bri u Hynniew trep bad ia baroh ki nongshong Shnong ka Jylla Meghalaya.
Shillong, 19 Nohprah:U State President ka NPP u Dr.
W.
Kharlukhi u la ong ba kane ka elekshon 2018 kan long thik kum ka elekshon ha u snem 1998.
U Dr.
Kharlukhi u la ong ba ha u 1998 ka jur bha ka lyer isih Congress bad mynta ka elekshon ruh ka lyer isih Congress ka jur bha ha kane ka jylla.
U la pynkynmaw ba ha u 1998 u don bad ka seng UDP ha kaba u la shah pynduh tiket, hynrei namar ka jingjur palat jong ka jingisih Congress ha katei ka por u la kyrshan ia u kyrtong ba ka UDP ka la pynieng bad u la ong ba ha utei u snem ka la don ka jingiashad ia kyrdem paidbah bad ka jingiarah lama ha kaba ka Congress ka la brut artad na ri Lum Jaintia.
U la pynkynmaw ba ka dawbah jong ka jingshah rem ka seng Congress ha u 1998, ka dei na ka daw ka jingkhang pom dieng bad mynta pat ki nangbun shuh shuh ki ishu ba ki paidbah ki isih Congress ha kaba ka ishu khang dewiong ka dei kawei na ki mat kaba ktah eh ia ki paidbah ha baroh kawei ka jylla.
“Ka elekshon 2018 kan long thik kum ka elekshon 1998, ka Congress kan brut na ri Lum Jaintia ha kane ka sien ba mynta" ong u Dr.
W.
Kharlukhi.
Utei u nongialam ka NPP u la pynkynmaw ia kiba bun ki jingjia ha ka elekshon 1998 bad ka lyer pynrem Congress ka jur bha tang katto katne taiew shuwa ka elekshon ym da ki bnai bad u la ong ba ha kane ka sien ba mynta ruh ka Congress ka lah ban kob ba kan dang jop bun hynrei tang katto katne taiew shuwa ka elekshon bun kiei kiei ki jingphylla kin sa jia khamtam hadien ka jingwan ia soh ki MLA.
U Dr.
Kharlukhi u la ong ba katkum ka jinglong jingman ka politik mynta kat kaba u lah ban shemphang u iohi ba ka NPP kan dei kawei na ki seng ki ban jop bun ki MLA bad kan dei ruh ka seng ka ban jop bun ngut tam ki MLA.
U la ong ba kumba ka long mynta ka NPP kan jop kumba 20 na ki 24 tylli ki konstitwensi ha ri Lum Garo hynrei ia katei u la ong ba yn ym lah ba nkhein sting namar ka jingbun ki nongiaknieh tiket bad lada jia ba uba duh tiket un kyrshan ia uba ioh ka mut da kaba suk 20 hynrei lada ka don ka jingiakhun pyrshah kan ym duna pat ia ka 10 ngut.
Utei u nongialam NPP u la ong ba ha ka elekshon MP shiteng samoi na Tura konstitwensi ka NPP ka la pynliem 7000 vote ia ka lok jong u Dr.
Mukul na Ampati konstitwensi bad mynta kan dei sa ka pali u Dr.
Mukul ban rem, “Ia ka lok ngi lah pynliem 7000 vote mynta sa ia u Lok" ong u Dr.
Kharlukhi.
Shillong, 19 Nohprah:Ka kynhun jong ka Election Commission (EC), ban ialam da U AK Joti, Chief Election Commissioner bad ki Election Commissioner, ba kynthup ia U Om Prakash Rawat bad U Sunil Arora, kin wan poi ha Shillong, ha ka 22tarik Nohprah 2017, na ka bynta ban pynkhreh ia ka elekshon MLA 2018.
Kitei ki heh elekshon, kin don arsngi ha Shillong bad kin da la leit phai sha Shillong, kin sa pynbna ia ka tarik elekshon ha ka Jylla, kaba lah ban long ha U Kyllalyngkot 2018.
Ha u snem 2013, lah ban pynkynmaw, ba la pynbna ia ka elekshon ha ka taiew ba nyngkong jong u kyllalyngkot 2013 bad la pynlong ia ka elekshon ha ka 23tarik Rymphang 2013.
Ha katei ka jingwan jong ki heh elekshon, kin ia kynduh ia U Chief Electoral Officer, Bah Frederick Kharkongor, ki heh jong ki bor District kum ki Deputy Commissioner, ki Superintendent of Police bad kin ia kynduh ruh ia U Chief Secretery bad U Director General of Police.
Ka por treikam jong kane ka dorbar, kan kut ha ka 6tarik Lber 2018.
Ha katei ka jingwan jong ki heh elekshon, kan don ruh ka jingiakren ia ki mashin evm, namar ba ki don kiba ujor bad ki bym kwah ban pyndonkam da kitei, namar ba ki kwah ban shon da ki kot, kum ha ki por mynshwa.
Ha ka jing ia kynduh ha ki khyndiat taiew ba ladep, la iathuh ba ki seng sain pyrthei bapher, ki ai jingmut ia ki bor pyniaid elekshon, ba kin pynlong ia ka elekshon ha ka taiew ba nyngkong jong U Rymphang, kaba mut ha shwa, ba kin sdang plie ki skul ha ka Jylla.
Shillong, 19 Nohprah:U Bah LG Nongsiej uba dei uwei na ki MDC ba la pynbna tiket da ka People Democratic Front (PDF) ban iakhun na Nongstoin u khlem wan sha ka jingialang pdiang ia u Bah Pynshngain N Syiem mynta ka sngi ha madan Polo.
Na ka liang u nongthoh khubor uba pyrshang ban iakren bad u Bah LG Nongsiej, u la iathuh ba ka jingbym lah jongu ban wan sha ka jingialang ka dei namar ba u don sha Vellore ban leit ia ka khun ba pang.
“Ngam dei ba pep khnang sha ka jingialang hynrei nga don sha Vellore ba hap peit ia ka khun ba pang", la ong u Bah LG Nongsiej haba iakren bad u nongthoh khubor.
U la ong ba u la dep pyntip sha u Bah Pynshngain ba um lah ban wan namar kane ka daw.
Shillong, 20 Nohprah:La ioh jingtip ba u Dr.
Jelington Ryndong u la leit thied phom tiket Congress ban ia khun ha ka elekshon MLA 2018 na Pynursla konstitwensi bad ki khubor ki la sawa bha ha ki thaiñ Pynursla ba u Dr.
Ryndong un dei ruh u kyrtong jong ka seng Congress ha u 2018 na Pynursla.
Haba ia kren pat bad u President jong ka Pynursla Block Congress Committee u bah Han Khongtani u la ong ba haduh mynta kam pat don satia ka jingiapynbeit, hynrei kan don pat ka jingialang ha ka 22 tarik mynta u bnai ban shim rai na ka bynta u kyrtong.
La ia kren bad ki nongialam jong ka District Congress Committee (East Khasi Hills) bad na ka jingiakren bad ki la sngewthuh ba ia ka tiket na Pynursla konstitwenis kam don shuh ka jingiakren hapoh District hynrei ka long beit bad ka MPCC.
Lah ban kdew ba shuwa ia kane ka khubor ki la don ki jingsawa ka kyrteng jong ki katto katne ngut ki briew ki ba ka Congress ka kwah pyniakhun na Pynursla hynrei kumba ka long pat mynta la ong ba un dei u Dr.
Ryndong watla ym pat shym la lah ban pynthikna.
U Sordar ka Raid Shabong u Bah Biggestson Lyngdoh u la ioh ia ka sanad na u Syiem ka Hima Khyrim myn ha ka 20 tarik ha ka ophis treikam jong ka Hima Khyrim ha Nongkrem ha ka jingia don ryngkat lang u Chairman ka Election Committee ka 4 Raid u bah Hilarius Peter Pyngrope ryngkat lang bad ki riew Rangbah napoh ka Raid Shabong.
Shillong, 22 Nohprah:Ka sorkar ka la sdang ban pyntyllun ia ka jingsam Tin Aluminium jong ka skhim Chief minister Housing Assistance Programme (CMHAP), ka la sdang mynhynnin ka sngi na Mylliem C&RD Block bud pat mynta sa ka Mawsynram C&RD Block.
Ki don haduh 410 tylli ki longing ba duk na Mawsynram konstitwensi kiba la ioh mar 3 ban ka tin lyngba katei ka skhim bad ia kitei ki tin la sam da u BDO u bah R.
K Marbaniang ryngkat u bah Suly Lyngdoh Chairman jong ka block Selection Committee.
Haba kren ha katei ka jingialang sam Tin u bah Suly Lyngdoh, u la ong ka jingsted katei ka skhim ban poi sha Mawsynram konstitwensi ka dei lyngba ka jingshimkhia jong u bah Himalaya Muktan Shangpliang u kyrtong ka seng Congress na Mawsynram ha u 2018.
U la ong ba u bah Shangpliang u la tynruh ia ka sorkar ban pynpoi noh sha ka Mawsynram khnang ba kan long kum ka jingai sngewbha Kristmas ia ki paidbah.
U la ong ba u bah Shangpliang u la leit ban ia kynduh ia u myntri rangbah ka jylla u Dr.
Mukul Sangma kumjuh ruh ia u myntri ba peit ia katei ka tnad Housing u Zenith Sangma ban pynkloi ia katei ka kam.
Shillong, 20 Nohprah:U myntri rangbah ka jylla u Dr.
Mukul Sangma u la kyntu ia ki paidbah ba ha manla ki elekshon ki dei ban peit bha ia ki Manifesto lane ki mat treikam ba ki seng saiñpyrthei bapher bapher ki kular ia u paidbah.
“Phin ym iohi ia kawei ruh ba kin leh" u la ong.
U Dr.
Mukul u la ong ba dei tang kane ka sorkar kaba u ialam na ka seng Congress kaba pyndep ia ki kular kiba la khlei ha ki paidbah ha ka por elekshon, “Ngi la pyndep ia ki kular ba ngi la khlei ia u paidbah, kata ka dei ka synshar paidbah, ngi la pyndep ia ka Manifesto jong ka seng Congress" u la ong haba kdew ia kiba bun ki kam pynroi kiba ka sorkar hapoh ka jingialam jong u ka la leh kum ka jingplie Civil –Sub-Division, jingplie C&RD block, Police Station, ki surok, ki jingkieng, ki jaka sumar bad kiwei pat.
Haba kren shaphang ka jingthaw lad ka sorkar ban wanrah ia ka roi ka par ha kane ka jylla u la kdew ia ka jingioh pisa na ka Asian Development Bank (ADB) ha kaba u la ong ba katei ka projek kam dei satia kaba la thmu na ka bynta ki tnad puthi hynrei u la lah ban pynrung ia ka pule puthi ha katei ka projek bad la lah ban shna ia ki ign skul bad kiwei pat.
U la ong ba ka pisa ka wan na ADB 125 Million Dollar bad 100 Million Dollar ka ai ka ADB katba 25 pat na ka jylla bad ia kane ka sorkar pdeng ka hap siew 90% katba ka sorkar jylla pat 10%.
Shillong, 20 Nohprah:U bah Sounder Stong Cajee la leit pyn iasoh ialade mynta sha ka seng NPP bad la pdiang burom ia u da u State President ka NPP u Dr.
W.
R Kharlukhi.
U bah Sounder un ia khun ha ka elekshon MLA 2018 na 19th Shillong South konstitwensi na ka seng NPP.
Lah ban kdew ba u bah Sounder u dei u President barim jong ka seng FKJGP bad hadien ba la iehnoh ia katei ka seng u la thaw ia ka seng saiñ pyrthei kaba la tip kum ka People Democratic Movement ( PDM) bad ha katei ka por katei ka seng ka la jop 3 ngut ki MLA bad ialade pat u la jop MDC na Mylliem konstitwensi.
Hadien ba la khylliap noh ia ka PDM u bah Sound u la ia soh sha ka seng Congress bad hadien ka seng Congress sha ka seng BJP bad tang hadien khyndiat por pat u la leit ia soh sha ka NPP.
Nongpoh, 21 Nohprah: Kumba ka long haduh mynta na ki 5 tylli ki Konstitwensi kiba don hapoh ka District, kata kaba kynthup naduh ia ka Umroi, Mawhati, Umsning bad Nongpoh Constituency, ka Party Congress ka la dep ban pynbna ia ki Kyrtong, hynrei kaba sah pat ka long sa tang ha Jirang Constituency, ha kaba ki paidbah nongkyrshan ka Party na katei ka Konstitwensi ki la pynpaw ia ka jinglynga, namar ka jingpynslem ban pynbna noh ia u Kyrtong u ban ieng iakhun na katei ka Konstitwensi.
Halor ka jingpyn slem ki heh nongialam ka Congress ha ka Distrik bad jylla ban pynbna noh ia ka Tiket na katei ka Konsti twensi, kiba bun na ki riew rangbah bad kiba dei ruh ki nongkyrshan ba radbah ka Congress, ki la pynpaw lem ia ka jing lynga halor kane ka jingpynslem ka Party ban bynshet ia u Kyrtong na ka bynta ban aireng na katei ka Konstitwensi.
Ka jingtip kaba la ioh ban lum da u Nongthohkhubor, la ong ba na katei ka Konstitwensi ki la don kumba lai ngut ki kyrtong kiba la iaid paidbah na ka bynta ban ialap Ilekshon ha katei ka Konstitwensi bad kita ki kynthup ia u Bah Witness Sancly na ka shnong Sohkyrbam Domphlang, u Bah Badhok Nongmalieh na Mawtnum bad ka Kong Sarita Laitphlang na Shillong, hynrei napdeng kitei ki Lai ngut kat haduh mynta ka Congress hi kam pat pynbna la iano ka ibit ban pynlong kum u kyrtong na katei ka Konstitwensi.
Haba iadei bad kane ka jingpynslem ka Party Congress ban pynbna noh ia ka Tiket na katei ka Konstitwensi, u Nongthohkhubor u la ioh ban iakren bad u Bah D.
Ranee, Rangbah Shnong ka Jirang Centre Village, ha kaba katkum ka jingiathuh da une u rangbah la ong bun na ki nongkyrshan ba radbah ka Congress na katei ka Konstitweisi, ki la pynpaw ia ka jinglynga namar ka jingpynslem palat da ka Party ban pynbna noh ia ka Tiket.
Namarkata, nalor ba ka jingjied ia ki nongmihkhmat kam da slem shuh bad ha kajuh ruh ka por na ka bynta ban aimynsiem ia ki nongkyrshan ka Party Congress ha ka Konstitwensi, ka la dei ka por ia ki heh nongialam ka Party ba ki dei ban pynbna noh ia ka Tiket, khnang ba kan ym wanrah ia ka jingkulmar ia ki paidbah nongkyrshan, u la bynrap.
Shillong, 20 Nohprah:U myntri ka tnad pynroi sor ka jylla u bah R.
V Lyngdoh u la ong ba mynshuwa ki la mih ki kynhun ban kynnoh pyrshah ia u ban ong ba dei ma u, uba la pynrung ia ki shnong bapher ka Upper Shillong hapoh ka MUDA bad ki la kynnoh ruh ba u ai jaka ma u ia ka jaka ka Veterinary sha ki shipai Air Force.
“Ka mat MUDA ka dei naduh u snem 2011, ngam pat long myntri sorkar hynrei ki ong beit ba dei u bah Ronnie, u myntri rangbah u iohi ba ki myntri sorkar ba na sor kim lah treikam ia kane, u la ai ha nga ia ka shuki myntri pynroi sor" ong u bah R.
V Lyngdoh.
Shuh shuh u la ong ba la pynphriang ia kitei ki jingkynnoh ban pynduh jingshaniah ia u paidbah hynrei mynta u la ong ba pynkut noh ia katei ka ishu MUDA ha kaba ka sorkar ka la aiti beit ha ki district Council ba kin peit ia ka rukom shna ing shna sem ba kin long kiba skhem, “La aiti ha ki District Council ba kin ai jingbit ban shna ing, ka shong sa ha ki" ong biang u bah Ronnie.
U la ong ruh ba kane ka bynta ka dei kaba ka sorkar ka la dep pynkut bad lada jia ba wan ki kynhun ban pynsngewthuh bakla ban dang pyntieng MUDA dei ban kynnoh ia ki kum ki nongshukor ia u paidbah, “Lada dang wan ki ban pyntieng ia phi ban ong ba phi hap MUDA, ong ia ki phi la shukor khie leit noh" ong u bah Ronnie ha ka jingialang plie skul kaba la long ha Pomlum Secondary School mynta ka sngi.
Shillong,20 Nohprah: Hadien ka jingkren jong u CEM ka KHADC ha madan Polo u bah Pynshngaiñ N Syiem kaba u la ong ba ki paidbah ki ia kynduh jingeh namar bym lah shna aiñ ki nong mihkhmat, ka KHNAM State Youth Wing lyngba ka kyrwoh khubor ka la kylli kylla na u bah P.
N Syiem bad na ki MDC ka PDF ha KHADC, hato ka aiñ aiu ki la shna ha District Council.
“Kaei ka ain kaba phi la shna ha district council ki ban myntoi ia ka jaitbynriew?" ong ka kyrwoh na ka KHNAM kaba la kylli biang balei ba ka PDF kam lah ban shna aiñ ban pynthikna  ba tang ki trai ri trai muluk kin lah ban thep vote sha ka elekshon MDC ia kiba ka KHNAM ka la buh jingthoh bad kala dawa na ka EC jong ka PDF naduh u 2015.
“U juh u briew u ba la long MLA ha ka party congress la ar samoi (10 snem) u dang tip bad kyndit bynriew mynta shwa ka elekshon 2018 ,  ba ia kynduh jingeh ki paidbah bym lah shna ain ki nongmih khmat.
U paidbah u don hok ban kylli kaei ka ain kaba phi la shna lade pyrshang ban wanrah ha ka assembly ha ki 10 snem ka jinglong  nongmih khmat jong phi,  lane ki MDC ka PDF ki la shna ain mo ha district council" ong katei ka kyrwoh khubor.
Jowai, 20 Nohprah:Duna lai hajar ngut ki paidbah na ka thain Nartiang khamtam eh na ka thain Par umkhen bad na ka thain Khanduli border West Jaintia bad Karbi-Anglong Assam ki la wantuid sha ka jingialang paidbah jong ka seng PDF ha Ummulong ia kaba la pynkreh kyrpang da ka PDF Nartiang Zonal Committee.
Ha katei ka jing ialang la pynshai paidbah ia ka nongrim jong ka PDF da u General Secretary ka Seng u bah Auspicious Lyngdoh Mawphlang ha kaba u la ong ba ka tynrai jong ka jingsah dien ka jaitbynriew kadei ka jingbymbiang ka kamai kajih bad ka ioh kam ioh jam.
“Kan myntoi aiu ban don ka iing shnong kaba bha, ki surok kiba jyllih bad ki scheme bapher bapher jong ka sorkar lada ka longing longsem jong ngi ka long kaba duk tasam", la ong utei u nongialam ka seng PDF.
“Lada ngi kwah ban roi ban par,ngi donkam nyngkong ban biang ia ka kam ka jam na la rymbei, dei hangta ba ngin sa lah ban rat dyngkong ia ka jingduk bad jingkyrduh", u la bynrap.
Ha kane ka sngi, la ioh ruh ia ka jingkren na u kyrtong ka PDF, u bah Judah Wahlang u kyrtong ka Sohiong, utei u kyrtong ka PDF u la kren bun kiei kiei kiba lah shisha ban tei ia ka imlang ka sahlang naduh ka jingkhang tih dewiong ka NGT, ka jingkhang tih maw bad tih shyiap jong katei ka juh ka tnad sorkar ba donbor kaba ryngkat kyrdang bad ka iing bishar Supreme Court.
“Ka PDF ka don ka thong ban rat dyngkhong ia ka jingduk naduh na tynrai.
Ngin rat na tynrai khnang ba kine ki jingeh kim nymlah shuh ban suh thied ha ka imlang ka sahlang", la ong u bah Wahlang.
Utei u kyrtong ka seng na Sohiong u la ong ruh ba ka spah kam lah ban wanrah ia ka jingkylla.
“Ki Election kiba ladep ka pher na kane ka Elction ban wan namar ha kane ka Eletion ngin ia kren ia ki lai tylli ki mat kiba kongsan- kiba kynthup ia ka , ban kyntiew ia ka rep ka riang, ban thaw ia ki ain kiba iahap bad ka dustur ka riti jong ka Jaitbynriew bad ka lawei ki khun rit bad kito ki ban dang kha.
U bah Pynshngain N Syiem haba kren ha katei ka jingialang u la ong, “Lada phim don ka iing shnong (Iing Dorbar kaba biang, wat khuslai, lada phim don ki kam ki jam wat khuslai hynrei ka kortam kadei ka jingim kaba bha lyngba ki jingkylla nadong sha dong.
“Ngi la shah tyngdung ha ki bun ki liang, kam pher lada ngim don ia u surok uba biang, ka um kaba biang, ka rep ka riang kaba biang hynrei kaba kongsan tam ka dei lada ngi duh nong ia ka jaitbynriew rit paid, la ong utei u nongialam.
Ha ka juh ka por, ki surok kiba jyllih, ki phutpath bad ka spah kam lah ban wanrah ia ki jingkylla hynrei tang da ka bor jingstad ym da ka bor ka jingshympaang.
Ka jingialeh jong ngi kam shong ha ka por, hynrei ha ka buit, kito kiba kwah ban hiar thma iwei ia iwei pat ki dei kiba khuid shisha ban iati ia kaei kaba ki la lap.
Nongpoh, 22 Nohprah:Ki ar-tylli ki kynhun sengbhalang na Ri Bhoi kiba kynthup ia ka Ri Bhoi People Movement (RBPM) bad ka Ri Bhoi Youth Welfare Organisation (RBYWO), ki la pynpaw ia ka jingpyrshah kaba jur halor ka result jong ki Staff Nurse kaba ka DHS, ka la pynmih ha ka 11 tarik mynta u bnai.
Ha ka kyrwoh ia kaba la phah da u Bah John Mawphniang, Secretary ka RBPM bad u Bah D.
Shadap, Vice-President ka RBPYWO, la ong ba ka daw hi kaba la pynlong ia ki ba kin pynpaw ia ka jingpyrshah, ka dei halor ka nongrim ba na ki 240 ki samla Khasi Jaintia Category, hynrei ki don tang 10 ki samla na Ri Bhoi kiba la shah thungkam bad dei namar kane ka daw kaba la pynlong ia kitei ki ar seng ban pynpaw ia ka jingsngewrem, namar kane ka jingshah niew shiliang khmat ki samla na Ri Bhoi kam dei tang ha katei ka tnat, hynrei ha kiwei kiwei pat ki tnat sorkar bapher bapher.
Shuh shuh, kitei ki ar-seng ki la iathuh, ba katkum ka jingioh jingtip jong ki, la iathuh ba bun na ki samla ka Dong Ri Bhoi, ki la leit ban ujor sha ki da kaba ba ki lah bha ha ki Exam bad kiba la don Experience bun snem ha ka kam hynrei kim pass, katba la ioh pynban da kito kiba dang shu pass shen bad kiba dang long junior.
Kitei ki nongialam, ki la pynpaw ruh ia ka jingbym shanniah ia ka Personal Interview, khlem ki Video Recording, namar ka jingdon jong ka Personal Interview, ka long kum ka jingplie lad ia kito kiba don ka jingiadei bad ki heh ki hain bad kaba khniot pat ia kito ki nongkyndong, kiba duk bad ki bym don ka jingiarap naei naei ruh.
Namarkata, na ka liang ki nongialam jong kitei ki ar-seng, ki la dawa na ka ophis u DHS ba kin thung shuh shuh ia ki Staff Nurse kiba dei na Ri Bhoi, khnang ba kan ialong ryngkat kumba long lem kiwei pat ki Distrik, lem da kumta kitei ki nongialam ki la byrngem ruh ba kin shim da ki lynti kiba kham tyngeh, pynkut ka kyrwoh.
Shillong, 22 Nohprah:Ki MLA thmu phet seng ki nang sngew jngan bha ban risain na ka jinglong MLA, wat la ki la byrngem kham slem naduh mynshwa.
Katkum ka jingtip ka jingslem jongki, ka long namar ba ki kwah ban ioh shwa ia ki skhim MLA, kaba dang sah ban sam sha ki paidbah, namar ba haduh mynta ka dang sahteng khamtam ha ki jaka ba kito ki MLA ba thmu ban phet noh.
La ioh jingtip ba ka skhim MLA la sahteng khlem pat lah ban pyllait ha kito ki konstitwensi ba ki MLA ki ialeh pyrshah ia u Mukul Sangma, kiba dei ki MLA ka Congress.
Ka la don kiba la sam ia ki katto katne ki skhim hynrei la iaid lait ia ki MLA kumba jia ha Mawsynram ha kaba ia ka skhim tin sop iing bad ha kiwei ki jaka.
Ha kawei ka liang, u President ka BJP u Bah Shibun Lyngdoh u la ong ba ka jingpynkhreh ka seng, ban pdiang ia ki MLA ban wan iasoh ka dang iaid shakhmat watla kim pat ioh ia ka jingpynthikna ia ka por.
“Kumba ki la pynsngew ka party ka don ha ka jingpynkhreh ban pdiang ia ki ha kano kano ka por tangba ka shong ha ki namar ba ka rukom pyrkhat u briew ka iapher na uwei sha uwei pat", la ong u Bah Shibun.
Ki saw ngut ki MLA kiba la sma bha ban rung BJP ki long u Bah AL Hek, u Bah Sanbor Shullai, u Bah Justine Dkhar bad u Bah Robinus Syngkon, hynrei haduh mynta kim pat ai khubor lano kin rung namar ba ki dang pynkhreh kumno ban risain shwa.
U Bah Shibun u la iathuh ruh ba u Alphonse uba peit ia ka Meghalaya ia kane ka elekshon ban wan, un sa don sha kane ka jylla kham bun ban ialap elekshon, naduh u bnai Kyllalyngkot bad ka jingpyrshang ban wanrah sa u president ka BJP u Amit Shah un wan ban ialap elekshon sha kane ka jylla.
Shillong, 22 Nohprah:Ha ka 30 tarik mynta u bnai ki heh ka Aam Aadmi Party, kin wan sha nongbah Shillong ban ia syllok bad ki nongtrei jong katei ka seng kiba don ha kane ka jylla na ka bynta ka elekshon 2018.
Ha katei ka jingiakynduh ha ka 30 tarik ki heh ka AAP kin shim rai ruh katno ngut kin pynieng kyrtong ha kane ka elekshon MLA 2018 ha kane ka jylla bad kin ia kren ruh ia ki mat ia kanbas elekshon bad lano ba kin sdang noh ban ialap elekshon.
Shillong, 20 Nohprah:U MLA ka Sohiong u Bah HDR Lyngdoh u la ioh jingmynsiem biang hadien ba ki briew jongu, kiba la leit ban kyrshan sha u kyrtong ka HSPDP ha ka elekshon MDC bad kumjuh ki nongialam ka UDP ki la wan ban iasoh sha ka Congress ban ai ka jingkyrshan ba radbah ia u ha kane ka elekshon MLA ban wan.
Mynta ka sngi, ka Congress Sohiong ka la pdiang sngewbha ia u Working President ka UDP Sohiong circle u Bah Charles Thabah, bad u Bah Alester Sun jong ka Rangshken UDP circle nalor kiwei pat kiba dei na ka UDP.
Ia kine ki dkhot ka UDP la pdiang sngewbha sha ka sem Congress ha ka jingialang kaba long ha Sohiong mynta ka sngi ba la don lang u Bah HDR Lyngdoh, u Working President ka MPCC u Bah James Lyngdoh bad kiwei.
Haba kren ha kane ka jingialang, u Bah HDR u la ong ba mynshwa ki ju iashrut bad iadait, hynrei mynta ki la iakdup lang bad kane ka pyni ia ka dak ka jingkyrmen na ka bynta ka elekshon ban wan.
“Mynshwa ngi iashrut mynta ngi iakdup.
Kane ka khubor ka long ban phah sha ki paidbah ba ka UDP bad Congress ki iatreilang.
Kiba iatreilang bad ngi, kim nym iakynduh jingbabe.
Shisien ba la rung bad ngi,  ym don jingthut shuh ba phin mih namar ba ngi trei bait ia ki paidbah", la ong u Bah HDR.
U la ong ba kum u nongmihkhmat paidbah ym ju don por wat tang ban thiah ban dem ruh namar ba u angnud ban pyndep bad ban peit ia ki jingeh jongki.
“Nga ngeit ba mynta phin ai biang ka jingshaniah ia nga namar ba ngam don sngi ym don por ban pyrkhat ialade hynrei nga pyrkhat beit tang ia phi ki paidbah", u la ong.
U la ong ba teng teng tang ban thiah ruh ym ju ioh ba iakynduh briew bad u  thiah tang 2-3 kynta.
Ha kajuh ka por, u Bah HDR u la ther ia ki seng riewlum kiba iadon bynta bad ka BJP da kaba ong ba ki dei kum ki nongwanrah ia ka BJP sha kane ka jylla.
“Ym don ba pdiang ia ka BJP ha kane ka ri jong ngi.
Ki Seng riewlum ki long kumba ialam ia ka BJP namar ki ong ban nym iatreilang bad ka Congress kin iatreilang bad ka BJP", la ong u Bah HDR.
U la ong ba dei tang ka Seng Congress kaba lah ban ialeh pyrshah ia ka BJP ban ai jingsynshar ba bha namar ki Seng riewlum ki kut tang ha khanapara.
“Lada nga jop bad wan biang ha ka bor, ngan pyrshang ban wanrah sa ka civil sub-division ia ka Sohiong namar ba la ioh Block", la ong u Bah HDR.
Shwa ia kane, u Bah James Lyngdoh u Working president u la ong ba dei ka Congress kaba ai ia ki district council ha ka jylla, kaba thaw ia ka skhim bylla 100 sngi, ka Rights To Education,  ka skhim ja sngi ki khynnah, ka NHRM,  ki kali 108,  ka skhim khaw duk ne NFSA.
U la ther pat ia ka sorkar NDA ba ialam da ka BJP ba ka la synshar donbor bad ia ka  sngi Khrimas  ka pynlong sngi Trei,  ia ka Good Friday  ka pynbna kum  ka Digital Day,  ka khang bam masi, pynkylla pisa shimiet shimiet haduh ba wanrah jingiap briew.
“Ka BJP ka kular ban thep pisa ha account ki paidbah hadien haduh mynta khlem don eiei bad ki shu pynbiej", u la ong.
U la ong ba ka jingwanrah ia ka GST ka ktah lut ia ki paidbah namar ba tang ban thied top top ban phun la shah ot nalor bap hah siew khajna jingkamai ia ki Khasi ka bym ju leh mynno mynno ruh.
Kumjuh u la ther ia ki Seng riewlum ba ki dei paralok bad ka BJP bad kane ka paw haba ia ka kyrtong President ka ri ki kyrshan ia ka kyrtong jong ka BJP bad ki kyntait ia ka kyrtong ka Congress.
Shillong, 22 Nohprah:Ha ka jingiakynduh mynta ka sngi bad u Chief Election Commissioner u AK Jyoti ki seng saiñpyrthei ha kane ka jylla ba kynthup ia ka NCP, KHNAM ,UDP ki kwah ba ka Election Commission ka dei ban pynbiang jingkheiñ tiak pa tiak ha manla ki Polling Station ban pyntikna ba ka vote kaba mih ha ka EVM kan ia ryngkat bad kaba mih ha ka Voter Verifiable Paper Audit Trail (VVPAT).
Katei ka jingia-kynduh ki seng saiñpyrthei ia u CEC ka dei kum ka jingiasyllok pynkhreh ia ka elekshon MLA 2018 ban pynthikna ba kan dei ka elekshon kaba khuid kaba baroh kin pdiang da kaba hun mynsiem khlem kynnoh shuh kumba long ha ki por ba la dep.
Lah ban kdew ba ka kynhun jong ka Election Commission ka la wan jngoh ia kane ka jylla namar ki jingpynkhreh elekshon bad shen hadien ba kin leit phai kin pynbna noh ia ka tarik thep vote bad niew vote.
Ka Election Commission ka la ong ba ia ki vote ba ki paidbah ba la thep yn pynbiang jingkhein ia ka EVM bad VVPAT tang ha kawei ka Polling Station na kawei ka konstitwensi hynrei ki seng saiñpyrthei ki kwah ba ka dei ban pynbiang lut ha baroh 3082 tylli ki Polling Station kiba don ha ki 60 tylli ki konstitwensi.
Lah ruh ban kdew ba ka dei ka sien kaba nyngkong kaba yn pyntreikam ia ka VVPAT ha ka elekshon MLA ha kane ka jylla.
Ka VVPAT lane ka Verifiable Paper Record (VPR) ka dei ka jingpyntikna ba ka vote ba ki paidbah ki thep ki dei ruh ban tip ba ka leit shisha sha ka Party ba ki mut ban thep.
Ka dei ruh kawei ka ban khanglad ia ka jingleh thok ha ka elekshon.
Nalor u CEC , kiwei pat kiba la wan mihkhmat ia ka EC ki long u Election Commissioner u OP Rawat bad Sunil Arora.
Ki Party ki bym hun ki la ong ba kin pynbor ia ka Election Commission ban pynbiang jingkheiñ ha baroh ki konstitwensi namarba ha kane ka jylla ki dang don khyndiatngut ki nongthep vote kaba tang 60 konstitwensi bad kawei ka konstitwensi ki don tang kumba 30 hajar ngut eiei.
Hynrei ha katei ka jingiakren ka EC ka la pynthikna ba kan ym don eiei ka jingleh thok ha ka EVM.
U Senior Working President ka UDP u bah Bindo M Lanong u la ong ba ki EVM lah ban leh thok, u la ong ba watla ka don ka jingleh thok ha kiwei ki jaka hynrei ka UDP ka dei kaba la ujor ia kane.
U la ong ruh ba ka General Council jong ka UDP ka la shim ruh ia ka rai ban dawa ban pyndonkam beit da ki Secret Ballot haba thep vote ha ka jylla Meghalaya bad ki jylla ka thaiñ shatei Lam Mihngi bad ia katei ka la dep phah ruh ia ka jingdawa sha ka Election Commission.
U bah Bindo u la ong ba u CEC u la kular ba kan ym don ka jingleh thok bad ia ki mashin EVM, yn peit hi beit tang da ka tnad elekshon bad u la kyrpad ia ki Party ba kin shaniah ha ka Election Commission.
Shillong, 22 Nohprah:Ki pulit ki dang wad mynta ia u wei u nongñiah Taxi kamai uba ñiah ia ka kali ML-05L 2896 ha kaba ia dei bad ka Laitumkhrah PS case No.
147 (09)2017 U/S POCSO Act.
Ki pulit ki kyrpad ia ki paidbah ba don jingtip shaphang utei u nongniah kali ba kin pyntip sha ki pulit bad yn buhrieh ia ka kyrteng jong ki.
Kane ka long ka kyrwoh khubor na u DNR Marak , IPS.
Shillong, 22 Nohprah:U Bah Bajinwell Khongtim (60), uba dei u tymmen basan jong ka Balang Presbyterian Um-niuh Tmar, ula khlad noh mynta ka sngi, ha ka jingshah iuh ha ka kali linebus, kaba wan na Um-niuh Tmar sha Shillong.
Katei ka jingjia, ka dei ha ka por 7.
30 mynta ka step, ha kaba utei u rangbah, u dang hiar na kali ha ka shnong Tangmang, hynrei, ula kum ur bad kawei ka kjat jongu, ka la rung shapoh kali bad ka la shah iuh ha ka shaka kaba shadien jong katei ka kali.
La kit mar mar ia utei u rangbah sha Civil Hospital, Shillong, hynrei, ula khlad noh ha shiteng lynti, ong ka khubor na ki pulit Pynursla, mynta ka sngi.
Katei ka kali kaba don ia u number ML E 9854 bad ka dei kaba la niah da U Bah Majibur Khongsdier, uba na Umniuh Tmar.
Ki pulit, ki iathuh ba ka jingur jong utei u rangbah, ka dei na ka jingbakla jongu hi, ha kaba ula kyndit ha ka por ba pynim biang ia ka kali kaba ieng ha katei ka jaka.
Shillong, 28 Nohprah:U Bah Comfort Doloi u rangbah ba pan tiket na ka BJP ban iakhun na Jirang constituency, u la ong ba ha kine ki 45 snem ba la ioh ia ka jylla,ka Jirang ka la ioh nongmihkhmat da u panah suda lait noh tang ar ngut kata u Snomik Kalwing bad u Bah Gerson Lyngdoh kiba dei hi na thain Jirang bad lait na kine baroh kiba long MLA ki dei kiba nabar ka Jirang konstitwensi.
Haba kren sha ki lad pathai khubor mynta ka sngi, u Bah Comfort Doloi u la ong ba ka la donkam kyrkieh ban ioh ia ka jingkylla ha ka konstitwensi Jirang kaba dang sahdien ha baroh ki liang kaba la mihkhmat da ki sohshnong suda ha ki 35 snem.
“Ka Jirang constituency naduh ba la ioh ia ka Meghalaya ka la ioh ia ki nongmihkhmat kiba nabar ka konstitwensi suda bad ka la donkam ia ka jingkylla", u la ong.
U la ong ba kine ki ar ngut kiba dei ki trai ka thain ki long MLA ha ki snem 70 bad 80 hynrei lait nangta naduh u Bah Hober Hynniewta, Bah JD Rymbai bad u MLA ba mynta u Bah Lambok Mylliemngap kim dei satia na thain Jirang.
U la ong ba ki kam pynroi ba shisha ki wan ha ka por ba long MLA ki trai shnong kynthup u bah Snomik Kalwing bad u Bah Gerson Lyngdoh ha kaba ki don ki primary school bad ka bording.
“Hadien kine, wan long MLA sa u Bah JD Rymbai bad hadien da u u Bah Hober Hynniewta bad u Lambok Mylliemngap bad ki kam pynroi kim don satia ha ka konstitwensi bad ka daw ka dei namar ba la synshar da ki briew kiba nabar ka thain",u la ong.
U Bah Comfort u la ong ba baroh ki kyrtong na Jirang constituency kiban iakhun ha kane ka elekshon 2018 ki dei ki heh spah heh saipan suda bad dei tang ma u, uba dei tang u nonghikai skul.
U la ong ba kaba nyngkong lada un jop ka long ban wanrah noh da ka Civil Sub Division ha Patharhmah.
Hynrei haba kylli la un ioh tiket ne em na ka BJP, u Bah Comfort u la ong, “Kam long kaba suk ban ong la ngan ioh ne em ia ka tiket namar ba mynta ki don kumba saw ngut kiba pan tiket na ka BJP hynrei lada ngam ioh ruh ngan iakhun beit ia ka elekshon kum u kyrtong shimet".
Ha u snem 2003, u Bah Comfort u la iakhun teng ia ka elekshon na ka HSPDP na Jirang constituency.
Shillong, 22 Nohprah:Kiwei ki Party ha kane ka jylla kim shaniah tylli ban thep vote da ki mashin EVM ha ka elekshon MLA ha kane ka jylla, hynrei ka NPP kam tieng satia ia kitei ki mashin EVM bad ka la ong ba kam don satia kano kano ka jingleh thok hynrei ka dei beit ka rai jong u paidbah.
Haba ia kren ha kine ki khyndiat sngi bad u State President ka NPP u Dr.
W Kharlukhi u la ong ba ka Election Commission ka la dep ban kob ia kino kino ki Party kiba kynnoh ba lah ban leh thok ia ka EVM ba kin sei da ki jingshisha.
“U Arvind Kejriwal dei uwei na kitei kiba kob ban pynshisha hynrei haba la dei ka por u wanrah da ka EVM lajong, nga ruh nga lah te ban shna EVM ban wanrah ka jong la jong, thaw lypa naduh na ïng ban pynshisha" ong u Dr.
Kharlukhi uba la kob ba lada ki don ki Party kiba kiba lah ban pynshisha ba ka don ka jingleh thok un ngeit ia kata hynrei kat bym pat lah un ym ngeit ba kan don ka jingleh thok.
U la pynkynmaw ba ha ka elekshon MP shiteng samoi ha Tura u myntri rangbah ka jylla u Dr.
Mukul Sangma u la kynnoh ba ka jingrem ka lok jong u ka Dikanchi Shira ha katei ka elekshon ka dei namar ka jingleh thok ka EVM, “Ka sorkar ka jong u, u bat hi ma u ia ki EVM ruh, ngi lei ngim iohi ngim ktah, ngim don bor hi ruh ban ktah ia ka EVM hynrei haba la rem pat u kynnoh ba leh thok ka EVM yn ia ong kumno haba kumta" ong u Dr.
Kharlukhi haba ia kren ha kine ki khyndiat sngi bad u nongthohkhubor.
Namar ka shuti kristmas; ka ophis U Rupang, kan khang naduh ka 23tarik Nohprah haduh ka 26tarik Nohprah 2017.
Kumta U Rupang, un mih biang ha ka 28tarik Nohprah 2018.
Ngi ai khublei Kristmas iaphi ki nongpule baieid.
Editor & Publisher Rupang lem bad baroh ki nongtrei jong U Rupang bad ka Riwar Offset Press.
Shillong, 28 Nohprah:U MLA ka seng Congress na Mylliem konstitwensi, uba dei ruh u myntri ka sorkar jylla, uba peit ia ka tnad pynroi sor bad ha kajuh ka por uba dei ruh u nongaiktien ka seng Congress ha kane ka jylla u la ong ba ka BJP ka dei ka seng saiñpyrthei kaba kwah ban wanrah tang kawei ka niam ha ka ri India kumba long ka Pakistan.
“Kumba long ka Pakistan kaba la pynbna kum ka Islamic Republic , ka BJP ruh ka thmu ban pynlong tang kawei ka Niam ha baroh kawei ka ri India" ong u bah Ronnie V Lyngdoh haba kren ha ka jingialang kaba la long mynta ka sngi ha ka shnong Nongpyiur, Upper Shillong.
U bah Ronnie u la ong ruh ba dang katto katne sngi mynta u myntri sorkar pdeng u Anand Kumar Hedge, u la pynpaw ba u kwah ban pynbeit thymmai noh ia ka riti synshar ka ri India ne ka Constitution bad u kwah ban weng noh ia ka kyntien Secular lane ka jingmane laitluid na katei ka Riti synshar ka ri India.
“Dang shen u myntri ka sorkar pdeng u Anand Kumar Hedge u la ong ba dei ban pynduh noh ia ka kyntien Secular na ka riti Synshar ka ri India, lada pynduh noh ia katei ka kyntien ka mut ba ngim laitluid shuh ban mane blei ha ka jingngeit jong ngi" u la ong.
Shuh shuh u bah Ronnie u la ong ba ha ka jylla Jharkhand kaba synshar da ka sorkar BJP ka ing dorbar mynta ka la dep pan thaw ia kawei ka aiñ kaba ia dei bad ka niam ne ka jingngeit jong ki briew bad katkum katei ka aiñ u la ong ba lada don kiba kwah ban kylla niam ki hap ban ioh jingbit shuwa na ki bor District bad lada jia ba ki kylla niam khlem da ioh jingbit kin ngat ha phatok 3 haduh 4 snem bad kin shah daiñ kuna ruh 50 hajar haduh 1 lak tyngka.
U la kren sha ki paidbah ba dei tang ka seng Congress ka seng kaba heh kaba lah ban ia khun pyrshah ia ka BJP bad kiwei pat ki seng kin ym lah satia.
Nongpoh, 28 Nohprah:Ha kawei na ki jingjia ba sngewsih bad kaba la jia hynnin ka sngi ha ka shnong Umeit, Ri Bhoi, ha kaba arngut ki Longkmie kiba dei ruh shi Kiaw shi Pyrsa, ki la khlad noh hashen, hadien ba kawei ka par maw kaba don ha katei ka shnong ka la twa kynsan bad btep im, ia kitei ki arngut ki Longkmie.
Kitei kiba la khlad noh na ka jingtwa kynsan jong katei ka par maw, la tip kyrteng kum ka Kong Rin Kharbithai (70) na Nongthymmai, Kyrdem kaba dei ka Kiaw kurim bad ka Kong Jesinta Malngian (28) na Umeit bad la ioh jingtip ruh ba ka Kong Jesinta ka dei ka Longkmie kaba dang armet ha ryngkat I khun ba dang 8 bnai ha kpoh.
Katkum ka jingiathuh da u Rangbah shnong ka Umeit, u Bah Kyrshan Chyne, la ong ba katei ka jingjia ka la jia hynnin ka sngi ha ka por 10:30 mynstep, ha ka por ba kitei ki longkmie ki dang bunkam ban tam ia ki maw na katei ka par maw, hynrei khlem poi pyrkhat bad kyndit kynsan katei ka par ka la twa bad tap syndon da ka khyndew bad ki mawbah bad kaba la pynlong ia kitei ki arngut ba kin khlad noh hashen.
La ioh jingtip ruh, ba tang mar ia twa katei ka par mar ki paidbah ha ryngkat ka jingiatreilang ki pulit ka Umiam PS, ki la ialeh kat lah kat iai na ka bynta ban sei ia kitei ki metiap da kaba tih lyngba ki kor puh shilum, hynrei dei tad ha ka par janmiet ki la ioh ban sei ia ka Kong Jesinta Malngain, katba ia ka Kong Rin Kharbithain la ioh ban sei tad haduh mynta ka step.
Kumta, hadien ba la dep ban sei ia kitei ki metiap ki pulit ka Umiam Police Station, ki la rah noh ia kitei ki metiap rah sha Civil Hospital Nongpoh.
Nongpoh, 28 Nohprah:Ki riew runar ki bym shem la lah ban ithuh durkhmat, hynnin ka miet ki la leit ban kawang maw dusmon ia ka kali jong u Bah Augustine Wahlang, uba dei ruh u President ka NPP, Nongpoh Constituency, ha ka por ba u dang pynieng ha Pahamsohthri, kaba dei ka jaka kaba iajan bad ka ophis treikam ka Nongpoh Block Congress Committee.
Katkum ka jingiathuh u Bah Augustine Wahlang, la ong ba katei ka jingjia ka la jia hynnin ka miet ha ka por 11 baje ei ei mynmiet, ha ka por ba u leit donkam bad buh kali hajan jong katei ka jaka.
Ha katei ka jingkawang maw da ki riew runar, ka kali jong u Bah Augustine Wahlang, kaba dei ka Jeep ka la julor bad ka iit khmat jong katei ka kali ka la julor lut.
Nongpoh, 28 Nohprah:Ka kynhun ki nongrep kiba la shah ktah noh na ka jingtei ia ka Umtru Hydel Project ha Dehal thain Byrnihat, mynta ka sngi kim banse ban mih madan da kaba rah lama iong bad khang tala syndon ia ka Control Room jong katei ka Hydel Project, na ka bynta ban dawa ia ka hok bad ha kajuh ka por kaba long ruh kum ka dak ban pynpaw ia ka jingpyrshah kaba jur halor ka jingthmu ka MePDCL ban plie paidbah noh ia katei ka jaka pynmih bording.
Lah ruh ban kdew hangne, ba ka daw kaba kongsan eh kaba la pynlong ia katei ka kynhun ki nongrep ban mih madan, ka dei ban pynurlong ia ki jingdawa jongki kata naduh ia ka bailutksan jong ki jaka bad ruh haba iadei ia ka jingsiew halor ka jingduhnoh ia ki jingthung jingtep, namar katkum ka jingtip kaba ki la ioh, la ong ba ka MePDCL kan plie noh ia katei ka jaka pynmih bording ha ka 3 tarik u bnai ban wan, ia kaba yn sa wan ban plie da u Dr.
Mukul Sangma.
Haba kane ka sngi kaba katei ka kynhun ki nongrep, ka la pynlong ia katei ka jingiakhih, ki nongthoh khubor ki la ioh ruh ban iakren bad kitei ki trai jaka kiba la shah ktah na ka jingtei ia katei ka jaka pynmih bording, ha kaba ki la ong ba kumno kin pdiang ia kane ka jingthmu ka MePDCL ban plie ia kane ka UHP, ha kaba ka hok kaba ki la iai dawa na ka por sha ka por kat haduh mynta kam pat poi shano shano ruh bad ym pat ioh ia kano kano ka jingsiew.
Haba iakren bad u Bah Bat Diengdoh, President jong katei ka kynhun ki nongrep, u la ong ba kum ki nongrep kiba la shah ktah jur na ka jingtei ia katei ka dam, kim lah khlem da pynpaw ia ka jingpyrshah kaba jur halor ka jingshah ibein ha ka MePDCL, namar kaei kaba ki nongrep kiba la shah ktah ki la dawa hynrei ym don uwei ruh uba sngap ia ka jingdawa jongki.
“Hooid ngim lah ban len ba ki la don ki katto katne ngut ki briew kiba la ioh ia ka bai lutksan, hynrei kiba bun na kitei kiba la ioh pisa, ki dei kito kiba dang duna ka jingshah ktah bad julor, hynrei jan baroh na kiba la palat ka jingshah ktah ym pat don uwei ruh uba la ioh ia ka bailutksan" ong u Bah Bat Diengdoh.
Shuh shuh, u la ong ruh ba ki la don ki jingiateh hapdeng ki nongrep bad ka MePDCL, na ka bynta ka jingmyntoi jong uba bun balang, hynrei ka long pat kaba lyngoh ba kat haduh kine ki sngi, ym pat la iohi dak bad khlem pyndep iala ka kular, pynban la shu iohjingtip bay n plie noh ia kane ka jaka, kren bynniaw u Bah Bat Diengdoh.
Namarkata, katba ka MePDCL kam pat khot sha ka jingiakren bad ka jingiasngewthuh jingmutlang, ngi la shim ia ka rai ban pynlong da kane ka jingiakhih kaba khlem sangeh, na ka bynta ban pynpaw ia ka jingpyrshah halor ka jingbympat urlong ki jingdawa bad ha kajuh ruh ka por ban pynpaw ia ka jingpyrshah halor ka jingthmu ka MePDCL ban plie noh ia katei ka UHP, u la bynrap.
Shillong, 28 Nohprah:Namarba u la risaiñ na ka kam MLA khlem da pynkut ia ka samoi treikam jong u kaba san snem pura ka Mawsynram Constituency Development Society ka la byrngem ban leit ujor sha kashari da ka Public Interest Litigation (PIL) pyrshah ia u bah Pynshngain N Syiem.
Ka kyrwoh khubor na u bah Diralson Dkhar President ka MCDS, ka la ong ba u bah Pynshngaiñ u khlem pyndep satia ia ka samoi treikam ba 5 snem, hynrei u la iehnoh ia ka kam MLA tang 4 snem 9 bnai bad katei ka jingleh jong u ka la buh jingeh ia ki paidbah ka Mawsynram konstitwensi.
Katei ka kyrwoh ka la pynkynmaw ba hadien ba mih ka aiñ Ar maloi u bah Pynshngaiñ um shym la risaiñ satia bad u la ong ba u ieng halor ka nongrim ba ia u la jied da ki paidbah bad un pyndep ia ka samoi treikam jong u kaba 5 snem , katei ka kyrwoh ka la ong ba mynta pat u bah Pynshngaiñ u la kylla ktien bad u la ieh ia ki paidbah.
U bah Diral ha katei ka kyrwoh u la ong “Balei u iehnoh shiteng por ia ka kam MLA, hato kane ka dei ka jingmyntoi shimet ne ka dei ka jingmyntoi jong ki paidbah ka constituency".
"Kyntait mardor ha ka elekshon MLA 2018 ia kum une u briew uba la iehnoh shiteng por" ong biang katei ka kyrwoh kaba la bynrap biang da kaba ong ba ka jingiehnoh u bah Pynshngaiñ kum u MLA ka pyni ba u la rai rem lypa ialade.
Shillong, 29 Nohprah:Ka jingkieng kaba la synjor, hynrei ki pulit Home Guard, ki ai ia ki trok, kiba kit palat pud, ba kin iaid laitlan, ha ka jingkieng Wah Umngot ha Dawki.
Ka War Jaintia Youth Council (WJYC), ka dawa na U Deputy Commissioner, ka East Khasi Hills bad kumjuh na U Deputy Commissioner, ka West Jaintia Hills, Jowai, na ka bynta ban pyrkhing ia ka jingieng jong ki kali rit kiba kamai, ha ki rud surok jong ka Lad Kongwang shaduh shawah Umngot.
Ym tang kitei ki kali rit, hynrei ki don sa ki trok, kiba kit maw bad kiba kit khia bha bad kiba la nang pyndik ia ka leit ka wan ha katei ka jaka.
Ka Dorbar Shnong jong ka Bakur bad ka Dawki, ki la pyrshang tyngeh ban pynbeit ia katei ka jingeh ka leit ka wan, hynrei kim shym la lah satia, ong katei ka kyrwoh bad kumta, ki la iakren ia U SDPO jong ka Amlarem bad kumjuh ia ki pulit ka Dawki bad ka Pynursla, hynrei kam shym la iarap eiei satia haduh mynta.
La iathuh ba ha ka 17tarik Nailar 2017, ki pulit bad ki bor shnong jong ka Dawki, Bakur, Umsyiem bad ki nongniah lieng, ki la ia kren halor kane ka kam bad ka rai, ka la mih ban khang ia ki trok kiba kit palat pud bad ba U SDPO, ka Amlarem, ula maham ban ujor ejahar ia kito kiba kit palat pud.
Mynta ka leit ka wan, ka la sahkut sbak bad ki pulit, kim shym la leh eiei satia ia kitei kiba iaid khlem akor.
Ka seng, lyngba U Bah Daniel Khongsit, President bad U Bah D Donstan Khonglah Adviser, ki la kyrpad ia ki bor District, ba kin pynjari noh da ka Section 144 Cr PC, ban khang ia ka jingieng pathar jong ki kali Tourist ha katei ka jaka, ban nym pynthut ia ka leit ka wan jong ki paidbah.
Katei ka seng, ka kwah ruh ba kito ki kali kiba wan na sha Amlarem, ba kim dei ban ieng ha ki rud surok jong ka Jowai sha Lad Bakur bad ban nym shah ba kin iaid ki kali heh lyngba ka jingkieng jong ka Wah Umngot.
Ka jing ujor jong katei ka seng, ka long ba ki don bun bah ki trot kit maw, kiba wan na katei ka jaka, kiba mut ban pynhiar mar sha Bangladesh bad kiba ieng khlem akor ha ki rud surok jong katei ka thain.
La ujor ruh sha U DC, West Jaintia Hills, ba ki pulit Home Guard, kiba pahara ia ka jingkieng Wah Umngot, ki ailad ia ki trok, kiba kit khia, ba kin iaid lyngba jong katei ka jingkieng, kaba la synjor shibun bad kaba la dei ban pyniaid tang ia ki trok rit, kum ki Tatamobile lane ki Tata 207.
Shillong, 28 Nohprah:Lashai ka sngi phra ngut ki MLA kynthup 5 ngut na seng Congress, ar ngut ki Independent bad uwei na UDP kin hiar shuki noh kum ki MLA na ka bynta ban plie lad ia ki ba kin ioh ban leit pyniasoh noh ia lade bad ka seng National’s People Party (NPP).
Ki MLA jong ka seng Congress ki long u Bah Prestone Tynsong na Pynursla, Bah Rowell Lyngdoh na Mawkyrwat, Bah Sngiawbhalang Dhar na Nartiang, Bah Ngaitlang Dhar na Umroi, u Bah Comingone Ymbon na Raliang bad ar ngut ki MLA shimet pat ki long u Bah Stephanson Mukhim na Amlarem bad u Bah Hopeful Bamon na Sutnga-Shangpung bad na ka UDP u dei u Bah Remington Pyngrope na Mawkynrew.
Baroh kine ki phra ngut ki MLA ki ban hiar shuki lashai ka sngi ha kaba kin leit ban aiti ia ka shithi risain ha u Lamphang ka iing dorbar khnang ba kin lah pat ban leit pyniasoh ialade bad ka NPP ha ka jingialang paidbah ka ban long ha ka 4 tarik Kyllalyngkot ha Madan Polo.
Ka ophis jong ka iing dorbar Jylla, ka iathuh ba katei ka jing iehnoh kam jong kitei ki 8ngut ki MLA, kan long ha ka por 11baje mynstep, ha ka ophis jong u lamphang dorbar Jylla, ha Khyndailad.
Shillong, 22 Nohprah:Hadien ka jingujor bad ki jingud kiba bun na ki paidbah jong ka Mawsynram konstitwensi, namar ka jingshah pynbor ban pyndonkam ia u Aadhaar ha ki bank, u samla Banshai Marba-niang bad u samla Morgan J Lyngdoh GS HYC Mawsynram Circle ki la leit ban ia kynduh ia u Manager ka Meghalaya Co-Operative Bank Ltd ha Shillong ban ia kren ia katei ka bynta.
Ha kate ka jingiakynduh u la ong ba u Manager u la pynpaw ba haduh mynta ki Bank ruh ki dang kulmar jingmut naba kim ioh ia ka jubab kaba shai na ki bor bahalor kumta ki hap ban bud ryntih beit ia ka hukum ba la pynmih da ka sorkar India ba ki paidbah ki dei ban wanrah ia u Aadhaar Nombar.
U samla Banshai u la ong ba dang shen u myntri rangbah ka jylla u Dr,Mukul Sangma u la pynpaw ba um kyrshan ia u Aadhaar nombar hynrei u la ong pat balei ba ka sorkar ka pynkulmar khlieh ia ki paidbah, balei kam shym la pynmih beit da ka hukum kumba leh ka sorkar India.
Utei u samla la ong ba un leit ia kynduh ia u myntri rangbah ka jylla ban ia kren shai ia katei ka bynta.
Shillong, 28 Nohprah:Ka Seng AJSU Sengkmie, ka pyrshah jur ia ki briew kiba wan pynbieit ia ki briew sha ki ing ki sem, ha ha ka 4-Mowkaiaw Constituency ban ioh ki jingmyntoi tang ban pynbieit ia ki briew ban ioh jingmyntoi ha ka por elekshon ban ioh vote.
“Ngi kyntu jur ia ki paidbah ban husiar bha ioh hadien ha bud ka lah ban ktah ia ka Pisa jong phi.
Namar mynta phim dei ban shaniah kulmar iano iano, ha kaba ki briew bym ithuh kin sei ia ka pisa jong ki briew" ong ka kyrwoh jong katei ka seng.
Ka seng, ka buh ruh ia ka jingmaham ia ki briew kiba shim ia ki account number jong ki paidbah bad la maham ruh, ba ka seng, kan leh, da kaba tyngeh ia kito kiba shim ia ki account number jong ki paidbah, ha kaba ka la byrngem, ba kan leh, da kaba tyngeh.
Ka seng, ka ong shuh shuh ba kam pyrshah lada U MLA, u ai jingiarap ia ki paidbah, lyngba ki skhim, hynrei kaba ka seng, ka pyrshah ia kito kiba wan pan account number, namar ka dei ka kam buit tuh jong kiba kwah burom ialade, ong ka kyrwoh jong ka seng.
Jowai, 28 Nohprah:Katkum ka ejahar ba la ujor da kawei ka longkmie ha Khliehriat Police Station, ka kong Rimaya Chullet na ka shnong Narwan East Jaintia Hills, ka la kynnoh ba I khun jong ka uba duna 2 bnai I la kem pang shit tang hapdeng 2 bad 3 kynta hadien ba I la dep ban inject BCG ha Narwan Sub- Health Centre.
Ka tyllong kbubor kaba tikna bad kaba la kham dierpor na ka shnong Narwan ka la iathuh ba ka kmie jong itei I khyllung kynthei I la wanrah ia i sha katei ka jaka sumar ha katei ka shnong ha ka 20 tarik une u bnai na ka bynta ban ioh inject BCG.
I nurse iba dei na ka shnong Sutnga iba trei ha katei ka SHC I la inject ia itei I khyllung ar thyrnia bad tang hapdeng 2 bad 3 kynta itei I khyllung I ka kem pang bad kiew jingshit ha ka met bad I la khlad noh ha ka por kumba 3 baje eiei mynstep synnia ka 21 tarik.
Halor kane ka jingjia ka kmie jong itei I kyllung, ka la ujor sha ki pulit ka Khliehriat bad na ka liang ki pulit ki la pyndep iaka Post Mortem bad ruh ki la pynlong ia ka jingtohkit ban lap ia ka daw jong ka jingkhlad noh itei I khyllung.
La iathuh ruh ba ha ka shwa ba itei I khyllung in ioh ia katei ka injection I long iba shait ba khlain bha, ym don dak don shin satia ba in pang haduh ba in da khlad noh.
Shillong, 29 Nohprah:Hadien ba u la risaiñ noh na ka jinglong MLA jong u mynta ka sngi u bah Prestone Tynsong u la ong ba un leit ban ia soh sha ka NPP ha ka jingialang bah ka ban long ha madan Polo ha ka 4 tarik u kyllalyngkot.
U la ong ba ka jingjied jong u ban leit sha ka NPP hadien ba u la iehnoh ia ka seng Congress ka dei namarba u iohi ba ka NPP ka dei ka Party ka ban lah ban ialam ia ka sorkar ha u 2018.
La kylli na u bah Prestone hato ka don shisha ka rai ba lada jia ba ka seng NPP kan ioh ia ka bor synshar u myntri rangbah un dei na ka thaiñ ba kham ioh bunngut ki MLA kata na Khasi-Jaintia ne na ri Lum Garo, u bah Prestone u la ong ba ka rai ban jied ia u myntri rangbah ka shong ha ka jingiahunlang jong baroh ki nongmihkhmat kiba la shah jied na ka Party.
“Ia mynta ailad shuwa ba ngin kam sha shilliang ka jingkieng, ngin sa ia peit pat hadien, ka rai kan shong ha ki MLA ba shah jied" u la ong.
La kylli biang hato hadien ka elekshon 2018 ka NPP kan ia treilang bad kino ki seng saiñpyrthei ban thaw ia ka sorkar ne hato u pdiang ne-em ban ia treilang bad ka seng Congress lada donkam, u bah Prestone u la ong ba yn sa ia peit hadien ka resol elekshon bad yn sa pyrkhat hadien ia kita hynrei kumba long mynta u la ong ba ka jingiakhun ka long beit bad baroh ki Party.
La kylli hato u khmih lynti katno ngut ka NPP kan jop ha u 2018, “Dei na kata ka daw nga ong ia phi ba ngi hap ban ia peit namarba ngi don ka jingkyrmen ban ioh ia u Majik nombar u 31, lada ka long kumta ngin synshar hi marwei" u la ong.
Nongpoh, 29 Nohprah:Hadien ba ka sorkar ka la ai jingbit ia ki trai ban buh ia ka Weigh Bridge harud surok kaba don hajan Shangbangla, ka HNYF, Northern Region, ka la kyntu ia ka sorkar jylla ba hashwa ban plie ia katei ka Weigh Bridge, ba ka dei ban pynlong shwa ia ka jingjurip bad bishar bha khang ban nymdon kino kino ki jingjia ba sngewsih.
U Bah Marcus Marten, President ka HNYF, Northern Region, u la ong ba ka seng kam pyrshah halor ka jingthmu buh Weigh Bridge ha katei ka jaka, hynrei ka nongrim hi kaba la pynlong ia ka seng ban kyntu ia ka sorkar, ka dei hadien ka seng ka la pynlong ia ka jingjurip bad lap ba don ki bynta ha katei ka jaka, kiba ym pat long kiba shngain na ka bynta ban buh katei ka Weigh Bridge.
“Ha ka jingjurip da ka seng, ngi lap ba ki don ki bynta shwa ban poi ha katei ka Weigh Bridge, kiba lam them, orpait bad noh shilliang sha riat bah, kumta lada ka long ha katei ka rukom ka wanrah shisha ia ka jingma kaba khraw, khamtam eh ia kito ki kali kiba la kit palat pud ba kin ieng ha kum kitei ki bynta" ong u Bah Marten.
Shuh shuh, u la ong ruh ba ha u snem 2015/2016, ka la don ka jingtwa khyndew ha katei ka jaka, namarkata ha shwa ba ka sorkar kan plie bad pyntreikam noh ia katei ka Weigh Bridge, ka dei ban da pynlong ia ka jingjurip kaba janai, khang ban lait na kino kino ki jingjia ba sngewsih" ong u Bah Marcus Marten.
Haba iadei bad ka jingshngain ban don ka Weigh Bridge ha katei ka jaka, ka seng ka la dep ruh ban buh jingthoh sha ki bor ba halor, khnang ba kin shimkhia da kaba pynlong shwa ia ka jingjurip hashwa ba kin pyndonkam, pynkut u Bah Marten.
Shillong, 28 Nohprah:Ka UDP kan pynlong ia ka jingialang paidbah ha ka 11 tarik u kyllalyngkot ha ka por 11 baje mynstep ha madan Malki.
Ha ka kyrwoh khubor u General Secretary ka UDP u Dr.
Jemino Mawthoh u la ong ba baroh ki kyrtong jong ka UDP ki dei ban lum ia ki nongkyrshan jong ki, katba ki lah ban pynpoi sha katei ka jaka ban pyni ia ka dak sha ka jingjop ha u 2018.
Shillong, 29 Nohprah:Ka seng Meghalaya Peoples’ United Front (MPUF) kum ka dak ban kynmaw burom ia u Khlawait ka ri Jaintia, kan rakhe ia ka lyngkhuh sngi iap ba 155 U Woh Kiang Nangbah, ha ka ba ka seng kan sdang da ka jingiaid paidbah, ka ban sdang naduh Na lad College Kiang Nangbah haduh ha Ummulong stand iawmusiang hajan thanat jowai ha ka 30 tarik u Nohprah 2017 ha ka por 12:00 baje myn sngi bad hadien pat kan don sa ka jingialang, ha kaba ka mat pdeng jong katei ka jingialang ka long kumno ban kyntiew ia ka Ri bad ka jaitbynriew ha kaba ki unit ki district ki circle bapher bapher kin wan ban ia shim bynta.
Ha katei ka sngi, U C.
E.
M ka Khasi Hills autonomous district council, U Bah Pynshngain N.
Syiem un long kum u kongsan.
Jowai, 03 ‘lyngkot:Ka kynrum kynram halor ka kam Rangbah shnong ha Ummulong kam pat kut satia bad ka dang bteng wat hadien ba ka Iing Bishar ka la weng noh ia ka rai weng Rangbah shnong ia u Shelsing Langi.
Katkum ka khubor na ki paidbah ka shnong Ummulong, la iathuh ba hynnin ka sngi, utei uma Langi u la ujor FIR ia ki katto katne ngut ki samla ka shnong kynthup ia u Campbell Myrboh namar ba ki la khang lad ia u briew jong u ma Langi ban pyrta shnong hynnin ka sngi 1 tarik na ka bynta ban pynkhuid khlaw shnong lane ‘Sain Khloo’ ha ka ktien Pnar.
Kino kino ki bym leit pynkhuid ia ka khlaw ki hap ban siew ia ka kuna haduh Rs.
500 tyngkaLa iathuh ba ha ka miet 1 tarik, u Firstborn Shylla u la pyrta shnong da ka kali kaba na ka shnong Moodymmai kaba don ia u No.
ML0A-1804 bad na ka liang ki katto katne ki samla shnong ki la pynsangeh ia u bad na ka liang u ma SS Langi pat u la ujor ejhar sha ki pulit Ummulong.
La iathuh ba ha ka por 2:30 baje eiei mynstep la pyllait biang ia utei Campbel Myrboh uba la shah bat ha ki pulit Ummulong.
Shillong, 29 Nohprah:Ka Shlem Jingiarap ia Kiba Baduk Tam u Rupang, ka la iaid sha ka kylla kaba hynniew ban sam jingiarap sha ki briew kiba duk tam ha kaba la sam hynne ka sngi sha ki hynniew ngut ki nongioh bynta ha ka jingialang ha skul Mawkhar Christian Higher Secondary School, Shillong.
Mynta u snem kiba ioh jingiarap ki long Kong Rikynti Ryntathiang na Lawsohtun, Kong Melos Warjri na Umsaw Umkhwan, Kong Phiar Myrboh na Puriang, Bah Atar Kurbah na Laitkroh, Kong Bandajingsuk Sungoh na Mynso, u Phaimi Phawa na Kyndongtuber bad kong Tiarlis Nongphlang na Jirang.
La sam ia ki da ki tiar kum ki nep ki tiar shet da i kongsan Kong AL Lapang bad ia kine ki tiar la thied da ka pisa ba la noh synniang sngewbha da ki riew kylluid mynsiem lyngba ka Shlem jong u Rupang.
Haba kren lyngkot ha kane ka jingsam jingiarap, i Kong AL Lapang iba dei i trai jong u kot khubor Khasi u Peitngor, i la ong ba ka jingshakri kane ka Shlem u Rupang kaba hynniew snem ka long kaba bha tam ba u blei un ai jingkyrkhu na ka bynta kiba duk tam.
I la kyntu ba kito kiba ioh ia ka jingiarap kim dei ban pyndonkam bakla da kaba die noh hynrei ki dei ban pyndonkam bha ia ki na ka bynta ki jingdonkam jongki.
“Don ki briew kiba duk kiba leit die pynban ia ki tiar jongki haba ki ioh jingarap.
Wat pyndonkam bakla ban die pynban hynrei pyndonkam hok ia ki", la ong i Kong AL Lapang.
I la kitbok ia kito kiba nongsynniang kiba la pynnoh ia ka mynsiem bad kyrmen ba kan heh na ka snem sha kawei ka snem.
Shwa ia kane, u trai u kot khubor u Rupang, u bah RM Shabong u la ong ba kane ka dei ka sien kaba hynniew ban ioh ia ka lad ban sam jingiarap sha ki briew kiba duk tam.
U la ong ba kane ka jingthmu ka dei kaba kynja blei ban nang iaid shakhmat.
“Ka jingai jingiarap ka shong katkum ka jingmih ka pisa ba wan ai ki nongnoh synniang ki briew.
Kane ka jingnoh synniang ka la long kumba ka kynja blei", la ong u Bah Shabong.
U la ong ba ka jingjied ka long ia kiba dei hok bad kam don kano kano ka jingjied paralok ne sngew kumne kumtai.
U Secretary ka Shlem u Bah Babu Kular Khongjirem u la ai ia ka kaiphod lyngkot jong kine ki hynniew snem ba la dep naduh ba la sdang ia kane ka jingsam jingiarap.
Ha ka snem ba sdang ha u 2011, ka jingmih na ka jingwan noh synniang ki briew ka long tang 5150 tyngka, ha snem 2012 ka la kiew sha ka 19950 tyngka, ha u snem 2013 la mih 24024 tyngka, 2014 ka la mih 31700 tyngka, 2015 la mih 33800 tyngka, ha 2016 la mih 41220 tyngka bad mynta u snem 2017 ka la mih 37520 tyngka.
Katba u chairman ka Shlem Kiba Duk Tam u Bah Jied Kurbah u la ong ka jingiarap la jied ban ai da ki tiar namar ba da ka pisa kan lut noh tang shi sngi ar sngi ruh hynrei ki tiar kin neh slem ban pyndonkam.
Shillong, 3’lyngkot:Hadien ka jingrisaiñ jong u bah Sanbor Shullai na ka kam MLA bad kumjuh na ka seng NCP mynta pat sa u pyrsa jong u -uba dei ruh u MDC ka Laban-Mawprem konstitwensi u la risaiñ noh kum u dkhot jong ka NCP.
U bah Sanbor u la leit ban ia soh sha ka seng BJP, hynrei u bah Ricky un ym leit ban ia soh sha kano kano ka seng saiñpyrthei bad un long kum u MDC shimet bad un aireng ruh ha ka elekshon MLA 2018 kum u kyrtong shimet na Mylliem konstitwensi.
U bah Ricky Shullai u la ong ba ka daw ka jingrisaiñ noh jong u na ka seng NCP ka dei hadien ka jingrisaiñ jong u mama jong u -u bah Sanbor Shullai hynrei u la ong ba un ym leit pat sha ka Party kaba u mama jong u -u la leit ban ia soh hynre iun long pat kum u kyrtong shimet.
U la ong ba u la pynkhreh ban ia khun ia ka elekshon MLA 2018 na Mylliem konstitwensi kum u kyrtong shimet ym na kano kano ka Party.
U la iathuh ba ka daw kaba u la jied ban ia khun na Mylliem konstitwensi ka dei namarba u la iohi ia ka jingshah iehbeiñ ki paidbah katei ka thaiñ bad haba ki donkam ban ia kynduh nongmihkhmat kim ju ioh ia kynduh ki hap ban wan wad ia u, “Nga dei na Lawsohtun kaba hap MDC ha nga hynrei ka MLA sha Mylliem konstitwensi, ki paidba hhangtei kim ju ia ioh ia kynduh MLA, haba ki donkam nongmihkhmat ki wan sha nga ban ud ban nam ia ki jingdonkam jong ki, haba nga iaid ha Mylliem konstitwensi ruh nga iohsngew ia katei ka juh ka sur ,kumta nga la rai rangbah ba ngan mih shakhmat ban ia khun na katei ka konstitwensi" u la ong.
Utei u MDC ka Laban-Mawprem u la ong ba u don shibun ki thong kiba un trei lada un shah jied ha ki paidbah ka Mylliem konstitwensi bad u la ong ba ki don bun kiei kiei kiba ka Mylliem konstitwensi ka dang sahdien naduh ka jingdonkam ki samla , ka rep ka riang bad kiwei pat.
U la ong ba kat shaba u iaid mynta u ioh jingkyrshan na ki paidbah bad u kyrmen skhem ba un poi sha ka thong ba un jop ha ka elekshon MLA 2018.
Shillong, 29 Nohprah:U MLA ka UDP na Mawkynrew konstitwensi u bah Remington Pyngrope, haba ia kren bad ki nongthohkhubor, hadien ka jingrisaiñ noh jong u na ka kam MLA ban leit ia soh sha ka seng NPP, u la ong ba u nongialam rangbah ka UDP u Dr.
Donkupar Roy u dei u briew u bym pat kot bor ban bat ia ka kam nongialam, “Shisnem duna nga la don bad u Dr.
Don ha ka por ba u long kum u myntri rangbah ka jylla, hynrei nga iohi ba um pat kot bor ban ialam ia ka sorkar, um pat kot kyrdan" ong u bah Remington Pyngrope.
U bah Reming u la ong ruh ba ha ka por jong u Dr.
Don u la pynduh lut man baroh ki mang tyngka ia ka tnad PWD bad katei ka dei kawei na ki jingpheil jong u.
Kiwei pat ki daw kiba u la mih noh na ka UDP u la ong ba ka dei namar ka jingbym sngap ki nongialam ka UDP ia ki jingkren jong u ha ka por ba ki ia pynbeit ban ia paralok bad ka HSPDP ha kaba ki la rai ban ia khun paralok ha Mawkynrew, “Nga don ma nga u MLA ka UDP, kumno haba ia teh lok kin buh kyrtong ban ong ba ia lehkai paralok, ha nga ka ialehkai paralok kam ju don, haba lah ia khun ia khun beit" ong biang u bah Reming.
Hadien ba u la mih noh na ka seng UDP u bah Reming u la ong ba ka UDP kan ym lah khie khlieh da lei lei ruh ha Mawkynrew , “Shuwa ba ngan rung ma nga ha u 2007 sha ka UDP, ka UDP ka don tang 300 vote nga la lum la lang haduh ba kan da ioh jingjop" u la ong.
Shuh shuh haba pyni daw halor ka jingphet seng jong u na ka UDP ban leit sha ka NPP u bah Reming u la ong “Imat ha Mawkynrew ka donkam kane ka jingleh ban bujli Party, u bah Martle Mukhim u jop saw sien , u jop na ki saw tylli ki Party, saw symbol bad u long myntri sorkar ruh ha kitei ki 4 symbol, nga ruh imat kan long kumta" u la ong.
Haba kylli balei u jied ia ka NPP u la ong ba ka NPP ka dei ka Party ka ban poi sha ka bor synshar bad ka don ruh ki nongialam kiba tbit kum u bah Prestone Tynsong, “Ka la donkam ia ngi ban shong ha Secretariat ban myntoi u paidbah ym shuh ban shu leit shong Assembly" pynkut u bah Remington Pyngrope.
Shillong, 29 Nohprah:Ki nongrep kiba pyrshah ban plie ia ka projek bording ka Umtru Hydel Project ha Dehal ha kaba yn wan plied au myntri rangbah ka jylla ha ka 3 tarik u kyllalyngkot ki la shah khot hajir ha ki pulit ka Byrnihat Police Station naba ki la leit ban khang tala ia ka Controll.
Kitei ki nongrep ha ryngkat ka jingsynran lang ki dkhot ka HYC ki la leit ban ia kynduh ia ki bor pyniaid ka Meghalaya Energy Corporation Limited.
Katei ka jingleit ia kynduh jong ki ia ki bor pyniaid ka MeECL ki la pynpaw halor ki jingdawa ba ki bor ba dei khmih ka MeECL ka dei ban siew dep ia ka bai lutksan jong ki jaka bad ki jingthung jingtep jong ki katkum ka dor kaba ki la buh bad dawa bad ruh ban pynthikna ia ka kam jong ki samla kiba trei ‘casual’ ha kane ka jaka pynmih bording.
Na ka liang jong kine ki trai jaka ki la ioh ban ja kynduh bad u Chairman cum Managing Director ka MeECL u Bah PS Thangkhiew uba la khot ia ki sha ka miej ia kren ha ka jingiadon lang ki ophisar ka tnad MeECL ha Lumjingshai ba kynthup ia u Jt Secretary u Bah D Warjri, Bah E Shabong Chief Engineer, Bah Nongrum Director MePGCL, Bah FM Dopth uba dei Director Corporate Affairs.
Hadien ka jingiakren bad kine ki heh ophisar, kine ki trai jaka ki la pynpaw ba na ka liang ki ophisar ki la kular ban ia kren sani bha halor kane ka jingdawa jong ki trai jaka.
“Ngi dang ap ia ka rai ba kin ia kren ia kaba ki la buh ban pyntip sha ngi ha ka 4 tarik u Kyllalyngkot, 2018",la ong u Bah W Umsong.
Une u rangbah u ba dei u wei na ki trai jaka uba la pynpaw ka jingdawa ban kyntiew ia bai lutksan kaba la buh da ka sorkar kaba long 30 tyngka sha ka dor kaba kham heh namar ka dor 30 tyngka ka dei kaba naduh u snem 2007 bad kam ïahap shuh bad ka jingiaid ka por.
U la pynpaw ruh ka jingdawa ba dei ban thungkam thikna ia ki trai jaka bad kumjuh iaki nongshong shnong kumba la don ha ka jingiateh kular.
Shillong, 29 Nohprah:Mynta ka sngi haduh 8 ngut ki MLA ki la risaiñ ha ka juh ka por na ka jinglong MLA jong ki, ki la aiti ia ka shithi risaiñ sha u Secretary ka Legislative Assembly u bah Andrew Symond.
Kitei ki 8 ngut ki MLA ki dei 5 ngut na ka seng Congress kata u bah Prestone Tynsong MLA ka Pynursla, u bah Ngaitlang Dhar MLA ka Umroi, u bah Rowell Lyngdoh MLA ka Mawkyrwat, u bah Sniawbhalang Dhar MLA ka Nartiang bad u bah Comingone Ymbon MLA ka Raliang konstitwensi.
2 ngut ki dei ki MLA shimet u bah Stephan Mukhim bad u bah Hopeful Bamon katba uwei pat dei u MLA ka UDP na Mawkynrew u bah Remington Pyngrope.
Haba kren sha ki nongthohkhubor ki MLA na ka seng Congress ki la kynnoh ba ka jingphet seng jong ki ka dei na ka daw ka jingsynshar donbor u nongialam katei ka Party uba dei ruh u myntri rangbah ka jylla u Dr.
Mukul Sangma.
Ki la ong ba um ju sngap iano iano bad um ju syllok iano iano ruh na ki myntri sorkar shuwa ba un leh ia kano kano ka kam.
U bah Prestone u la ong ba um ju sngap bad um ju pynshah shkor ia ki jingai jingmut lada u mut ban leh u leit beit.
Kawei na kita u bah Prestone u la ong ba ka dei ka aiñ ar maloi kaba ma u (Prestone) u la dep ai jingmut ba kam long hap ban pan jingmut shuwa na ka Election Commission bad na ki stad aiñ “Hynrei ma u, u ong leh beit mynta mynta noh".
U bah Prestone u la ong ba ki bun ki jingleh donbor u Dr.
Mukul lada ia kren kan jrong bad u la ong ba bunsien la ujor sha ki bor bahalor ka Congress ban pynkylla noh ia u nongialam shuwa ba kan troiñ hynrei haba kim jubab ka mut ba kim sngap.
U bah Rowell u la ong ba um ju poi pyrkhat mynno mynno ruh ba un phet na ka seng Congress, “Ngam ju poi pyrkhat mynno mynno ruh ba ngan phet na ka seng Congress" u la ong.
U bah Rowell uba la don bad ka seng Congress naduh u snem 1972 u la iathuh ba wat ha ka por ba ka don ka jingkhih hapoh ka seng Congress ban pynkylla nongialam ruh um ju don liang u ong beit ba lada baroh ki hun u lei u hun hynrei um ju shim ia ka bynta ba hakhmat ban pynkhih pyrthei.
U la ong ba ka seng Congress ka dei kaba biang ka nongrim , ka don ka jingmut kaba bha hynrei la pynkylla khongdeh khongpong ia ka da ki nongialam kiba don hangne.
Haba la kylli hato ka seng Congress kan dang leh ne-em ban khie khlieh ha u 2018 kumba long ha u 2013 lane ka ka don ne-em ka jingktah ia katei ka party hadien ka jingphet noh jong ki , u bah Prestone u la ong “Mutdur ma phi, 5 ngut ki leit sha ka NPP, uwei sha ka PDF, 3 ngut kim ia khun elekshon shuh, baroh la long 9 ngut yn jia aiu ia ka seng Congress?".
Shillong, 03 ‘lyngkot:U President barim ka Meghalaya Pradesh Congress Committee (MPCC) u Bah DD Lapang u la ong ba ka jingiakhih jongki MLA ka Congress ban pynkhyllem ia u Dr Mukul Sangma na ka shuki myntri rangbah kam urlong satia namar ba kim don ka jingiatylli.
“Wat ka AICC ruh ka la ong ba kin wad da uwei u briew ba iamynjur lang ban bujli nongialam hynrei kim don satia, u Dr Mukul u don ka jingbun paid jong ki MLA ba kyrshan, te kumno phin pynkhyllem ia u", la ong u Bah Lapang haba kren ha kane ka sngi Balang sha ki nongthoh khubor.
U Bah Lapang u la ther ruh ia u Bah Prestone Tynsong, uba la leit iasoh bad ka NPP halor ka jingsngap jar jongu ia ka jingkynnoh ba u Dr Mukul u dei uba synshar donbor.
“Balei u Bah Prestone Tynsong u sngap jar jar, balei u kynnoh hadien ba u shah weng myntri, shaei ki don? Balei kim ialum lang para myntri ban kren ia kane", u la ong bad bynrap, “dei kine hi kiba iaroh ia u Dr Mukuk kum uba tbit tam".
U Bah Lapang u la kyntait ruh ba ka jingmih noh jong ki katto katne ki MLA ka Congress kan ktah ia ka party ha kane ka elekshon bad u la pynksan da kaba ong ba kito kiba mih ki shu mih lyngkhuit kim lah ban kit ia ki tiar ki tar ki kuli ki bakhor jong ka party.
“Kito ki bym sngew hun shuh ki la leit noh bad kim lah ban rah lang ia ki tiar ki tar, ki shabi, ki kuli namar ba ki briew ka Congress ki iai don beit ha kito ki jaka", la ong u Bah Lapang.
Ki MLA ba phet na ka Congress ki kynthup ia u Bah Rowell Lyngdoh, Prestone Tynsong, Sniawbhalang Dhar, Ngaitlang Dhar, Comingone Ymbon, bad u Bah AL Hek.
Halor ka jingshah weng jongu, na ka kam president ka MPCC u Bah Lapang u la ong ba kam dei ba ki shu weng hynrei u la dep iasyllok bad ki halor kane.
“Nga la iasyllok bad u president ka AICC u Rahul Gandhi ha ka 29 tarik Nohprah ba ngam lah ban trei lut namar ba ka bor met bor phad", u la ong.
Halor kane ka daw, ki la bujli noh ia u bad bynshet ia ka kam president ha u Dr Celestine Lyngdoh.
U Bah Lapang u la kyntait ruh ba ka party kan kyrduh briew bad u la ong ba ha Pynursla, ka la ioh da u Dr Jelington Ryndong ban iakhun pyrshah ia u Bah Prestone Tynsong, u bah Hima Muktan Shangpliang na Mawsynram pyrshah ia u Bah Pynshngain N Syiem bad u Jopthiaw Lyngdoh pyrshah ia u bah Sniawbhalang Dhar na Nartiang bad u Bah George Lyngdoh pyrshah ia u Bah Ngaitlang Dhar.
“Nga ngeit ha ka nongrim ba um don uwei ruh uba donkam lut", u la ong.
Nongpoh, 03 K’lyngkot:Namar ka jingiai mynthi ka Meghalaya Energy Cooperation Limited (MeCL) ban pynurlong ia ki jingdawa da ki nongrep kiba la shah ktah na ka jingtei ia ka New Umtru Hydro Electrict Project (NUHEP) ha Dehal thain Byrnihat, ka kynhun ki nongrep ki bym pat ioh jingsiew ei ei khamtam haba iadei bad ka bailutksan ha ka jingjulor ki jaka rep jongki, mynta ka Sngi Balang ki la shim ia ka rai ban mih paidbah da kaba deng lama iong ha ryngkat ki plakad, ha ka sngi kaba u Myntri Rangbah ka jylla u Dr.
Mukul Sangma, un plie ia katei ka NUHEP.
Lah ruh ban pynkynmaw hangne, mynha ka 28 tarik kitei ki nongrep tang mar ia ioh jingtip ba yn plie noh ia katei ka NUHEP, ki la pynpaw ia ka jingpyrshah da kaba khang tala ia ka Control Room jong katei ka Hydel Project, ha ryngkat ka jingrah lama iong bad ki plakad.
Kitei ki nongrep kiba la shah ktah bad khlem da ioh ia ka bai lutksan kat haduh kine ki sngi ba yn plie syndon ia katei ka NUHEP, ki la ong ba ha ka jingshisha kim don jingpyrshah ei ei halor ka jingdon jong katei ka jaka pynmih bording ha katei ka jaka, hynrei ka daw hi kaba la pynlong ia ki ba kin mih paidbah na ka bynta ban pynpaw ia ka jingpyrshah, ka dei namar ka jingbym suidniew da ka MeCL ban iapynbeit, la ka long haba iadei bad ka jingsiew ia ka bailutksan lem bad kiwei kiwei ki jongdonkam ki nongrep ha katei ka jaka.
Haba iakren bad u Bah Bat Diengdoh, President katei ka kynhun ki nongrep, la ong ba ha kane ka sngi kaba u Dr.
Mukul Sangma, kin pynlong ia ka jingrah lama iong ha ryngkat bad ki plakad, kaba yn sa iashimbyntalang da baroh ki nongrep kiba la shah ktah bad ki bym pat ioh jingsiew ei ei.
“Lada ngin shah kem ruh kam lei lei, namar ngi dawa ia ka hok lajong" ong u Bah Bat Diengdoh, namar kine baroh ki jingpyrshah ki wan dei namar ka jingbymshimkhia da ka MeCL ban khot iakren bad iapynbeit bad ngi ki trai jaka kiba la shah ktah na ka jingtei ia kane ka NUHEP.
Namarkata, lada ka MeCL kam lah ban khot iakren bad iapynbeit halor kine ki kynrum kynram bad ngi ki trai jaka, ngim banse ban iaibuh ia ki jingpyrshah halor ka jingplie ia kane ka jaka pynmih bording, u la bynrap.
Shillong, 03 ‘lyngkot:U MLA barim ka Congress u Bah Alexander Laloo Hek ula ong um nym leit biang shuh sha ka Congress hynrei un neh beit ha ka party BJP kaba dei kum ka kmie.
“Em, em ngam nym lait phai shuh sha ka Congress, ngan neh beit ha ka BJP", la ong u Bah Hek haba kren sha ki nongthoh khubor hadien ba iasoh bad ka BJP ha kane ka sngi Balang.
U la ong ba ula don ha ka BJP naduh u snem 1996 bad jop ia ka MLA ha u snem 1998 bad u la wan phai biang sha ka BJP hadien ba u la phet sha ka Congress ha kine ki san snem tam.
“Nga ai khublei ia ki paralok kiba la ai mynsiem ba ngan wanphai biang sha ka BJP", u la ong.
Ula ong ba ka jingwan iasoh biang sha ka BJP ka dei namar ka jingkular u Alphonse ban pynkiew ia ka kam jngohkai pyrthei ia ka Meghalaya ha kaba ki samla kin ioh kam ioh jam.
Ula kyrmen ba ka elekshon kan wanrah ia ka jingkylla ia ka Meghalaya ha ka 2018.
Katba u Bah Sanbor Shullai ula ong ba ka BJP kam dei kaba isih niam hynrei ka ngeit ha ka riti synshar ka ri India kaba khlem iashah liang.
U la ong ba dei na ka Congress kaba pynshit ia ki paidbah ba ka BJP ka dei kaba shit niam kaba isih Khristan bad kiwei.
“Mynta ngin sdang noh ban leit rung sha man ki thliew iing, sha man ki konstitwensi khamtam sha nongkyndong, ban pynshai ia kane ka jingpynsaphriang ka Congress ia ka khubor lamler ia ka BJP", la ong u bah Sanbor.
U la ong ba ka BJP kumba la kren da u Myntri Rangbahduh ka ri u Narendra Modi ka ngeit ha ka riti synshar ka ri kaba khlem don kano kano ka jingiashah ne leh shiliang ia ki paidbah ne ki kynhun jaitbynriew.
Shillong, 3 lyngkot:“Um pynshai, ka dei ka jing pynpaw ha ka minit kaba khadduh" ong U bah T Lyngkhoi, General Secretery, ka 14-Pynthorumkhrah Block Congress Committee, haba iakren mynta ka sngi bad U Rupang.
U Bah Lyngkhoi, u iathuh, ba kaba ki tip shai ia ka rai jong U bah AL Hek, ban leit iasoh BJP noh, ka dei ha ka 29 bad 30tarik Nohprah 2017 bad katei ka dei, hadien ba u khot jingialang ia ki nongkyrshan jongu.
Ha kajuh ka por, U bah Lyngkhoi, u iathuh shuh shuh, ba ka jingthaw thymmai hynnin ka sngi, ia ka Block Committee, ka dei hadien ba ki la iohi ha ki kotkhubor, ba U Bah Hek, ula pyniasoh sha ka seng BJP.
“Hynrei, u khlem risain satia haduh mynta ka sngi, kum U President jong ka Block Congress jong ka Pynthorumkhrah" ong shuh U Bah Lyngkhoi.
Haba iakren pat halor u kandidet jong ka seng Congress na Pynthorumkhrah, U Bah Lyngkhoi, u ong ba ka shong ha ka rai jong ki nongialam jong ka seng Congress, tangba kaba utei u rangbah, u kren shai, ka long “Ka Block, ka dei ban im".
La iathuh ruh ba U Bah Shngain Rumnong, u dei sa uwei pat uba la pan tiket na ka seng Congress ban ialeh na Pynthorumkhrah, nalor U bah AL Hek, uba la shim phom ialade kum u kandidet ka seng Congress.
U Bah Lyngkhoi, u ong shuh shuh, ba ka jingduh ia u bah AL Hek, uba la ih bha ha ka sain pyrthei, ka dei ka jingduh kaba khraw ia ka seng bad kumjuh ia ki nongtrei jong ka seng Congress ha Pynthorumkhrah bad u ong shuh shuh, ba ula ju kren ia U bah Hek, ba un neh beit ialade hajuh, ha kaba u ong “Naduh ba ka mih ka jingiakren shaphang ka iinglok, iing kmie, nga la ju ong ba un neh beit hajuh".
Ka jingialang ka seng Congress mynhynnin, ka la jied ia U Bah Wansalan Lyngwa, kum U President, U B Roy bad ka kum M Marbaniang kum ki Vice President bad U bah T Lyngkhoi kum U General Secretery nalor kiwei pat.
Ha katei ka jingialang, ki don 100ngut ki dkhot kiba wan ban shim bynta, ong ka kyrwoh khubor.
Shillong, 3 ‘lyngkot:Ka jinghap phria mynta ka sngi ha ka nongbah Shillong ha ka por shi baje ei ei mynsngi ka la pynlong ia ki nongleit nongwan, ban hap rieh noh shuwa khnang ban lait na ka jingmynsaw na une u phria uba la neh kumba shi kynta ei ei.
Une u phria u la pynthut ruh shibun ia ka trei ka ktah khamtam ia ki nongtrei trei bylla sngi.
Ha kane ka jinghap phria la iohi ruh ba don ki kali ba iaid ki la hap ban sangeh noh shuwa, la ioh jingtip ruh ba don ruh ka jingjia aksident ha ka por ba une u phria u hap.
Katkum ka jingtip ba la ioh une u phria u la wan hap tang ha Shillong katba kiwei pat ki jaka ba marjan kum ka Sohra ki iohmad ia ka jingrang.
Hadien ka jinghap jong une u phria kala pynlong ia ka mariang ban khriat bad ban wanrah ruh ia ka jingdum thah.
Shillong, 3’lyngkot:U kyrtong shimet u ban ia aireng ha ka elekshon MLA 2018 na Shella konstitwensi u bah Wellborn Bynnud u la takraiñ ia tyngeh ia u MLA ka Shella u Dr.
Donkupar Roy kumjuh ia kiwei pat ki kyrtong ki ban ia aireng ha u 2018 na Shella konstitwensi.
U bah Bynnud u la ong ba u MLA ka Shella u Dr.
Don, u dei u MLA u bym peit ia ka bit ka biang ki paidbah nongshong shnong jong ka Shella konstitwensi hynrei u dei u MLA uba pyniaid ia ki kam ki jam tang lyngba ki ejen jong u tang kumno ban bat ia ka vote kaba u donkam ban jop ha ka elekshon.
U la ong ba u Dr.
Don u la don jingkheiñ lypa katno vote ka donkam ia u ban jop elekshon bad un ym peit satia ia ka eh ka shon ka jynjar ba ki paidbah ki ia kynduh hynrei un pynhun beit tang ia ki ejen jong u ba kin bat ia katei ka vote kaba la don lypa ha ka jingkheiñ jong u ba un jop ia ka elekshon.
U la takraiñ ruh ia u kyrtong ka NPP u bah Saiñkupar Riahtam ha kaba u la ong ba u dei u ophisar ba la shongthait uba ka sorkar ruh kam i donkam shuh ia u ban buh hapoh ophis naba ka bor pyrkhat jong u kan ym lah kot shuh naba u la noh ka rta bad ka shu siew noh ia u da ka bai bam tymmen khlem treikam.
U la kynthah ruh ia utei u kyrtong da kaba ong ba hadien ba ka sorkar kam ibit shuh ia u ban buh hapoh ophis u la sdang mynta ban mih pyrthei ha ka elekshon da kaba pynbiej ia ki paidbah da kaba sam jaiñ kyrshah.
“Ko phi ki samla, ki rangbah wat shah tyllep ha ka jaiñkyrshah" ong u samla Wellborn Bynnud u kyrtong shimet na Shella konstitwensi uba dei ruh u nongialam barim jong ka Khasi Student Union.
Utei u kyrtong u la thalaiñ ruh ia ka Congress kaba synshar ia ka jylla bad ka BJP kaba synshar ia ka ri halor ka jingtad dor ki mar-rep kum u synsar, sla tyrpad bad kiwei pat katba ka dor ki marbam mardih pat ka la nangkiew katba nangmih kawei ka sngi.
Shillong, 3 ‘lyngkot:Ka UDP bad HSPDP Pynursla ka la ia kynduh ha ka 30 tarik u nohprah ban shim ia ka rai ban ia trei radbah lang ban pynjop ia katei ka seng ha ka elekshon MLA 2018.
Ia katei ka jingialang la pyniaid da ka kong Banalari Khongwar President UDP, la don ryngkat u bah Allan F Dkhar Vice President Central Body, na ka HSPDP la don u bah Ferdinand Ryngksai bad Wanhun Massar.
La donlang ruh u kyrtong ka UDP u bah Nehru Suting uba la pan ka jingiatreilang na bynta ka elekshon 2018.
Shilong, 02 ‘lyngkot:Saw ngut ki MLA barim ka ing dorbar thawain ka Meghalaya, ki la iasoh ialade sha ka seng BJP ha ka jingialang paidbah kaba long mynta ka sngi bad kane ka la jia tang mar ia dep buh ia ka shithi risain ia ka jinglong MLA ha u Lamphang ka iing dorbar ha kane ka sngi Balang.
Kine ki MLA ki long u Bah Alexander Laloo Hek na Pynthorumkhrah ka Congress, bah Sanbor Shullai na South Shillong ka NCP, bah Justine Dkhar na Khliehriat bad u Bah Robinus Syngkon u MLA na Mookaiaw ki MLA shimet.
Ka jingrung BJP jongki, ka la pynshai syndon kdar ia ka jingartatien hapdeng ki paidbah ha kine ki sngi.
La pdiang sngewbha ia kine ki saw ngut ki MLA nalor u CEM barim ka JHADC u Bah Hambertus Nongtdu, da ki nongialam ka BJP kynthup u KJ Alphonse u myntri sorkar pdeng, u Ram Madhev u General secretary ba peit ia ka BJP North East, u Nahlin Kohli uba peit ia ka BJP Meghalaya, nalor ki nongialam na ka Meghalaya BJP ba ialam da u president Bah Shibun Lyngdoh.
“Ka dei ka jingkmen ba ka lyer ka jingkylla kala wan beh ha Meghalaya na ka bynta u 2018", la ong u Alphonse haba kren ha kane ka jingialang paidbah.
Ula ther ia Kane ka sorkar Congress kaba bamsap tam ha ka pyrthei bad ki sngi jong ka jingkut jongka kila bang jan.
“Kane ka sorkar Congress kaba ialam da u Myntri Rangbah Dr Mukul Sangma ka dei kaba bamsap tam ha ka histori jong ka pyrthei bad ki sngi jongka, ki la nang jan sha ka jingkut syndon", la ong u Alphonse.
U la kynnoh ba kane ka sorkar ka la lute khait ia ka spah ka pisa jong ki paidbah ha kine ki shiphew snem ba la dep bad Namarkata kam don hok shuh ban synshar ha ka jylla.
Ka jingwan iasoh jong ki saw ngut ki MLA barim ka dei ka jingsdang ban pynurlong ia ka angnud jong u myntri rangbahduh ka ri u Nrendra Narendra Modi.
“Nalor kine ki saw ngut ki MLA, kin dang don shuh kiban wan rung sha ka BJP", la kam u Alphonse.
U la ong ba ka BJP kan pynkylla ia ka Meghalaya kaba phyrnai namar ba ka dei ka jylla ka paradise khamtam ha ka kam jngohkai pyrthei.
Ula kam ruh ba kin dang don shuh kiban rung sha ka BJP.
Ula ong ba kala dei ka por ia ka jingkylla Meghalaya kaba dei ka Paradise ha ka snieh pyrthei ha ka BJP hynrei kaba sahdien hapoh kine ki snem baroh ha ka jingsynshar ka Congress.
Ka jingiasoh bad ka BJP ka long ka jingiasoh bad u Myntri rangbahduh ka ri u Modi ban pynkylla dur ia ka India kaba thymmai khlem ka jingiashah niam ne leh shiliang.
Katba u Ram Mahadhev ula ong ba ka BJP mar ia sdang ka snem thymmai kala ioh saw ngut ki MLA katba ka Congress ka duh 12 ngut.
“Ka BJP kala rakhe snem thymmai da kaba ioh saw ngut ki MLA khamtam ia u Bah AL Hek uba la wanphai Ing biang hadien bala jngai katto katne snem.
Kine baroh kin sngew kum ka iing lajong ha ka BJP", la ong u Ram Mahadhev.
Katba u Bah Robinus Syngkon ula ong ba ka la don ka jingiapynbeit la kham slem ban ia rung sha ka BJP.
“Ka jingrung sha ka BJP ka dei halor ka nongrim ba ki myntri khamtam u myntri tnad jngohkai u Alphonse u la kular ban kyntiew ia ka kam jngohkai ha ka jylla ban kyntiew ia ka ioh kam ioh jam", la ong u Bah Robinus.
Ula ong ba ka jingrung sha ka BJP ka long da ka jingkyrmen ban kyntiew ia ka Meghalaya.
Kumjuh u Bah Justine Dkhar u la ong ba ka jingrung jongu sha ka BJP ka dei halor ka nongrim ba ka BJP ka dei ka party jong u paidbah ba pdiang da baroh ki briew ha India.
“Ka BJP ka dei ka party jong baroh khlem da niew ne shah shiliang khamtam hapoh ka jingtbit bad jingkhraw jong u Myntri Rangbahduh ka ri u Narendra Modi", la ong u Bah Justine.
Kumjuh u Nalin Kohli ula ong ba ka jingrung ki saw ngut ki MLA ka dei ka jingsdang kaba bha.
Ula ong ba ha u snem 2008 ula leit ialap elekshon ha ki thliew bad u bah AL Hek bad mynta ruh un leit biang bad ruh ki kyrtong ka BJP.
Ula ther ia ka sorkar Congress kaba synshar ia ka jylla ba kam shym la leh eiei ban kyntiew ia ka jylla hynrei ka kren pat ia ki kam pynroi.
“Haei kita ki medical college, ki surok, ki skul haduh ba la mih sa ka jyrsieh bamsap ba shyrkhei ha ka thungkam Nonghikai", la ong u Kohli.
Ula ong ba ka BJP ka ngeit ha ka riti synshar ka ri kaba ai ia ka jinglong iaryngkat baroh ki nongshong Shnong khlem kano kano ka jingpyniapait iapra ne ka jingiasngewpher jaitbynriew.
Ka BJP ka kwah ban iakit lang baroh ki Nong-India ha kajuh ka kyrdan khlem iashah liang eiei.
Ula pynkynmaw ia ka jingrwai u Scorpion kaba ong ba ka lyer ka jingkylla kala sdang ha Meghalaya ban ioh ia ka sorkar kaba khuid kaba larkam bad kaba shngain ia ka jylla.
Shillong, 04 K’lyngkot:Ka BJP Meghalaya ka la pynrem jur ia u myntri rangbah ka jylla u Dr Mukul Sangma uba la shu plie jubor ia ka Umtrew Hydro project ha Ri-Bhoi wat hapdeng ka jingpyrshah jur ki trai jaka namar ba ka MeECL kam pat siew ia ka bai jaka jongki.
Haba pynlait khubor mynta ka sngi, u General Secretary ka BJP u Bah Bashailang Khongwir u la ong ba ka seng ka pynrem jur ia u Mukul Sangma bad ka sorkar Congress ia ka jingleh donbor jong u ba u la plie ia ka Umtrew Hydro project khlem da siew ia ka bai jaka sha ki trai.
“Kane ka pynpaw shai ia ka jingleh donbor bad iuhroit jong u Dr.
Mukul Sangma ia ka hok longtrai.
Kum kane ka sorkar ka don hok ban dang synshar ha kane ka jylla?", la ong u Bah Bashailang ha ka jingpynlait kyrwoh.
Shillong,4’lyngkot:U kyrtong ka NPP na Pynursla konstitwensi u bah Prestone Tynsong u la ong ba ka ri India ka don 29 tylli ki jylla bad ka don 29 ngut ki myntri rangbah, hynrei napdeng ki 29 ngut dei tang u Dr.
Mukul Sangma u myntri rangbah uba bat jan baroh ki tnad sorkar bad ki myntri sorkar ki long tang kum ki Manager jong u, “Ki Minister ki long tang kum ki Manager, tang une u MR uba bat haduh 18 tylli ki tnad treikam ka sorkar, nga pat ju iohi kum une u myntri rangbah" ong u bah Prestone haba kren ha ka jingialang paidbah ka NPP kaba la long mynta ka sngi ha madan Polo.
U la ong ba lada u Dr.
Mukul un kheiñ ba ki myntri sorkar kim lah ban trei ia ka kam jong ki balei pat u thung ia ki kum ki myntri.
U bah Prestone u la ong ba haduh mynta ka jylla ka dang ioh dang 11 ngut ki myntri rangbah, sdang na u Captain Sangma bud sa u Darwin Diengdoh Pugh, u Purno A Sangma bad ter ter bad u Dr.
Mukul u dei u myntri rangbah ba khadwei, “10 ngut ki myntri rangbah ka jylla kim leh kum une uba mynta" ong u bah Prestone.
U la ong biang ba ki mih bun ki jingkynnoh halor ka jingphet seng jong ki hynrei kam dei kumba la kynnoh hynrei ka jingshisha ka dei namarba ki MLA ba phet seng ki kwah ban wanrah jingkylla ha ka jylla bad ki iohi ba lada kwah jingkylla dei ban mih noh na ka seng kaba u Dr.
Mukul u ialam.
U bah Prestone u la ong ruh ba ka jingleh jong u Dr.
Mukul ka long kaba shyrkhei bha naba u kwah ban pyniapait ia kane ka jylla, U la ong ba u Dr.
Mukul u don jingthmu ban pyniapait ha ri Lum Garo wat hapdeng para Garo bad kumjuh ruh ha kane ka ri Lum Khasi-Jaintia da kaba leh shilliang khmat naduh ki kam pynroi.
U la kyntait ia ka jingkynnoh ba ka NPP ka dei ka Team B jong ka BJP ha kaba u la ong ba ki dei tang ki nia shu thaw bad u la ong ba ka NPP ka don la ka jong ka nongrim, ki mat treikam bad ka riti synshar jong katei ka seng.
U la ther tyngeh ia ka jingthong jong ka sorkar ban ai skhim ia u paidbah T.
5000 tyngka ha ka kyrteng ka Livestock Mission bad u la ong “Balei yn ai skhim tang shuwa ka elekshon, 5 snem duna shano jah ki skhim, paidbah lada don ba wan ai shim beit tang ka vote ai ha ka NPP" ong u bah Prestone Tynsong.
U bah Rowell Lyngdoh pat haba ai jingkren paidbah ha katei ka jingialang u la ong ba u la iohi ba ki paidbah ki kwah jingkylla bad lah ban wanrah jingkylla tang lada lah ban weng noh ia u Dr.
Mukul kum u nongialam jong ka jylla.
Dei halor katei ka nongrim u la ong ba ma u bad ki paralok jong u ki la mih noh na ka seng Congress ban leit ia soh sha ka seng NPP naba ki iohi ba dei tang katei ka seng kaba lah ban wan ha ka bor synshar.
Nongpoh, 04 ‘lyngkot:Wat hapdeng ka jingpyrshah kaba jur na ki nongrep kiba la shah ktah bad ki bym pat ioh jingsiew na ka jingpyntrei ia ka New Umtru Hydro Electric Project (NUHEP), hynrei mynta ka sngi ka jingwanplie u Dr Mukul Sangma, kam shym la don jingwit ei ei, namar ka jingplie ia katei ka jaka pynmih bording kaba la tei naduh u snem 2007 ha ka jinglut kaba la kot sha ka T.
629 klur.
Ha kane ka sngi, kitei ki nongrep kiba la pyrshah ban plie ia katei ka jaka pynmih bording, ki la pynlong da ka jingrah lama iong ha ka por ba u Dr.
Mukul Sangma lem bad kiwei ki heh ophisar ka sorkar jylla, ki poi ha katei ka jaka, tangba ka shu kut noh tang ha ka jingrah lama bad kam don jingpynwit ei ei ha ka por ba ki pynlong jingialang bad plie paidbah syndon ia katei ka jaka pynmih bording.
Haba kren ha kane ka sngi, u Dr Mukul Sangma, u la pynpaw ia ka jingkmen ban iohi ba ka jylla ka la ioh ban plie sa ia kawei ka jaka pynmih bording, ka ban long ruh ka jingmyntoi kaba khraw ia ki paidbah ha ka jylla h baroh kawei.
U la pynpaw ruh, ba ha kane ka jylla ki don bun tylli ki jaka kiba lah ban pynlong ia ki kum ki jaka pynmih bording bad ha kajuh ruh ka por ka jinglah ban tei ia kiba kum kine ki jaka pynmih bording, ka pynmyntoi ym tang ia ka jylla hynrei khamtam eh ia ka tnat MeECL ba kan lah ban sam bording wat sha kiwei ki jylla ba marjan.
“Ka jingtei ia kiba kum kine ki jaka pynmih bording, ka pynmyntoi ym tang ha ka ban pynmih bording, hynrei khamtam eh haba iadei bad ka jingpynneh ia ki umbam umdih, ka ban long ka jingmyntoi ia ki paidbah hi, hynrei sngewsih pat ban pynpaw ba ha man la ki jaka ba thmu ban tei ia ki jaka pynmih bording, ka ju don beit ka jingpyrshah, ha kaba bun ki briew ki nang tang ban pyrshah, ki klet pat ia ki jingmyntoi kiba ki ioh lyngba ka jingdon jong kiba kum kine ki jaka pynmih bording" ong u Dr.
Mukul Sangma.
Namarkata, na ka bynta ban wanrah ia ka roi ka par ha ka jylla khamtam eh haba iadei bad ka jingpynmih bording, u Dr Mukul, u la kyntu ia ki paidbah ba ki dei ban sngewthuh ban iatreilang, khnang ba kaei ka jingthmu ka tnat MeECL bad sorkar jylla kin long kiba jop, u la bynrap.
Nalor u Myntri Rangbah, ki heh ophisar na ka tnat Meghalaya Energy Corporation Limited (MeECL) kiba kynthup ia u Bah WMS Pariat, Chairman ka MSERC, u Bah E.
W Nongrum, Director Power Generation ka MeECL, u Bah P.
S Thangkhiew, CMD MeECL, u Bah A.
G West Kharkongngor, CMD ka NEEPCO lem bad kiwei kiwei.
Ha kawei pat ka liang, haba iadei bad ka jingpyrshah ki nongrep ha katei ka jaka, u Myntri Rangbah ka jylla lem bad ki heh ophisar, ki la khot iakren bad kitei ki nongrep, na ka bynta ban iakren halor kitei ki jingdawa jongki, hynrei ha kane ka jingiakren ym pat lah ban shim ia ka rai kaba pynhun ia kitei ki nongrep kiba la shah ktah, ha kaba ia kaei kaba la dawa da kitei ki nongrep yn sa shong pynkhat bha.
Haba iadei bad katei ka jingdawa na kitei ki nongrep, na ka liang ka HNYF, Northern Region, kaba la leit ban synranlang ha kane ka sngi, lyngba u President u Bah Marcus Marten, ka la kyntu ia ka sorkar bad khamtam ia ka tnat MeECL ba ka dei ban pynbeit noh kham kloi halor kitei ki jingdawa da ki nongrep kiba la shah ktah na ka jingtei ia katei ka jaka pynmih bording.
Jowai, 3 ’lyngkot:Haduh San ngut ki MDC Congress ka JHADC ki la iehnoh ia ka Party ban bud ia ki MLA jong ki bad ban iasoh noh bad ka party NPP bad BJP.
Kitei ki san ngut ki MDC ki kynthup ia u ma Thombor Shiwat, u CEM barim, u Deputy CEM barim u ma Kilometer Lytan, u EM barim u ma Joinriwell Pyrtuh, u ma Phein Nanglein bad u ma Riio Sten MDC na Barato.
Napdeng kitei ki san ngut, tang u ma Joinriwell u ban leit iasoh sha ka BJP, katba baroh kiwei pat kin iasoh bad ka NPP ha kine ki khyndiat sngi ban wan, la iathuh ka tyllong khubor.
Ka Congress Party kaba ialam ia ka synshar khadar ha JHADC ka la duna paid mynta, hadien ka jingmih kitei ki 5 ngut.
Ha u snem 2014 ka Congress ka la jop haduh 15 ngut bad hadien la rung sa u MDC shimet u ma Phasmoon Dkhar bad u Het Pohthmi.
U ma Het Pohthmi ruh u la mih noh na ka seng Congress ban kyrshan ia u kyrtong ka NPP, u ma Stephanson Mukhim na Amlarem.
Kat haduh mynta ka Congress ka dang don sa tang 11 ngut ki Congress.
Ka Dorbar Tlang jong ka District Council kan long ha ka 22 tarik une u bnai ha ka por 11 baje.
Ha ki khyndiat sngi ba ladep, U ma KM Lytan uba dang shu shah jied kum u Deputy Chief Executive Member hapoh ka kynhun jong ka Executive Committee ba lam khmat da u ma Awhoi Andrew Shullai, u la shah weng kyndit na ka shuki Deputy CEM bad kane ka la pynlyngngoh wat ia u ma Lytan uba khlem da tip ia ka daw ba sha lyndet.
U ma Andrew Shullai u la thung bujli da u ma Deseous Pohshna (Ma Dhar) uba dei u MDC ka Congress na Narpuh uba dei ruh u nongkyrshan u ma Shitlang Pale, u myntri barim bad u kyrtong ka Congress na Sutnga Constituency.
Haba iakren bad u ma Shullai lyngba ka phone u la ong, “Kam don kano kano ka daw, hynrei la leh ia kane katkum ka rukom kaba la leh na ka por sha ka por".
Na ka liang u ma Lytan pat u la ong, “Nga ngam tip ia ka daw bad halor kane ngan khot ia ka jingialang ia ki paidbah ba kyrshan ia nga ban ia pyrkhat halor kane ka jingshah weng jubor na ka shuki Dy.
CEM"Ia kane ka jingialang u la iathuh ba un lum ha ka 2 tarik une u bnai ban wan.
Ka don ka khubor kaba ia thuh ba ka daw ka long ba une u MDC u la shah pynbor ha u Dr.
Mukul Sangma, myntri rangbah ka jylla ban mih bujli kum u kyrtong jong ka party hadien ba u ma Coming One Ymbon u la mih noh na ka seng Congress ban iasoh bad ka NPP.
Kawei pat ka tyllong khubor ka la iathuh ba lehse u dei u nongkyrshan jong u ma Ymbon ba ka Congress ka la rai ban weng noh ia u na ka shuki Dy.
CEM.
Na ka liang u ma Lytan u la kyntait ia kane bad u la ong ba lada dei na kata ka daw, ka Congress ka la dei ban leh kumjuh ia ki katto katne ki MDC kiba kyrshan ia kiwei pat ki party khamtam ha ka thain War Jaintia hadien ka jingmih jyndat u President ka WJHDCC, u ma Lahkmen Rymbui ban iakhun ia ka Election ban wan na ka ticket UDP.
“Ngan sa iakren bha bad phi hadien ka jingialang ha ka 2 tarik", la ong u ma Lytan haba iakren bad u Rupang.
Nongstoiñ, 4 ’lyngkot:Wat la hadien ka jingkyrpad jong ki nongniah trok ia ki bor pyniaid District jong ka West Khasi Hills ba kin tuklar lem halor ka jingmih khyrdop lum pisa beain ha Maweit, ia kaba la leh ha ka kyrteng jong ka Synjuk ki Nongsynshar Shnong Maweit Area West Khasi Hills District, pynban haduh kine ki sngi katei ka jinglum pisa beain da katei ka synjuk ka dang iai bteng.
Na ka liang jong ki nongniah trok, ki la pynpaw ia ka jingbynniaw da kaba ong ba lada ym lah ban pynduh pyndam ia katei ka jaka khrong khajna beain khlem pep kin sa mih bun tylli ki jaka khrong khajna beain ha katei ka surok.
Katei ka jing buh khyrdop lum khajna beain jong katei ka Synjuk ki Nongsynshar shnong jong ka Maweit Area ka mih hadien ba ka iing bishar jong ka Supreme Court ka la ai ia ka hukum ban kit biang ia u dewiong ba dang sah ha baroh kawei ka jylla Meghalaya.
Kum ban shu pynkynmaw ba katei ka synjuk ka la khrong pisa ia ki trok kit dewiong ha ka dur jong ka jinglum synniang, da kaba khrong ia ki trok kiba kit ia u dewiong ha kaba kane ka la ktah shisha ia ki nongkhaii dewiong kumjuh iaki nongniah trok.
Nongpoh, 04 K’lyngkot:Kum ka dak ban pynpaw ia ka jingsngewkmen halor ka jingshah jied u Dr.
Celestine Lyngdoh, ban long kum u President ka Meghalaya Pradesh Congress Committee (MPCC), mynta ka sngi ki heh nongkitkam ka Party Congress na ka District Block Congress Committee lem bad na ki Block bapher bapher ha Ri Bhoi, ki la leit ban pdiang burom ia u Dr.
Celestine Lyngdoh na Byrnihat, hadien ka jingwanphai jong u na Nongbah Delhi.
Ha kane ka jingleit pdiang burom, kaba la iadonlang da baroh ki heh nongialam ka Congress lem bad ki nongkyrshan ba radbah kaba kynthup ia ki Longkmie ha Ri Bhoi, ha kaba ki la pdiang burom da kaba ai syntiew ia U Dr.
Celestine Lyngdoh kum u President ba thymmai ka MPCC.
Nongstoiñ, 4 ‘lyngkot:U wei u rangbah uba la tip kyrteng kum u Hambas Wahlang 35 snem, na ka shnong Umsaw Tyllang u la duh ei noh, ia la ka jong ka jingim hadien ba ka trok kaba u niah, ka la hap bad kylla noh ha kawei ka riat kaba jrong ha ka shnong Domshohksoiñ.
Katkum ka tyllong khubor ba la ioh lum la ong ba katei ka jingjia kaba sngewsih ka la jia ha ka janmiet jong ka sngi Balang jong ka taiew, ha ka por kumba 4:00 baje janmiet ei ei ha kaba katei ka trok kaba don ia u Number ML 06 2432, ka la kylla bad hap noh shapoh riat.
Shuh shuh ka tyllong khubor ka iathuh ruh ba nalor u nongniah uba la khlad noh hashen, ki dang don sa kumba lai ngut ei ei ki briew kiba shong lang ha katei ka trok, hynrei kitei ki lai ngut kila lait thaw na ka jingiap bad kila don pat ha pdeng jong ka jingmynsaw kaba jur.
Ia kitei ki lai ngut la pynkit noh sha Civil Hospital Nongstoiñ ha kaba ki dang don mynta ha pdeng jong ka jingshah sumar hapoh bad na ka liang jong ki pulit ka Nongstoiñ haduh mynta ki dang iai pynlong ia ka jingtohkit kaba bniah ha kaba iadei bad katei ka bynta.
Shillong, 4 ‘lyngkot:U President rangbah jong ka seng NPP uba dei ruh u MP (Lok Sabha) ka Tura u Conrad K Sangma haba kren ha ka jingialang paidbah jong ka seng NPP kaba la long mynta ka sngi ha madan Polo u la ong ba u tip ba u kpa jong u, U Purno A Sangma u peit ieid najrong ia ka jingshaniah ba ki paidbah ki ai ia ka seng NPP ka seng kaba u la thaw haduh ba da ki hajar ngut ki ia luim khrui ha madan Polo.
“Nga tip ba u kpa jong nga u peit ieid najrong ia ngi, u sarong bad u kmen ba ka jingkylla kan wan ha kane ka jylla kumba u la angnud" ong u Conrad K Sangma.
U Conrad u la ong ba haduh mynta mynne u dang bat ia ki jinghikai kiba u kpa jong u-u la hikai ia u shuwa ba un rung ha ka jylli ka saiñpyrthei, “Ki jinghikai jong u ki iai don hapoh dohnud bad hapoh jabieng jong nga manla ka sngi, u kpa jong u hikai ia nga shuwa ba ngan rung ha ka politik, u ong me la ioh ka lad ka lynti ban leit pule sha Delhi bad kylleng ki ri jong ka pyrthei ka dei lyngba ka jingailad jong ki paidbah hynrei kynmaw ba me dei ban siew kylliang ia ki paidbah kane ka jylla da kaba men trei na ka bynta jong ki ha ki kam babha jong me.
Wat rung sha ka saiñpyrthei na bynta ka jingrhah bor ,wat rung na bynta ka kyrdan bad ka nam, wat rung na ka bynta ka pisa.
Kita baroh kin wan hadien lada men trei shisha naduh mynsiem na ka bynta ki paidbah, wat ka pisa ruh lada me trei bha ki paidbah kin ai ia me" ong u Conrad haba batai ia ki jinghikai u kpa jong u.
Shuh shuh u la ong ba u kpa jong u ryngkat kiwei pat ki nongialam ki don ka jingangnud bad ka jingthrang bad ka jingiohi jngai ba kin lah ban ialam ia u paidbah kane ka jylla sha ka thong kaba bha tam hynrei ia kane u la ong ba ka shong ha u paidbah ka jylla ban pynurlong ia ka thong jong ki lyngba kane ka elekshon MLA 2018, “Ka dei ka elekshon na ka bynta ka lawei jong ngi" u la ong.
Kaba sngewsih eh u la ong ba ia katei ka jingangnud jong ki nongialam barim ki kpa tymmen ka dei ha kine ki khyndiat snem mynta ha kaba ka sorkar kaba bat ia ka bor synshar ka la pynjot ia kane ka jylla, “Ki briew kiba bat ia ka bor synshar ki la pynjot pynban ia ka jingangnud jong ki longshuwa jong ngi bad dei na katei ka daw ba baroh mynta ki ia phet seng bad ki wan sha ka seng NPP" ong u Conrad.
U la kynthoh ia ka jingplie Civil Sub-Division, ka jingplie Police Station ka sorkar ha kaba u la ong la shu plie hynrei kim don pat ia la ka jong ka jaka treikam, “Ki Civil Sub-Division ki treikam na Inddor Stadium, ki Police Station na ki ing basa ka sorkar" u la ong.
Kaba kham thamula u Conrad u la ong ba ha kine ki sngi u myntri rangbah ka jylla u Dr.
Mukul Sangma u kwah tang ban don ka jingplie ne ka jingbuh mawnongrim ban pyni ia ka jingtreikam ka sorkar, “Ha kine ki sngi ki ophisar ki la phone ia nga ki la iathuh ba u myntri rangbah u la hukum ia ki ba kin wad jingtip kaei kaba donkam ban plie ha ri Lum Garo, ki ong ia nga ba ki jubab ba ym don eiei hynrei em u ong ka dei ban don wad beit ngin plie aiu" u la ong.
U Conrad u la takraiñ ruh ia ka sorkar bad u ong ba ka dei ka sorkar ka bym don polisi naduh ka polisi ia ki samla , ka Sports ne ka kam shangkai pyrthei, “Haba y mdon polisi kumno kein yn ia pyntyllun ia ki kam" u la ong.
Utei u nongialam ka NPP u la ong ba kan dei ka jingiaid lynti kaba jrong ia ka NPP ban wanrah jingkylla watla kan wan ha ka bor synshar ruh bad ka kham shim por hynrei u la ong ba ka NPP ka la buh ia ka thong ba dei ban lah beit ban pynkylla, “Kaei kaba u Dr.
Mukul u la leh kam dei ka kam kaba suk ia ngi ban pynkylla hynrei kane kan dei pat ka jingiakhun jong ngi ba ngi dei ban lah ban pynkylla" u la ong.
Shillong, 4 ‘lyngkot:Haba jubab ia ka jingpan jingpynshai jong u bah D.
D Lapang , u General Secretary Incharge Meghalaya u C.
P Joshi u la pyntip ba ia mynta u James Lyngdoh un long u Working President jong ka seng Congress ha kane ka jylla.
Shillong,4 ‘lyngkot:Katba ka jingialang ka NPP ha madan Polo ka dang iaid shakhmat u bah Rowell Lyngdoh u kyrtong katei ka seng na Mawkyrwat konstitwensi u la hiar na rynsan ba shong ki kynrem ki lyndan sha ka jaka ba shong ki paidbah.
U bah Rowell u la wan shong tiap ha syndah ba shong une u nongthohkhubor.
Tang mar ia iohi, ia u bah Rowell une u nongthohkhubor u la ai khublei kti bad u la kylli “Balei bah phi wan shong pynban shane?’, “Em phi nga khriat palat ban shong hajrong, nga kham i syaid shane ba shat ka sngi" u la jubab.
U bah Rowell u la shong ha jaka shong ki paidbah ha ka shuki jong u lain ba -ar bad u la neh hangtei haduh ban da wai ka jingialang.
Shuwa ban pynwai artad ia ka jingialang ka la don ka jingia shondur lang jong baroh ki kyrtong ka NPP kiba don ha rynsan, hynrei ha katei ka por la don na ki nongialam kiba wad ia u bah Rowell bad ki nongthohkhubor ki la iathuh ha ki bad ki kdew ba u don ha madan ha jaka shong ki paidbah.
Hadien ba baroh ki kynrem ki lyndan ki la hiar na rynsan ki nongialam jong u bah Rowell ki la wad ia u ‘Shano i madeng?’ ki kylli.
Ki nongthohkhubor ki la kdew biang sha ka jaka shong ki paidbah.
Shillong, 5’lyngkot:U Acting Syiem ka Hima Mylliem u la shaiong ngaiñ namar ka jingshah weng jong u na ka khet Acting Syiem kyndit kyndit ha ka Khasi Hills Autonomous District Council.
Haba ia kren bad u Rupang u Pa"iem Ricky Nelson Syiem u la ong ba um don jingtip eiei shaphang ka jingthmu ban weng noh ia u na ka khet Syiem hynrei tang khyndiat minit shuwa ban wanrah ia ka hukum ba la weng noh ia u-u la ioh jingtip noh bad u la mih noh na ophis jong u.
“Ngam don jingtip eiei shisha, hynrei tang mar ia ioh jingtip ba la weng noh ia nga, nga la mih noh napoh ophis shuwa ba kin wanrah ia ka hukum" ong u Pa’iem Ricky Nelson Syiem.
U la ong ba ka district Council ka la shim ia ka rai ban weng noh ia u khlem da don kino kino ki lad jingpyntip lane ki jingpan jingshai na u halor kino kino ki jingujor, “ym shym la pan jingshai na nga, ym shym la don ka jingpan jubab lada don ki jingujor ruh hynrei la shu weng kyndit kyndit, ngam lah ban sngewthuh shuh ia kane" u la ong.
U Pa’iem Ricky u la ong ba mynta u ioh ia ka jingkyrshan kaba 28 ngut na ki 41 ngut ki ba khraw ka Hima Mylliem hynrei ka District Council kam shym la kheiñ snep ia kane, “Kum u Acting Syiem ngam don eiei ban leh hynrei ngin hap ban pyrkhat ryngkat bad ki bakhraw balei ka jia kumne, khlem ki jingpan jingshai la shu weng jubor, kaei nga leh bakla, nga sngew kumba nga la leh bha, ngin ia peit aiu ngin leh nangne shakhmat" u la ong.
Shillong, 04 ‘lyngkot:Ka tnad tohkit ba hakhlieh ka ri ka Central Bureau of Investigation (CBI) ka la pynngat mukotduma ia ka myntri sorkar jylla ka Kong Ampareen Lyngdoh kaba dei ka myntri ba bat ia ka tnad pule puthi ha u snem 2008-09 bad kumjuh ia u Additional Chief Secretary ba mynta, u bah P S Thangkhiew uba bat ia katei ka tnad ha utei u snem halor ka jingkynnoh donkti ban pyndam sia lieh ia ki mark jong ki samla ba ialeh ia ka kam nonghikai Assistant Teacher ha ki LP Skul sorkar ha u snem 2008-09.
Ka CBI, Shillong ka la thoh ha ka 3 tarik Kyllalyngkot 2018 sha u Chief Judicial Magistrate, Shillong ia ka ejahar jong ka CBI case no.
RC02022018A0001 ba ka la rejister ia ka mukotduma pyrshah ia ka Kong Ampareen Lyngdoh ka myntri PWD (B) ba mynta, ia u Bah PS Thangkhiew (IAS) , ia ka tnad Elementary & Mass Education, ka sorkar jylla bad ia kiwei pat ki bym jer kyrteng ha ka kyndon U/s 120B, 167, 466, 408, 34 jong ka Indian Penal Code (IPC) kaba iadei bad ki kam lehtuh bad ban shah set along.
Ka CBI ka la shim kam ia kane ka jyrsieh hadien ba ka Kashari Meghalaya High Court ka la pynmih ia ka hukum ban rejister mukotduma ha kaba iadei bad ka kam iasylla, ka jingthok bad ka jingleh beain pyrshah ia ka myntri ka Kong Ampareen kaba bat ia ka tnad pule ha katei ka snem bad kumjuh ia u Bah PS Thangkhiew uba dei u IAS jong ka snem 1984 uba long u principal secretary ka tnad pule puthi ha katei ka snem.
U Bah PS Thangkhiew u long mynta kum u additional chief secretary uba peit ia ka tnad kam pohiing ka jylla.
Ka CBI ka la pynngat mukotduma ruh ia ka tnad Directorate ka Elementary and Mass Education bad ia ki briew bym jer kyrteng ha kane ka jyrsieh ha ka ejahar.
Lah ban kdew ba ka Meghalaya High Court ha ka 2 tarik Naiwieng, 2017, ka la hukum ia ka CBI ban shimti ban pynlong ia ka jingtohkit ba la rejister da ka tnad pulit halor ka jingkynnoh leh buit tuh ia ka jingthungkam nonghikai ha ki LP skul sorkar ha u snem 2008-09.
La kynnoh ba ka Kong Ampareen ka la bthah ia u director ka tnad pule ha katei ka snem u J D Sangma, bad ar ngut ki briew ban pyndam sia lieh ban pynheh bad pynrit mark ia kito ki nonghikai ba iakhun ia kane ka kam.
Ka jingujor ka la kynnoh ba ka myntri da ka jingiasylla bad kiwei ki dkhot jong ka iing dorbar (MLA) ka la leh buit tuh ban pyndam da ka sia lieh ia ki mark ba ioh ki kandidet ba ialeh ia kane ka eksamin kam.
Ka High Court ka la ong ba kane ka kam ka donkam ia ka jingtohkit kaba bniah bad kaba sani bha da ka tnad ba laitluid.
Shillong, 05 K’lyngkot:U Myntri Rangbah ka jylla u Dr Mukul Sangma, u la ther ia kito ki MLA khamtam ki myntri sorkar barim kiba dei ki paralok jongu, kiba kynnoh ba u dei u dictator ne nongsynshar donbor, da kaba ong ba kito ki dei kiba isih ia u bad ki kwah ban pynkhyllem na ka shuki.
“Nga la shah kynnoh ba nga dei u nongsynshar donbor namar ba nga buddien man ka sngi ia ki kam na ka bynta u paidbah.
Nga buddien hi ia ki projek surok, nga buddien ban pynneh ia ka suk ka sain bad namar kane ka daw, nga la shah kynnoh ba synshar donbor.
Kampher namar ba nga kut jingmut ban trei na ka bynta u paidbah ban pynsted ia ki kam pynroi", la ong u Dr.
Mukul Sangma.
U la ong ba namar ba u la trei shitom ban buddien ia ki kam pynroi, ka la pynlong ruh ia kiwei ban kynnoh ba u dei u Myntri Rangbah ka Ampati.
U la ong ba ka jingpyntreikam ia ki skhim pynroi sha Garo Hills ka dei namar ba ha ki snem ba la dep naduh u snem 2000, ka dei kaba sahdien bha namar ba ka jingjur ki kam lehnoh haduh ba ki paidbah ki shem jingeh wat tang ban mih na iing hynrei ha kine ki khyndiat snem hadien ba u la wan kum u nongialam ka jinglong jingman ka la kylla sha kaba kham bha bad dei na kane ka daw, ba la ioh ban rah ban pyntreikam ia ki kam pynroi.
U la buh jingkylli ruh ia kiba kynnoh ba u rah lut ia ki skhim sha Ampati, da kaba ong, hato niew katno tylli ki surok ba la pyntreikam, ka Shillong Bye pass, ka Shillong-Nongstoin, Tura, ka surok Shillong-Dawki, ka surok Mawphlang-Mawkyrwat tangba ka sahkut namar bym ai NOC ka KHADC baroh kine ki dei ha Khasi Hills.
U la jer ruh ia ki surok sha Jaintia Hills, ka surok four lane ha Ri-Bhoi nalor kiwei pat.
Halor ka jingkynnoh ba u sam skhim ri jingri T.
5 hajar tang ban thied vote ia ki paidbah, u Dr Mukul u la ong, “Kane ka dei ka skhim kaba ai sha ki paidbah, kam dei ba ngi thied ne pynbam pisa ia u paidbah".
U la ong ba ia kane ka skhim la pyntreikam ka sorkar na ka bynta ban kyntiew ia ka ioh ka kot jong ki briew ban lah ban ieng ha ki jong ki kjat kiba don ka jingthrang ban shim ia ka kam lajong.
Shillong, 4 ‘lyngkot:8 ngut ki MLA kiba dang shu dep risaiñ ki la pyniasoh ialade mynta sha ka NPP ha ka jingialang bah kaba la long mynta ka sngi ha madan Polo.
Kitei ki 8 ngut ki MLA kiba dang shu dep risaiñ ki long u bah Prestone Tynsong, u bah Rowell Lyngdoh, u bah Sniawbhalang Dhar, u bah Ngaitlang Dhar, u ma Comingone Ymbon, u bah Remington Pyngrope, u bah Stephan Mukhim bad u bah Hopeful Bamon.
Ha katei ka jingialang kaba la don da ki hajar ngut ki paidbah ki la don ruh 10 ngut ki MDC kiba la leit ban ai soh sha katei ka seng bad kitei ki long 6 ngut na JHADC bad 4 ngut na KHADC.
Ha katei ka jingialang ka NPP ka la pynbna ruh ia ki kyrtong jong ka ha ki 50 tylli ki konstitwensi na ki 60 tylli katba ia ki 10 tylli kiba dang sah pat ka la buhteng shuwa.
Ki 10 tylli ki konstitwensi kiba ka NPP kam pat pynbna kyrtong ki long ka 6-Khliehriat, ka 15 Mawlai, ka 16-East Shillong, ka 18 West Shillong, ka 20 Mylliem, ka 23 Sohiong, ka 24 Mawphlang, ka 29 Sohra, ka 31 Mawthadraishan bad ka 53 Ampati.
Ha katei ka jingialang paidbah ki la don jan baroh ki nongialam jong ka seng NPP bad kiba la ai jingkren ki long State President u Dr.
W.
R Kharlukhi uba la pynithuh ruh ia ki kyrtong, u bah Sniawbhalang Dhar, u bah Remingtin Pyngrope, u James K Sangma, u bah Rowell Lyngdoh, u Dy.
Chief Minister ka jylla Manipur u Joykumar Yumnam, u bah Prestone Tynsong bad u President rangbah u Conrad K Sangma.
La pynphuh pynphieng da ki nongshad tynrai na ri Lum Khasi , Jaintia bad Garo, la pynshongshit da ki sur jingrwai jong u bah Anthony Kongwang, ka Pynter Orchestra, ka kynhun jong ka Melomindz bad la pyllait paidbah ruh ia ka sur jingrwai elekshon ka seng NPP.
[Pule kyrteng ki Kandidet sla 5].
Shillong, 5 lyngkot:Ha ka Lah Sngi U Blei, ka sorkar Assam, ka la pynmih ia ka khana samari halor ka jingdon briew ha katei ka Jylla Assam bad katei ka la kynthup ia 1.
9klur, kiba la ithuh ba ki dei ki nongshong shnong ba pura jong ka Assam bad kitei ki kynthup na ki 3.
29klur kiba dei ki nongshong shnong jong katei ka Jylla.
Halor katei ka mat, kumta ka KHNAM, ka la phah dorkhas mynta ka sngi, sha u myntri kam poh iing jong ka sorkar jylla, namar ba kin lah ban don kitei ki poiwir, ki ban thawlad ban rung sha ka Jylla bad ka daw ka long namar ba ka Assam, kan beh krad noh ia kitei ki poiwir, kiba don ha ka Jylla Assam.
Ka KHNAM State Youth Wing, ka dawa ban pynkhlain namarkata ia ki bor pahara bad ba ki dei ban don ki pulit kiba khlain, ki ban pahara ha kitei ki khyrdop bad la dawa ruh ia ka sorkar Jylla, ba kan maham tyngeh ia ki kontraktor, ba kim bit ban wan rah nongbylla, khlem da pynthikna ia ki kot ki sla kiba biang jong ka jinglong nongshong shnong jong kitei ki briew kiba na shabar Jylla.
Shillong, 04 ‘lyngkot:Ar tylli ki seng, ka CSWO bad ka TUR hapoh ka jingialam ka Kong Agnes Kharshiing bad ka Kong Angela Rangad ki la ujor ejahar pyrshah ia u MLA barim ka South Shillong u Bah Sanbor Shullai ha Sardar Police station halor ka jingkynnoh ba u thungkam beain ia ki khun lajong ha Meghalaya Legislative Assembly.
Ha ka ejahar ba ki la ujor, la kynnoh ba katkum ka jinglap ka jingwad jingtip, ka la pyni ba u Bah Sanbor Shullai kum u shakri paidbah (MLA) u la thung kam ia la ka khun ka Evangeline Rabon kum ka Reviser bad ka Vanessa Rabon kum ka PA jong u Deputy Speaker ha ka Meghalaya Legislative Assembly Secretariat.
Ki la kynnoh ba u la thungkam ruh ia u pyrsa jongu u Bah Ricky Shullai kum u Peon, shwa ba un shah jied MDC ka KHADC, ka lok jongu pyrsa ka M Rabon kum ka junior Watch & Ward, bad ia ka lok u M Rabon ka Gloria Hujon kum ka Receptionist bad ka pyrsa jongu ka Wansalan Shullai kum ka Asst Librarian ha ka Meghalaya Legislative Assembly Secretariat.
Kane ka la long ka jingpyndonkam bakla ia ka bor jongu kum u nongmihkhmat paidbah kaba la kdew ba u leh beain.
Ka CSWO bad ka TUR ka la kynnoh ba ka jingthung kam, kam iaid katkum ka kyndon thungkam hynrei la shu shim kabu da u Bah Sanbor kum u nongmihkhmat paidbah.
“Ka kyndon 13 ka P.
C.
Act (Prevention of Corruption Act) ka la kdew ba u nongmihkhmat paidbah ba ka long beain ia u ban shim kabu kum u nongmihkhmat paidbah bad un hap ban tynjuh ha ka kti ka ain", ki la ong.
Kine ki ar seng ki la ong ba katkum ka RTI la kdew ba u Ricky Shullai u dang dei u peon ha Assembly watla u la shah jied MDC.
“Nalor kata, Bah Sanbor Shullai u la kubur ba u la thungkam kumba la kren sha ki lad pathai khubor ha u Naiwieng 2017", la ong kine ki ar seng.
la ong ba ka jingslem ban ujor ejahar ka dei namar ba ki dang wad bniah shuh shuh halor ka rukom thungkam bad namarkata, ka ain ka dei ban leh ia kaba donkam pyrshah ia u Bah Sanbor.
Shillong, 5 lyngkot:Ka Shnongpdeng Tourism Development Society, ka pyntip ba ha ka 8tarik mynta u bnai, kan khang ia ka jaka peit kai, namar kan don ka jing pynkyntang Lyndoh niam ne jingpynkyntang Father bad la kyrpad ia baroh ki nong wan kai ba kin nym wan ha katei ka sngi, ong ka kyrwoh na U Bah Wanbiang Lamin, Chairman STDS.
Shillong, 5 lyngkot:U Ma ECB Bamon, ula pyniasoh ialade sha ka seng NCP mynta ka sngi bad ula rai ba un iakhun ia ka elekshon MLA 2018, na katei ka seng na Mookaiaw Constituency.
U Ma Bamon, ha U Naitung 2017, ula mih ialade na ka seng NPP.
U Ma Bamon, ula pyniasoh ialade sha ka seng NCP, ha kaba ula ialeh elekshon na katei ka seng ha u snem 2008 bad ula jop kum U MLA na katei ka seng.
Ha ki khyndiat bnai ba ladep, U Ma Bamon, ula pyniasoh ialade sha ka seng BJP, hynrei, u sngew artatien ba un nym ioh tiket satia na katei ka seng ruh, hadien ka jing pyniasoh jong ki 4ngut ki MLA sha katei ka seng, ba kynthup ia U Ma Robinus Syngkon, uba dei U MLA ba dang shu iehnoh kam jong ka Mookaiaw.
Shillong, 5’lyngkot:Mynta ka sngi ka seng Congress ka la pynlong ia ka jingialang lyngkot jong ka ha Congress Bhawan bad ha katei ka jingialang la wan ban ia shim bynta da ki nongiala m ka seng Congress bad kumjuh ruh ki kyrtong jong katei ka seng na kylleng ki konstitwensi.
Katei ka dei ka jingialang kaba ka seng Congress ka la pynithuh ia ki nongialam jong ka ia ki nongkitkam ba thymmai jong katei ka seng ha kaba la pdiang sngewbha ruh ia u President ba thymmai ka MPCC u Dr.
Celestine Lyngdoh lane uba ki ju khot ieit u Dr.
Bom.
La pynbna ruh ha katei ka sngi ba u ma Vincent Pala (MP Lok Sabha) u dei u Working President jong katei ka seng nalor u James Lyngdoh uba la bat lypa kum u Working President.
Haba kren ha katei ka jingialang jong ka seng Congress u Dr.
Mukul u la pynpaw ka jingsngew bynnud namar ka rai shongthait jong u bah D.
D Lapang bad u la ong ba u dei u nongialam ba rangbah duh jong ka seng Congress uba la btin lynti ia u ha ki phew snem kiba la leit noh naduh ka por ba u dang long MLA, u long myntri sorkar, long symbud myntri rangbah haduh ba u bat mynta kum u myntri rangbah.
U Dr.
Mukul u la ong ba u sngew tmang sngew kynjah ban leit sha ka elekshon 2018 khlem u bah Lapang bad u la kyrpad ia u ba lada logn kaba lah ban un pyrkhat arsien biang ia ka rai jong u kata ban ia khun biang ha ka elekshon MLA 2018, “U Rangbah te u rangbah, ngi sngew tmang sngew kynjah lada um don ma u, nga kyrpad biang sa shisien ba une u nongialam jong ngi un ia khun biang na ka Party Congress ha ka elekshon MLA 2018, ngi ngew tmang shisha khlem ma u" ongu Dr.
Mukul.
Hynrei hadien ba la dei sa ka plai kren jong u Dr.
Lapang u la ong ba u la shakri 40 snem tam ia kane ka jylla bad ka rta jong u ruh ka la kot sha ka 85 snem karta bad ka koit ka khiah jong u ruh ka la ktah.
U la ong ba ka la don ka jingkren ruh na ki bahaing hasme ba la dei sa ka pali ban ailad lem ia kiwei bad ba u la dei ban shongthait noh, “Nga ruh nga sngew ba la dei sa ka pali ba ngan ailad ruh ia ki samla nga kwah ban ailad ia ki samla kiba don shisha ka mynsiem bad kiba tbit ban shakri ia u paidbah ba kan dei ka kabu ba kin pyni ia ka jinglah jong ki ban shakri paidbah, ngan shongthait na ka kam elekshon hynrei katba ki dang ibit ia nga ngan trei pat na ka byntas ka Party" ong u bah D.
D Lapang.
Nongstoiñ, 5 ‘Lyngkot:Hynnin ka sngi, 13 tylli ki trok, ki la shah kem bad ka daw, ka long namar ba ki pyndonkam da ki shalan thok, na ka bynta ban shalan ia u dewiong.
Ki nongtrei jong ka tnad Directorate of Mineral Resources (DMR), kaba don ha Zero Point Riangdo, West Khasi Hills District, ki la ioh kurup hynnin ka janmiet ha ka por kumba 6:00 baje janmiet, ha kaba ki la kurup ia ki 13 tylli ki trok kit dewiong ha ryngkat bad ki shalan thok.
Kitei ki 13 tylli ki trok, ba la ioh ban bat noh da ki bor ba dei peit jong ka tnad DMR, ki dei kiba la mih na ki thain Shahlang bad kiba hap ruh ban iaid lyngba ka surok bah Shahlang-Riangdo-Athiabari, hynrei mar iapoi ha katei ka jaka kaba don ka ophis jong ka tnad DMR, kitei ki 13 tylli ki trok kila shah bat noh.
Haba kaba iadei bad katei ka bynta, na ka liang jong ki nongthoh khubor ki la iohlad ruh ban iakren markhmat bad u bah K.
Swer Inspector Incharge ka tnad DMR ha Riangdo, ha kaba na ka liang jong u bah Swer u la iathuh ba hadien ba ki la ioh pdiang ia ki Challan na kitei ki 13 tylli ki trok, ki la don ka jingsuba sniew kaba jur ba ka Challan ka lah ban dei kiba la shu shna thok.
Shuh shuh u la ong ruh ba hadien ynda la peit bad bishar bniah la lap shisha ba ki Challan ba pyndonkam da kitei ki 13 tylli ki trok kit dewiong, ki dei kiba la shu shna thok, namar ba naduh ka kot ka muhor bad ka jingsoi ruh kam iahap satia bad ka Challan kaba shisha.
Ki nongshna tuh ia kitei ki Challan kila pyndonkam ruh ia ka kyrteng jong ki lai ngut ki briew kiba na ki thain Shahlang bad kitei ki lai ngut ki briew ki dei ki trai par dewiong bad kiba don ruh ia ki Challan kiba shisha ba ki la ioh lyngba katei ka tnad.
Hadien katei ka jingjia na ka liang jong u bah Swer u la leit ban ujor syndon da ka ehajar ha Mawshynrut Police Station bad na ka liang jong ki pulit ka Mawshynrut ruh hadien ba ki la ioh pdiang ia katei ka jingujor, ki la leit ban kurup noh ia kitei ki Challan bad ka jingtohkit ha kaba iadei bad katei ka bynta ka dang iaid shait shait ban lap ia kiba don kti ha katei ka kam.
Shillong, 05 K’lyngkot:Ka myntri PWD (B) ka Kong Ampareen Lyngdoh ka la ong ba ka la long kaba la pynkhreh ban iakhun halor ka jingshah kynnoh donkti ha ka jyrsieh pyndam sia lieh halor ka thungkam nonghikai LP Skul ha ka jylla, kaba la jia ha u snem 2008-09 ha ka por ba ka dang bat ia ka tnad pule puthi ha katei ka snem.
Haba kren mynta ka sngi sha ki lad pathai khubor, hadien ba la shah ujor ejahar ha ka tnad CBI, ka Kong Ampareen ka la ong, “Haduh ban pynshisha da ka Kashari ba la leh bakla, nga long kaba dang lui lui".
Ka la ong ba kan iakhun ia ka jingshah kynnoh ha kano kano ka por bad katkum ka jingdonkam bad mynta ka dang ap ia ka jingthoh halor kane namar ba kam pat ioh jingthoh eiei.
“Nga dei ka nongshong shnong ba kohnguh ia ka ain ka ri bad kumba long lem kiwei ki para nongshong shnong ka ri, nga ruh nga don ka hok ban iakhun ia ka hok lajong", la ong ka Kong Ampareen.
Ka Kong Ampareen bad u bah PS Thangkhiew u Additional Chief Secretary ka jylla ba mynta, nalor kiwei pat, ki la shah pynngat mukotduma ha ka CBI halor ka jingkynnoh donkti jongki ha ka jyrsieh thungkam nonghikai skul.
“Ka ain jong ka ri kan ieng bad kan ai ka jingbishar ia kaba dei bad kaba bym dei bad ngam lah ban kren eiei namar ba ngam dei ka Kashari ne ka nongbishar", ka la ong.
Ka la ong ruh ba kane kan pynlong ia ka ban ioh ia ka lad ban pynshisha halor ka jingshah kynnoh ha kane ka kam jyrsieh kaba la iaid haduh 9 snem tam mynta.
“Ia nga kum ka riew madan, kane ka dei ka lad ba ngan pynshisha ia ka jingshah kynnoh", ka la ong.
Ha kajuh ka por, ka la kyntait ba kane ka jingshah ujor ejahar kan ktah ia ka kam elekshon jongka ha kane ka kynti bad ka daw, ka dei namar ba ka la trei baroh ar phew kynta ha baroh kine ki snem.
“Nga la dep ialap elekshon la 19 bnai mynta bad mynta lei nga la pynkut ia ka kam ialap elekshon.
Nga la trei baroh san snem khlem shong thait", ka la ong.
Ka la kubur ruh ba ki la don bun kiwei ki party kiba la wan tyrwa tiket ia ka hynrei kam shym la treh satia bad ka jied beit ia ka party Congress.
“Kum u kulai iong, nga la ioh bun ka jingtyrwa na kiwei ki party hynrei nga la jied ia ka Congress", ka la ong.
Lah ban kdew ba ha ka 2 tarik Naiwieng mynshem snem, ka Meghalaya High Court ka la pynmih ia ka hukum ba ka jingthungkam nonghikai LP skul ha ki skul sorkar ha u snem 2009, ka dei kaba bakla bad ka bym shongnia haei haei ruh bad ka la pyndam ia baroh ka jingthung ia ki nonghikai baroh.
Ka High Court ka la pyndam baroh kito ki kandidet kiba la shah thung ha ki san tylli ki jaka ialeh eksamin la ki dei kiba la thung pura ne shah thung shipor da ki politishian ne kiba shu pyndap sia lieh ruh kumjuh.
Ka la ong ba ia kito ki kandidet kiba la lap ba shu pyndam sia lieh katkum ka jinglap ka CBI bad ka High Level Scrutiny Committee (HLSC) ha Shillong Sadar, Jowai, Amlarem, Tura bad Dadenggre centre, ki lah ban leit phah jingthoh sha u Chief Secretary hapoh lai phew sngi lada ki kwah ban iassaid ba kim dei kiba shah tah sia lieh.
U Chief Secretary un sa bishar ia ka jingthoh jongki ban kynthup lai ngut ki dkhot bad u dkhot u dei ban long u MCS u bym don dak iong bad uwei u dei ban long na ka Central lane ka State Educational Institution lane ka University.
Ka komiti kan shim ia ka rai ia ka jingthoh jingkyrpad ki candidate hapoh hynriew phew sngi bad lada ka komiti ka pdiang ba u ne ka kandidet kim dei kiba shah tah sialieh, ka lah ban ailad ba kin iashim bynta ha ka jingialeh eksamin kaba thymmai bad kiwei kiba khlem shah tah sialieh.
Hynrei ka dei ban shai ba lada ka komiti ka shem ba ki dei kiba shah tah sia lieh, kum kita ki kandidet kin sa duh ka lad ban iakhun ia kino kino ki kam sorkar baroh shi jingim bad dei ban shain kuna ia ki T.
50,000/- (sanphew hajar) bad ia ka pisa dei ban thep ha ka State Disaster Management Fund.
Ha kaba iadei bad ka jaka ialeh eksamin lait noh ka Shillong Sadar, Jowai, Amlarem, Tura bad Dadengre la bthah ba ka CBI kan sa pynlong ka jingtohkit bad ka dei ban buh kyrpang ia kiba tah sia lieh bad kiba khuid bad dei ban aiti ia ka kaiphod hapoh hynriew bnai sha u Chief Secretary.
Ha ka jingpynbna ia ka hukum mynta ka sngi, ka High Court ka la bthah ruh ba ia ka jingtohkit baroh dei ban shimti da ka CBI ym shuh da ki pulit ka jylla bad dei ban pyndep ia ka jingtohkit hapoh hynriew bnai.
Ka High Court ka la hukum ruh ba ka mukotduma pyrshah ia u Director barim ka Elementary and Mass Education u JD Sangma kan bteng.
Lah ban kdew ba kumba 200 ngut ki nonghikai ki la shah thung kam beain ha ki skul LP ha ka jylla da kaba pyndam ia ki mark jongki da ka sialieh bad ia kine ki nonghikai la leh ha ka por ba long myntri ka Kong Ampareen Lyngdoh ha u snem 2009 lyngba ka jingphah jingthoh ki MLA bad ki myntri sorkar bapher bapher.
Ka CBI ka la pynmih kyrteng ia ka myntri tnad pule puthi ha katei ka por, ka Kong Ampareen Lyngdoh bad kiwei ba ki donkti ha kaban pyndam sia lieh ia ki mark jong ki kandidet ba pass ia ka eksamin ban pynpass pat ia kiba phiel.
Kane ka HLSC ka la bishar ia ki kot ki sla na ki san tylli ki jaka ialeh eksamin kynthup ha Tura, Dadenggre, Shillong, Jowai bad Amlarem.
Katkum ka kaiphod, ki don 268 kiba thung ha ki san tylli ki centre bad 101 ngut kiba biang ne pass hok.
Ki kandidet kiba thung sialieh ha Tura ki long 23, Dadenggre 54, Shillong 60, Amlarem 38 bad ha Jowai 93 ngut.
Ka HLSC ka la ong ba ki mark kiba ai ha ka interbiw ka long lymmuh lymmain khlem da bud ia ki kyndon ka sorkar katkum ka jingpynbna kaba pynmih ha ka 24 tarik Naiwieng, 2008.
Shillong, 5’lyngkot:U ma Vincent Pala u MP ka Lok Sabha Shillong Seat uba dang shu shimti kum u Working President ka MPCC, u la ong ba ha u snem 2013 u la ju shah kynnoh lai phew jait ba u ia leh pyrshah ia ka seng Congress bad ba u pynieng la ki jong ki kyrtong ha katei ka elekshon ban ia khun pyrshah ia ki kyrtong ka seng Congress.
“Nga don bun ki paralok na ka UDP bad kiwei pat ki seng hynrei kam dei ba nga ia leh pyrshah, nga ia kren bad ki paralok, nga ia ieit bad ki hynrei kam mut pat ba ha ka elekshon nga kyrshan ia ki bad nga ia leh pyrshah ia ka Party" ong u bah Vincent Pala.
Halor ka jingkynnoh ba u donkti ban pynduh tiket bad pynioh tiket na katei ka seng ha u snem 2013 u bah Pala u la ong , “Ha ka por ba pynbna tiket ka seng Congress ha u 2013 nga don sha London, nga shu iohi ia ka kyrteng ki kyrtong lyngba ki kotkhubor, ha ka jinglong briew nga ia long paralok bad no badno ruh hynrei ban ong ba nga pyrshah Party dei ka jingpyrkhat bakla" ong u ma Vinvent Pala.
U ma Vincent uba dang shu shimti kum u Working President u la ong ba un trei shitim bha ha u 2018 ban wanrah biang ia ka seng Congress ha ka bor synshar.
Shillong, 05 Nohprah:Ka sorkar jylla ka dang iasaid ha ka kashari ba khlieh duh ka ri ka Supreme Court, halor ka jyrsieh tah sia lieh ha ka thungkam nonghikai LP skul ha ka jylla.
Ka sorkar ka la ujor sha ka Supreme Court ia ka rai ka High Court hynrei namar ba ka Supreme Court kam pynsangeh ia ka hukum ka High Court, ka la pynlong ia ka CBI ba kan iaid shakhmat ban rejister mukotduma ia ka myntri sorkar ka Kong Ampareen Lyngdoh bad ia u Additional Chief Secretary u bah PS Thangkhiew nalor kiwei pat.
Haba kren mynta ka sngi, u Myntri Rangbah ka jylla u Dr Mukul u la ong ba wat la ka Supreme Court ka la pdiang ia ka jingujor ka sorkar jylla hynrei kam shym la pynsangeh ia ka hukum ka High Court Meghalaya bad namar kane, ka kam ha kaba ka CBI ka la pynngat muktoduma ia kiba shah kynnoh donkti.
“Ka sorkar ka la ujor sha ka Supreme Court, kaba la buh ruh ia ka sngi bishar hynrei kam pynsangeh ia ka hukum ka High Court", la ong u Dr Mukul haba kren hadien ba la wai ka jingialang ka kynhun myntri.
U la ong ba ha ka jingbishar, ka la don ka lad iano iano ban pynsngew ban iasaid ia ka jingshisha bad na ka liang ka sorkar ka la iasyllok bad ki riew said ain ha kaba kan ujor shuh halor kane.
Shillong, 5 ‘lyngkot:Hadien 20 sngi ba u la shah kem u Acting Syiem ka hima Mylliem u Pa’iem Ricky Nelson Syiem u la khyllem noh na ka khet Syiem jong u bad la shimti mynta ia ka khet Acting Syiem da u pyra jong u Pa’iem Latho Manik Syiem u Pa’iem Ainam Manik Syiem uba dang don ha ka rta kaba 29 snem.
U Pa’iem Ainam u la shimti mynta ka nohphai sngi ia ka khet syiem ha ka por 4 baje eiei hadien ba ka la mih ka hukum na ka KHADC ba la sloit noh ia ka jinglong Acting Syiem jong u Pa’iem Ricky.
Haba kren sha ki nongthohkhubor u Pa’iem Ainam Manik Syiem, u la ong ba u la ioh ia ka hukum na ka District Council ha ka por 3:30 baje nohphai sngi ba un long kum u Acting Syiem.
U la ong ba katei ka hukum ka la mih hadien ba ki la don ki ba khraw bad ki myntri ki bym hun satia ia ka jingsynshar u Acting Syiem barim u Pa’iem Ricky Nelson Syiem.
U la ong ba ka la don ka jingujor pyrshah ia u Acting Syiem barim bad dei hadien ba la bishar bniah ba ka District Council ka la ibit ban weng noh ia u (Ricky) bad ban thung ia u kum u Acting Syiem ba thymmai.
U Pa’iem Ainam u la ong ba shuwa ba un shimti ia ka khet syiem u la don lypa ka jingthmu ban wanrah ka synshar kaba khuid kaba suba ha ka Hima Mylliem bad u don ka jingthmu ban wanrah ka jingshong suk shong shngaiñ hapoh ka Hima baroh kawei.
U la ong ba ki la don ki jingujor na ki bakhraw ka Hima Mylliem ba ha Hima Mylliem kam don shuh ka jingsynshar kaba khuid hapoh ka jingsynshar u Acting syiem barim bad ha ka jingsynshar jong u -u la ong ba un wanrah ka synshar kaba khuid ba suba.
Uwei na ki myntri ba la khamrim ka Hima Mylliem u myntri Kharbuki u la ong ba katei ka jingshah sloit bor noh u Acting Syiem barim ka dei hadien ba ki la don kumba 8 ne 9 ngut kijba khraw kiba la ujor pyrshah ia u sha ka District Council bad napdeng kitei ki bakhraw ki don ruh kiba don ha syndah bad u syiem ka hima Mylliem.
U la ong ba ki jingujor ki long na ka daw ka jingud jong ki paidbah halor ka ïew ka hat, ka jingud na ki rangbah shnong bad kiwei pat kiba u la ong ba um kwah ban pynpaw.
Utei u myntri u la ong ruh ba katkum ki aiñ jong ka Hima Mylliem ia u Acting Syiem lah ban weng ha kano kano ka por ruh katkum ka jingibit jong ka District Council kata ka long katkum ka Act No.
8 jong ka Hima Mylliem.
U la ong ba ki la don ki myntri kiba don ha syndah bad u Acting Syiem ruh kiba la ujor pyrshah ia u bad ki la weg noh ka jingkyrshan bad dei na kata ka daw ba ka District Council ka la weng noh ia u.
Utei u myntr u la iathuh ba shuwa ban mih ka hukum ka jingujor pyrshah ia u Acting Syiem u Pa’iem Ricky Nelson Syiem ka la long kumba 3 ne 4 bnai mynshuwa.
Shillong, 05 ‘lyngkot.
Ka sorkar jylla ka la bthah ia u Chief Secretary ka jylla ba un pynmih ia ka hukum ban phah husiar ia baroh ki tnad pulit ban khang lad ia ki briew kiba thmu ban wan rung beain sha ka jylla na Assam hadien ba ka sorkar Assam ka la thmu ban beh krad noh ia palat shi klur ngut tam kiba shu wan hap wan wir.
Haba kren mynta ka sngi, hadien ba la wai ka jingialang ka kynhun myntri, u Dr Mukul Sangma u myntri rangbah u la iathuh ba ka sorkar jylla ka la bthah ia u Chief Secretary ban pynmih ia ka hukum ba ka tnad pulit kan long kaba peitngor bad husiar na ka jingwan rung beain ki briew kiba lah ban wan jaka rieh sha kane ka jylla hadien ba la shah beh ha ka sorkar Assam.
“Ngi la bthah ia u Chief Secretary ka jylla ban pynmih ia ka hukum ban phah phikir ia ki bynta ka jylla khamtam ba ka Meghalaya ka don ki khappud bad ka Assam haduh 900 km", la ong u Dr Mukul Sangma.
U la ong ba ka jingdon ka Residents and Safety Act kan long ka atiar ban iada ia kum kine ki briew kiba thmu ban wan rung beain namar ba naduh ka bor synshar district haduh ki block, la hap ban iaid katkum kane ka ain ia kino kino ki briew kiba wan rung beain.
La bthah ia u Director ka tnad pulit ba un iatreilang bad ki bor pulit na Assam.
U la ong ba ka ain Residents and Safety Act ka ai bor ha ki briew khamtam ki bor shnong ban bishar ia ki kot ki sla jong ki briew kiba thmu ban wan sah ha ka jylla.
U Dr Mukul u la pyrshah jur ia ka National Citizenship Bill ka sorkar NDA kaba ailad kyrpang tang ia ki Hindu ba sah shabar ri ban wan phai sha India namar ba kane ka ain kan ktah jur ia ka thain mihngi ka India ban wan sah kine ki briew.
“Ka thain mihngi ka dei ka jaka ha kaba kin wan ban rung bad sah bad kane kan ktah jur ia ki trai shnong kane ka thain.
Ki paidbah ka Meghalaya bad ma nga ruh, ngi pyrshah jur ia kane ka ain", la ong u Dr Mukul.
U la ong ba kane ka Citizen Amendment Bill, ka long ka jingma ia ki paidbah ka Meghalaya bad kumjuh ia ka dong mihngi namar ba kan long ka jaka ba kin wan buhai shnong kine ki briew.
“Ka sorkar NDA ka kwah ban beh ia kiba rung beain hynrei ha kajuh ka por ka khring ia ki briew ban wan rung", la ong u Dr Mukul bad bynrap kane kam long kaba lah ban pdiang da lei lei ruh.
Kane ka ain ka ailad kyrpang tang ia ki Hindu khamtam kiba na Bangladesh ha kaba kiwei pat kim lah ban wan phai bad kane ka dei ka jingthmu ka sorkar NDA ka long ban pynjah ia ki briew ia ka dong mihngi khamtam kiba rit paid, la ong u Dr Mukul.
Shillong,5’lyngkot:Ki 4 ngut ki kyrtong kiba la risaiñ noh na ka seng LJP ki la byrngem ban ai mukotduma pyrshah ia ki kum ka mukotduma bai mynraiñkhmat, namar ka jingkynnoh ba ki la pan pisa 20 haduh 25 lak tyngka na katei ka seng na ka bynta ka elekshon MLA 2018.
