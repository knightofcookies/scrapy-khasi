Katkum ka kyrwoh ba la phah da u General Secretary ka SNSUS Bah Gilbert Laloo la ong ba baroh ki nongialam shnong ryng kat ki paidbah kin dang iai bteng ban ai ka jing kyrshan kaba khlaiñ shuh shuh nangne shakhmat da ka jingkyrmen ba kum ki paid ka Bri u Hynñiewtrep  ban ym shah ialam bakla ne pynsngewthuh bakla ia u paidbah hynrei ban mih shakhmat ban kyrshan na ka bynta ki jingdawa kiba iadei bad ka Jaidbynriew.
Katei ka Synjuk ka la ai khublei ia ka jingkyrshan radbah ki 12 Dorbar Shnong ha ka jingiaid lynti ki Rangbah Shnong.
Ka Synjuk ka ai khublei ruh ia ka SNSBH kaba hapoh ka jingialam jong u Dr.
W Kharshiing bad u Bah RL Blah ba ki la lah shisha ban lamkhmat na ka bynta ka khia ka shon jong u paid ka Bri u Hynñiewtrep, watla kadei ka sien kaba nyngkong ba ka sorkar ka khot iakren ha ka 5tarik Naiwieng halor kitei ki jingeh ba ki Dorbar Shnong ki ia kynduh.
Shillong, 16 Naiwieng:  La lai snem kynthih ka sorkar jylla ka khlem lah ban pyllait lut ia ka baibam ki samla pule khappud ne ka scholarship Border Area sha ki khynnah pule kiba sah ba hap hapoh ka thain khappud ka jylla.
Ka daw ka long namar ba ka sorkar ba kam ju dap pisa ban pyllait ia ka baibam.
U Rupang u la ioh jingtip lyngba ka ain wad jingtip paidbah (RTI) na ka ophis jong ka tnad pule puthi ka sorkar jylla, la pyni ba naduh u snem 2013-2015 ka sorkar kam shym la lah ban pyllait lut ka bai bam na bynta ki khynnah kiba hap hapoh u sam khappud ka jylla bad ka daw kaba la ai ka long ba ym ju dap pisa.
Katkum kane ka ain wad jingtip, ka sorkar  ka la ai pisa T.
49,99,800 na bynta u snem 2013-2014 bad T.
49,99,800 na bynta u snem 2014-2015  sha ka tnad pule puthi.
Katba tang T.
23,97,600 la pyllait bai bam sha ki khynnah ha u snem 2013-2014 kynthup T.
604800 na bynta ki khynnah kiba wan 3rd Div, T.
1108800 na bynta ki 2nd Div bad T.
684000 ia ki khynnah kiba wan 1st Div.
Katba na bynta u snem 2014-2015, ka sorkar ka la pyllait pisa T.
49,99,800.
Na kane la pyllait T.
26,69,000 ka scholarship sha ki khynnah kynthup T.
753000 ki khynnah kiba wan 3rd Div, T.
1298400 ki 2nd bad T.
717600 na bynta kiba wan ha ka 1st Div.
Don napdeng ki khynnah kiba aplai ban ioh ia kane ka scholarship ki la shah kyntait ban ioh bynta ha kane namar la lap ba don ki kynnnah ki khlem sah ha ki shnong kiba hap hapoh ka khappud bad don ba ia ki aplekashon phom jong ki khlem pat soi da u BADO bad Principal jong ki jaka ba ki pule bad don ruh kiba pynpoi slem ia ka phom jong ki palat ia ka por ba la buh.
Ha ka jingialang ba dang shen, u Myntri ka tnad Khappud u bah Prestone Tynsong, u la ong ba ka sorkar kan pynkiew noh ia ka bai bam na bynta ki khynnah kiba sah ha ki thain khappud ka jylla  bad ka rukom sam ia ka scholarship ruh yn pyntreikam noh da kaba thymmai.
Kane ka treikam naduh mynta u snem 2015-2016.
Ka rukom sam ia ki scholarship kan long katkum ka kyrdan pule jong ki kynnah.
Na bynta ki khynnah kiba pule ha ka kyrdan SSLC/ANM kin ioh T.
400 shi bnai, HSSLC, Degree, Diploma bad GNM kan long T.
500 shi bnai.
Na bynta ki khynnah ba pule ia ka BBA,BSW, B.
Sc (bio-Tech), BSc (IT), BSc (Bio Chem), BSc Fisheries), BSc (Forestry), BSc (Geology), BSc (Home Science), BA/BSc Environment & Ecology, BA/BSc Mass Communication/ Journalist, BSc (Psychology), BSc Nursing, BEd bad LLB kin ioh T.
500 shi bnai, MSc, MCom, MA, LLB, MEd ka long T.
600 bad na bynta ki Engineering, Medical, Agriculture, Veterinary, Pharmacist bad MBA kan long T.
800 shi bnai.
Shillong, 16 Naiwieng: Hadien ka jingkynnoh ba la mih na ki myntri ka Hima Mylliem kiba don ha ka Liang pyrshah ba u Syiem ka hima u Pa’iem Latho Manik Syiem ryngkat katto katne ngut ki myntri ka Hima Mylliem ki la die duh bad die lilam lut ia ka khlaw Syiem ( Shnat Raid Mawpat) da kaba die noh ha ki kynhun balang bapher bapher da kaba ai lum jingtei, mynta ka sngi ki myntri ka liang synshar hapoh katei ka Hima ki la kyntait ia katei ka jingkynnoh bad ki la ong ba ka dei tang ka jingkynnoh ka bym don nongrim pynban ka dei tang ka kam politik ban wad daw kumno ban thawlad ban pynkhyllem Syiem.
“Ban kynnoh ia ngi ka long ka bym don nongrim, hynrei kine kiei kiei baroh ki la sma politik lypa" ong u myntri M.
B Kharlukhi u myntri ba peit ia ka kam khlaw ka hima Mylliem uba la ong ruh ba kane kam dei ka por ban ia leh politik khamtam ha ka por ba ka jaitbynriew ka don hapdeng ka saw ka sian.
Utei u myntri u la kynnoh ruh ba kitei ki myntri kiba la leit ban jurip ia katei ka khlaw ha ka sngi saitjaiñ jong ka taiew ba la dep ki dei kiba la don lypa ka jingpyrshah ia u Syiem naduh kaba sdang ha kaba wat ha ka por jied Syiem ruh kim shym lajied ia u hynrei ki don ha kawei pat ka kynhun, kumta ki la thaw daw kajuh shi kajuh, “Naduh ba jied Syiem kim sngewtynnad ia u Pa’iem, phi la tip hi u soh jew un ym lah ban kylla sohthiang lano lano ruh" ong biang u myntri Kharlukhi uba la iathuh ba wat hadien ba kim shym la jied ia u Syiem ruh pynban ka liang kaba synshar ka ialeh ban weng ia ka jingiapher jingmut para bakhraw hynrei kam poi shano shano ruh.
Ha kaba ia dei bad ka jingjyllei ki lum jingtep ha katei ka khlaw , u myntri Kharlukhi u la ong ba ka kam ai lum jingtep ha ‘Law Mawpat kam dei shuh ka kam kaba thymmai hynrei kaba la leh naduh ki bun bun tylli ki EC kiba la leit noh bad kumjuh ruh ha ka por jong u Pa’iem Laborious Syiem, hynrei haba u wan ban shimti ha u 2014 ban peit ia ka khlaw jong ka hima Mylliem u la ong ba um lap ia kikot ki sla hapoh ophis ba kan don kata ka rikod kaba ia dei bad ka jingai lum jingtep ha khlaw Mawpat.
“Haba don ba wad jingtip lyngba ka RTI, ngi hap ban iathuh ia kaei kaba don rikod, hadien katei na ka liang ka Hima ngi la thoh shithi sha u myntri barim uba peit ia ka Khlaw u myntri Dis Mawshai ha ka 23 tarik u jylliew, 2015 ba un pynphai noh ia ki kot ki sla bad ki bui ba dei jong ka Hima,hynrei u la ong ba ka don lut hapoh ophis, ngi dang ia wad haduh mynta ruh , hynrei ngi artatien ioh ba kita ki kot ki sla ki don pynban ha kita ki briew kiba la kynnoh ia ngi" ong biang u myntri Kharlukhi.
Katba na ka liang u myntri ba peit ia ka khyndew ka shyiap pat u myntri Kharbukhi u la ong ba ka kam ailum jingtep katkum ka jingtip jong u ka dei naduh ki por kiba mynshuwa, hynrei ia kata ka T.
5 lak bad ka 10 hajar square phut kaba la kynnoh da ki myntri liang pyrshah u la ong ba um don jingtip eiei, “Borabor haba ail um jingtep sha ki balang ne haba ai jaka ia ki shnong ka ju don tang ka jingkyrkhu kti kaba ki ju pynkham ia kiba khraw, ne kaba ki ju thep ha ki enbelop hynrei kam ju don kata ka jingiadie jaka ban ong ban dieduh" ong u myntri Kharbuki uba la iathuh ba naduh u snem 1990 u la long myntri naduh ka por u Pa’iem Laborious Syiem bad u la bat kum u myntri ba peit ia ka khyndew ka shyiap, hynrei kam ju don kaba kum kata ka jingdie jaka, ha kaba myntri khlaw ha katei ka por, u dei u myntri Dis Mawshai.
Ha katei ka jingiakynduh bad ki nongthohkhubor nalor u myntri Kharlukhi bad Kharbuki la donlang ruh u myntri ba peit ia ka iew jong ka hima Mylliem u myntri K.
Langstieh.
Shillong, 15 Naiwieng:U Myntri Rangbah ka jylla u Dr.
Mukul Sangma u la khot ia ki paidbah ban sngew sarong ia ka jinglong tynrai kaba dei ka  kolshor lyngba ka jinglong kum ka jaitbyn riew da ka jingrakhe ia ka shad ka kmen kum ka Wangala.
Haba kren ha ka sngi shad Wangala ha madan Asanang ba la shim bynta ha ka 100 ksing Wangala  kaba kut ha kane ka sngi Saitjain ha Tura u la ong, “Ka rep ka riang ka dei ka kolshor jong jngi bad ka lynti jong ka jingim bad kane ka shad ka dei ka kolshor jong ngi ban ai nguh ia u blei uba la kyrkhu ia ngi", bad bynrap ba kiba pynlong ia kane ka shad ka dei ka jingsngew sarong ban plie ia ka rynsan jong ka jaitbynriew Garo ban pynim ia ka jinglong tynrai ban pyni sha ka pyrthei.
U la ong ba ka jingpynlong ia kane ka shad ka long ban pyni ia ka jinglong ka kolshor bad ban pynpaw sha ka pyrthei.
U la ong ba ka jinglong tynrai ka shad ka kmen ka dei ka lynti ban kyntiew ruh ia ka ioh ka kot bad u la kyntu ia ki nongpynlong ia kane ka shad ban thaw ki lad ban pynlong kum kawei kaban khring ia ki briew ban wan khnang ba kan long ka lynti ban kyntiew ia ka ioh ka kot jong ki nongshong shnong.
U la ong ba ka jingmih ki kynhun pyntriem ha ka thain ka la buh maw jynthut ia ka roi ka par jong ka thain bad donkam ban pynieng ia ka jinglong tynrai ban pynkhie im ia kane jka jinglong tynrai ha ki longdien khnang ba kan iai im khnang ban pynlait ia ki samla na ki kam sniew.
Ha kane ka sngi u Mukul u la aiti ruh ia ka pisa T.
15 lak kaba bei na ka tnad Tourism Department sha u President ka Hundred Drums Wangala Organizing Committee u L.
K.
Marak.
Ha kane ka shad, la iashim bynta 100 ngut ki shynrang bad 100 ngut ki kynthei kaba tip kum ka 100 Drum Wangala.
Ha kane ka shad, 10 tylli ki ksing la pyndonkam ha ki shnong rit bad 50 tylli ki ksing la pyndonkam ha ki shnong ba kham heh.
Ki don haduh 37 tylli ki jait jingtem hynrei ha ka Wangala ki don lai jait kum ka “Dadia", ka “Rikkenga" bad ka “Ongripa".
Ha kane ka shad jong ki Garo la wan iashim bynta bun bah ki briew na kylleng ki jaka jong ka jylla, bad wat ki briew nabar ri ruh.
Dawki, 15 Naiwieng:Ki heh jong ki Kompeni bapher bapher na ri Bangladesh mynta ka sngi ki la wan kiew sha Meghalaya, ban ia kynduh ia ki heh sorkar kane ka jylla ban ia kren halor ka jingkhang dewiong bad ka jingkhang maw ha kane ka jylla kaba la pyniakynduh jingeh ia ki ha ki kam khaii pateng, ki kam pynroi ha katei ka ri bad kumjuh ka jingbym lah treikam ki karkhana kiba hap ban pyniaid ia ka kam jong ki lyngba ki dewiong bad u mawshun.
Kitei ki heh kompeni na Bangladesh ki la wan kiew sha India (Meghalaya) lyngba ka kad khappud kaba don ha Tamabil.
Ki la don 14 ngut ki heh saipan na Bangladesh kiba la wan sha kane ka jylla ha ka lama jong ka The Federation of Bangladesh Chambers of Commerce & Industry ( FBCCI).
Ia katei ka kynhun la ialam da u Abdul Matlub Ahmad President jong ka FBCCI ha kajuh ka por uba dei u Chairman jong ka Nitol-Niloy Group.
Katto katne ngut na kitei ki heh saipan ka ri Bangladesh kiba la wan lang ha katei ka sngi ki kynthup ia u Bashir Ahmed u trai jong ka M/s Rahi Enterprise, u Siddiquey Afzal ( Jalal) u trai ka Spark Iron & Steel Work & S A Builders ,u Md.
Emdad Hussain Director ka The Sylhet Chamber of Commerce & Industry, u Shameem Ahmed Director ka FBCCI, u Mashud Ahmed ChouDhury Vice President ka SCCI, u Md.
Hizkil Gulzar Director barim ka FBCCI, u Snior President barim ka SCCI, u Regional Director ka British Bangladesh Chamber of Commerce bad uba long ruh ha kajuh ka por u President ka Jalalabad Vegetable & Frozen Fish Exporters Group , u Jalal Uddin bad kiwei pat ki heh spah kynthup ia uwei u Khasi uba dei u nong Bangla u bah Harley Lamin.
Ha ka por 3 baje eiei nohphai sngi kitei ki heh spah ki la kam na shilliang u pud ka Bangladesh ban rung sha India lyngba ka Tamabil bad tang mar ia poi hapoh u pud ka India la wan ban pdiang sngewbha ia ki da ki nongialam ka Foreign Trade Chambers of Commerce Meghalaya ba la ialam da u President u bah Sloan Pala ryngkat u General Secretary u bah Richard D Pohlong lem bad kiwei pat ki nongialam katei ka kynhun.
Katba kiwei pat ki heh saipan na ri Bangladesh ki dang rung hapoh ophis ka Custom ban pyndep ia ki jingdonkam baroh shuwa ba kin rung sha kane ka ri, u hehduh jong ki uba la poi kham ha shuwa u la nang iaid shakhmat bad u la kham kyrkieh ban beh jingialang sha Shillong bad khyndiat por ki nongthohkhubor ki la ioh ban iakren bad u ban tip ia ka daw ba ka kynhun jong u ka FBCCI ka wan sha kane ka jylla.
U Abdul Matlub Ahmad u la ong ba ka jingwan jong ka FBCCI sha kane ka jylla ka long ban ia kynduh ia ki heh sorkar ban ia kren halor ka jingkhang dewiong bad ka jingkhang maw ha kane ka jylla kaba la ktah lang ia ka ri Bangladesh namarba u la ong ba ka Ri Bangladesh ka don ka jingiateh ha ka khaii pateng bad ka India, ka China, ka Nepal kumjuh ruh ka Bhutan hynrei ka jingkhang syndet kaba la katto katne bnai ka la pyniakynduh jingeh ia ka ri Bangladesh khamtam ha ka kam khaii pateng.
U la iathuh ba kumba ka long mynta ym tang ka jingiap nong ki nongkhaii ne ka jingduhkam duhjam ki samla , hynrei kaba kham ktah shuh shuh u la ong ba ka dei ka jingsah pongding sa ki kam pynroi ruh ha katei ka ri ha kaba u la iathuh ba wat ki surok ruh mynta ym lah ban siang namarba ym ioh maw na kane ka jylla, bad nangta u la ong ba ki la don bunbah ki khar khana kiba la sangeh treikam.
“Ki kam pynroi ha ri Bangladesh ki la shah ktah jur" ong u Ahmad haba ia kren bad ki nongthohkhubor ha IB ka PWD ha Dawki.
Haba la kylli iano u don jingmut ban ia kynduh kyrpang ha kane ka jylla, “Ngin ia kynduh lut plain ia ki heh sorkar kynthup ia u Chief Secretary ka jylla Meghalaya ban ia kren ia katei ka jingeh bad ban thaw ki lad ki lynti namarba ngi la shah ktah jur na katei ka jingkhang dewiong khang maw" u la ong biang.
Utei u heh saipan ka ri Bangladesh u la ong ruh ba na katei ka jingkhang dewiong bad ka ingkhang maw ha kane ka jylla wat ka sorkar Bangladesh ruh ka don hapdeng ka jingduhnong namarba ka duh haduh 500 klur ha ka shisngi shisngi kaba dei ki khajna ba ki nongkhaii ki hap ban siew.
U Ahmad un sah ar sngi ha Shillong bad la sngewthuh na ki jingkren jong u ba katei ka jingiakynduh heh sorkar kam dei eh tang ha kane ka jylla hynrei un pynsngew ruh wat sha ki shkor jong ka sorkar pdeng ka India hynrei shuwa ia kane kan don ka jingiakynduh ki nongkhaii kylleng kylleng kum ha sorbar Guwahati ruh.
Katba u bah Sloan Pala President ka Foreign Trade Chamber of Commerce Meghalaya pat u la ong ba ka jingwan ka FBCCI na ri Bangladesh kan dei ka kabu ksiar ia ki nongkhaii ha kane ka jylla ban ia kren janai ban kham pynkloi ban pynurlong noh ia ka jingkhaii mawshun na kane ka jylla sha ri Bangladesh.
Utei u nongialam ka kynhun ki nongkhaii na kane ka jylla ruh u la pynsngew ba ka jingduhnong kam dei eh tang ki nongkhaii ne ka jingduh kam ki samla hynrei ka dei ruh ka jingduhnong ia ka sorkar jylla naba ka duh ia ka khajna kaba da ki klur tyngka ha ka shisngi.
Ka jingkordit ki nongkhaii mynta ki por u bah Pala u la ong ba la poi u pud ba baroh ki nongkhaii ki la shah tan lut ki kali, ki kali puh shilum jong ki ruh ha ki kompeni kali kiba ai ram namarba kim lah ban siew ia ka bai bnai.
Hadien ba u Ahmad u la mih noh na Dawki namarba u la kham kyrkieh la wan poi sa kiwei pat ki paralok nongkhaii jong u ha kaba ma ki ruh haka jingiakren bad ki nongthohkhubor ki la pynpaw ia la ki jong ki jong ki jingeh ba ki ia kynduh namar ka jingbym ioh mar shuh na kane ka jylla.
Shillong, 15 Naiwieng:Ha ka sngi saitjaiñ jong ka taiew ki myntri ka hima Mylliem kiba don ha ka Liang pyrshah ki la leit ban jurip ia ka Law Syiem jong ka Hima Mylliem.
Ki la sdang ban iaid naduh najan Sanker khap khyndew jong ki Rumnong ter ter shaduh sha Law shnong Mawpat.
Ha katei ka jingleit jurip katei ka kynhun ki myntri ba kynthup ia u myntri J.
Nongkhlaw, u myntri Lyngdoh Nongbsap, u myntri Wartynghah, u myntri Sohlang, u Lyngdoh Raid Mylliem bad kiwei pat ki myntri ki la iathuh ba ka daw kaba pynlong ia ki ban jurip ka dei hadien ba ki la ioh jingtip ba ha katei ka khlaw Hima la jyllei sa tang da ki lum jingtep jong ki balang bad ki kynhun niam bapher bapher, katba ha ka ain wad jingtip,ba ki la ioh pat ki la kynnoh ba ka Hima ka la ai jingtip ba ka la ai jingtep tang sha kawei ka kynhun balang.
Kitei ki myntri ki la pynpaw ia ka jingsngew lyngngoh kaba khraw haba ki poi sha katei ka jaka ba ki lap ba naduh ba sdang katei ka khlaw ter ter haduh ka jaka ba ki pynkut la dap sa tang ki lum jingtep bad ki mawpud jaka kiba la pynieng ha ryngkat ka jingthoh kaba la thoh shai ba ka dei ka jingtip jong ki balang bapher bapher.
U myntri J Nongkhlaw haba ia kren bad ki nongthohkhubor ha katei ka jaka jurip u la ong ba kiba bun bah ki myntri ka Hima Mylliem kim tip eiei ia ka jingai jaka ka Hima ia ki kynhun balang bapher bapher ha katei ka Law Syiem kaba ki khot ka Shnat Raid Mawpat, hynrei u la kynnoh ba katei ka dei ka jingleh sop sop bad ka jingdie duh jong u Syiem ka Hima Mylliem ha ryngkat ki katto katne ngut ki myntri kiba iajan bad u.
Ha katei ka jingleit jurip kitei ki myntri ki la lap ruh ia ki briew kiba dang sieh mawpud lum jingtep ha katei ka khlaw bad haba la kylli ki dei ki briew kiba shim kontrak ban tih khyndew na ka bynta ban sieh pud, bad katei ka dei haba la poi ha u um jingtep jong ka balang u Krist Jaiaw ha kaba u bah Morris Lyngdoh Nongpiur uba pyntrei ia katei ka kam u la ong ba ma u ruh u dei u dkhot jong katei ka balang bad u tip bha ba ka balang ka la thied ia katei ka jaka 10 hajar Square phut ha ka dor T.
5 lak tyngka bad la ioh shuh sa 10 hajar square phut hynrei ia ka pisa ym pat dep ai satia.
“Lada tang 10 hajar phut ki la ioh T.
5 lak tyngka katno klur pat ki la ioh lum na kine kiba bunbah ki lum jingtep" ong u myntri Nongkhlaw.
Shuh shuh haba kynnoh ba ia katei ka jingdie lum jingtep sha ki balang la leh tang da u Syiem bad ki katto katne ngut ki myntri u la ong “Ngi ruh ngi dei kiba khraw, ngi don kajuh ka kyrdan myntri, ngi hap ban tiplang ia kane, hynrei ngi pynban ba shaba rai khoh sah sa tang ka shyieng bad ka snep , shaba sngaid pat i kum ban bthei".
Katei ka kynhun ki myntri ka la byrngem ba ha ka ha sngi u blei kin pyni noh da ki kam ban pynpaw ia ka jingpyrshah ia u Syiem Latho Manik Syiem uba ki la ong ba kim don jingshaniah shuh bad ki kwah ban pynkhyllem noh ia u.
Ki la byrngem ruh ba ka lah ban poi ka por ba baroh ki myntri kin leit shong kyrsum lang ha ophis ka hima Mylliem manla ka sngi ban tip lang ia ki kam ka hima.
Ki la pynpaw ka jingsngew diaw ia ka jingpynslem ka KHADC ban pynmih ia ka rai halor ka jingujor jong ki kaba ka la shong bishar na ka por sha ka por bad ki la kyntu ba ka Distrik Council kan pynmih noh ia ka rai.
Ki la pynpaw ruh ka jingsngew diaw namar ka jingbym sngap ki balang ia ka jingkyntu jong ki ban sangeh tep briew kat bym pat lah ban pynbeit bad ia shai ia ki kynrum kymram pynban ha ka sngi ba ki wan jurip ruh ki la ong ba la lap pynban ba ka dang don ka jingtih thliew ban tep briew bad ka don pynban ka jingsieh mawpud.
Shillong, 17 Naiwieng:Kumba 30 ngut ki Myntri ka Hima Mylliem mynta ka sngi Balang ki la leit ban tur sha District Council ban ia kynduh ia u EM ba peit ia ka Elaka hynrei ha kane ka jingleit kynduh jong ki, u EM ka Elaka ym shym la don bad ki la leit ban iakynduh noh ia u CEM ka KHADC u bah Pynshnngain N Syiem.
Ka jingthmu jong ki ban leit ia kynduh ia u EM ka Elaka ka long ban pyni ia ka jingbun paid na ka liang jong ki ban pyrshah ia u Syiem kiba la kynnoh ba u la die lilam ia ka jaka ha lum Mawpat khlem ka jingtip ka Hima.
Haba kren sha ki lad pathai khubor hadien ba la iakynduh ia u CEM, u Myntri J Nongkhlaw ka Hima Mylliem, u la ong ba naduh 15 tarik bnai Kyllalyngkot ki la buh ia ka jingujor ba ka EC kan weng noh ia u Syiem Latho Manik Syiem ba mynta hynrei haduh mynta kim shym pat ioh ia ka rai.
U la ong, “ba ngi da kawei ka rai ngi la wan ban iakynduh ia u EM ba peit ia ka Elaka  ban pyni ba ngim don shuh ka jingshaniah ia une u Syiem ba mynta".
U Myntri Nongkhlaw u la ong ba katkum ka Appointment of Succession of  Chief and Headmen Act ka Hima Mylliem, la kdew shai ba lada u Syiem um don shuh ia ka jingbun paid lah ban weng noh ia u kum u Syiem.
U la ong ba hadien ba iakynduh ia u CEM, ngi la kyrpad ban ngin buh ia ki jingsoi jong ki ban pyni ia ka jingdon ia ka jingbun paid.
Hynrei na ka liang jong u CEM u la ai jingmut ia ki ba kam da donkam eh ban buh ia ki jingsoi jong ki bad u la ai jingmut ia ki ba uwei pa uwei u Myntri kin shu ieng ban iathuh ia ka kyrteng bad ka jait jong ki ba ki long Myntri.
Na ka liang u CEM u la kular ban un shim khia ban leh kham kloi na bynta ka bha ka miat ka Hima Mynlliem, la ong u Myntri Nongkhlaw.
Haba iadei ba ka jingkynnoh leh politik ki Myntri, u Myntri Nongkhlaw u la ong ba na ka liang jong ki kim ju leh politik.
"Ngim dei ki politishian, ngi dei ki Myntri bad ngim don jingaidei ba ki Politician", la ong shuh shuh u Myntri Nongkhlaw.
"Ai ka pyrthei kan jubab mano ba sma politik", u la ong u Myntri Nongkhlaw bad bynrap katkum ka Mylliem Act, ki myntri kiba khraw ka Hima kim lah ban leh politik ne iasoh politik.
“Ngi burom ia kata ka Act, ki leh ialade ki pynthoh bria ia kiwei", u la ong.
Katba u Myntri C Kharkongngor, u la kynnoh ba u Syiem  wat ia ki jingkhein jingdiah naduh ba u long Syiem Pura um lah ban ai ka jingtip ba kham bniah ha kaba iadei bad ki jingkhein jingdiah, ki jaka puta bad ka  ai wai iew wai hat.
U la ong ba ka long kaba sngew lyngngoh ba ka Balang ka la shah pyngop ha u Syiem ban shu siew haduh T.
5 lak na ka bynta 10 hajar sq ft ban pyndonkam kum ka lum jingtep katba ia ka jaka khlem pat ai bad ha kaba ka Hima ka lah ban shim biang lada ka donkam.
“Kita ki myntri ki la shah ram haduh ba kin hap ban die ia ka jaka ka Hima, ki la shu die khlem ka jingiatip lang jong ka Hima", u la ong shuh shuh u Myntri Nongkhlaw.
Ka Balang ka la dep siew T.
5 lak na ka bynta 10 sq ft hynrei ym pat ai ban shna lum jingtep, sngew synei ia ki kynhun Balang ba ngop ha ka jingpynbiej haba ia ka pisa la dep siew katba ka Hima ka lah ban shim biang noh ia ka jaka lada donkam", u la bynrap.
U la pynpaw ia ka jingpyrshah jur ia ka jingleh u Syiem bad  ong, “Ngin nym shah shuh ban tep briew, ngin thung dieng shuh shuh ha katei ka khlaw".
Nongpoh 17, Naiwieng:Ka Joint Action Committee jong ka Meghalaya Poultry Farmer Welfare Association (MPFWA) bad ka Ri Bhoi Broiler Farmer Association (RBFA) ka la dawa mardor ia ka Primary Progressive Multipurpose Cooperative Society bad kiwei kiwei ki society ban sangeh noh shisyndon ban ri bad shalan ia ka dohsyiar ha ka jylla hi baroh kawei namar ba kane ka la ktah jubor ia kam jongki kum ki trai shnong.
Ka JAC ka la shim ia kane ka rai ha ka jingialang kaba la pynlong mynta ka sngi ha Auditorium Hall jong ka Ri Bhoi Sepngi Presbyterian Umsning Nongthymmai.
Ka JAC ka ai jingkyrshan ia ki samla ban ieng ha la kjat da kaba sdang ia ka kam lajong ha ka kam ri.
Mmynshwa ki la don ki kompani kiba kynthup kum ka AMRIT bad ka SONA kiba leh tang ia ka kam ri syiar bad kim shym la die ne pyniaid iew hadien la mih pat ki synjuk ne ki society kiba la pyntreikam da ki briew jong kitei hi ki kompani ka AMRIT bad ka SONA pyniaid iew syndon shalan ia ka dohsyiar ha ka jylla.
“Ka jingleh jong kine ki society ka la ktah ia ka kamai kajih bad ka jingtreishitom jong ki trai muluk kiba ju leh ia kane ka kam ban ieng hala kjat", ong kine ki nongialam ka JAC.
bad dawa shisyndon ba kine ki society ki dei ban sangeh noh ia ka kam ri syiar bad shalan syiar hapoh kane ka jylla.
Nongpoh 17, Naiwieng:Ki paidbah ka shnong Madan Umwang ka Raid Nongtung ki la kmen ban iohi ia ki bor pulit ka jylla kiba wan hiar sha kane ka shnong ban tohkit bad ban ai mynsiem ia ki halor ka jingshah thombor ha ki bor pulit ka Assam ha katei ka shnong.
Ki bor pulit ka Assam ha ka 11 tarik mynta u bnai ki la leit ban pynsangeh jubor ia kawei ka jingtei jong ka Eri Worm lyngba ka tnat Sericulture jong ka sorkar Meghalaya kaba la ioh kyrpang da ka shnong Madan Umwang.
U Rangbah Shnong ka Madan Umwang u Bah Blikson Mukhim u la ong ba ki paidbah nongshong shnong ki la sngew kmen ba ki la iohi ia ki bor pulit hapoh ka jingialam jong u I/C ka Mawlasnai Police Outpost kin wan ban jurip, ban tohkit halor kane ka jingjia bad ruh ban ai mynsiem ia ki paidbah halor kane ka jingjia.
U la pynpaw ka jingleit ud leit nam sha ki bor jong ka district ka la long kaba urlong hadien ba ka DC ka la dep ban kular ia ki ban phah ia ki bor pahara sha kane ka shnong kiba im ha ka jingsngew syier hadien ba la shah pyndik ha ka Assam.
Shillong 17, Naiwieng:Ki pulit ha kane ka sngi Hatmajai ki la kem ia saw ngut ki dkhot ka GNLA halor ka jinglong nongiarap ban pynioh tiar siat.
Ki pulit ki la ong ba ia kine la kem mynta mynstep na shnong Chandmari hajan ka sor Tura.
“Kine ki dkhot ki dei ba la pynrung u Sohan D Shira u heh shipai shu kam ka GNLA ban pynlong nongthied tiar na Dimapur ia ka GNLA," la ong u IGP (Operations), u GHP Raju.
Kine kiba shah kem la tip kyrteng kum u Nobin D Sangma (64 snem), na shnong Nidanpur hajan Tikrikilla, u Peirai Hao (40 snem) na Perin district ka Nagaland, u Livingstone Ch Marak (28 snem) na Williamnagar, bad u Balgranj R Marak (24 snem) na Nengmandal, Williamnagar, East Garo Hills district.
Na ki la ioh kurup ia ki kuli ka AK-47, ka shithi dawa pisa ka GNLA bad T.
1,50,000 ka pisa.
“ U Peirai Hao u dei u dkhot ka NSCN (K) uba dang shu lait phatok dang shen na Tura uba dei uwei na ki nongpyniakren ban pynioh tiar siat na ka NSCN sha ka GNLA," la ong u Raju.
Katkum ka jingong u Raju, u Nobin lem bad ka lok jongu bad kiwei ki leit sha Nagaland kum shi iing bad wanrah tiar siat ha ka kali jong u Nobin.
“Ki la ialam ia kiba haiing sha Dimapur ban wanrah tiar siat", la ong u Raju.
U Nobin u la phla ba lai sngi mynshwa, ma u bad ka lok ki la wanrah ar tylli ka suloi AK Rifle na Dimapur bad aiti sha u Sohan D Shira.
U Nobin u la iathuh ba bun bah ki lehnoh Naga ki die tiar siat na Dimapur.
U Nobin u la iathuh ba kaba donkam ka long ban tip ia u briew ha Dimapur ban ioh ia ki tiar bad kam shym jingeh wat ia u rocket ruh lah ban ioh lada tip bad ithuh briew ha katei ka jaka.
Shillong, 17 Naiwieng:Ka Khasi Jaintia Presbyterian Synod Sepngi, ka la plie ia ka Child Development Centre ha Sohiong bad la pynlong ruh ia ka prokram halor “Ka Hok Ki khynnah".
Ha kane ka jing ialang la ioh ia ka jingkren lyngkot halor ka phang “ka hok ki khynnah bad ka koit ka khiah" da u Dr Nelson Khyriem uba la ban jur halor ka jingktah na ka jingshongkha khynnah bad ban wanrah ia ka jinghikai-jingtip halor ka Sex Education lyngba ki skul bad ki counselling center khnang ban tehlakam iaka jingma jong ka lawei ki khynnah.
La kren ruh halor phang “ka hok ki khynnah" da ka Kong C.
Malngiang, kaba dei ka Legal cum-Probation Officer, kaba la ban halor ka shah ban bein ia ki khynnah bad ki jingeh kiba mih naka ka longing ba pait ba pra kaba pynlong ia ki khynnah ban shim iaki lad ki lynti kiba bakla bad ka wanrah ruh iaka jingkthah ha imlang ka sahlang.
U Carmo Naron ha ka jingkren, u la khot ia ka jingiatreilang ha ka liang ka shnong ka thaw, ka balang, ki tnat bapher jong ka sorkar khnang ban wanrah ia ka jingniew shiliang khmat ia ki khynnah khamtam kito kiba don jingduna ha ki dkhotmet.
Ha kane la ioh ruh ki jingrwai pdiang na ki khynnah ka Sohiong Child Development Centre, ki Special Items na ki khynnah  ka Mairang Vidyajoyti Inclucive School, Rev Amirkha School for Disabled bad ka skit halor ka phang “Child abuse"na ki staff ka Rev.
S.
Wollington Children Home bad bud da ka jingrwai na ki Khynnah.
La ioh ruh iaka jingrwai choir naka Standing Choir jong ka KJP Synod Sepngi,Ha kaba iadei bad ka jingbuh ia ka Child Development Centre la ioh ia ka jingkren lyngkot na U Rev.
A.
T.
Sohliya uba la batai shai ia ki jingeh ba ki khynnah kane ka shnong ki ia kynduh, na ka liang ka jingpep skul shiteng jong ki khynnah kaba long kumba 60% kat kum ka jingjurip bniah, ha shwa ban plié ia kane ka Centre bad ka buh ruh ha ki jingma iaka lawei jong ki bad ka shnong ruh baroh kawei.
Kane ka Centre kan ai ka jingshakri ia ki khynnah ha ka ban pyllait ia ki na ka jinglong dukha ka jinglong mynsiem, ka ioh ka kot, ka koit ka khiah bad kiwei kiwei  bad ban pynlong pat ia ki haba ki la san ki la samla kum ki briew kiba don ka jingkitkhlieh.
Kane ka Centre ka pdiang ia ki khynnah kiba wan na ka longing kaba duk.
Yn kyrshan ia ki khynnah naduh ka rta 3-5 tad haduh kin da dap 22 snem ka rta.
Mynta kane ka centre ka don  157 ngut kynthup 70 shynrang bad 87 ngut kynthei kiba hapdeng 3-5 snem ka rta jong ki.
La plie ia kane ka Centre da u Bah HDR Lyngdoh, Minister u ba long u MLA jong ka Sohiong Constituency  bad la pynkyntang da U Rev HF Wahlang, u Moderator jong ka KJP Synod Sepngi ryngkat ka jingiadonlang u Bah T.
Dkhar u Commissioner Secretary jong ka Social Welfare Department.
La sakhi ia kane ka jingrakhe da ki hajar ngut ki paidbah jong ka shnong Sohiong ryngkat ruh ki pastor, tymmenbasan, ki nongkitkam Jingiaseng Kynthei Synod bad Jingiaseng samla, ki nongmihkhmat  ki presbytery bad kiwei kiwei.
La pynkut ia kane ka programme da ka jingai khublei jong I Rev.
P Nongsiej, Executive Secretary,i\c SELD.
Shillong, 17 Naiwieng:Ka Banalari World Cars mynta ka sngi Hatmajai ka la plie ia ka dukan die kali ka tnad jong ka Banalari Wold Cars ha ka shnong Pynursla.
Ia kane ka dukan die kali jong ka tnad Banalari World Cars la plie da u Rangbah shnong ka thain Pynursla u bah Mudon S Khongthaw ha ka jingdon ryngkatlang bad u Sordar Raid, ki Rangbah dong, ki sengbhalang nalor ki paibah katei ka shnong.
Ha kane ka sngi u Bah Khongthaw u ba long u kongsan, u la ong ka jingdon kane ka dukan ne showroom ha kane ka  shnong kan wanrah ka jing myntoi na bynta na bynta ki paidbah ka shnong.
“Mynta ym donkam leit thied kali shuh shaduh sha sor Shillong ne shaduh Guwahati", la ong u Rangbah shnong ka Pynursla bad bynrap ba ka jingdon kane ka showroom kan pyniphuh iphieng ia kane shnong.
U bah Khongthaw u la ong “ki briew na kane ka thain la jan man ka sngi ki sei kali thymmai, ka jingplie ia kane ka jaka die kali hangne ha shnong kan iarap ia ki briew namar kim donkam shuh ban leit shaduh sha jngai".
Ha shwa ia kane, la ioh ka jingkren na u  CEO ka Banalari World car u bah Godwin M Lakiang, u la khublei ia ki paidbah ka thain kynthup naduh ki nongkitkam ka shnnong kiba la ai ka jingkyrshan ia ki ba ki lah ban tei ban pynieng ia kane ka showroom kali.
Shuh shuh la ioh ka jingkren na ka kong Banalari Khongwar kaba dei ka trai jong kane ka showroom, ka la ong ban wanrah ia ka roi ka par ha kane ka thain donkam ia ka jingiatreilang jong ki paidbah kane ka shnong.
Ha kawei ka liang na ka liang u Chairman uba pyniaid ia kane ka jingialang u Babu Kular Khongjirem, u la ong ba jingdon kane ka tnad ha kane ka thain kan wanrah ia ka ioh ka kot ka roi ka par ha kane ka shnong hi baroh kawei.
La khmih lynti ba ka ioh ka kot ha ka roi ka par ha kane ka shnong kan plie lad plie lynti ha ka ioh kam ioh jam khamtam ia ki paidbah kane ka shnong.
Ha kane ka sngi plie ia ka showroom, ka kong Saidalin Khongstai na kane ka shnong ka la thied ia ka kali Swift Desire ba la pyllait da ka banalari World Cars.
Nongpoh 17, Naiwieng:Mynta ka sngi ka Seng Longkmie Umran-Dairy ki la tur puk sha Iing dorbar ka shnong ha ka por ba shong dorbar ban die jaka sha ki shipai ha Umran Dairy, Ri-Bhoi.
Ka shnong ka dang pynlong ia ka jingshong dorbar mynta ka sngi ban iakren ia ka jingdie jaka jong u Bah Nehlang Lyngdoh u MLA barim kaba hap ha kane ka shnong uba thmu ban die sha ki shipai.
Kine ki longkmie ryngkat ki plakat jingthoh bapher bapher bad ki lama iong tur sha iing dorbar ban pyrshah jur halor ka jingthmu ban die jaka sha katei ka tnat shipai.
Ki longkmie ki la leh ia kane hadien ba ka Dorbar jong ka Umran Diary ka la kyntait ban shah ia ki longkmie ban ia shimbynta ha jingialang ban iatai sani halor kane ka jingiadie iathied ia ka jaka sha ki shipai ka Assam Riffle.
Ka Kong A.
Mawnai ka Working President Seng Longkmie bad Kong B.
Mawlong Secretary, ki la ong, “Ngi la leit ia kynduh ia u Rangbah Shnong Umran-Dairy la bunsien ba un ai jingkyrshan bad iasnohktilang ban pyrshah ia kane ka jingthmu die jaka sha ki shipai kaba dei ka im ka iap jong ki longdien mandien ka shnong ka thaw hi baroh kawei".
Ka Seng Longkmie ka la ioh jingtip ba u Rangbah Shnong un pynlong ia ka Durbar ki la thmu ban leit iashim bynta lang hynrei sngewsih ba um ym shah ia ki longkmie bad dei halor kane ka nongrim ba ki longkmie ki la rah lama bad plakat ban pyrshah ia ka jingthmu die jaka sha ki shipai kumba la pyrshah naduh ba sdang.
Kine ki nongialam seng longkmie ki la ong ba kaba sngewdiaw ka long ba wat hadien ka jingkyrpad jong ka Seng Longkmie ban shah ia shimbynta ha ka Durbar hynrei u Rangbah Shnong u la ong ba ki lah ban wan iashim bynta tang 5 ngut bad kane kam shym la pynhun ia ki longkmie bad pyrshah jur ia ka jingkhot tang ia ki 5 ngut kat ha ka dorbar kyrpang.
Ka Seng Longkmie Umran Diary ka la pynpaw ba kan nym shongthait haduh ba ka shnong kan sangeh ban die jaka sha ki shipai.
Shillong,17 Naiwieng:U Myntri Rangbah ka jylla u Dr Mukul Sangma ,mynta ka sngi u la ong ba ka sorkar jylla ka la phah kyrwoh sha ka sorkar pdeng ba kam donkam shipai ban khynra lehnoh ha Garo Hills bad kam donkam ain shipai ka AFSPA ban pynjari ha rilum Garo.
Haba kren mynta, hadien ba la wai ka jingialang ka kynhun myntri, u Mukul u la ong ba ka sorkar jylla ka dang lah ban iakhun ia ki kam pyntriem nalade bad ka sorkar pdeng ka donkam tang ban shu phah ia ki pulit jongka, ym ban pynjari da ka ain shipai.
“Ki pulit ka jylla ki la lah ban iakhun hi ia ki kam pyntriem ha Garo Hills pyrshah ia ki kynhun Garo National Liberation Army (GNLA), United Liberation Front of Asom (ULFA) bad ka National Democratic Front of Bodoland (NDFB)", la ong u Mukul.
“Ka jingpynrung dkhot jong ki seng lehnoh, la lah ban khang lad bad bun bah ki dkhot kiba la wan pyndem noh" la ong u Myntri Rangbah.
U Mukul u la ong ba ka jingrahbor bad kam pyntriem ha Garo Hills la leh da ki kynhun runar kiba don ha khappud ka Meghalaya bad Assam.
U Myntri Rangbah u la ong ruh ba kine ki kynhun runar ki ioh ia ki tiar na ki khappud ka India bad Bangladesh.
Ha kajuh ka por, u la ong ba ka sorkar ka dang wad ksiang ban wanrah ia ki seng lehnoh sha ka miej iakren jingsuk bad ka sorkar.
U la ong ba ka jingpyrshah ban wanrah ia ka ain shipai AFSPA ka pyni ba ki paidbah ki don ka jingshaniah tylli ha ka jingtbit ka sorkar ban leh ia kaba donkam ha kaba iadei bad ki.
Shillong,  17 Naiwieng:U Myntri tnad khlaw ka sorkar pdeng u Prakash Javadekar  mynta ka sngi u la ong ba ka sorkar ba ialam da u Myntri Rang bahduh ka ri  u Narendra Modi ka pynkup sha ki bor ba kham hapoh ban pynsted ia ka jingtrei kam na ka bynta ka jingbit jingbiang jong u paidbah.
Haba kren ha ka jingialang ba plie ia ka Regional Office ka tnad Forest, Environment and Climate Change ka sorkar pdeng hynne ka sngi ha nongbah Shillong, u Javadekar u la ong ba ka sorkar ka la shim ia ka rai ban ai bor kham bun sha ka Regional office ban ai jingbit ia ki jaka khlaw ba heh hapoh 40 hektar.
U la ong mynshwa, ka jingioh jingbit ban leh ia kino kino ki kam na ka tnad khlaw ka ri, ka shim por slem bha namar ba hap ban leh da ka sorkar pdeng nadong shadong.
“Ka jinglong jingman mynta ka la iapher, namar ba ki Regional Office kila ioh ia ka bor kham bun ban peit ia kane ha kaba ki lah ban ai jingbit hi ia kano kano ka jingpan jingbit na ka tnad khlaw ia ki jaka ba hapoh ka jingheh 40 hektar", la ong u Javadekar bad bynrap ha ki snem ba la dep, bun bah ki kam kiba shu sahteng da ki bnai bad da ki snem namar ba hap ban ap ban leh naduh New Delhi.
Hynrei namar ka jingpynkup bor kaba kham khlain ia ki Regional Office, ka sorkar ka la lah ban pyndep sted ban ai jingbit ban leh ia ki kam ba hap ha ki jaka khlaw haduh 800 tylli eiei ha ka ri baroh kawei bad tang ka Shillong Regional Centre ka la lah ban pyndep ia ka kam haduh 36 tylli haduh mynta, u la ong.
Ban peit ban iada ia ki khlaw bad na ka bynta ka jingbit jingbiang jong ki briew, ka sorkar ka la rai ban buh ia ka Empowered Committee ban peit ia ki kam kiba iadei bad kane khamtam ha ki jaka ba hap ha ka jingpeit ka Khasi Hills Autonomous District Council (KHADC) bad ka Jaintia Hills Autonomous District Council (JHADC), kiba kham pher na kiwei pat ki District Council.
“Ha Meghalaya,  ki don ki jaka ka sorkar, ki jaka Raid, Hima, bad ki jaka jong ki riew shimet bad donkam ban pynlong ia ka jingpule bniah ia kine shwa ban shim ia ka rai",la ong u Myntri ka sorkar pdeng.
“Ngi donkam ban peit ia kine ki mat kiba iadei bad ka mariang, ki jingmyntoi jong ki briew bad ka jingpynlong ia ka mariang kaba neh shwa ban shim ia kano kano ka rai",u la ong.
Halor ka jingeh jong ki briew kane ka jylla ba shah khnoit ha ki nongkhaii ia ki mar rep, u Javadekar  u la ong ba donkam ban ai ia ka jingkyrshan ia ki nongrep da ka Minimum Support Prize (MSP) kumba la leh ha jylla Madhya Pradesh.
Shwa ia kane, u Myntri khlaw ka jylla u Bah Prestone  Tynsong u la iathuh ba 77 per cent ki jaka ha ka jylla ki dei ba tap da ki khlaw kaba pynlong ia ka jylla kum kawei kaba bun tam ki khlaw na ki jylla ka thain shatei mihngi ka India.
Hynrei u Bah Tynsong u la ong ba ka jinglong ka khampher ha ka rukom bat khyndew ha kane ka jylla, ha kaba ki jaka ba hap ha ka sorkar ki don tang 5 percent katba kiwei ki dei jong ki riew shimet, ki hima, ki raid bad ki shnong.
U Bah Tynsong u la aiti ruh ha u myntri sorkar pdeng ia ka shithi ba kan iarap lem ban ai pisa ia ka sorkar jylla ha kaba iadei bad ki khlaw.
Hadien kane, u myntri u la iakynduh ruh ia ki Chief Executive Member (CEM) jong ki lai tylli ki district council bad ki nongrep ban sngap ia ki jingeh ba ki iakynduh.
Shillong, 17 Naiwieng:Ki khubor ki la pur ba ka don ka jingiasylla ki katto katne ngut ki MDC kiba don mynta hapoh ka PDF kumno ban pynhap shuki noh ia u Chief Executive Member ba mynta ka KHADC u bah Pynshngaiñ N Syiem.
Ki lad khubor kiba la ioh lum la iathuh ba katei ka jingiasylla ka dang shu sdang dang ha kane ka taiew kaba la dep ha kaba la ong ba don katto katne ngut ki MDC kiba la leit ban ia kynduh ia u myntri rangbah ka jylla u Dr.
Mukul Sangma ban pynsngew ha u ba u bah Pynshngaiñ um don shuh ka jingbun paid ha ka liang synshar ban long kum u CEM, bad la ong ba ka jingiakren ka long ba ki la pynsngew ha u Myntri Rangbah ba la donkam ban bujli noh da uwei pat u CEM ha ka jaka jong u.
Ki lad khubor ki la iathuh ba katei ka jingiakynduh kitei ki MDC ia u myntri rangbah ka jylla ka dei ha ka sngi thohdieng jong kane ka taiew kaba la dep, hynrei haduh mynta pat u nongthohkhubor um pat lah ban pynthikna katno baje ki ia kynduh hynrei la pynthikna ba ka jingiakynduh jong ki ka long ha kamra treikam u myntri rangbah ka jylla.
La ong ba ki don 5 ngut ki MDC kiba la leit ban ia kynduh ia u Dr.
Mukul, bad 4 ngut na kitei ki dei ki MDC Congress.
Ki lad khubor ki la iathuh ruh ba ha shuwa katei ka jingiakynduh kam shym la don kano kano ka jingialang hapdeng kitei ki 5 ngut, hynrei ka shu don tang ka jingiarung kamra hapoh District Council bad ka jingiakynduh uwei hadien uwei ban ia pynbeit ia ki plan pynhap CEM, tad haduh ba kin da ia sngewthuh jingmut lang bad leit ia kynduh ia u myntri rangbah.
Katkum ki khubor ba ki lad khubor ki la ioh jingtip la ong ba kitei ki 5 ngut ki MDC ki tip skhem ba ki la sngewthikna ba ki lah ban pynkhih ia ka shuki u bah Pynshngaiñ pynban ki shem jingeh pat ban ioh ia ka nombar ialade ban long nongialam bad ki la kut jingmut ba jia katba jia kin hun beit lada jia ba wan da ka synshar Administrator ruh.
Hadien ba la ioh ia katei ka jingtip u Rupang u la phone sha ki katto katne ngut ki MDC ban kylli na ki hato ka long ne-em kaba shisha hynrei ki la kyntait bad ki la ong ba kim tip eiei bad kim don kano kano ka jingthmu kaba kum kata.
Jowai, 17 Naiwieng: Ha ka jingialang ki 13 tylli ki sengbhalang na ri lum Jaintia mynta ka sngi ki la shim ia katei ban leit ia kynduh ia ka Home Minister bad ban ujor ruh sha ka National Human  Rights Commission halor ka jingshah siat um, pynbthei lyer sat khmat bad shah bom lathi ki samla pule ka Kiang Nangbah Government College.
Ha katei ka jingialang, ki nongialam bad ki dkhot ka ka JSU,JYF,HNPF-JHU,MPUF,HNYF-JHU,KSU-JHU, RJYF, WJNC, JSM, CRJM, JNU, NWYF bad ka HYC.
Ngi la rai ban ia kynduh ia ka home Minister na ka bynta ban kyntu ia ka ban tuklar ia ka jingujor Ejahar pyrshah ia ki nongialam sengbhalang bad ia ki nongialam ka KNGC Students Union, la ong ka kyrwoh khubor kaba la phah da u nongialam ka JYF u bah Poipynhun Majaw.
Jowai, 17 Naiwieng:Ka wah Lukha kaba la bna nam bha ha kane ka jylla mynta ka la kylla rong biang bad kane ka la joa wat hadien ba lapynsangeh ia ka jongtih dewiong da ka National Green Tribunal la palat shisnem tam mynta bad ha kane ka sien ruh bun bha ki dohkha ki la iap biang ha baroh shi lynter ka wah.
Ka jingkylla rong blue katei ka wah Lukha ka la long naduh ka jaka kaba la tip kum ka Krem Mahabon kaba dei ka jaka kaba ia kynduh kabaka wah Lunar ka wan hap ha ka wah Lukha shaduh Borsora.
Ka wah Lukha ka la paw bha namar kane ka jingkylla rong blue ka umkaba la sdang nyngkong eh naduh u Naiwieng ha u snem 2007 ha kaba da ki hajar hajar ki dohkha ki la iap bad kane ka jingiap ki dohkha kadang bteng wat lada ki la duna ka jingdon ka dohkha.
Bun ki paidbah nongshong shnong katei ka thain, naduh katei ka sienkaba nyngkong haduh mynta ki dang iai kynnoh ba ka daw ka dei na kikharkhana pynmih dewbilat, khamtam ia kito kiba don sha ka liang jongkane ka wah kiba kynthup ia ki ar tylli ki kharkhana ba heh ka StarCement lane CMCL bad ka MCL lane ka Topcem Cement nalor kiwei kiwei.
Mynta ka sngi, na ka liang u nonglum khubor u Rupang u la hiar shakatei ka jaka ban sakhi ia kane ka jingkylla rong ka um.
U nongshong shnong ka shnong Sunapur lane Sunapyrdi, u ma Wom Lamare uba dei ruh u nongialam ka JSU ha katei ka thain u la iathuh ba kaneka wah ka la sdang biang ba kylla rong naduh kine ki khyndiat taiewtangba kam long kaba dajur kumba ka long mynta.
Utei u ma Lamare u la kynnoh ba ki jaka na ki Cement plant ki hap hawah Lunar bad kumjuh ki mih ruh na ka krem Mahabon ka long ka dawjong kane ka jingkylla rong ia ka wah Lukha bad pyniap ia ki dohkha.
Uwei pat u nongshong shnong katei ka thain u la nong ba ki paid kipaidbah ka thain ki ngeit ba ki dei ki kharkhana dewbilat kibapynjakhlia ia ka wah Lukha haduh ba kan da kylla rong blue.
“Ngim ngeit ba kadei na u Dewiong.
Ha u snem 2007, ka Meghalaya StatePollution Control Board (MSPCB) ka la kynnoh ia u dewiong namar ba kajingtih deiwong ka dang iaid bha bad mynta pat haba la khang tihdewiong, ka lah ban dei na ka daw u Dewiong?", la buh jingkylli utei urangbah na ka daw ba um lah kiar.
“Lada ki wah ki sniew na u dewiong kim ju kylla rong blue hynrei kikylla rong saw katba ka wah Lukha pat ka kylla rong blue, Balei", lakylli sa u ma Lamare.
Ia katei ka wah la die lilam ia ka sha ki riew shimet man la u snem naka bynta ban tong dohkha da ka JHADC.
Mynta u snem ka la die ia ka haka dor shilakh sanphew hajar sha u ma Krim Sutnga uba dei na ka shnong Sunapur.
Hynrei na kadaw ka jingiap ki dohkha u tei u nongthied ia ka byntajong katei ka wah u la ud namar ba u la bret ei ia ka pisa khlem dalah satia ban pynmih wat tang ia ka trai kaba u la dep siew lut sha ka JHADC “Tip ngam sngew nang shuh ngan leh kumno halor kane ka jingduhnong jong nga", la kren bynniaw u ma Sutnga.
Shillong, 17 Rymphang:Namar ka jingkylla rong kynsan ka Wah Ranikor ka Khasi Student’s Union (KSU) Ranikor Circle ka la dawa ba ka sorkar ka dei ban hukum ia ka AMD ba ka dei ban leit pyndap lut ia ki thliew ba ksam Uranium ha West Khasi Hills bad ba ka de iruh ban tohkit ban lap ia ka daw jogn katei ka jingkylla rong hynrei katei ka seng ka la ong ba ka la suba jur ba ka lah ban dei na ka jingdon ki thliew khlong Uranium.
Katkum ka jingiathuh ki nongialam katei ka seng ki la ong ba ka wah Ranikor ka la sdang ban kylla rong naduh u nohprah jong u 2016 ha kaba ka kylla na ka rong jngum sha ka rong jyrngam.
Ki la iathuh ruh ba da ki hajar tylli ki dohkha pyut ki per ha sla um bad kate ika la sdang ban jia naduh u snem 2010 bad ka dang iai bteng haduh kine ki sngi ruh.
Haba kren sha ki nongthohkhubor mynta ka sngi ha Shillong Press Club u President katei ka seng u Marconi Thongni u la ong ba ka KSU ka suba jur ba katei ka jingkylla rong bad ka jingiap ki dohkha ka dei beit na ki thliew kbong Uranium.
U la iathuh ba ki don da ki spah tyli ki thliew kiba la shu ieh rynghang hadien ba ka la don ka jingkbong Uranium ha ka jingwad Uranium ha ki thaiñ Porkut ha West Khasi Hills.
“Ka sorkar ka dei ban hukum ia ka tnad Atomic Minerals Directorate (AMD) ba ka dei ban leit pyndap noh ia kitei ki thliew ban lait na ka jingsha pynjot ka mariang" u la ong da kaba bynrap ruh ba ha ka por slap ki um ba tuid na kitei ki thliew ki hiar sha Wah Ranikor bad katei ka pynjot ia ki dohum.
U la iathuh ruh ba u Deputy Commissioner u la bthah ia ka Meghalaya State Pollution Control Board (MSPCB) ba ka dei ban tohkit halor katei ka jingjia.
Shillong, 18 Naiwieng:Lada shim ia ka jingbun paid, ka mut ba u Syiem ba mynta ka Hima Mylliem u Paiem Lathoh Manik Syiem un hap ban hiar khet noh namar ba u la duh ia ka jingshaniah jong ki myntri jongu.
U CEM ka KHADC Bah Pynshngain N Syiem hynne ka sngi u la ong ba u la ioh pdiang ia ka jingujor jong ki 26 ngut ki myntri ka Hima Mylliem pyrshah ia u Syiem  namar ba kim don shuh ka jingshaniah ia u namar ba la kynnoh u la pyniaid bakla ia ki kam ka Hima.
“Ngi la ioh ia ka shithi jingujor na ki 26 ngut ki Myntri ka Hima Mylliem hynnin ka sngi.
Ngin sa bishar bniah ngin nym leh kyrkieh ia kane ka kam kaba khia",la ong u Bah Pynshngain haba kren mynta ka sngi sha ki nongthoh khubor.
Haba kylli balei ka slem ia ka Council ban shim jingpynshitom ia u Syiem haba la dep ujor ruh kham mynshwa, u bah Pynshngain u la ong mynshwa kiba ujor ki don tang khyndiat ngut hynrei mynta kiba la ujor ki la kiew sha duh ka 26 ngut.
Ka Council kan hap ban khyllie kitab jong ka Mylliem Act ban pynksan bad ban pynrem ia u Syiem haba ujor kaba la thaw hi da ka Council.
Kumjuh u EM ba peit ia ka tnad Elaka u Bah Lamphrang Blah u la ong ba ka Hima Mylliem ka don 42 ngut ki myntri baroh bad na kine, kiba bun kumba ka paw ha ka jingujor pyrshah ia u Syiem ki don haduh 26 ngut kaba long haduh lai pawa na ka shi kilo ka jingbun paidbah.
“Ka Council kan hap ban bishar bniah ia kane shwa ba kan ai ia ka rai", la ong u Bah Blah.
Lah ban kdew ba ki myntri ka Hima Mylliem ki la ujor pyrshah ia u Syiem halor ka jingkynnoh ba u donkti ban shu die lilam ia ki jaka jongka Hima ha Law Mawpat sha ki Balang ban shna lum jingtep khlem ka jingtip jong ka Hima.
Ki la kynnoh ba u Syiem u la shu leh sop sop ia kane ka kam ryngkat ka jingdonkti lang jong ki katto katne ngut ki myntri jongu.
Jowai, 17 Rymphang:Ka Jaintia Students Union Shillong Circle, ka dap da ka jingsngewkyndit bad jingsngewsih halor ka jingjia u wei u khynnah skul ba tip kyrteng u Nephew Daewon Muskor ba dei na ka Shnong Ummulong West Jaintia Hills District ba jah na kawei ka hostel ba don ha Jaiaw Laitdom Shillong.
Ka seng, ka kyntu jur ia ki paidbah ban ia wad lem ia une u khynnah ba phong jain black bad grey sweatshirt bad ngi kyntu ruh sha shisien lada don mano ba iohi ia u ne khynnah sngewbha ban phone ne massage ha ki no phone 8575005790/9856522575, ong ka kyrwoh ba la la pyllait da u Samla Robert S Suja General Secretary JSU Shillong Circle.
Jowai, 17 Rymphang:U Ma Puramon Kynjing, ula jop ia ka elekshon Dolloi jong ka Elaka Jowai, da kaba u la pyntam da 1,844 vote bad ula pynliem ia U Ma RK Rymbai, ha ka jingialeh ha ki 35 tylli ki jaka thep vote jong katei ka Elaka, kaba kynthup ruh ia ka East bad ka West Jaintia ruh kumjuh bad kaba don 24tylli ki Shnong, ha katei ka Elaka.
U Ma Puramon, u ioh 8829 vote, katba U Ma RK Ram u ioh 6985.
Ka sngi thep vote, ka dei ha ka 14tarik mynta u bnai, ha kaba la pyniaid da ka Jaintia Hills District Council.
U Ma Puramon Kynjing, uba la long kum U Acting Dolloi, hadien ka jingkhlad U Ma TC Rymbai, un shimti kum U Dolloi ba pura ka Elaka Jowai.
Lah ban pynkynmaw, ba U Ma Comet, ula khlad noh ha ka 18tarik Naiwieng 2014.
U Ma RK Rymbai, u dei u pyrsa jong U Ma Comet, u Dolloi, uba la khlad noh.
Shillong, 17 Rymphang:Halor ka jingdawa jingshai jong ka UDP, na U bah PN Syiem, ha kaba iadei bad ki 9tylli ki mat, kiba iadei bad ki kam pyndonkam bakla ia ka pisa ha Khasi District Council; hynrei ka jubab kaba ki ioh, ka long “Ha kane ka jingialang (PDF), la shim ia ka rai ba ki MDC ka UDP, kin leit pynsngew sha ka Party jong ki ia kitei ki mat".
Lait na kitei ki khyndiat kyntien, U CEM, um shym la jubab tam eiei ruh em, hynrei katei ka pyni, ba imat, ka la don ka jingiakren jong ka kynhun PDF, hynnin ka sngi, halor kitei ki 9 mat jong ka UDP bad dei halor ka jingiakren, kaba la long hynnin ka sngi, ba la phah ia ka jubab kaba lyngkot bad kaba bthah ia ki MDC jong ka UDP, kiba don ha katei ka jingialang, ba kin iathuh sha ki nongialam seng jongki, kumba la iakren bad la ia rai ha ka jingialang PDF, kaba long hynnin ka sngi.
U General Secretary ka UDP uba dei ruh u Secretary jong katei ka komiti u Dr.
Jemino Mawthoh u la ong “Ha ka shithi kaba ngi la ai por haduh ka 7 tarik u rymphang ban jubab, u bah Pynshngaiñ u la pan por bad u ong ba un sa ia kren ha ka jingialang Executive Committee bad jingialang PDF ka ban long ha ka 16 tarik u rymphang (kaba mut mynhynin) bad un phah jubab sha ka UDP ha ka sngi kaba bud, hynrei kane ka pyni ba u khlem jubab" ong u Dr.
Jemino Mawthoh.
U la iathuh ba ha katei ka jingialang kaba la long mynta ka miet la shim ar tylli ki rai kaba nyngkong ka long ba ia kitei ki mat baroh ki MDC ka UDP kin sa rah ha ing dorbar ka KHADC ban iatai ba kan ia shai kumba u CEM u kwah naba u la ong ba kam don jingmut ban shu thoh ha ki kotkhubor hynrei ka jaka ia tai ka dei ha ing dorbar, “Bun kiei kiei kin sa mih ha ka dorbar" u la ong.
Kawei pat ka rai ka long ba ka UDP kan leit ban ujor da ka jingthoh sha u myntri ka tnad District Council Affairs (DCA) u bah Prestone Tynsong halor katei ka jingbym ioh ia ka jubab ha ka rukom kaba dei na u CEM ka KHADC bad hadien kane katei ka seng kan sa shong jingialang biang ban pyrkhat ia ki kam ba shakhmat, iathuh u Dr.
Jemino Mawthoh.
Na kawei pat ka tyllong khubor, la iathuh ba ka UDP kan sa leit ban phah noh ia ka jingujor jong ka ha ka lah sngi u blei pyrsha ia u CEM namarba ka la sngewthuh lyngba ka jingkren u myntri DCA sha ki lad khubor u bah Prestone Tynsong uba la ong ba ka sorkar kam pat kwah ban tuklar eiei ia ka KHADC, lada kam don kano kano ka jingujor bad dei halor katei ka nongrim ba ka UDP ka la leit ban ujor.
Ki lad khubor ki la iathuh ruh ba ka UDP ka la pynkhreh ba ha ka sngi kut dorbar kan pynkhyllem noh ia u bah Pynshngaiñ na ka shuki CEM bad la ong ruh ba mynta ka la don ia ka nombar ban thaw ia ka Executive ba thymmai ha KHADC ha kaba la ong ba ki don haduh kumba 17 ngut ki MDC ha ka kynhun jong ka.
Shillong, 17 Rymphang:Naduh ka por 5 baje janmiet ka jingialang jong ka UDP ka la sdang ha ingsah u President rangbah jong ka u Dr.
Donkupar Roy bad ha ka por 9:30 baje eiei mynmiet ki nongthoh-khubor ki la mih na ing sah u Dr.
Don hynrei katei ka jingialang kam pat shym la wai bad kam pat lah ban shim rai.
Katei ka dei ka jingialang ban pyrkhat halor ka jingpan jingshai ka UDP na u CEM ka KHADC ban Pynshngaiñ N Syiem halor ki 9 tylli ki mat kiba katei ka seng kam sngewhun ia ka jingtreikam u CEM.
Nongstoiñ, 17 Rymphang:U bah K.
Sumer, Inspector ka tnad (DMR), u la ujor ha ki khyndiat sngi ba ladep, ba ki don kumba 27 tylli ki trok kit dewiong kiba kit dewiong, da ki challan thok bad halor katei ka jingujor, ki pulit Ka Nongstoin, hynnin ka sngi, ki la ioh ban kem ia kumba 12 tylli ki trok kiba don bynta ha katei ka jingpyndonkam da challan thok ban kit dewiong.
Kum ban shu pynkynmaw ba katei ka jingjia ka la jia ha ha ka 12 tarik jong u Kyllalyngkot mynta u snem ha kaba ki nongtrei ka tnad DMR kaba don ha Zero point Riangdo, katba ka dang peit ia ki challan, ki la lap ruh ba don ki trok kiba la pyndonkam da ki challan thok ban kit dewiong ba la ai kyrteng ha ki kyrteng jong ki katto katne ngut ki nongkhaii.
Shuh shuh hadien katei ka jinglap jong ki nongtrei ka DMR ia kitei ki trok ba pyndonkam challan thok na ka liang jong u bah K.
Sumer, Inspector ka tnad (DMR), u la leit ban ujor syndon ha Riangdo Police Outpost ha ka sngi kaba bud kata ha a 13 tarik Kyllalyngkot 2017.
Na ka liang jong u SP Ka West Khasi Hills District, u bah S.
Nongtnger haba iakren bad ki katto katne ki nongthoh khubor, halor katei la jingjia, u la ong ba hadien ba ki pulit ki la ioh ia katei ka jingujor na ka tnad DMR, ki la pynlong ruh ka jingthwet ia kitei ki trok bad dei ha kine ki khyndiat sngi ba la lah, ba ki pulit ki la ioh ban kem noh kumba 12 tylli ki trok.
Shuh shuh u la iathuh ruh ba hadien ba ki pulit ki la ioh ban kem ia kitei ki trok ki la pynhap noh ia u dewiong bad kurup ruh ia kitei ki12 tylli ki trok, hynrei hadien ba ki trai jong kitei ki trok ki la wamih na ka liang jong ka kashari, ka la pyllait noh ia kitei ki trok.
Shillong, 17 Rymphang:Ka CSWO, ka kyrshan ia ki longkmie ka Umran Daily, ha kaba ki pyrshah ban buh petrol pump harud ka wah Umran, kaba dei ka wah kaba ai jingmyntoi shikatdei eh ia ki paid nongshongshnong bad long ruh ka jingmyntoi ia ka mariang.
Ka seng ka ai mynsiem ia ki longkmie jong katei ka thain ba kin iakhun tyngeh bad ban nym ailad da lei lei ruh ban seng ia ka petrol pump ha ka shnong namar ba ki lah don lypa artylli ki pump naduh mynshuwa.
Ka jingbuh ia ka pump harud wah kan sa wanrah ia ki jingeh kiba bun bad ktah jur ruh ia ka mariang, namar ba khlem pep, ki jakhlia jakhlaid kin sa tuid sha wah bad pyniap lut ia ki dohkha-dohpnat kiba bun bah ha katei ka wah.
Ka jingktah kan long ym tang ia katei ka shnong hynrei wat haduh shilynter ka lynti iaid jong katei ka wah.
Ka wah Umran ka dei ka wah na kaba ki paid nongshongshnong ki ioh ia ka umbam-umdih, ka um sait-um khlieng, namarkata, ym don hok mano mano ruh ban pynkylla dur ia ka.
Ka jingtei beain ia ka pump kan long ka jingknieh noh ia ka hok jong u paidbah.
Halor kane, na ka liang ka CSWO ruh kan iaid shakhmat ban leh ia kaba donkam, ong ka kong Irene Hujon, President CSWO bad ka kong Rosetta War, Joint Secretary CSWO.
Nongstoiñ, 17 Rymphang:Ka jingpynkhreh ia ka tamasa ha Nongkhnum, ia kaba la pynlong da ka District Arts and Culture Society ha ryngkat ka jingiasnoh kti lang bad ka A= Apple Society Nongstoin, ka ban sa long ruh ha ka 23 bad 24 tarik mynta u bnai ha ka dew lynnong Nongkhnum ka la iaid shait shait.
Khnang ba katei ka tamasa, kan long kaba iaid beit iaid ryntih bad khamtam kaba don akor, na ka liang jong ka seng Hynniewtrep Youth Council Nongstoin Circle, mynta ka sngi ka la leit ban ia kynduh ia u DC ka West Khasi Hills District u Arun Kumar Kembhavi IAS, ban kyrpad ia u DC ba un pyrkhing bha ia kane ka tamasa ka ban sa wan.
Shuh shuh ka seng ka la pynpaw ruh ba katei ka tamata, kam dei shuh ban don ka jingia dih kyiad pathar bad ka jingpyniakop dih kyiad, kumba ka la long ha u snem ba la lah, namar ba ka la mih ruh bun jait ki kynrum kynram bad ka jingialeh khlem akor bad khamtam lei lei ka la don ruh ka jingjia iap briew; namar ka jingbymbiang ki lad jingiada kiba kynthup naduh ki nongap pahara, ki nongbatai lynti bad ki lad jingiarap kiba kyrkieh.
Kumta na ka liang jong ka seng, ka pynpaw ruh ba kane ka tamasa kan long ka ban ai jingmyntoi ia ki paidbah nongwan kai bad khamtam ia ka tei ka dewlynnong Nongkhnum; ka seng ka la ai jingmut ruh ia u DC ban un thung ruh da ki traishnong kum ki nongialam lynti, namar ki kham tip khambha ia ki jaka ban pyni bad batai ia ki nongwankai sngewbha.
Ym tang kata ka seng ka kyrpad ruh ia u DC ba un ia turklar lem ia ka sorkar ba kan iarap lem ban siangrong pura noh iaka surok na Nongstoin-Nongkhnum.
Haba iadei bad katei ka bynta na ka liang u DC u la ong ba un sa lum ia ka jingialang ha kine ki khyndiat sngi ia baroh ki ophisar ban pyntikna ba kane ka tamasa, kan long kaba iaid beit bad kaba don akor bad u la ong ruh ba kan nym don shuh ka jingia dih buaid pathar.
Ha kaba iadei pat bad ban siangrong ia katei ka surok Nongstoin sha Nongkhnum u DC, u la kular ba un sa lum ka jingialang ia ki engineer ban leh ia katei ka kam.
Khatduh eh ka seng ka la pynpaw ruh ia ka jingsngewkhia halor ka jing sahkut ki resol thoh eksamin bad interbiw jong ka kam DSC ha Nongstoin bad ka seng kala kyrpad ia u DC, ba un iarap ban tuklar noh ia katei ka bynta bad na ka liang u DC ruh u la kular ba un sa pynmih noh ia baroh ki result ha kine ki sngi.
Shillong, 17 Rymphang:Ka jingialang jongka Executive Committee (EC) jong ka UDP Mawkyrwat Circle kan long ha ka 25 tarik mynta u bnai ha ka por 11 baje mynstep ha ophis jong ka Party ha Mawkyrwat kaba don hajan ka jaka ieng taksi kamai Rangmaw, Jakrem Mawten, ong ka kyrwoh khubor na u bah B Marbaniang General Secretary ka UDP Mawkyrwat Circle.
Ki mat ban iakren ha kane ka sngi ka long ban pynkhlain ia ka party, kata ban pynskhem ia ki nongkitkam jongki Zone, Primary Unit, bad sub unit bapher bapher bad kumjuhruh ban jied thymmai ia ki kam kiba thylli ha ki zone bad ki unit bapher bapher.
Ha kawei pat ka liang u bah Commander Shangpliang Chairman jong ka Economic Development Committee jongka UDP Mawkyrwat Circle, u la iathuh ba hadien ba la wai ka jingialang jong ka EC kan don ruh ka jingiakren halor ki mat lane ki ishu kiba ktah bad kiba ka Constituency ka donkam bad u la kyntu ia baroh ki nongkitkam jong ka party na ki Unit bapher bapher ba kin iawan ryntih bad ba kin wanrah ruh ia ki mat jingiakren kiba ktah ha ki dong bad ki jaka bapher bapher kathain khnang, ba ka Committee kan lah ban leit rah hakhmat ka sorkar bad kumjuh ruh ha kinongialam jong ka Central body jongka party ba kin iakren bad ka sorkar bad khamtam eh ban iakren ha kane ka dorbar mangtyngka ka ban sa long shen.
Shillong, 17 Rymphang:Ha ka 14 tarik, ka Mawhati Block Congress Committee ka la pynlong ia ka jingialang jong baroh ki dkhot jong ka, ki ba kynthup na baroh 54 tylli ki shnat treikam.
Ha kane ka jingialang la iadonlang ruh naduh u Working President ka MPCC u bah James Lyngdoh, President ka Mahila jong ka State ka kong Joplin Scott Shylla ryngkat bad ka kynhun, U Bah Min Makri Working President ka Ri Bhoi District Congress Committee, U Bah Mayral Born Syiem, Secretary ka RBDCC & MPCC, U bah R.
R.
Kynsai Makdoh Coordinator jong ka Mawhati BCC, Jirang BCC bad Nongpoh BCC.
La pyniaid ia ka jingialang da u President jong ka Mawhati BCC u Bah D.
Daminot Sylliang, ha kaba la ioh jingkren pdiang na u Bah Charles Marngar u ba long u Adviser ka Mawhati BCC.
La ioh jingkren lyngkot na U Bah P.
W.
Muktieh, na U Bah Min Makri, Bah Mayral Born Syiem, Bah R.
R.
Kynsai Makdoh, Kong Joplin Scott shylla bad ka jingkren aikhublei na U Bah Otril Pamshong u ba dei u Working President ka Mawhati BCC.
Nongpoh, 19 Rymphang:Da ka jingthmu ban wanrah ia ka jingiatylli, ka jingiaryntih bad ka jingiatreikam kaba iajan hapdeng ki Nongialam shnong bad ki nongialam jong ka Raid, khamtam eh na ka bynta ban wanrah ia ka bha ka miat bad ka shongsuk shongsain ha ki shnong kiba dang hap hapoh ka jingpeit jingkhmieh jong ka Raid, ha ka sngi Saitjain ka Raid Nongkharai ka la pynlong ia ka Dorbar Pyllun jong ka Raid ha shnong Jyntry, Ri Bhoi District.
La pynlong ia katei ka Dorbar Pyllun ba shisien shisnem, da ka jingdon ryngkat u Bah Moses Syngkli, Lyngdoh ka Raid Nongkharai, ki longsan mansan na ki Hynniew Kur, ki Riew tymmen lem bad ki rangbah shnong na ki 15 tylli ki shnong kiba hap hapoh katei ka Raid.
Ha katei ka Dorbar Pyllun, ki la don shibun ki jingiatai hapdeng ki nongialam shnong bad ki nongkitkam jong katei ka Raid, na ka bynta ban wanrah ia ka bha ka miat, ka roi ka par, ka shongsuk shongsain, ha ki shnong kiba dang hap hapoh ka jingpeit jingkhmieh jong katei ka Raid.
Ym tang katta hynrei ha katei ka Dorbar Pyllun ka la don ruh ka jingiatai haba iadei bad ka jingthmu ban pynim biang ki Riti dustur lem bad kiwei kiwei.
Haba kren sha ki nongthohkhubor, u Bah Moses Syngkli, u la ong ba kum ka long mynta hapoh jong ka Raid Nongkharai ki don haduh Phra Hajar ngut ki paidbah nongshong shnong, kumta ka long shisha kaba donkam bha ban pynlong ia kiba kum kine ki jingialang, khnang ba kan don ka jingiatrei ryngkat ryngkat hapdeng ki nongialam shnong bad nongialam Raid.
Namarkata, kumba ka Dorbar Pyllun ka la rai ban pynkhie im biang ia ki Riti Dustur kiba don hapoh jong ka Raid, ha kajuh ruh ka por ka Dorbar ka la rai ruh ban leh tyngeh na ka bynta ban iada kyrpang ia ki jingthaw ba im kiba don ha ka Mei Mariang, kumta halor kane ka Dorbar hi ka kyntu ruh ia ki bor sorkar ba kin iatreilang bad ka Raid, ha kiba bun ki liang bad khamtam eh ha kane ka jingthmu jong ka Raid ban ai ka jingiada kaba kyrpang ia baroh ki jait jingthaw kiba im ha ka Mei Mariang, u la bynrap.
Shillong, 19 Rymphang:Ka UDP kan shong jingialang biang lashai ka miet lah sngi u blei ban pyrkhat ia ki kam ba ia dei bad ka District Council, iathuh u Dr.
Jemino Mawthoh –General Secretary.
U Dr.
Jemino u la ong ba hadien ba la shim rai ha ka miet sngi thohdieng ka Party ka la sngew dei ban lum jingialang ban ia shong pyrkhat biang halor kitei ki rai kata ban rai biang halor ka jingthmu ujor sha ka DCA ia u CEM ka KHADC bah Pynshngaiñ bad ka rai ban iatai ha dorbar.
Katkum ki khubor ba la iohlum kaba la ong ba ka UDP kam ailad ia ki MDC ban rah da ka No-Confidence Motion ha ing dorbar ka KHADC, u Dr.
Jemino u la ong ba la shim ia ka rai katkum ka jingsngew kiba bun namar ba ka UDP ka buh ia ka Party hakhmat bad ki riew shimet shadien hynrei u la ong ba bun kiei kiei yn iatai biang ha ka jingialang ka ban long ha ka miet 20 tarik.
U la ong ruh ba kam don kano ka jingiapher jingmut hapoh katei ka seng bad baroh ki ia ryntih.
Shillong,19 Rymphang:Kawei ka longkmie kaba na kane ka jylla Meghalaya ka la kynnoh ba ka la shah leh kynshleiñ ha ki 3 ngut ki nong Kerela katba ka dang don hapoh ka Rel Guwahati Ex Press ha ka miet sngi thohdieng.
Katei ka longkmie ka la ujor sha ki pulit pyrshah ia 3 ngut kitei ki briew kiba kam ithuh bad ka la ong ba ki la kynrup ha ka por ba ka dang iohthiah ha second AC Compartment jong ka Rel kaba leit na Guwahati sha Thiruvananthapuram.
Ka la ong ba ka la pyrta briew ban iarap hynrei ym don ba wan ban iarap ia ka, ki pulit Railway ka Thampanoor ki la rejistar case sections 354, 354 A (1) (iv) IPC pyrshah ia ki nongshong rel ki bym leit ban iarap.
Katei ka jingjia ka la jia ha ka miet 17 tarik haba ka rel ka la poi ha katei ka nongbah.
Katei ka longkmie ka dei kaba trei ing briew bad ka la mih na la ing ban leit biang sha jingtrei jong ka hadien ba ka la wan shuti.
Shillong, 19 Rymphang:Ka BJYM Meghalaya kala ujor sha u Deputy Commissioner ka East Khasi Hills District halor ka jingslem ban ioh ia ki syrnot ba leh online kum ka Syrnod Schedule Tribe, Income,Permanent Residential bad kiwei kiba leh lyngba ka online.
Ha ka shithi sha u DC u President kaBJYM Bah Egenstar Kurkalang u la ong ba ka seng kala ioh ia ka jingujor ba bun bah na ki paidbah khamtam na ki samla pule, ki khynnah skul namar ba ka phom ba kila thep online naduh u bnai Nailur ruh kim pat ioh satia haduh kine ki sngi.
Ki briew kiba aplai ia kine ki leh lyngba ki Common Services Centre (CSC) bad na kiwei ki jaka ba leh online hynrei kaba buh jingeh ia ki mynta ka long ba ka ophis jong u Deputy Commissioner kam shym la lah ban pyndep haduh bun bnai bad kane ka la kata jur ia ka pule puthi bad ia ki briew ba donkam ia kane ka kot ka sla na ka sorkar, la ong u bah Kurkalang.
U la ong ba kane ka jingslem ka lah ban theh umpjah noh ia ka mynsiem jong ka digitalization kaba la pynshlur da ka sorkar pdeng ban lait na ki k\jyrwit jyrwat bad ban sted ka kam ka jam.
“Ka ophis jong phi ka dei ban peit ia kine ban pynbeit kloi na ka bynta ki paidbah’, la ong u Bah Egenstar Kurkalang u President ka Bharatiya Janata Yuva Morcha Meghalaya Pradesh.
Shillong, 19 Rymphang:U MLA ka Mawphlang u Bah Kennedy Khyriem u la ong ba un iakhun beit naka Congress ha kane ka elekshon MLA ban wan 2018 bad kam don satia kano kano ka jingthmu da kumwei pat.
U la kyntait ia ka jingher khubor hamsaia ba u lah ban nym iakhun naka Congress.
“Nga dei u President ka East Khasi Hills Congress, lada don kum kata ka khubor hamsaia, ka dei kaba bakla shibun", la ong u Bah Kennedy.
U Bah Kennedy u la ong ba u la dep rai ia kane naduh u 2008 ha kaba u la iakhun nyngkong na kane ka party hynrei u khlem poi sha ka thong ha katei ka snem bad ka jingiaid neh jongu, ha u 2013, ka la pynlong ia u ban poi sha ka thong da kaba pynliem ia u Bah JA Lyngdoh.
U Bah Kennedy u la ong ba shwa ba un jied ban iakhun ia ka party ha ki por ba la dep, u la sngap ia ka sur jong ki paidbah babun, na ka iing ka sem,na ki paralok parajor ym ba u la shu rai hi marwei bad dei na kane ka daw, ba u la lah ban poi sha ka thong.
“Ka jingkylli ne ka hamsaia ban nym iakhun na ka Congress ka dei kaba bakla, ngam don kum kata nalor nga dei u nongialam ka party ka East Khasi Hills", la ong u Bah Kennedy.
Ha kajuh ka por, u la kyntait ban iabunkam ban ialap elekshon ia mynta namar ba ka por kam pat dei hynrei u la kubur ba ki don kiwei kiba la iaid bha khamtam na u Bah SK Sun uba la rai ban iakhun ha kane ka elekshon ban wan hadien ba u la shong thait dang shen kum u Chief Engineer ka PHE.
Na ka bynta u Bah Kennedy ka jingpynbna paidbah u Bah SK Sun ban iakhun elekshon ha 2018, kan nym buh jingeh ia u namar ba kum u MLA ha kine saw snem ba la dep, u la trei ia ka kamram bad ki paidbah ki dei ban bishar.
Shillong, 19 Rymphang:Wat la ka elekshon MLA kan sa wan sa shi snem, hynrei ka sain pyrthei ka la khih bha ha kiba bun ki konstitwensi, ki briew kiba la thmu ban iakhun ia ka elekshon ki la iakhih bha sharum shaneng ban wad tiket na ki party, bad kawei na kine, ka dei ha Pynursla ha kaba ka la don bun ki briew kiba la pyrshang ban leit swait ban pan tiket na ka UDP.
Katkum ka khubor ba la ioh lum, la iathuh ba ki don kumba lai ngut ki kyrtong kiba la pan tiket na ka UDP na ka Pynursla constituency ha ka MLA elekshon 2018.
Kiba la paw kyrteng kiba la iaid sharum shaneng ban pan tiket na kane ka party ki kynthup ia u MLA barim ka Nongskhen u Bah Khan K Dkhar, uba dang shu rung sha ka UDP mynshem snem, nangta ka MDC ka Nongshken ka Kong Grace M Kharpuri bad u ophisar ka sorkar jylla u Bah Nehru Suting.
Ka tyllong khubor ka la ong ba ka UDP Pynursla circle kan khot aplikeshon ban wad kyrtong ia kino kino kiba don ka jingangnud ban ialeh ia ka MLA elekshon 2018.
La iathuh ba ka kyrtong ba mynshwa ka UDP ka Kong Banalari Khongwar ka lah ban sangeh noh ban nym iakhun ha kane ka kynti lada ka UDP ka ioh ia u kyrtong ba kham biang.
La ioh jingtip ba ka UDP mynta ka la pynshong nongrim bha iano ban ai tiket bad ki la peit bha ba ka jingrai ban ai tiket kan long ia u briew uba ki paidbah ba bun, ki mon.
Ia ka Pynursla konstitwensi la mihkhmat da u Bah Prestone Tynsong uba long mynta u myntri sorkar.
Ka thymmei khubor ka la iathuh ba ka UDP mynta ka la don ka jingpynkhreh kaba khampher ban iakhun na Pynursla namar ka sngewthuh ba kan long kaba jwat bha ban iakhun ia u MLA ba mynta uba la don bun snem ha ka bor.
Na ka liang u President ka UDP East Khasi Hills u Bah TW Chyne u la ong ba haduh mynta um pat ioh jingtip eiei halor kane namar ba ka shong ha ka UDP circle ba kan pyndep shwa ia ka kam jongka shwa ban poi sha ka district.
Nongstoiñ, 19 Rymphang:Ha kaba iadei bad ka Jingiaseng Samla KJP Synod Sepngi ka ban long ha ka Balang Presbyterian Nonglang, Tynghor Presbytery ka ban sdang naduh ka 24 haduh 26 tarik mynta u bnai, na ka liang jong ka Balang Presbyterian Nonglang ka don ban pyntip sha baroh ki paid riew ngeit khristan kiba thmu ban wan sha katei ka Jingiaseng Synod.
Ka Balang Nonglang ka jngai kumba 130 KM na Shillong bad ka don shaphang shatei na ka surok bah National Highway ban leit sha Riangdo.
Ki nongwan jingiaseng kiba mih na lynti Shillong kim don kam shuh ban iaid lyngba ka sor Nongstoin, hynrei kin lad noh na Sohpian Bye Pass.
Ha kaba iadei pat bad ki lad ban rung sha ka shnong Nonglang ki don ar tylli ki lad na ka surok bah Nongstoin-Riangdo, kawei na Riwiang bad kawei Pat na ka shnong Seinduli, na Riwiang sha Nonglang ka jngai kumba 16 KM bad lah ban iaid da baroh ki jait Kali katba na Seinduli sha Nonglang pat ka jngai kumba 11KM tangba lah ban iaid tang ki Sumo, Pick-Up bad ki Kali ba don four wheel bad yn buh ruh da ki banner ha kitei ki lad.
Na ka liang jong u Rev.
KG Snaitang Pastor In charge ka Balang Presbyterian Nonglang ha ka kyrwoh khubor u la pyntip ruh sha baroh ki paid riew ngeit khristan kiba thmu ban wan sha katei ka Jingiaseng khamtam ia ki Delegate ba shnong Nonglang ka long kaba khriat bad ki paidbah kidei ban pynbiang ia la ki jingdonkam.
Shuh shuh u la pyntip ruh ba ha ka Jingiaseng ka ban long ha ka sngi u Trai kata ha ka 26 tarik ki Nongkren ki long ha kapor 10:30 AM Rev.
R.
R.
Rapsang, 1:30 PM Rev.
H.
K.
Nongbsap bad ha kapor 6:30 PM Rev.
L.
C.
Thangkhiew.
Jowai, 19 Rymphang:Ki riew kieng atiar kiba tap durkhmat ki la lute biang sa kawei ka petrol pump kaba don ha Byndihati hynnin ka miet sngi Saitjain ha ka por kumba 5:45 pm eiei.
Katkum ka jingiathuh ki pulit ka East Jaintia Hills ki don lai ngut ki briew kiba tap khmat bad kiba la rah ruh ki tiar siat ki la rung ha katei ka petrol pump bad lute 3.
5 lakh tyngka.
Kitei ki runar ki la siat ruh ar sien sha suin bad ki pulit ki la ioh tam ia ki sop kuli kiba la suba jur ba ki dei ki kuli Ak-47.
Kitei ki runar ki la phet sha thain Khliehriat bad ynda ki la poi ha kawei ka petrol Pump Indian Oil ha Khliehriat ki la siat biang sa ar sien bad ki phai ban phet biang sha Um-tyr-a.
Tang ha une u bnai la shah lute lai tylli Petrol Pump, kawei ka Surok Phramer – Shangpung ha kaba ki la ioh 2.
5 lakhs bad kawei ha Dkhiah kaba ki la ioh 9 lakh tyngka.
La suba jur ba ki dei ki juh ki briew kiba donkti ban lute na kitei ki lai tylli ki petrol pump hynrei na ka liang ki pulit kim pat shym la lap ksai satia ia ki.
Shillong, 19 Rymphang:U MLA jong ka Khliehriat, ula pyn kynriah noh ia ka Block na Khliehriat sha Wapung bad la ai kyrteng thymmai ruh da ka Wapung C & RD Block, ong ka kyrwoh jong ka AJYWO Central Body, kaba ai ia ka jingiaroh ia u MLA halor katei ka rai jongu, ong ka khubor ba la pynmih mynta ka sngi.
Shillong,19 Rymphang:Ha ka sngi saitjaiñ jong ka taiew ka la don ka jingialang paidbah ha ka shnong Mawkliaw-Kemrang ba la lum da ka Kemrang Social Welfare Organisation (KSWO) ban pan rai na ki paidbah hato ki kwah ban ia soh noh bad ka Pynursla Civil Sub-Division ne ki kwah ban dang neh ha Sohra Civil Sub-Division kumba la dawa da ka Synjuk Ki Khlieh Nongsynshar ki 8 shnong ha ka jingthoh ba ki la phah sha u Chief Secretary ka jylla.
Ha katei ka jingialang la wan ban ia shim bynta da baroh ki sordar, ki matabor, ki Rangbah Shnong bad ki riew pawkhmat jong ki 7 shnong kynthup ruh u Chairman jong ka Synjuk Khlieh Nongsynshar.
Ka la pynkyndit ha katei ka jingialang lyngba ki jingkren jong u General Secretary ka Synjuk u bah Tiplai Riahtam ha kaba u la ong ba ka Synjuk kam don jingtip eiei halor ki jingmih khubor kiba la bunbah ha kine ki sngi namar ka Civil Sub-Division, bad u la ong ruh ba ia katei ka kam la shu leh donbor hi tang da u Chairman marwei u bah Rojian Khongshei “Ngi lyngngoh ban iohi ha ki kotkhubor mynhynin ka sngi ia kata ka jingdawa Public Hearing jong ka Synjuk, kaba ngim don jingtip eiei hynrei la shu leh tang da u Chairman marwei" ong u General Secretary ka Synjuk u bah Tiplai Riahtam da kaba kyntait ruh ba ka Synjuk kam kitkhlieh ia kaei kaba la mih khubor.
U nongpyniaid jong katei ka jingialang u bah Reebith Riahtam –Vice President KSWO u la ailad ia baroh ki sorar, ki matabor, rangbah shnong ba kin kren ban pynpaw ia ka jingsngew jong ki shano ki kwah ban ia soh sha Sohra ne sha Pynursla Civil Sub-Division.
Ka Shnong Mawkliaw –Kemrang lyngba ki jingkren u Matabor bah Thomsing Mawkon ryngkat kiba bun ki riew rangbah ba kynthup ia u bah Homsing Khongjee (sordar barim), babu Bires Laso, bah Larbha Mawkon ( sordar barim) ki la kdew ia ka jingmyntoi lada leit ia soh bad ka Pynursla bad ki la kdew ruh ia ki jingduh jingmyntoi na ka lut ka sep , ha ka leit ka wan bad kiwei pat ki mat lada dang neh ha Sohra.
Kitei ki riew rangbah ki la pynpaw ruh ba ka Shnong Mawkliaw-Kemrang baroh kawei ka la dep rai ha ka dorbar jong ka ba dei ban leit ia soh noh sha Pynursla Civil Sub-Division.
U sordar ka Suktia u bah Khlaiñ Massar u la kren shai ha katei ka jingialang ba ka shnong Suktia kam kwah ban ia soh bad ka Pynursla hynrei ka kwah ban dang neh hapoh Sohra bad ia kane u la ong ba u kren kum u sordar uba mihkhmat ia ki paidbah bad ka jingkren jong u ka dei ka sur jong ki paidbah Suktia.
U sordar kaNongla u bah Director Massar u la ong ba shimet kum u sordar u kwah ban leit ia soh noh bad ka Pynursla bad u la ong ba ki paidbah ruh ki don ia kata ka juh ka jingsngew hynrei u ong pat ba un hap ban lum dorbar ban shim ia ka rai khadduh na u paidbah kumba ka dei ka rukom ban pan rai na ka dorbar, u sordar ka Mawsiangei ruh u bah Pahuh Massar u la pynpaw ia kajuh ka jingsngew kumba la pynpaw u sordar ka Nongla ba u kwah ba Pynursla hynrei hap ban shim ia ka rai khadduh na ki paidbah ba kan long Official ha ka dorbar kaba un sa lum kyrkieh shen.
U Matabor ka Mawlatang ruh u bah Robert Khongshei u la pynpaw ia kajuh katei ka jingsngew ba un hap ban lum dorbar ban pan rai na u paidbah.
U Matabor ka Diengsiar u khlem wan sha katei ka jingialang, katba u sordar ka Tyrngei pat u la phah da ka jingthoh bad pyntip ba ha katei ka sngi saitjain ka don ka dorbar jong katei ka shnong bad ha katei ka dorbar yn shim ia ka rai bad yn pynpoi ia ka rai sha ki nongialam jong ka KSWO.
Kitei ki sordar ki la ong ba kin pynpoi ia ka rai jong ki paidbah hapoh ar taiew khnang ban phah noh sha ka sorkar da ka jingthoh kaei ka jingkwah jong ki paidbah, lait noh ka Mawkliaw-Kemrang kaba la dep rai sha Pynursla bad ka Suktia kaba la dep rai sha Sohra.
U Chairman ka Synjuk u bah Rojian Khongshei u la kdew ia kijuh ki mat kiba u la kdew ha ki kotkhubor kata ba don ha Shella konstitwensi, ka C&RD Block sha Sohra, ba hap hapoh Hima Sohra, ka Police Dept sha Sohra bad kiwei bad u la ong ruh ba lada leit sha Pynursla ki 7 shnong kin sa kylla long nongwei bad kan don ka jingleh shilliang la ha ka roi ka par ha Block ne ki kam aiñ hapoh Police Station.
Hadien ka jingiakren kaba la neh bun kynta baroh ki sordar ki la sngew dei ban kyntait ia ka jingthoh ba ka Synjuk Ki Khlieh Nongsynshar ki la phah sha u Chief Secretary ka jylla ha ka 17 tarik u naiwieng, 2016 kaba ki la dawa ban pynneh hapoh Pynursla naba ki la ong ba kim don jingtip eiei ia katei ka jingialang ba la khot da ka Synjuk bad kam dei ruh ka jingkwah jong u paidbah, ki la ong ba ka rai ka ban mih ha kane ka ar taiew ba ki la pan por kan dei beit ka rai kaba khadduh jong ki paidbah.
Shillong, 19 Rymphang:Hadien ba Myntri Rangbah ka jylla u Dr Mukul Sangma u la bteng ban takrain iau Myntri Rangbahduh ka ri u Narendra Mdoi ia ka jingpynduh pisa 1000 bad 500, ka BJP Meghalaya ka la kynthah kylla ia u Dr Mukul da kaba ong, ‘ka jingieng lain jong ki paidbah ha ki bank ban ap pisa kam don shuh bad ia kane ka jingeh la dep weng’.
U Dr Mukul Sangma haba kren hynnin ka sngi ha ka jingialang ha prokram “Jan Vedna Sammelan" ha Resubelpara ha North Garo Hills u la ther ia ka sorkar NDA khamtam ia u Myntri Rangbahduh ka ri ba ka jingpynduh pisa ka la ktah ia ki paidbah ki nongrep.
Ha ka jingpynlait khubor hynne ka sngi u nongaitkien ka ka BJP Meghalaya u Basu Chakraborty u la ong, lai bnai la dep iaid naduh ba la pynduh ia ki lut 1000 bad 500, mynta kam don shuh ka jingeh jong ki paidbah bad ka kam ka la iaid shakhmat halor kane.
“Ka bha ba u Dr Mukul u dei ban pynshong nongrim bha ia kane ka jingleh ka sorkar NDA shwa ban kdew kti",la ong u nongaiktien ka BJP Meghalaya u Basu Chakraborty.
U Myntri Rangbahduh ka ri u la don ka thong kaba shai bha halor kane ban pynduh ia ka pisa tuh bad ban kyntiew ia ka ioh ka kot ka ri.
Ka la ong ba lyngba u Modi, ka sorkar ka lah ban iatreilang bad ka ri Switzerland, ha kaba ka la pdiang ban ai ia ki jingtip baroh ia ki briew ba thep pisa shabar ri bad ban pynpaw ia ki briew ia ka jingkamai ba siew ia ka khajna sha ka sorkar khlem buh rieh.
“Ka rai jong u Myntri Rangbahduh ka ri ka la pynkylla dur ia ka ri bad ka jingpynduh 1000 bad 500 ka la pynioh nong ia kiba kamai hok bad ka pynshitom ia kiba thok", u la ong.
Ka jingeh jong ki paidbah ka la kut mynta ha kaba iadei bad ka pisa ka pilain ha kaba ka jinglong jingman ka la wan phai biang.
Ki bank mynta ki la don biang ki lut ban sam sha ki paidbah.
Ka jingiapher hapdeng u Myntri Rangbahduh ka ri u Narendra Modi bad u Rahul Gandhi ka long kaba shai bha namar ba u Myntri Rangbahduh u pyrkhat ia ka pateng ban wan katba u Rahul Gandhi u shu peit kmang kumno ban kynnoh bad ban pynthut ia ka dorbar Parliament, la ong ka BJP lyngba u nongaitkien.
“Ban pyrshah namar ba don ha ka liangpyrshah ka dei ha ka synshar paidbah hynrei ban pyrshah ia ka jinglong, dei ban pynshong nongrim da ka jingshisha.
La phi tip ia ka jingshisha ne phi shu thmu ban ialam bakla ia ki paidbah na ka bynta ka myntoi sain pyrthei’, la ong ka BJP ia u Dr Mukul.
Nongstoiñ, 19 Rymphang:Ka shnong Nongkhnum ka dei kawei na ki shnong hapoh West Khasi Hills District, kaba la bna nam bha namar ka jingdon ka jong ka ia ki jaka ba itynnad bad ki kshaid ba noh rymphum khamtam ka jingdon ia ka Dew lynnong bala ker kut da ki wah.
Ka jingbhabriew jong katei ka shnong bad ka jing ithiang jong katei ka dew lynnong ka la khring ruh ym tang ia ki nongwan jngohkai pyrthei, hynrei ka la khring ruh wat ia ki bor sorkar lem bad ia kiba bun ki seng bapher bapher ba kin wan ban pynlong ia kiba bun jait ki tamasa sngewbha ha katei ka dew lynnong.
Ha ka jingwad bnaih jong u nongthoh khubor la ioh jingtip ruh ba nalor katei ka Dewlynnong bad ki kshaid kiba i thiang ha katei ka shnong don ruh ka Law Lyngdoh lane ka Khlaw Kyntang ha kaba u mynbarim u ju leh niam ha katei ka khlaw da kaba knia ba khriam, ym tang kata kaba kham phylla shuh shuh ka long da ka jingdon jong u wei u dieng bah ba itynnad u ba don tang marwei ha u wei u lum rit ha rud ka surok ha ka shnong Disyiang shwa ban poi ha Dewlynnong Nongkhnum.
Ka jingdon jong u tei u dieng bah ka lah shuh shuh ban khring ia ki nongwan jngohkai pyrthei ha katei ka thain namar katkum ki trai shnong la ong ba u tei u dieng u don la ka jong ka khana bad la ong ruh ba u tei u dieng u dei u diengduh jong u wei u riew tymmen hyndai u ba na katei hi ka shnong ha kaba u la thung ia la u diengduh ha katei ka jaka bad u tei u dieng duh jong u tei u riew tymmen u la khie im ban san joit u ba dang ieng ruh haduh mynta mynne.
Hynrei kaba sngewsih ban ioh sngew ka long ba wat la ka jingdon jong kitei kiei kiei baroh ha katei ka thain pynban ki nongleit jngohkai ia katei ka Dewlynnong ki long kiba duna haduh katta katta ban ia nujor bad kiwei kiwei ki jaka jngoh kai pyrthei kiba paw ha kane ka Jylla bad ki nongwan kai sha katei ka Dewlynnong Nongkhnum ki kham bun bad sngew tynnad ban wan tang ha kipor ba don ki tamasa sngewbha lane tang ha ki por tlang ban wan bam khana hynrei ha kiwei kiwei ki por ki duna bha bad kynjah slam slam.
Haba pyrshang ban wad ia ka daw jong ka jingduna ki nongwan jngohkai ia ka Nongkhnum la lap ba ki nongwan kai sha katei ka thain ki sngew thait, tang namar ba kiba bun ki surok ki ban pynpoi shaduh katei ka dew lynnong Nongkhnum ki long kiba sniew haduh katta katta bad la pdiang sngewbhalang ruh ia ki nongwan jngohkai ia katei ka Dew lynnong da ki surok kiba khoh ruh khoh ram suda.
Haba phai pat sha ki nongshong shnong jong katei ka thain bad kumjuh sha ki shnong ba marjan ka long kaba sngewsih ban ong ba wat la katei ka thain ka don ia katei ka jaka kaba la paw nam bha, hynrei ki paidbah nongshong shnong ha katei ka thain ki dang long kiba sahdien haduh katta katta ha ka roi ka par ka ioh ka kot bad kiwei kiwei, tang namar ka jingbymbiang ki lynti ki syngkien kiba long u budlum ia ka roi ka par bad ka ioh ka kot.
Shillong, 19 Rymphang:Ka sorkar jylla ka lah ban phah tohkit halor ka jingkynnoh pyndon-kam bakla iaka pisa jong ka KHADC da ka Executive Committee ba ialam da u CEM u Bah Pynshngain N Syiem.
Katkum ka khubor, ka sorkar ka lah ban thung jingtohkit hadien ba ka UDP ka la ujor sha ka sorkar da kaba kynnoh ba u Bah Pynshngain u la pyndonkam bakla ia ka pisa jong ka Council haduh kumba T.
2 klur eiei.
La iathuh ba ka jingujor ka UDP pyrshah ia u Bah Pynshngain ia ka jingpyndonkam bakla ia ka pisa ka Council kan long ruh kum ka kabu ia ka sorkar Congress ban ioh pynhiar kput ia u Bah Pynshngain uba la shah sospon lai snem ha ka party halor ka jingkynnoh pyrshah seng.
Kham mynshwa ruh, ka sorkar ka la thung ia ka jingtohkit ban wad ia ka jingkynnoh pyndonkam bakla ia ka pisa ha ka GHADC ha u snem 2009-10.
Hynrei haduh mynta, ka sorkar kam pat ai satia ia ka kaiphod jong kane ka jingtohkit.
Ym pat tip la ka sorkar kan thung jingtohkit da kano ka jait jingtohkit hynrei kumba ka long ia ka GHADC, la khlieh ia ka jingtohkit fa u Justice (retd) P.
G Agarwal.
U bah HS Shylla u la ong u CEM Bah Pynshngain katkum ba paw ka la don ka jingpyndonkam bakla ia ka pisa ka Council ha kaba la thep sha ka account u riew shimet bad la pyndonkam ruh ban ai sha ka Khasi Heritage Conservation Forum (KHCF).
Shillong, 19 Rymphang:Ha ka jingialang jong ka UDP kaba la long ha ka miet sngi thohdieng la iathuh ba don ki MDC kiba la pan bor na ka Party ban wanrah da ka mat ia kren bym shaniah shuh ia ka Executive Committee jong u bah Pynshngaiñ N Syiem da kaba kdew ia kiba bun ki mat khamtam ki 9 tylli ki mat ba katei ka seng ka la pan jingshai na u CEM.
Hynrei la iathuh ba ha katei ka jingiatai ha ka jingialang ka UDP kam shym la ai-lad ia ki MDC ba kin wanrah ia ka jing ia tynjuh bor, hapoh ïng dorbar.
Ki lad khubor ki la iathuh ba katei ka la pynsngewsih bha ia ki katto katne ngut ki MDC jong katei ka seng.
Halor ka rai ban leit ujor sha ka tnad District Council Affairs ( DCA) pyrshah ia u CEM ka KHADC namarba um lah ban ai ka jubab kaba shai halor ki jingpan jingpynshai katei ka seng ha kiba bun ki jingdkoh treikam u CEM, ki lad khubor ki la iathuh ba katei ka seng kam pat kyrkieh ban phah ia katei ka jingujor, hynrei la ong ba kan leit sha u myntri ka tnad DCA u bah Prestone Tynsong tad haduh ban da kut ka dorbar KHADC.
Ban pynthikna ia kitei ki khubor ba ki lad khubor ki la iathuh, une u nongthohkhubor u la kylli na u MDC ka UDP na Nongkrem u bah H.
S Shylla, hato ka dei ne-em kaba shisha ba ka Party UDP kam ailad ban wanrah jing bym shaniah shuh, u bah Shylla u la iathuh ba ka dei kaba shisha ba ha katei ka jingialang la pan bor na ka seng, ban wanrah jing bym shaniah shuh ia U CEM, hynrei ki khanglad.
U bah Shylla u la ong ba ka jingmut ban wanrah jing bym shaniah, kam dei eh ban pynkhyllem ia u CEM hynrei ban ioh ia ka kabu ban iatai halor kiba bun ki mat khamtam kito kiba ka UDP ka la dew ha ka shithi pan jingpynshai, “Lada ngim wanrah da ka NC ka eh bha ia ngi ban iohlad ban iatai khamtam haba u CEM u kwah ba ngin iatai ha dorbar ym ban thoh ha ki kotkhubor kumba u la ong" ong u bah H.
S Shylla bad u la bynrap biang da kaba ong “Nga ruh nga pynpaw ka jingsngew bynñiaw namarba ka Party kam ai lad ba ngin wanrah da ka NC".
Ki lad khubor ki la iathuh shuh shuh ba ki don katto katne ngut ki nongialam jong ka Party UDP kiba kwah ban pynkhyllem noh ia u bah Pynshngaiñ na ka shuki CEM hynreidon pat napdeng jong ki ruh kiba kwah ban dang kyrshan ia ka EC jong u bah Pynshngaiñ.
Shillong, 22 Rymphang: U MDC ka UDP na Nongkrem u bah H.
S Shylla u la wanrah ia ka mat ia kren bym shaniah shuh ia ka EC kaba ialam da u bah Pynshngaiñ N Syiem bad haba kren halor katei ka mat u bah Shylla u la khyrwit ia ka EC halor ki ar tylli ki bynta, ka rukom thung kam Majistor kaba la pynjlan snem ka personal interview 500 mark bad kiwei ki jnit kiba dei halor katei ka phang.
Nangta u la kren ia ka jingrung ka pisa ba la iohlum na ka Professional sha ka account ki riew shimet khamtam sha ka account jong ka Khasi Heritage Conservation Forum (KHCF) kaba la rung haduh T.
35 lak tyngka kum ka ram.
Haba kren halor katei ka mat u bah Shylla u la ong ba katei ka dei ka pisa kaba ki paidbah ki pynjaw ia ka bai khajna na ka Umsyep kaba ki la trei shitom kaba kim lah ban lait na katei ka khajna naba la teh la khum ia ki da ka Article 276.
U la ong ba shi bynta na katei ka pisa la ai ram T.
35 lak sha ka PDF bad katei ka ram ruh kaba ym lah ban tip la yn dang ioh biang ne-em naba la kdew shai ha ka jingpan ram ka KHCF da kaba ong ba yn sa pynphai tad haduh ban da iohlum na ka bei tyngka da ki tyllong bei tyngka bapher bapher.
“Katei ka long kumba ai ram ia ki nongrep naba ki pynshah hi da u soh jong kito ki jingthung ba ki thung, ki bank kiba ai ram ki khynniuh thad thad haba ki ai ram- tip ka ban jia kumno, ka KHADC ruh ka long kumta, yn jia aiu lada ym ioh shuh ia kata ka bei tyngka" u la ong.
U bah Shylla u la pynkynmaw ia ka jingmih khubor ha ki sngi ba la dep ba u CEM u la kren sha ki kotkhubor ha ka 21 tarik risaw, 2016 da kaba ong ba ia ka shithi jong ka KHCF ruh ym shym la lap dien shuh mynta namar la shu leh hi da u Secretary bad ka jingtohkit kan sa wad ia kane ka bynta ruh khnang ba ka jingshisha kan paw, “U CEM u la pyrshang ban buhrieh ban ong ba ki kot ki sla ki la jah -ka shithi kam don shuh, hynrei tang mar ia kren ia ka 204 IPC, oh ka shithi ka don hapoh File, tieng ioh ngat ka shong phatok 2 snem-la ioh pat ia kaba la jah" ong u bah Shylla ha ing dorbar bad u la sei ia ka shithi kaba u CEM u la thoh sha u Secretary bad haba pule ia kate ka shithi u la ong ba u CEM u la ong ia u Secretary ba dei ban thawlad thaw lynti mar-mar ban pynioh ia katei ka pisa T.
35 lak tyngka.
Haba pynshai halor katei ka bynta u Chairman ka KHCF uba dei ruh u myntri pla tyngka ka KHADC u bah Antonio War u la ong ba ka KHCF ka hap ban siew ia katei ka pisa bad watla ka bei tyngka na ki tnad bapher kan ym wan ruh, ki dkhot ka KHCF kin sei nap la lajong.
U bah Manstudy Nongrem nongialam ka Liangpyrshah uba dei ruh u MDC ka Langrin konstitwensi haba shim bynta halor katei ka NC ba la wanrah da u bah Shylla u la pynpaw ba jingbym shaniah ba nyngkong eh kaba u don ban pynsngew ha ing dorbar ka dei ka jinglong jong u CEM bad katei ka de ka rukom long jong u hapoh ing dorbar.
Nangta u la kdew ia ka jingpyndonkam bakla ia ka pisa kaba dei ka bhah ba 50% jong ka Council na ka tnad khlaw ha u snem 2016-17 kaba haduh T.
34,30,000 tyngka, ka jingpynieng be-aiñ ia ki khyrdop khrong khajna, ka jingpynlut palat pud ban pynbhabriew ia ka Conference Hall, ban pynheh ia ka ophis KHADC, ka jingpynlut pisa na bynta ka ka mar maloi, “Kane dei ka kam marwei jong u CEM, ka kam shimet kam dei ban don bynta bad ka District Council" ong u bah Manstudy da kaba kdew ruh ia ka Professional Tax bad u la ong “U CEM um don hok ban ong bym tip eiei, ka jingkitkhlieh ka dei ka jong u, lada u ong ym tip u dei ban hiar shuki noh, u shong ha ka shuki hynrei haba ka kam kam biang la kynnoh ia ki ophisar, la kynnoh ia ki nongtrei, ngam pat ju lap ba ka Council kan ai ram mynno mynno ruh sha ki riew shimet ne ki kynhun, dei tang mynta ba la ioh sngew ba u CEM u ong ia u Secretary sngewbha pynbiang T.
35 lak tyngka" ong u bah Man.
Hadien ba u EM Finance u bah Antonio War u la kdew ia ki kam ba bha u CEM haduh ba u bah Pynshngaiñ N Syiem u da jaw ummat khamtam halor ka jingkhih jingksaid jong u namar ka jingkyntur pud ka MUDA sha ki jaka ba hap hapoh ka jingpeit ka District Council, joit la ieng sa u bah H.
S Shylla MDC ka Nongkrem ban kren bad haba kren ia katei ka mat u bah Shylla u la ong ba ka Meghalaya Town and Country Planning Act, 1973 ka lah ban treikam ha baroh kawei ka jylla lait noh ha ki jaka ba hap hapoh ka jingpeit ka District Council lymda kim don ka mon bad u la ong ba Building Bye Laws jong ka MUDA ka dei tang ka hukum jong ka sorkar kam dei ka aiñ ba la thaw da ka Ing dorbar Thaw-aiñ bad ka dei tang ka khun jong katei ka Act.
“Haba ka kmie kam lah ban pyntreikam kumno ka khun ka lah ban treikam, ka Building Bye Laws ka dei tang ka khun jong ka Meghalaya Town and Country Planning Act, baroh ban iasaid ka shong ha ki nongiasaid aiñ" ong u bah Shylla.
Halor ka jingkam ka EC ba ka la trei shitom ia katei ka kam u bah Shylla u la ong “Ka dei ka jingtasngeng ka EC, phi ia khih da ka jingbiej-nga la shah mait kyrteng ha District Council hynrei nga jop biang namar ba ka don aiñ kaba batai ba ka samoi treikam jong u MDC ka dei 5 snem, kam don da kawei pat ka aiñ kaba kham khraw ia kata" u la ong da kaba buh ruh da ka kyntien kaba u ong “Lah ban sei ia u briew na khlaw, ym lah ban sei ia ka khlaw na u briew, dei tang ha u CEM jong ngi".
Shillong, 22 Rymphang:Shi bynta na ka pisa ba ka Khasi Hills Autonomous District Council ka ioh bhah 50% na ka tnad khlaw ka la shah pyndon kam bakla noh bad ia kane la pyntip da ka EM ba peit ia ka tnad khlaw ka kong Grace Mary Kharpuri haba jubab ia ka jingkylli ba la wanrah da u bah Manstudy Nongrem MDC ka Congress na Langrin konsti twensi.
Ka kong Grace ka la pyntip ba ka pisa ba la pyndonkam bakla ka long haduh T.
34,30,000 tyngka bad la pyndonkam bakla da uwei u nongtrei jong ka Council uba trei kum u Forest Chowkidar cum Peon hapoh office uba la tip kyrteng kum u Franklin Khymdeit.
Ka la ong ba utei u nongtrei la dep kubur dalade hi ba u la pyndonkam bakla bad la sospon ia u na ka kam ha ka 2 tarik u naiwieng, 2016.
Ka la iathuh ruh ba la tohkit ia kane ka kam da u joint Secretary ka KHADC u bah D.
G Syiemiong bad ka ripod tohkit ruh ka la ioh hynrei dang hap ban eksamin bha namarba kam pat sngewhun ia ka jingtohkit bad hadien ba la dep lut nadong shadong kan sa phah ia ka ripod sha ka Executive Committee.
Katei ka dei ka pisa kaba mih na ka Umtham Plantation.
Ka kong Grace ka la ong ba ia katei ka pisa ka Council ka hap ban shimkhia khnang ban lah ban pynmih biang.
Ha ka kynta kylli jingkylli halor ka jingkylli ba la wanrah da u bah Manstudy Nongrem halor ka jingpynlut na ka bynta ka Conference Hall u EM ba peit ia ka Building u bah Banteidor Lyngdoh u la jubab ba haduh mynta la pynlut T.
30 lak tyngka bad ka pisa ba la mang ka dei T.
45 lak tyngka bad kaba sah ka pisa ban pynlut ka dei sa T.
15 lak kata na bynta ki ar tylli ki kam kata ka Air Condition bad ka jingsiang ia ka madan.
Ki pisa ba la pynlut ka dei ban pynriam pynbeit bad ban shna painkhana hapoh katei ka Hall, jubab u EM.
Shillong, 22 Rymphang: Ka la pyndom pynbitar ia u bah Pynshngaiñ N Syiem CEM ka KHADC bad u la ong ba ka dei ka sngi kaba dum hapoh District Council naba ia ka NC la wanrah da ka liang synshar ym na ka liang pyrshah, u la kren siat ruh ia ar ngut ki MDC kiba don ha ka liang synshar kiba la wanrah ia ka NC kata u bah H.
S Shylla bad u bah Pyniaid Sing Syiem MDC ka Sohryngkham.
Haba shim bynta ha katei ka jingiatai halor ka mat bym shaniah shuh ia ka Executive Commi ttee,u bah Pyniaid u la pynkynmaw ia u CEM ba la arsien u la wanrah ia ka Resolution ha kaba ia dei bad ka Gurudwara kaba don ha Them Metor bad u la ong ba ka jubab ba la ioh na u CEM ka long tang hapoh shi taiew un khot ia baroh ki MDC ban ia kren “Hynrei mynta la shisnem, ym pat don katei ka jingkhot" u la ong.
Nangta u la bteng biang da kaba ong ba ha ka 21 tarik u jylliew, 2016 u la wanrah ia ka Resolution ia kaei kaba la jia ha Mawshbuit kaba ia tyngkhuh bad ki shipai Gorkha 58 GTC kaba la jia ha u lber 2016 hynrei ha katei ka dorbar ruh u la ong ba u ong ba un khot ban ia kren hynrei um shym la khot, bad na ka daw ba um khot u bah Pyniaid u la iathuh ba u hap ban ialam ia ki rangbah shnong bad ki paidbah sha ophis u CEM ban ioh jingshai bad hangtei ruh u la ong ba u CEM u la kular ba un leh eiei , “Hynrei haduh mynta ruh um leh eiei, ka samoi treikam jong ngi sa tang ar snem-kaei ka jubab ba ngin leit ai sha u paidbah, hato tang ka ishu MUDA, tang ka ishu rangbah shnong ka la biang?" buh jingkylli u bah Pyniaid.
Haba pynpaw ia ka jingsngewkhia halor kiwei pat ki mat kumba la kren da kiwei pat ki MDC ba kynthup ia ka Professional Tax bad kiwei ki jingpyndonkam bakla ia ka pisa ka Council utei u MDC na Sohryngkham u la ong biang, “Baroh baroh ki ia ong ia phi u Hero ba phi ia khun pyrsha ia u Dr.
Mukul, ka donkam ba phin pyni ruh ba phi long hero ha ka jingkhuid jingshai ka rukom treikam bad ka jingbiang ki jingkheiñ jingdiah".
Haba kren shaphang ka jingkynthoh ia ka KHCF halor ka Monolith Festival u la ong ba ka la pynsngewsih ia u ban iohi ba ha ka por janmiet ha ka por ba pynlong ia katei ka tamasa ka la mih ka jingkulmar namarba nalor ki dukan ba la ai wai da ka dor la pynmih palat pynban ia kaba la mang ban buh bad katei ka jingleh ka la pynkhih ia ki nongshim wai haduh ba ki dawa ba dei ban pynphai biang ia ka pisa kaba ki la siew na ka bynta ban ioh dukan.
Shillong, 22 Rymphang:Ka UDP ka la pyn khreh ban khyrwit tyngeh ia kane ka sorkar MUA-II ba ialam da ka Congress ia ka jingpyndonkam thurmur ia ka pisa jong u paidbah kaba la wanrah ka jingeh kaba khraw ha ka jylla.
U General secretary ka UDP u Dr Jemino Mawthoh u la ong ba wat la kane ka sorkar ba la ialam da u Dr Mukul Sangma kum u Myntri Rangbah, ka la pyrta ba ka pahuh pisa hynrei ka jingshisha ka paw, ba ka jylla ka la don hapdeng ka jinghiran pisa kaba shyrkhei.
“Ka jingpyniaid pisa kane ka sorkar ka long kaba la phiel nadong shadong", la ong u Dr Mawthoh.
“Ka rukom pyniaid pisa kaba kumno kane ka sorkar, la shu sei la shu pynkynriah ia ka pisa nawei shawei thurmul khlem ka rukom haduh ba wat tang ia ka Dearness Allowance jong ki nongtrei sorkar ruh, ka sorkar ka la thmu ban nym ai, haduh ba ka la  jur  ka jingpynbor ba ka sorkar ka la hap ban ai",  u la ong.
Haba kylla hato, ka liangpyrshah kan rah ia ka mat bym shaniah shuh ia kane ka sorkar MUA-II ha kane ka dorbar ban sa sdang shen ha u bnai ban wan, u Dr Mawthoh ula ong ba kim pat don jingthmu haduh mynta ban rah ia ka jingbym shaniah ia kane ka sorkar.
“Mynta ka dei ka snem  ha kaba baroh ki party kila pynkhreh ia ka elekshon bad kam long ka por kaba biang ban wanrah ia ka NC", la ong u Dr Mawthoh.
U la ther ia kane ka sorkar kaba la plie bun ki Block, ki Civil Sub-division, ki Police station da kaba ong, ban shu pynkha ka long kaba suk hynrei ban pynbiang kan long ka jingeh.
“Ka suk ban shu pynkha, hynrei hato la biang ki jingdonkam, ki nongtrei, ki iing ki sem, ki tiar", la ong Dr Mawthoh bad bynrap, tang ki district ba la dep plie ruh, kim lah ban treikam pura haduh mynta la jan dap san snem.
Mawryngkneng, 22 Rymphang:Na ka liang jong ka KSU Mawryngkneng circle hadien ba ka la dep ban wan jurip ha u snem ba la dep ia ka surok PMGSY ba la shna na Mawkhanu , Jaroit shaduh Nonghali bad Mynriang, la lap ba ka surok ka long kaba sniew haduh katta katta  bad ka jing pyn suki u kontraktor ban pyntrei ia katei ka surok, ka la buh jingeh ia u paidbah haba bun ki liang khamtam ha ka ban pynkit ia kiba pang ba shitom sha Hospital bad ban pynpoi iaki mar rep shan Iew sha Hat.
Hynnin ka sngi ha ka jingialam u President ka seng u Samla Reallystar Nongspung, ha ka jing iadon ryngkat u Samla Vincent Makri Incharge ka KSU Eastern Central Unit, ka la leit ban ia kynduh ia u Executive Engineer ka PWD (PMGSY) halor ka jing sniew ka surok na Jaroit sha Nonghali Mynriang bad ka jing suki ban pyndep ia ka Surok ba la pyntrei lyngba ka skhim PMGSY kaba kot haduh 2 klur tyngka.
Ha katei ka sngi ka seng ka la dawa ba dei ban pyndep noh ia katei ka surok ha shwa ban poi ka lyiur khnang ba u paidbah un nym ia kynduh jingeh biang bad na ka liang u Executive Engineer ula kular ban pynsted noh ia ka kam bad ban pyntrei pyndep noh hapoh u bnai Lber mynta u snem.
Na ka liang ka seng ruh ka kyrmen skhem ba ka jing kular u Executive Engineer kan urlong.
Shillong, 22 Rymphang:Ka Dorbar jong ka KHADC mynta ka sngi ka la pynduh pyndam noh ia ka Memorandum of Understanding (MoU) kaba la soi ha ka 12 tarik u Kyllalyngkot, 2016 hapdeng ka KHADC bad ka UCIL, ka la pynduh pyndam ruh ia ka No Objection Certificate (NOC) kaba la soi ha ka 14 tarik u rymphang, 2007 na ka bynta ka jingtyrwa ban khlong Uranium ha Kylleng Pyndengsohiong Mawthabah.
Ka Dorbar ka la rai ruh ba ka Executive Committee kan thaw ia ka kynhun tohkit ba laitluid ban tohkit ia ka jingshna surok na Wahkaji sha Mawthabah kaba la peit bad khmih da ka District Council.
Ka dorbar ka la rai ruh ba nangne sha khmat kano kano ka Executive Committee kan ym lah ban ia kren eiei shaphang ka kam Uranium bad lada donkam ban ia kren hap ban wanrah hapoh ing dorbar.
Ha kaba iadei pat bad ka ripod tohkit ba la rah ha ing dorbar mynta ka sngi halor ka jingrung ka pisa ba la iohlum na ka Professional Tax sha ka bank account ki riew shimet kaba ka ripod ka la kynnoh ba ka dei ka jingpyndonkam bakla jong u Secretary barim ka KHADC u ba Welljune Syiemlieh ka ing Dorbar kam shym la hun bad ka la rai ban bishar bniah ia katei ka kam da ka komiti jong ka ing dorbar kaba la thaw mynta ka sngi ha kaba u bah Manstudy Nongrem un khlieh kum u Chairman, bah M.
Kharkrang Jnt.
Secretary Legislative kum u Secretary, kong Teilinia Thangkhiew, Teinwell Dkhar bad bah Adelbert Nongrum kin dei ki dkhot.
Shillong, 22 Rymphang: Shuwa ba ka dorbar mang tyngka ka KHADC kan long ki nong ialam ka UDP khamtam u Chairman jong ka Sub Committee on KHADC Affairs katei ka seng u bah Bindo M Lanong bad u Secretary jong katei ka komiti u Dr.
Jemino Mawthoh ki la byrngem lyngba ki kotkhubor ba ha ka dorbar ki MDC ka UDP kin tih tyllong ia ka kynnoh bamsap ha KHADC khamtam eh ki 9 tylli ki mat ba katei ka seng ka la pan jingshai na u CEM bad ba ka jubab u CEM kam shym la pynhun ia ki , u bah Bindo u la ong ruh ba lada u CEM um lah ban jubab sha hapoh ing dorbar ka UDP ka kloi ruh ban weng noh ia ka jingkyrshan na ka PDF kaba ialam da u bah Pynshngaiñ N Syiem u MDC ba dang shah sospon ha ka seng Congress.
Hynrei katei ka jingbyrngem ka UDP ka la kylla da khongpong ha kaba ki MDC ka UDP ki la sngap jar jar ha ing dorbar khlem ia kren bad khlem ia shim bynta ruh ha ka kabu iatai kaba u bah H.
S Shylla MDC jong ka na Nongkrem u la wanrah da ka jing ia tai bym shaniah shuh ia ka EC hynrei la ther ha katei ka dorbar tang da u bah Shylla marwei uba la hap ban weng noh ia katei ka jingiatai, kaba u la wanrah ha ing dorbar namar ka jingbym don paid.
Ha ing dorbar u la bah Shylla u la kren ba nyngkong ka jingiatreilang jong ka UDP bad ka PDF ka dei namarba ka PDF ka dang khuid hynrei mynta u la ong ba ka la armet bad ka sah sa tang ban kha noh ia kawei pat ka seng saiñpyrthei ka People Democratic Front ( PDF), “Ngam treh ban don bynta bad ka PDF lano lano ruh" u la ong.
Haba kren sha ki nongthohkhubor shabar jong ka ing dorbar halor katei ka mat ba ki MDC ka UDP kim treh ban kren u bah Shylla u la ong ba um tip na kaei ka daw ba kim treh ban kren eiei.
“Shuwa ban wanrah ia ka NC nga la pan jingbit na ka Party, hynrei ngam shym la ioh jubab, nga kren shai ba nga don bad ka Party UDP hynrei ngam treh pat ban don bynta bad ka PDF" u la ong.
Haba peit ia ka rukom long hapoh ing dorbar la i kumba u bah Shylla um don jingiasngewthuh jingmut bad ki MDC ka UDP, la kylli na u hato ka don ne-em ka jingiapait, “Em , kam don kano kano ruh ka jingiapait" u la ong.
La kylli biang balei ba wat hapdeng kiba bun ki jingkynnoh khamtam ki 9 tylli ki mat ba ka UDP ka la thoh sha u CEM hynrei ka dang iai bteng ban ia treilang bad ka PDF, u bah Shylla u la ong ba u President jong ka Party u Dr.
Donkupar Roy um kwah ban pynkhih win eie hapoh District Council bad dei na kata ka daw ba ki dang bteng ban ia treilang.
La kylli biang hato un ia soh noh bad ka seng Congress “Em, ngan ym ia soh bad ka seng Congress hynrei ka shu jia ryngkhat ba ki MDC ka Congress ruh ki don ia kane ka juh ka jingsngewkhia halor ki ishu ba nga la wanrah lyngba ka NC".
“Ha ka jingshisha dei u CEM hi uba kynshoit ia nga ban rah ia ka NC, u la kren sha ki kotkhubor ba u bah Shylla um buh kawei ka motion, resolution ne ki Question, hynrei u thoh pynban da ki artikel ha ki kotkhubor, nga la wad jaka ban ioh buh ia kitei hynrei ngam ioh jaka dei sa tang ka No Confidence Motion kaba nga dang ioh jaka-u CEM u la khot sngewbha hi ia nga ba ngan wanrah NC" u la ong.
Shillong, 22 Rymphang:Hadien ba la shah kynthah ia ka jingleit rah u MDC ka party u Bah HS Shylla ia ka jing bym shaniah shuh, pyrshah ia ka Executive Committee ka People Democratic Forum (PDF) ba la ialam da u Bah Pynshngain N Syiem kum u CEM, uba dei na kajuh ka liang synshar, ha KHADC, ki nongialam ka party na seng kmie ki la ongg ba ka party kam shym la khang ia ki MDC ban leh da kano kano ka bynta ban pan jingshai halor ki khyndai tylli ki mat hapoh ka dorbar hadien ba kim hun ia ka jubab na u CEM.
Haba iakren bad u General Secretary ka UDP u Dr Jemino Mawthoh u la ong, “Ka UDP kam shym la khang ia ki MDC ka party ban wanrah da ka NC ne kano kano ka lynti na ka bynta ban wad jingshai halor ki kam bymman kane ka EC ba ialam da u Bah Pynshngain".
U la ong biang, “Ngi la ieh ha ka jingstad jong ki MDC ban leh ia kaba donkam khamtam haba u Bah HS Shylla u dei uwei uba la kylla sohpdung ban shah takrain ha kiwei, u don hok ruh ban pynshai ban iada ia ka jingshah kynnoh".
Kat kum ka jingong u Dr Mawthoh ha ka synshar paidbah u dkhot u don hok ban pynsngew ia ka nongrim khamtam hadien ba u la shah takrain bad shah kynthah bad hap ban pyni ia ki nongrim kaba ktah ia ka longiing jong u.
U general secretary ka UDP u la ong ba ka party ka la iakren ia kane shwa ban don ka dorbar ka KHADC bad ka la sngew dei ban ieh ha ka jingstad jong ki MDC ban leh ia kaba donkam na ka bynta ban pan jingshai ban thad ia ki kam bamsap kane ka EC jong u Bah Pynshngain halor ki khyndai tylli ki mat ba ka party ka la pan jingshai na u CEM hynrei uba la ai pynban da ka jubab tang dep kaba shi lain.
“Ka jingjubab u CEM kam long kaba hun bad nakata ka daw, ba ngi la iarai ha ka jingialang ban ailad ha ka jingstad ki MDC ban leh ia kane hapoh ka iing dorbar", la ong u GS ka UDP.
U la ong ba ka jinglah u Bah Shylla ban wanrah ia ka NC wat la u la weng noh mynta ka sngi, hynrei u la jop namar ba u la lah ban thad madan ia ki kam bymman ka EC ba ialam da u Bah Pynshngain.
“Wat la u Bah Shylla u la weng noh ia ka NC hynrei u la jop ban thad madan ia ki kam bymman ka EC u Bah Pynshngain, u la ioh ban thad ia ka jingpyniaid kane ka EC", la ong u Dr Mawthoh.
Shillong, 22 Rymphang:Namar ka jingkhluit palat ka dorbar KHADC hapdeng u bah H.
S Shylla MDC ka Nongkrem bad u CEM ka KHADC bah Pynshngaiñ N Syiem, ha kine ki ar sngi ba la dep ha kaba la mih ka jingiakdew kti iwei ia iwei, ka jingiatied miej bad la i kumba kitei ar ngut kin shu ia kynrup noh, ka la pynlong ia ka tnat dorbar jong ka KHADC ban pyn kham ia jngai noh ia ka jaka shong jong kitei ar ngut.
Ha kine ki ar sngi ba la dep u bah Shylla u la shong ha ka jaka ba shakhmat kaba don marjan bad u CEM, hynrei mynta ka sngi kaba dei ruh ka sngi ba u wanrah ia ka NC la pynkynriah noh ia ka jaka jong u jngai na u CEM kata la rah noh shaduh ka jaka shong kaba don ha u laiñ ba khadduh.
Hynrei hadien ka dorbar haba kren sha ki nongthohkhubor u bah Shylla u la ong ba u la kyrpad dalade hi ban kham pynjngai ia ka jaka shong jong u na u CEM, namar ba um kwah ban long kumba long ha ki ar sngi ba la dep, ioh ka mih pynban kano kano ka jingjia kaba ym kwah ban jia.
La iohi ba ha katei ka dorbar u CEM bah Pynshngaiñ u la jaw ummat bad u la ïam katba u EM Finance u bah Antonio War u dang kren iaroh ia ki kam u bah Pynshngaiñ da kaba kdew ba u bah Pynshngaiñ u dei u nongialam uba trei na bynta ka jaitbynriew.
Jowai, 22 Jowai:Ki nongshalan maw iong bad mawshun  sha Bangladesh ha ryngkat ki nongniah trok, ki pyrshah jur ia ka jing pyrkhing jong ki ar ngut ki Enforcement Inspector ha kaba thew ia ki kali ha ka jaka thew ha Amsyrin, kaba ha Sohkha.
Ki Enforcement Inspector kiba don ha kane ka jingkieng thew, ban pyndep ia ka hukum jong ka sorkar  ban teh lakam ia ka  jingkit palat pud jong ki trok kit maw kiba leit shalan sha Bangladesh, ki daiñ kuna ia ki kali kit maw kiba kit palat iaka 9 ton namar ka hukum jong ka NGT ka long ban kit hapoh 9 ton.
Na ka liang ki nongniah bad ki nongshalan mawiong bad mawshun, ki kyrpad ia kiba halor ba kin sngewbha ban lehshitom ia ka ban  pynbeit ia kane ka kam da kaba pynjynsur ia ka rukom thew, khnang ba ki kali kit maw  kin ioh ban iaid beit kumba ju iaid man ki por kham tam ha poh kine ki 2 bnai 3 bnai.
Na ka liang jong u bah G.
Lyngdoh u kyrpad ia ki nongtrei jong ka jingkieng thew, ba kin ia sngewthuh jingmut bad kiba dei peit ia ka tnat pyniaid kali, namar ba katei kan ktah bha ia ki nongkhaïi tang na ka daw ba kim iasngew thuh jingmut ki katto katne.
Shillong, 24 Rymphang:  		Shen yn sa rah noh ia ka ïew Umsning na ka jaka ba ka don mynta sha kawe pat ka jaka kaba la tip kum ka Umsning Patarim kaba don hajan ka surok By-Pass.
Ka jing thmu ban rah noh ia katei ka iew kaba mynta sha ka jaka ba thymmai ka dei namarba ka jaka long iew kaba don mynta ha ka jaka jong ka Hima Mylliem ka la khapngiah palat bad kam don ruh ka khuid ka suba naduh ki jaka leit bar bad kiwei pat ki jing donkam bad kaba pynjynjar palat ia ki paid nongiew  ka de ha ka por lyiur ka aiom slap.
Katei ka jaka thymmai kaba la thmu ban pynlong iew kaba don ha patarim ka dei ka jaka jong ka Umsning Town Dorbar kaba heh haduh 4 akar kaba long ar shah ka jingheh jong ka iew ba mynta.
U MDC ka Umsning u bah Donkupar Sumer ryngkat ki nongialam shnong ba kynthup ia u bah Rocky A Marweiñ Rangbah Shnong ka Umsning Proper A, u bah Nickson Kharkrang Rangbah Shnong ka Umsning Proper B ryngkat kiwei pat ki riew rangbah ki la leit ban jurip ia katei ka iew ba mynta ban peit bad sakhi ia ka jingkhapngiah jong ka bad ban  sngap ruh na ka sur ki nongiew  kiba la pynpaw ia ka jingshem jingeh namar ka jingkhapngiah bad ka jingjaboh bad ki kwah ban rah noh sha kawei pat ka jaka.
Haba ia kren bad u MDC ka Umsning u bah Don Sumer u la ong ba ka la don ka mang tyngka kaba u la dep pynkhreh kaba la ioh lyngba ka Special Assistance na ka bynta ban shna thymmai ia ka iew Umsning bad katkum ka jingpynkhreh u la ong ba ka jinglut ka poi haduh T.
2.
05 klur tyngka ( Ar klur san lak tyngka) bad ka pisa ka la don lypa sa tang ban pyndep ia ka jingiasoi soskular.
U la ong ba katei ka iew thymmai ha para rim  yn shna katkum ka juk mynta ha kaba yn pynbiang lut nadong shadong ia ki jaka ieng kali, ki jaka leit bar bad kumta ter ter ha kaba yn shna ruh da ki Complex.
Katba u Rangbah shnong ka Umsning Proper A u bah Rocky A Marweiñ u la ong ba baroh ki jingdonkam la dep ban pynbiang nadong shadong bad kaba sah hi ka long tang ban shu soi ia ka soskular hapdeng ka Hima Mylliem, District Council bad ka Umsning Town Dorbar.
U Chairman ka Umsning Town Dorbar u bah Ripul R Ryntathiang  haba ia kren bad ki nongthohkhubor u la ong ba ka jingslem jong katei ka kam ka dei namar ba ka Hima Mylliem kam shimkhia bad ka kheiñsting palat wat la ki la tynruh na ka por sha ka por.
U la ong ba ka la don ka jingiapynbeit ban ai bhah 60% ia ka District Council, 40% ia ka Town Dorbar ka hima Mylliem, kan nym ioh bhah eiei satia.
U la ong ba namar ba la shu slem kai ka por tang haba ap ia ka Hima Mylliem, ka Umsning Town Dorbar ka la shim ia ka rai ban ap sa tang shi taiew bad lada kam ai jubab yn iaid beit ia ka kam shakhmat bad yn ia soi soskular noh hi tang hapdeng ka Town Dorbar bad ka District Council.
U myntri Iew ka hima Mylliem uba la donlang ha katei ka jingjurip mynta ka sngi haba kren sha ki nongthohkhubor u la ong ba mynta ka sngi ka dei ka sien ba nyngkong ia u ban iu kjat ha iew Umsning naduh ba u shimti kum u myntri iew bad u la ong ba um don jingtip eiei shaphang katei ka kam bad un dang hap ban leit pynsngew sha ka dorbar jong ka Hima Mylliem.
Katkum ka jingiathuh kitei ki riew rangbah ki la ong ba namar ka jingbym shimkhia ka Hima Mylliem ban leh khuid ia ka iew Umsning ka la don ruh ka por ba la knieh noh ia katei ka iew da ka KSU ha ka por long President u bah Peter Kylla bad ka KSU ka la bat tang kumba shibnai ban lum khajna hi kam ai sha ka Hima Mylliem bad ha katei ka por ki la ong ba la lah ban tei ia ka painkhana paidbah ha iew.
U bah Ripul u la iathuh ba wat ia ka lynti iaid kjat ruh ka Hima Mylliem kam shym la shna ha iew hynrei la pynshna noh lyngba ka bylla 100 sngi ka MNREGA.
Kiba bun ki riew rangbah ki la pynpaw ka jingsngewkhia ia ka jingkhapngiah katei ka iew kaba mynta naba ka pynthud ruh ia ka leit ka wan ki kali kit nongpang naba ka don ka CHC hajan jong ka iew.
Ka Umsning Town Dorbar ka kynthup ia ki 6 tylli ki shnong kata ka Umsning Proper A, Umsning Proper B, ka Umsning Pata Rim, Umsning Lum Roman, Umsning Umsohlang bad ka Umsning Umpih.
Shillong, 24 Rymphang: 		Ka FKJGP Federation Khasi Jaintia  bad Garo People jong ka Mawryng kneng bad Diengpasoh Circle ka la pynlong ia  ka prokram ai jinghikai ban pynsngew thuh ia ki Driver truk, ki nongshongdukan bad ki Nongshong shnong jong ka Jingkieng  Wah Umkhen Diengpasoh, ha Shillong Bye-Pass.
Ia kane ka prokram ai jinghikai ba la pynlong haka 24 tarik u Rymphang 2017 ka long ba ka la buh jingma ia ki nongshong shnong jong ka Thain Diengpasoh ter ter sha Mawryngkneng lyngba ka Surok Bah  Shillong Bye-Pass   na ka jingjyllei ki kam  sniew kiba ktah ia ka imlang ka sahlang, khamtam ia ki khynnah samla lud kynthei.
Ia kane  ka prokram la ai jinghikai kumno  ban tip kham bniah ia ka jingkynrei  kum ka jingpang HIVS, Aids, kumjuh  ka jingjur  jingdih pynbuaid kum ka kyiad bad u Drug.
Shuh shuh ha katei ka jingai jinghikai la pynsngew thuh ia ki paid nongshong shnong ki driver ki nongshong dukan ban burom ia ka jingkhuid jong  ka mariang da kaba ym bret pathar sha lum sha wah ia ki jaboh ban nym leit shabar kulmar ia kane  la pynsngew da ka dorbar shnong jong ka Diengpasoh.
Ha ka jingkren jong ka dorbar shnong Diengpasoh lyngba ka  Seng longkmie  ka kong  Risa Sana ka kyntu ia ki samla kynthei ban burom iaka  iaid ka ieng ban nym iajan ne leh ki kam awria ha ka surok bah Bye Pass; ka la kyntu  ia ki driver kiba iaid katei ka surok bah  ban sumar khuid ia ka Wah Umkhen kaba long tyllong um bam umdih ia ka shnong Diengpasoh.
Kiba la ia don bynta lang ha ka jingpynlong ia katei ka prokram ka kynthup  ia ka police Department ia kaba  la mih khmat da u Bah Vivek Syiem uba  u long u SP ka Shillong City  ha kajuh ka por kum u kongsan  ban ai jingkren.
Kane  ka prokram  ka long ruh ka sien ba nyngkong ia ka Seng bhalang  FKJGP jong ka jylla Meghalaya ban  pynlong ha katei ka surok bah Shillong Bye ha kaba ka MACS ICTP (Meghalaya aids Control Society) ka snoh kti lang ha ka jingialam  ka kong  Joycelyne kaba long ka symbud kongsan.
Kane ka prokram ka long shi bynta    ban rakhe  ia ka silver jubilee jong ka  – ka FKJGP Federation Khasi Jaintia  bad Garo People Central Body.
U Bah Vivek ha ka jingkren jong u la pynsngew ia ka jingkynrei ki jingpang bad jingsniew ba shyrkhei khamtam ia ka HIVS ka dei nyngkong eh na ki dribar truk kiba wan rah sha ka jylla namar ma ki kim tip shuh ia ka jaka sah kaba biang lane  ka bam ka dih  ka la pynlong ba ka jaid bynriew khasi jongngi shynrang bad kynthei ban ngop.
Kaba  wan rah jingma eh ka ong ia ki khun samla  kynthei  namar ma ki ki, long ki nong kyntur da kaba ki driver ki ioh lad ban leh katba mon.
Kane  ka wan lyngba ka jingbuh  jingshong dukan ban  die jingdie lane  ki dukan sha ka jong ki kaba ki driver kiba rung ki ba mih ban leit bam leit sha.
U la kyntu ia ki  nongshong dukan haba ki shong die jingdie ki dei ban buh ki jingbam kiba dei ia ka met ym  ki jingdih pynbuaid kiba ktah ia ka kiot ka khiah.
Ia kane ka jingialang la pyniaid da u bah Bristar Mawthoh President ka FKJGP Mawryngkneng circle.
Shillong,24 Rymphang:Ki shipai khappud Border Security Force (BSF) kila don ka jingthmu ban kyntiew ia ka Dawki ha West Jaintia Hills district bad ka Kilapara ha South West Garo Hills district kum ka jaka jngohkai ban khring ia ki paidbah.
Kane ka jingtyrwa la phah da u  Director general ha ka jingialang jong ki BSF bad ka Border Guards of Bangladesh (BGB) ba long naduh ka 18 tarik haduh 22 Rymphang ha Dhaka.
Katkum ka jingong u  Inspector General ki BSF, Meghalaya Frontier, u PK Dubey ka kam jngohkai pyrthei ha khappud kan long ban pyni ia ki ktem BSF kiba don ha khappud ka India bad Bangladesh ha Dawki bad Kilapara kiba la jied ha kane ka jylla Meghalaya.
Ha baroh ar tylli kine ki jaka jngohkai, u Dubey u la ong ba la dep phah ban don ka jingialang pyndon burom ha kane ka janmiet kum ka jingrah lama hapdeng ki shipai BSF bad BGB, jingpyni ia ki dur, ki tiar ialeh, ki jingpyni video ia ki jaka jngohkai khnang ba ki nongjngohkai kin ioh jingtip shaphang ki jaka, ka jingshngain ha lynter ki khappud, nalor ka jingshna ia ki jaka shongkai, ki jaka peitkai bad kiwei ki jingdonkam jong ki nongjngohkai.
U Inspector General  BSF, Meghalaya Frontier u la ong ruh ba ki BSF ki la dep phah ia ka jingtyrwa sha ka tnad jngohkai pyrthei ka ri ha ka jinglut kaba mar T.
1 klur ban pynbiang ia ki jingdonkam ha kine ki ar tylli ki jaka ha Meghalaya, ban shna ia ki jingdonkam, kum ki painkhana, ka um, bad kiwei.
U Dubey u la ong ba ha Kilapara, ki don ki jingsahkynmaw kiba iadei bad ka thma hapdeng ka India bad ka Bangladesh.
U la ong ba ka jingshna ia ka jaka peitkai kan sa sdangg noh ha kaba ki nongjngohkai kin lah ban wan peit kumba long ha Wagah ha Punjab kaba don ha khappud ka India bad Pakistan.
U Dubey u la ong ym kum ha Wagah, ka jinglong jong ki shipai hapdeng ka India bad ka Bangladesh ka long kaba khampher namar ba ki ialong paralok.
“Ngi kwah ban pynshlur ia ka jingiadei paralok bad ka Bangladesh", la ong u Dubey.
Ia mynta, nalor ka Wagah hapdeng ki khappud ka India bad Pakistan, kawei pat ka ktem BSF ha Akhora ha Tripura, la pynlong ia ka jingpyni nam ki shipai la pynlong ha katei ka jaka.
, ha kaba ki shipai ka India bad ka Bangladesh ki la pyni ia ka jingparade shipai bad ki lama jong ki ri jongki.
Ka Dawki ka don 81 km na nongbah Shillong bad kawei na ki jaka kaba long ka kad khaii, ka la sakhi ia ka jingjur ki nongwan jngohkai napoh bad nabar ri.
Ka Kilapara ha Garo hills, ka dei ka jaka kaba don ki tiar thma jong ki shipai ba la iakhun ha ka thma 1971 hapdeng ka India bad ka Pakistan kaba long mynta ka Bangladesh.
Shillong, 24 Rymphang:Ki MDC ka PDF hapoh ka jingialam u bah Pynshngaiñ N Syiem , CEM mynta ka janmiet ki la leit ban ai khublei ia u Lat ka jylla u Banwanrilal Puhorhit ha Raj Bhavan.
Ha katei ka jingiakynduh la ong ba ki MDC ka PDF ki la leit pynsngew sha u Lat halor ki bill jong ka KHADC kiba dang sahteng haduh mynta ruh kiba la pass da ka ing dorbar, kumjuh ruh ka kam EM kaba sahteng.
Jowai, 24 Rymphang:U bah Phrangki Rynjah u la long u Dolloi ba pura ka Muskut Elaka ha West Jaintia Hills hadien ba u la jop da 20 Bud ia u para arkmie jong u, u bah Donbhalang Rynjah.
Ia ka jingjop jong u bah Phrangki la pynbna da ka Returning Officer ka JHADC kaba peit kyrpang ia ka kam Election ki Dolloi, ka kong E Shylla hadien ba la dep niew ia ki vote mynta ka sngi Thohdieng ha ophis ka JHADC, Jowai.
U Prangki u la ioh 43 Bud katba u Donbhalang u la ioh 23 votes.
Ka Muskut Elaka ka dei ka elaka kaba rit tam kaba don tang kawei ka shnong – ka Shnong Muskut kaba don ruh tang 71 ngut ki shynrang kiba donhok ban thep Bud ne jied dolloi.
Napdeng ki 71 ngut, tang 67 ngut kiba la wan ban thep Bud bad kawei ka la shah kyntait.
Ia ka jingiathep Bud la pynlong ha ka 22 tarik une u bnai bad ka jingniew ia ki Bud la pyndep mynta ka sngi.
Shillong,24 Rymphang: 4 ngut ki lehnoh GNLA ki la wan ban pyndem mynta ka sngi ha ki pulit ka Williamnagar, East Garo Hills.
Napdeng kitei ki 4 ngut uwei dei u nongpahara uba don hakti hajan jong u hehduh katei ka seng ha ki por mynshuwa hynrei shuwa ban wan pyndem u la don noh ha ka kynhun jong u Sengbat Ch Momin.
Uwei na ki la ong ba dei uba la shah thung kum u Area Commander ha u Sohan D Shira bad uwei pat dei u nongpahara shimet jong u, iathuh u Director General of Police S B Singh sha ki lad khubor.
Lai ngut na kitei ki dkhot ka GNLA ki dei kiba la tip kyrteng kum u Wesefield Ch Marak ba ju khot sin kum u Dakchak na New Sampalgre (Williamnagar), u Joshua N Marak ba khot sin u Kolgrik kumjuh ruh ki khot sin u Balmika na Bajengdoba -North Garo Hills, u Tush M Marak ba ju khot sin u Gotcheng bad Jachong na Gasuapara ba sah ha khappud ha South Garo Hills.
U Joshua dei u nongpahara shimet jong u Sohan kham mynshuwa shuwa ba un leit sha ka kynhun kaba hapoh jong u Sengbat.
Kitei 3 ngut ki la pyndem ryngkat ka AK 47, AK 56, SLR, 4 AK magazines, 3 SLR magazines, 2 walkie talkie, bad bunbah ki kuli, ki kot ki sla jong ka GNLA.
Shillong,24 Rymphang:U heh ki shipai BSF u Inspector general ka Eastern Frontier u  P K Dubey, u la kam ba ki kynhun kaikhlaw na dong mihngi kiba shna  ktem hapoh Bangladesh ki la nang troin bad mynta ki don sa tang kumba lai tylli.
Katkum ka jingong u Dubey ki lai tylli ki lehnoh ba dang don ktem thohmut thohmat ha Bangladesh ki long ka HNLC kaba don lai tylli, ka ULFA ka don ar tylli bad ka GNLA ka don tang kawei.
U la ong ba kine ki ktem jongki ki la synjor bha namar ba ki long tang kum ka dara khlem ki tiar ki tar kiba biang namar ba ki hap ban phet na kawei ka jaka sha kawei pat ka jaka namar na ka jing khynra ki shipai  ka Bangladesh man ka por.
U Dubey u la ong ruh ba ki nongialam ka seng HNLC  ki rieh tngen ha Bangladesh da kawei ka kyrteng, bad ki shipai Bangladesh ki dang thwet ia ki.
Ki dkhot ka HNLC ki don sa tang khyndiat bha mynta.
U la iathuh ba ha ka jingialang dang shen, ki shipai BSF ki la ai ia ki sakhi sha ki shipai BGB ia ka jingdon ki ktem lehnoh na kane ka dong mihngi hynrei ka jingeh ka long ba kiba don ha Bangladesh ki ai noh da kawei ka kyrteng.
Jowai, 24 Rymphang:Ia ka met ka samla briew kaba la lap ba thiah iap harud surok bah NH -44 ha Dkhiah East hynnin ka sngi, ym pat don satia kiba haiing hasem ban wan kam ia ka.
Haba iakren bad ki pulit ka East Jaintia Hills mynta ka nohphai sngi, ki la iathuh ba ka metiap jong katei ka samla ka dang don ha jaka buh metiap ha Khliehriat CHC bad haduh mynta ka sngi ym pat don satia ba wan kam ia ka.
Kum ban pynkyn maw, ki riew paidbah ki la lap ia ka metiap jong katei ka samla lud kaba antad hadpeng 17 bad 20 snem ka rta ka la thiah iap harud surok bah hynnin ka sngi Palei.
Ki riewpaidbah ki la pyntip mar mar sha ki pulit bad ki pulit ki la wan ban pyndep ia baroh ki jingdonkam katkum ka ain.
La suba ruh ba ia katei ka samla la shu bret nalor trok ne kali lane ka lah ban shu kynthih hi nalor trok ne kali.
Shillong, 24 Rymphang:Katkum ka jing kheiñ ba la ioh na ka website pulit ki la don haduh 23 tylli ki jingjia batbor kynthei mynta u snem kata tang hapoh 2 bnai kaba mut naduh ka 1 tarik u kyllalyngkot haduh ka 23 tarik mynta u bnai.
Na kitei ki 23 tylli 7 tylli ki dei kiba la jia ha Ri-Bhoi District, 5 ha South West Khasi Hills, 4 ha East Khasi Hills, 2 na West Jaintia Hills, 2 na East Jaintia Hills, 2 na West Khasi Hills bad 1 ha North Garo Hills.
Napdeng kitei ki 23 tylli ki jingjia batbor, 13 tylli ki dei ki jingshah batbor ki khynnah ba dang rit ka rta ha kaba kaba rit eh ka dei ka khyllung 9 bna ikaba la shah batbor, 10 ngut kiba la heh kiba la palat ia ka 18 snem karta bad kaba heh eh ka rta na kiba shah batbor ka dei kaba la 48 snem karta.
Katei ka jingshah batbor ki kynthei haba ia nujor bad u snem ba la dep ka la nangkiew ha kaba ha u kylalyngkot bad rymphang jong u snem 2016 kata ar bnai ki don 14 ngut kiba shah batbor 12 ngut ki longkmie bad 2 ngut ki khynnah rit.
Shillong,24 Rymphang:Ka CSWO hapoh ka jingialam ka kong Agnes Kharshiing ka la iaroh ia u myntri sorkar ba peit ia ka tnad bylla ka Mizoram, u Lalrinmawia Ralte uba risain ia ka kam myntri tang namar ba u shah kynnoh ba phah 32 ngut ki samla ban leit pule sha ki jaka pule thok ha Kolkata bad ban pyndonkam bakla ia ka pisa.
Hynrei haba pynrem ia ka jinglong ki myntri sorkar ha kane ka jylla bad ruh ia u Myntri Rangbah ka jylla u Dr Mukul Sangma, ka Kong Agnes ka la ong, “Ki politishian ki dei ban ioh jinghikai na u myntri ka sorkar Mizoram ban shim ia ka jingsngew kitkhlieh ban hiar shuki da ka mon sngewbha".
Ka Kong Agnes ka la kdew ia kane ha kaba iadei bad ka jingjia leh beijot ia ka khynnah 14 snem kaba la jia ha ka Marvelenn Inn kaba dei trai u khun jong u Bah HDR Lyngdoh uba bat ia ka tnad kam pohing ha ka jylla.
Wat haduh ba ki sengbhalang ki paidbah ki dawa ba u dei ban hiar shuki ban ailad ia ka jingtohkit ban iaid beit hynrei u Bah HDR Lyngdoh um shym la sngap satia bad u la ai daw da kumwei pat.
U Lat ka Meghalaya ruh mar synmih khubor ba shah kynnoh, u la hiar shuki stad ban ailad ia ka jingtohkit kaba khuid.
Ka Kong Agnes ka la ong ba la khmih lynti ba ki politishian ka Meghalaya ruh kin ioh jinghikai da kaba shim ia ka jingkitkhlieh ban hiar shuki haba ka don ka jingtohkit bad ka jingkynnoh halor ka kam kaba khia bha ia kiba haing hasem jongki halor ka jingshah leh beijot bad shalan ia ka khynnah kynthei.
“Ka jingleh amrang u myntri tnad kam pohiing ban nym hiar shuki haba ka khynnah ba la shah leh beijot, ka la kdew shai ba ka jia ha ka hotel ba dei trai ka lok jongu haduh san sien, ka pynshisha ba ki pulit kim lah ban pyniaid ia kane ka kam ha ka lynti kaba beit naduh ka sngi ba nyngkong haba ki don ki kyndon ka POCSO ym shym la pynngat bad ka CCTV ruh kam treikam", la ong ka Kong Agnes.
Ka la ong ba u Myntri Rangbah u dei ban bthah ia u Bah HDR Lyngdoh ban hiar shuki noh lane u dei ban weng hi hynrei um shym la leh kumta bad ka pyni ba u Myntri Rangbah um shym la sngew khia eiei ia ki kam thombor ia ki kynthei.
Ka CSWO ka dawa biang ba u Myntri Rangbah u dei ban weng noh ia u Bah HDR Lyngdoh na ka kam myntri haduh ban dep ka jingtohkit halor kane ka kam, la bynrap ka kong Agnes.
Nongpoh,24 Rymphang:Ha kawei pat ka ka jingjia pluh iing kaba la jia hynnin ka miet ha ka shnong Lumkya, Ri Bhoi District, ha kaba kawei ka longiing ka dei ka iing jong ka Kong Jubina Sohtun bad u Bah Phomwel Makri, ki la hap ban duh lut ia ka iing bad baroh ki jingdon jingem, hadien ba ka ding kaba shyrkhei ka la bam duh ia baroh ki jingdon jingem.
Katkum ka jing iathuh da u Bah Samuel Nongmalieh, Rangbah Shnong ka Lumkya, la ong ba katei ka jingjia pluh iing ka la jia hynnin ka miet, ha ka por 1 baje ei ei mynstep bad haba khein kyllum lang ia baroh ki jinglut jingsep na ka jingpluh noh jong katei ka iing ka la poi sha ka 2 lak tam.
U la ong ruh, ba na ka liang ki ki paidbah ruh ki la pyrshan ban ai jingïarap ban pynlip ia ka ding, hynrei namar ka jingklang jong ka ding ba shyrkhei kane ka jingiarap ki paidbah kam shem la seisoh bad baroh ki jingdon jingem bad ka iing ka sem ki la ingkhong khait bad kylla dpei.
Kumta haba iadei bad katei ka jingpluh noh jong katei ka iing, na ka liang u Bah Samuel Nongmalieh, u la buh ruh ka jingkyrpad ia ka bor sorkar bad ki nongmihkhmat ba kin phai khmat na ka bynta ban iarap lem ia katei ka longiing, kaba la kynduh ia katei ka jingjia kaba sngewsih.
Shillong,24 Rymphang:Ka sorkar jylla kan hap bud ia ka hukum ka Supreme Court ka ri, kaba la pynmih ha 15 tarik Nohprah mynshem snem, ban ym shah shuh ban buh dukan die kyiad ha ka jingjngai 500 meter na surok bah bad ki dukan kyiad kiba don mynta dei ban pyndam noh naduh ka 1 tarik Iaiong.
Halor kane ka bynta u myntri ka tnad Excise u Zenith Sangma  mynta ka sngi u la ong ba hadien ba la bthah da ka Supreme Court, ka sorkar kan pyntreikam noh da ka hukum jongka, naduh ka 1 tarik Iaiong.
“Ngi dang thmu ban wanrah ia ka jingpynkylla ia ka ain ha kaba iadei bad ka kyndon ba la pynmih da ka Supreme Court.
Haduh ka 31 tarik Lber, ngin leh shwa kumba ju leh bad hadien katei, ki dukan kyiad ki dei ban bud ia ka hukum ka Supreme Court", la ong u Zenith.
Mynshem snem, ka sorkar Meghalaya ka la hukum ban khang ia baroh ki dukan die kyiad kiba don hapoh 200 meter na surok bah, na ki jaka mane blei bad ki jaka pule, jaka sumar katkum ka Rule 183 ka Meghalaya Excise Act.
Ka rai ka Supreme Court kan nang pynsuhsat shuh ia ki nongdie kyiad ha ka ri bad ha kane ka jylla.
Ka Supreme Court mynshem snem ka la pynmih ia ka hukum da kaba pynshong nongrim ba da ki lak ngut ki mynsiem briew kila duh ei na ka jingaksiden kali ha ka ri.
Kumba 1.
5 lak ngut ki mynsiem briew ki duh ei jan man ka snem ha India na ka jingjia aksiden ha surok.
“Baroh ki licence die kyiad ha ki surok bah dei ban weng noh khlem pynthymmai shuh naduh ka 31 tarik Lber, 2017," la hukum ka Supreme Court.
Shillong,23 Rymphang:Ka kynhun tohkit ba lai ngut ba thung ka sorkar ban tohkit ia ka jingkynnoh phah sahmiet ha jaka sah, ka la shim jingtohkit ia ka samla mynta ka sngi.
Kat kum ka jingtip ba la ioh lum, la iathuh ba ka jingtohkit kala shim jingtohkit ia kane ka samla halor kiba bun bynta kiba iadei bad kane ka kam bad la khmih lynti ba ka kaiphod jing tohkit kan sa paw shen hadien ba la pyndep ia ka jingtohkit.
Ka sorkar ka la thung ia ka jingtohkit hadien ba ka samla ba trei orderly peon ka la ujor pyrshah ia u Director ka tnad Soil and Water Conservation u Bah Donald Langstieh da kaba kynnoh ba u la phah sahmiet ha jaka sah jongu, kaba la pynlong ia ka ban nym kohnguh ia kane haduh ba ka la shah set tulop bad shah kynriah sha ophis ka Soil ha Byrnihat.
Hynrei na ka liang u Director u la kyntait ia kane ka jingkynnoh  da kaba ong ba u hap ban pynshitom ia ka namar ba kam trei bha ia ka kam ba la bynshet.
Katkum ka jingong u Director, ka la kyntait ban trei ia ki kamram jongka bad ka jingsngew ka long ban ai tulop ia ka nongtrei kaba kyntait ban trei ia ka kamram jongka, ka ktah jur ia ka jinglong jingman hapoh ka ophis baroh kawei bad dei halor kane ka nongrim ba la pynsangeh tulop shipor ia ka bad la pynkynriah kam ruh sha Conservation Training Institute, Byrnihat ha ka 8 tarik Naiwieng, 2016.
Kane ka jingleh ban pynbeit ia ka, ka long ban pynbeit ia ka jingleh sting jongka ia ka kamram kaba dei ka kyndon pyniaid kam ha ka ophis, da kaba shu ai ka jingpynsaja kaba jem da ka jingthmu ban pynbeit ia ki jingleh jongka, la ong u director.
Halor kane, ka jingshah set tulop kane ka samla ka la ujor sha u Principal Secretary ha ka 10 tarik Naiwieng, 2016 ha kaba u la ai ia ka jubab ha ka 20 tarik Naiwieng, 2016 bad la phah jingthoh sha ka Treasury ba kan pynlait noh ia ka tulop jongka.
Shillong, 24 Rymphang: Ka sorkar ka la pynmih ia ka hukum ba baroh ki skul naduh ki Lower Primary (LP), Upper Primary (UP), Secondary bad Higher Secondary School ki dei ban bud beit bud ryntih ia ka hukum ia ka hukum ba ka la pynmih ha 6 tarik u Rymphang , 2017 na bynta u snem 2017-18.
Katkum katei ka hukum la kdew ba baroh ki skul ki dei ban plie skul naduh ka 16 tarik u rymphang, 2017, ka sngi shuti lyiur ka dei ban long beit thik naduh ka 29 tarik u jylliew, 2017 haduh ka 7 tarik u naitung, 2017 bad ki dei ban sdang skul biang ha ka 10 tarik u naitung, 2017 hadien ka shuti lyiur bad ka shuti tlang pat ka dei ban sdang naduh ka 16 tarik u nohprah, 2017 haduh ka 15 tarik u rymphang, 2017.
Baroh ki skul sorkar bad ki bym dei sorkar ruh ki hap ban bud beit bud ryntih ia katei ka hukum.
Nangta katei ka hukum ka la ong biang ba ki skul Primary ki dei ban sdang naduh ka por 9:00 baje mynstep bad wai haduh 1:00 nohphai sngi, ki Upper Primary ki dei ban sdang naduh ka por 9:00 baje mynstep haduh ka por 2:30 baje nohphai sngi, ki Secondary School ki dei ban sdang naduh ka por 9:00 baje mynstep haduh 3:00 baje nohphai sngi bad ki Higher Secondary School pat ki dei ban sdang naduh ka por 9:00 baje mynstep haduh ka por 3:30 baje mynsngi.
La hukum ba baroh ki skul ki dei ban bud beit thik ia kitei ki por sdang bad wai skul, ki por shuti bad ki por plie skul biang.
Ia katei ka hukum la pynbna da u A.
Ch Marak Director of School Education & Literacy, Meghalaya –Shillong katkum ka hukum jong ka sorkar ba la pynmih ha ka 30 tarik u kyllalyngkot, 2017 bad la phah kopi sha u Commissioner and Secretary sha ka sorkar jylla tnad pule puthi, sha u Dy.
Commissioner, Sub-Divisional Officer (Civil), Jnt DSEL, DSEO, SDSEO ba kin pynbna sha ki skul bapher bapher.
Nongstoiñ,26 Rymphang:Ka jingiaseng Samla KJP Synod Sepngi kaba 15 ka la long ha kane ka sngi u Blei ha ka Balang Presbyterian Nonglang Tynghor Presbytery, ha kaba da ki phew hajar ngut ki paid riew ngeit jong katei ka Balang na kylleng ka Ri Khasi bad Jaintia kila tuid sha ka Madan shnong Nonglang ban wan sngap ia ka khubor na ka ktien ka jong u Blei.
Katei ka jingiaseng samla Synod Sepngi ka la sdang ruh naduh ka 24 tarik mynta u bnai bad la pynkut noh ia katei ka jingiaseng mynta ka sngi u Trai kaba long ka jingiaseng paidbah, ia kaba la sdang ia katei ka jingiaseng naduh kapor mynstep haduh ka jingiaseng miet.
Ha ka jingiaseng paidbah kaba nyngkong kaba la long ha ka por 10:30 mynstep ka sngi u Trai la Sam ia ka khubor na ka ktien ka jong u Blei da u Rev.
R.
R.
Rapsang, ha kaba u la kren ia ka ktien u Blei kaba u la sot na ka shithi u Apostol Paul sha ki nong Kollosai ka lynnong kaba nyngkong bad ka dkhot kaba 27 (1: 27).
U pastor Rapsang u la batai ruh shaphang u ka shithi kaba u Appostol Paul u la thoh sha ki nong Kollosai ha kapor ba u don ha iing byndi bad ha katei ka shithi u Paul u la thoh shaphang u Jisu ban pynsngewthuh sha ki nong Kollosai ba u Jisu u long u Blei, namar ba ki nong Kollosai ki la shah hikai bad shah ialam bakla namar ka jingiakhleh jong ki niam bad ki la ngeit ruh ba u Jisu u long tang u ba khlain bor hynrei um long u ba khraw haduh katta katta haduh ban ong ba u long u nong pynim, kumta u Paul u la hikai ia ka jinglong tynrai jong ka niam khristan ban pyni ba u Jisu u long uba khraw bad halor baroh bad u la pynbeit ia katei ka jingshah ialam bakla jong ki nong Kollosai.
U pastor Rapsang u la kren ruh shaphang ka jingkyrmen bad ka burom, da kaba u la ong ba kadon ar jait ka jingkyrmen kawei kadei ka jingkyrmen ha ka Bible bad kaba ar pat kadei ka jingkyrmen ha ka pyrthei bad u la pyniasriem ruh ia ka jingim ki khristan ha kane ka juk kaba mynta kaba long ka juk jong ka jingduh jingkyrmen bad shah ialam bakla hynrei kito kiba ap ia ka jingkyrmen ha ka ktien ka jong u Blei kin ioh ia ka jingkyrmen kaba neh junom katba kiba ap ia ka jingkyrmen jong ka pyrthei kin nym long ei ei ha khmat ka ktien ka jong u Blei.
Hana phai pat sha ka Jingiaseng kaba ar kaba la long ha kapor 1:30 PM la ioh ban sam ia ka ktien ka jong u Blei da u Rev.
H.
K.
Nongbsap bad u la kren halor ki lai tylli ki mat kata ka Jingshisha, ka Jinglaitluid bad u la kham ban jur bha ia ka mat kaba lai kata ka Jingieid ia kaba u la pynshong nongrim na u Appostol Paul ka lynnong kaba nyngkong bad dkhot kaba 13.
U pastor Nongbsap ha kren ia ka khubor na ka ktien ka jong u Blei u la ong ba lada katei ka mat kaba lai kan jah bad iap noh na ngi; kitei ki mat baroh ba u la kdew kin sa iap lang noh kaba mut lada ngim don ia ka jingieid ha ngi ka mut ngim don shuh ia ka jingshisha bad ia ka jinglaitluid namar ba ka Jingieid ka iasoh lang bad ka dohnud bad ka saindur ruh naduh na iing shaduh ka im lang ka sah lang bad u la ong ruh ba lada ngim don ka jingieid ngin Shu long tang kum ka shangkhuriaw kaba Shu sawa Shaw Shaw.
Nalor ki Nongkren ha katei ka sngi la ioh sngew ruh ia ki jngrwai kwaiar na ki Sur ba bang na ka Standing Choir Rilyngngam Presbytery, Balang New Nongstoin, Balang Pariong, Jingiaseng Samla Synod Sepngi Standing Choir bad kiwei kiwei.
Nongpoh,26 Rymphang:Kum shi bynta ban pynsngewthuh paid bah halor ka jingma kaba ap na ka kam shongkha khynnah bad ha kajuh ruh ka por ban ai jinghikai ia ki samla ha katei ka shnong, ha ka sngi Saitjain ka Seng Kynthei Shnong Upper Nongjri ka la pynlong ia ka jingai jinghikai halor ka phang jong ka jing ia shongkha khynnah, ha Iing Durbar ka shnong Upper Nongjri.
Ha katei ka Pro kram la wan ban iashim bynta ruh da u Bah B.
B Makdoh, u riew rangbah ka dong Ri Bhoi kum u kongsan, ha ryngkat ka jingdonlang ka Dr.
D.
L.
Nongrum lem bad kiwei ba kynthup ia ka Kong Wensida Malieh, President ka Seng Kynthei Upper NongjriI, u Bah B.
Nongkseh, Rangbah Shnong, ka Kong Ristilda Nongrum, President ka Ummawbuh, ka kong R.
Shangdiar ka shnong Umsohlang Nongjri.
Shillong, 16 Rymphang: Ka ICAR Research Complex NEH Region, Umiam Meghalya ka la pynlong ia ka iew pyni nam bad ka jingbatai halor ka rukom rep barim bad ki jingbam tynrai jong ki nongep ka dong mihngi ha ka 25 tarik Rymphang ha ICAR, Umiam.
Ha kane ka jingpyni nam, la wan iashim bynta palat 1000 ngut ki nongrep na ki phra tylli ki jylla kane ka dong mihngi nalor 100 ngut ki saintis.
Ia ka prokram la pynlong shi bynta ban sam jingtip bad hikai ia ki nongrep ban wad ia ki kam kiban myntoi bad kamai shibun khamtam na ka rep ka riang Ka la don ka jingbatai na ki satiantis halor kane ia ki nongrep bad ka jingiasyllok.
U Dr.
Trilochan Mohapatra u Secretary ka Department of Agricultural Research Education (DARE), ka sorkar India bad u Director General ka Indian Council of Agricultural Research (ICAR) u long kum u kongsan ha kane ka sngi.
Haba kren ha kane ka sngi, u la ong ba ka ICAR ka la pyrkhat bha la kham slem ia kane ka dong mihngi ha kaba ka ICAR Research Complex ka don la saw phew snem ha Umiam.
U la ong ba kane ka jaka pynroi ia ki nongrep ka la pynmih bun ki buit bad ki soh na ka bynta ka jingdonkam ki nongrep ka thain.
U la ong ba kane ka thain ka don ka lad kaba biang eh na ka bynta ban rep sboh khlem da pyndonkam dawai.
U la kyntu ia ki saiantis ba kin pyrkhat bha ia ki nongrep ban kyntiew ia ka ioh ka kot jongki.
Katba u Dr S.
V.
Nagachan, u Director, ICAR Research Complex NEH Region,Umiam u la ong ba ki rukom rep hyndai ha kane ka thain ki la lah ban pynmih shibun ki ar rep khamtam kaba iadei ban pynneh ia ka mariang.
U la ong ba ka long kaba donkam eh ban ithuh ia ka rukom rep ha kane ka thain bad dei ban leh kham kloi ia kane.
Shillong, 26 Rymphang:Hadien shisnem duna 3 sngi ba la ia soi ia suk bad ka sorkar, u Commander In Chief ka  United A’chik Liberation Army (UALA) u Singbirth Marak ba ju khot sin kum u Norrok X.
Momin u la kyllon iap ha ka jingiasiat ha ka miet sngi saitjaiñ bad ki pulit.
Katei ka jingiasiat ka la jia ha ka por 7 baje mynmiet ha Thapa Matrongre bad ha Thapa Agisak kaba don hajan Resubelpara, North Garo Hills.
Katei ka jingjia ka la jia katba ki pulit Special Force -10 Commando ryngkat ki pulit ki North Garo Hills ki la leit ban khynra lehnoh namarba ki la ioh jingtip na ki nongshong shnong ba ki don ki lehnoh kumba 5 ngut eiei kiba thap ban rahbor ia ki nongkhaii kwai ban dawa pisa.
Na ka jaka ba u Marak u la kyllon iap bad na ka met jong u ki pulit ki la ioh kawei ka AK ba shna ha China bad kawei ka pistol, ka khubor na ki pulit ka la iathuh ba saw ne san ngut kiwei pat ki la lait phet ha ka jingdum jong ka miet.
Ka khubor na ki pulit ka la iathuh ruh ba ki la bthah ia kitei ki lehnoh ban ym phet bad ba ki dei ban pyndem ialade hynrei ha katei ka por ki la ther kuli kylla sha ki pulit bad ka la mih ka jingiasiat ba markylliang kaba la neh kumba 4 minit eiei bad ha katei ka jingiasiat u nongialam jong ki u la kyllon iap hashen.
Ki pulit ki la ong ruh ba ki la ioh jingtip ba u Marak u thmu ban thaw noh da kawei ka seng kaba la saphriang ba kan dei ka United A’chik National Front ( UANF).
Lah ban kdew ba u Singbirth Marak u dei u Commander In Chief jong ka UALA hapoh ka jinglong Chairman jong u November Ch Marak uba ju khot sin u Chiindik bad la ong ba um sngewtynnad ruh ia ka jingpynbeit u Chairman katei ka seng ban ia kren ia suk bad ka sorkar ha u snem ba la dep hynrei katei ka UALA hapoh ka jingialam u Novembirth ka la iaid beit shakhmat ban ia soi ia suk bad la pyndep ia katei ka kam ha ka 29 tarik u rymphang, 2016 ha Dikki Bandi Stadium, Dakopgre-Tura ha kaba la don ka jingialang kaba heh kaba u myntri rangbah ka jylla u Dr.
Mukul Sangma ryngkat ka kong Roshan Warjri myntri kam pohing ha katei ka por ki la leit ban pdiang sngewbha ia ki dkhot ba wan pyndem katei ka seng.
Shillong, 26 Rymphang:Ka jingialang jong ka Sub Committee ka UDP kan iakynduh biang ha kane ka sngi Hatmajai ban iakren halor ki khyndai tylli ki mat ba la pan jingshai na u CEM ka KHADC u Bah Pynshngain N Syiem.
Kane ka jing iakynduh ka UDP ka long hadien ba ka party ka sngew mong bha ia ka jingjubab jong u Bah Pynshngain uba la niat sha ki EM bad ki MDC ka UDP ban jubab namar ba u la dep batai ha ki.
U senior working president u Bah Bindo Lanong u la ong ba ka party kan leit ban thep ia ka jingujor sha u Lat ka jylla pyrshah ia ka jingpyndonkam bakla jong u Bah Pynshngain ha kaba iadei bad ka jyrsieh jong ka KHCF.
Ha ka jingshisha, ka UDP ka la thmu ban leit ujor sha ka sorkar jylla pyrshah ia u Bah Pynshngain namar ba ka la shah kynnoh ba ka iadon kti bad ka Congress ban pynkhyllem ia u, ka la rai ban leit ujor noh sha Lat ka jylla.
Kane ka jingkhot biang ka Sub committee ka long hadien ba ka UDP kam sngew hun ia ka rukom jubab jong u bah Pynshngain khamtam halor ka jingkynnoh jongu, ba ka donkti bad ka Congress ban pynkhyllem ia u.
Ka UDP ka la pan jingshai na u CEM halor ka mat kaba iadei bad ka jingpyndonkam bakla ia ka pisa a HHCF kaba T.
2 klur, ka jingjah ka pisa T.
16 lak na ka tnad Forest Department, bad kiwei ki mat.
Shillong, 26 Rymphang:Ka CSWO Central Body ba la lam khmat da ka Kong Irene Hujon kum ka President ryngkat ki dkhot ka seng ki pynshai paidbah ba naduh ba sdang ka jingiakhih ILP, ka seng kam shym iadon bynta ei ei.
Ha ka shithi, kaba 6tarik Naiwieng 2013, ka seng ka la aiti sha u Deputy Commissioner, East Khasi Hills, kaba la ai copy ruh sha u Commissioner & Secretary, Political Department, ka la pynshai ba ka seng CSWO kam iadon bynta satia ha ka jingiakhih ILP.
Ka CSWO Central Body hapoh ka jingialam ka Kong Irene Hujon kum ka President ryngkat ki dkhot ka seng, mynta ka janmiet ki la leit sha Civil Hospital, Shillong ban jngoh ia ki katto katne ngut ki briew kiba la mynsaw na ka jing takhuh kali ha Nongspung –Nongstoin byepass.
Ha kane ka jingjia, bun ngut ki la duh ei ia la ka jingim.
Kane ka jingjia ka long kaba sngew shyrkhei haduh katta katta bad la ioh lum jingtip ruh na ki bahaiing hasem jong kitei ki lanot ba u nongniah jong ka trok kaba kit ia ki ban leit sha ka Synod ha Nonglang, u la kit palat pud bad nalor kata, u la pynher sted ruh ia ka kali haduh ba um lah shuh ban teh lakam.
Ka seng ka pynpaw ka jingsngewsih kthang halor kane ka jingjia bad ka da kyrpad jur ia u MLA ka Rambrai Jyrngam, u Bah K.
P Pangniang ba un noh jingiarap kylluid sha kito baroh kiba la ngat ha kane ka apot ba sngewsih.
Ka seng ka kyrpad ruh ia kiwei kiwei ki nongmihkhmat kiba don ia ka mynsiem sngewlem ba kin leit jngoh ia kiba shitom bad ai ruh ka jingiarap sha ki.
Ka seng ka phah ia ka khubor sngewlem sha baroh ki longiing kiba la duh noh ia la ki ba haiing ha sem, bad buh ruh ka jingduwai na ka bynta kito kiba mynsaw ba u Blei Trai Kynrad un don ryngkat bad ki ha kane ka por jong ka jingsngewsih bad jingkthang, ong ka kyrwoh na ka Kong Irene Hujon    President ka CSWO bad ka Kong Rosetta War, Joint Secretary CSWO.
Shillong, 26 Rymphang:Uwei uba la shah kynnoh ban leh beijot ia ka khynnah 14 snem u Sudhir Kr Paul uba la jer ka khynnah kum u ‘Prof.
Roy’ u la shah beh noh na ka jaka ba u trei.
Ha ka jingpynlait khubor, u M.
K Majumder u Director ka Sacred Heart Career Academy kaba don hajan ka Madan Iewryng hep, u la ong ba u Paul, uba la dei u Office Manager bad kane ka Academy, la beh kam noh naduh ka 23 tarik Rymphang hadien ba u la shah kynnoh leh beijor ia ka khynnah 14 snem.
Dang shen, ki pulit ki la pynmih ia ka jingpynbna paidbah da kaba phah sha ki pulit ka West Bengal ban kem ia u namar ba u la phet rieh na Shillong hadien ba la shah tthwet ha ki pulit.
Ki pulit kila kem haduh 18 ngut ki briew kiba donkti ha kane ka kam leh beijot ia ka khynnah 14 snem, ha kaba u MLA ka Mawhati u Bah Julius K Dorphang ruh u la shah kem.
Ia u Paul la pynngat ha ka kyndon POCSO Act.
Shillong,26 Rymphang:Ha ka jingkylla ka Trok mynta ka sngi, U Sordar jong ka shnong Mawbyrkhong, kaba don hajan jong ka Shnong Nginiong, U bah Hor Sing Mawdoh, ula mynsaw jur bad la wan kit mar mar ban phah sumar sha Shillong.
Kam kut tang katta, ka mih sa kawei ka jingeh bad kata ka long, la ka Shnong kan lah ne em ban tep lut ia ki 9ngut ki briew, kiba la khlad mynta ka sngi, ha katei ka jingkylla kali, namar ba ka shong, ka dei kaba don tang 40 iing bad bun na kitei ruh, ki dei kiba la wan shong wan sah sha Shillong.
“Ha ka jingmut jongnga, nga pyrkhat marwei ba ngin shu ia tih noh tang kawei ka thliew" ong U bah Khosling Lyngkhoi Tymmen Basan ka Balang Presbyterian bad uba dei ruh U Sordar barim ka Mawbyrkhong.
Hynrei katei kam dei satia, ka rai kut, ong U Tymmen Basan, namar ba u iathuh ba u dang shu wan phai ialade mar mar na ka jingiaseng Synod, kaba long ha Nonglang, namar katei ka jingjia ba sngewsih ha katei ka Shnong.
La iathuh U Bah Lyngkhoi, ba na katei ka shnong, U Secretery Shnong ruh, U bah Kyrshan Kharsyntiew, ula khlad noh ha ka jinghap katei ka trok bad kiba iap na katei ka shnong, ki long 5ngut ki kynthei bad saw ngut ki shynrang.
Ka trok ba aksiden ki nongleit Jingiaseng dei ka trok kitdiengKa dei ka khubor kaba sngew myllung ha kaba bun ki nongleit jingiaseng Synod mynta ka sngi sha ka balang Nonglang ki hap ban phaidien noh shiteng lynti tang mar ia ioh jingtip ba ka don ka jingjia aksiden ha Nongspung ha kaba 17 ngut ki la iap.
Ki nongleit jingiaseng tang mar ia ioh jingtip bak ki la phaidien ban lei tai jingiarap sha kitei ki lanot kiba la ngat ha katei ka jingjia.
U MLA ka Rambrai u bah K.
P Pangniang uba la don ha ka jaka jingiaseng u la ong ba tang mar ia ioh jingtip ha ka por 10 baje ia katei ka jingjia bak u la mih na jingiaseng ban leit mar mar sha katei ka jaka bad haba la poi ha katei ka jaka u la ong ba ki lad ai jingiarap naduh ki pulit bad kiwei pat ki tnad sorkar ki la don lypa bad u la iaroh ba ki la lah ban leh ia ki kam ba dei ban leh.
Hadien ba la dep pynbeit ia ka kam jong kiba la iap hashen bad ki bor District ban pyndep noh ia ki jingdonkam ha kato hi ka jaka u la iathuh ba u la leit sha Civil Hospital, Nongstoiñ bad hangtei u la on gym ithuh ithaw shuh don kiba la pait khlieh, kiba la kdiah ka kti ka kjat , da ki phew ngut la pynkit sha Civil Hospital, Shillong bad u la ong ba um sngewthuh sngewthaw shuh ha katei ka por bad kum u MLA u la ong ba u la iarap ia ki lanot kat kiba u don ha katei ka por.
Ka jingiaseng ruh u ong ka long kaba donkam ia u ban poi bad hadien ba la dep pynbeit lut ia ki kam baroh u la iathuh ba u la mareh biang sha jaka long jingiaseng bad haba la poi ha jaka long jingiaseng la sdang sa ka jingiaseng miet, u la ong.
U bah Pangniang u la iathuh ba ia baroh kitei kiba la iap yn tep lashai ka sngi ha la ki jong ki jong ki shnong jong ki bad un leit sha baroh kitei ki shnong ban leit sngewlem lang ha katei ka jingjia ba sngewsih.
Katkum ka jingiathuh utei u MLA u la ong ba ki don kiba la ngat na kajuh ka ing ha kaba don ba iap 2 ngut, 3 ngut na ka juh ka ing don kiba iap bad don ruh kiba mynsaw na kajuh ka ing kaba um lah kynmaw shuh namar ka jingbun kam palat hapoh Hospital bad ha katei ka jaka.
Haba ia kren bad u Rupang u Rangbah Shnong ka Nginiong u bah Ros Marbaniang u la ong ba katei ka trok ba kitei ki briew ki shong ban leit jingiaseng ka dei ka trok kaba ju kitdieng bad u nongniah uba niah ruh u dei uba dang shu niah dang katto katne por ym pat da slem.
U la iathuh ba ki don haduh kumba 4 kali eiei kiba leit jingiaseng hynrei don ruh kiba shong da ka trok kitdieng naba don ki jaka ba lait surok ban iaid tang da ki trok.
U bah Marbaniang u la iathuh ba u nongniah u iohi ba u nongniah u don ha Civil Hospital, Nongstoiñ bad u mynsaw ka kti hynrei u dang lah pat ban iaid.
Ki don pat kiba iathuh ba u nongniah, ula leit aiti hi sha ki pulit Nongstoin mynta ka sngi, hadien jong katei ka jingjia.
U la ong ba kiba iap yn tep noh lashai ka sngi hynrei um pat ioh jingtip bha ia ka shnong Mawbyrkhong namarba ki don haduh 9 ngut kiba iap la ki lah pyndep ne-em namarba ka dei ka shnong kaba rit kaba don tang kumba 30 ing eiei.
Ia kiba ha Nginiong u la ong ba ym lah ban tip katno baje yn tep bad ka shong ka jingdep tih thliew bad ka jinglah ban pyndep kam.
Nongstoiñ, 26 Rymphang:Dang step ki la mih na la ïng ban leit sha ka Jingiaseng Synod Samla jong ka KJP Synod Sepngi kaba long mynta ka sngi ha ka balang Nonglang, hynrei ha ka por 8:30 baje myn step shuwa ban poi ha ka shnong Nong spung (West Khasi Hills) kaba jngai kumba 10 kilomitar na Nongstoiñ ka trok kaba ki shong kaba don ia u nombar ML-06-4474 ka la thung baji bad kylla ha ka jaka kaba la tip kum ka Shidoh Kroh kaba hap hapoh ka shnong Nongspung.
Ha katei ka jingjia ba shyrkhei 17 ngut ki la iap katba 62 ngut ki la mynsaw jur.
Napdeng kitei kiba la iap 12 ngut ki la iap hashen katba 5 ngut pat ki la khlad noh ha Civil Hospital, Nongstoiñ.
9 ngut na kitei kiba la khlad ki dei ki shynrang bad 8 ngut dei ki kynthei ha kaba na kitei ki 8 ngut 5 ngut dei ki thei samla, 2 ngut dei ki khynnah rit katba 2 ngut pat ki dei ki longkmie.
Ia kiba la mynsaw jur la pynkit sha Civil hospital Nongstoiñ bad kumjuh sha Markasa PHC, don ruh napdeng jong ki kiba la jur palat la pynkit noh mar-mar sha Shillong.
Kitei kiba la iap bad mynsaw ki dei na ki lai tylli ki baling kata na Nongbudum, Mawbyr khong bad na Mawlum Nginiong, West Khasi Hills.
Kiba la iap hashen ki dei kiba la tip kyrteng kum ka Miss Carefully Wah lang 13 snem na Ngin iong, Miss Queentimary Nonglang 16 snem na Mawbyrkong, Miss Stralin Lyngkhoi 18 snem na Mawbyrkong, Miss Danisha Nonglang 21 snem na Mawbyrkong, kong Twelis Lyngkhoi 50 snem na Nginiong, kong Shantidora lyngkhoi 21 snem na Nginiong, u Roster Mawtyllup 38 snem na Nongbudum, u Phlaslaibistar Paliar 30 snem na Mawbyrkong , u Trangborlin Nonglang 14 snem na Nongbudum, u Stanbor Phyllut 38 snem na Nongbudum, u Jejanstar Lyngkhoi 38 snem na Mawbyrkong, u Rikstar Paliar 55 snem na Nongbudum.
Kiba khlad ha Civil Hospital, Nongstoiñ dei kiba la tip kyrteng kum u Thrangbor Wahlang, Kyrshanbor Kharsyntiew, Ricky Lyngkhoi , Miss Bisilin Lyngkhoi bad Miss Drialtina Lyngkhoi.
Katei ka kali ka dei kaba la niah da u Oldining Syiem, 25 snem karta na umsiej Rambrai bad u nongniah u la lait im ha katei ka jingjia.
Ia kiba iap hashen la pyndep noh ia ka post mortem ha katei hi ka jaka bad ia ka metiap la aiti noh sha kiba haing hasem, iathuh u SP ka West Khasi Hills u bah S.
Nongtynger.
U la iathuh ruh ba katei ka jingjia ka la jia namar ka jingpynher sted palat u nongniah ha kaba um lah shuh ban teh lakam bad ka la pynlong ia katei ka trok ban leit tynrah ia ka kynroh bad thung baji ha katei ka jaka kaba khun bha.
Kiwei pat ki lad khubor ki la iathuh ba hajan katei ka jaka ba thung baji ka trok ba kit nongleit jingiaseng ka don ka riat bad ha katei ka por la ong ba baroh kiba shong ha trok ki la sied shabar bad ki la tyngkhuh ha ki maw, don ruh kiba hap sha riat.
Tang mar ia ioh jingtip, ki paidbah kiba don ha ka jingiaseng synod ki la pait dohnud bad ki la pynlong jingduwai kyrpang namat katei ka jingjia, u MLA ka Rambrai konstitwensi u bah K.
P Pangniang u la mih noh tang khyndiat por na jingiaseng bad u la leit dalade hi sha katei ka jaka ban iarap ia kitei ki lanot.
U myntri rangbah ka jylla u Dr.
Mukul Sangma hadien ba u la ioh jingtip u la phah ka khubor sngewlem sha ki bahaing hasem kiba la mad ia katei ka jingjia ba sngewsih.
Shillong, 28 Rymphang:Ka KJP Synod Sepngi ka la plie ia ka jaka lum jingiarap, na ka bynta kito kiba ia kynduh ia ka jing aksiden kali ha Nongspung, Nongstoin haka 26tarik Rymphang 2017, kiba thmu ban leit sha ka jingiaseng Samla jong ka Jingiaseng Samla KJP Synod Sepngi ka ba long ha ka Balang Nonglang.
Kane ka jinglum jingiarap, kan kynthup ia kito kiba kwah ban ai jingiarap, kiba kwah ban wad jingtip shaphang kito kiba shitom kiba don ha ki Hospital bapher bapher jong ka Nongbah Shillong.
Kiba don ka jingkwah ban ai snam bad kiwei kiwei.
Naka bynta ka jingtip ba kham bniah ki lah ban phone sha U Rev.
Bidonbok Syiem – Director Urban Mission, 8974026462/ 9856985092, T.
Bn.
Powel Sohkhlet – 98630 63584.
Kum ban shu pynkynmaw ba ka KJP Synod Sepngi ka la dep ban wan ai ia ki jingiarap da ka pisa sha baroh ki lanot kiba iakynduh ia kane ka jingjia kaba sngewsih, ong ka kyrwoh na U Rev.
S.
S.
Majaw, Senior Executive Secretary, KJP Synod Sepngi.
Shillong, 28 Rymphang:Ka kynhun myntri hynne ka sngi ka la shim bad pdiang ban pynlong noh ia ka mang tyngka tang kawei da kaba pyniasoh ia ka Non-Plan bad ka Plan budget jong mynta u snem.
U Myntri Rangbah ka jylla u Dr Mukul Sangma u la ong ba ka jingialang ka la pdiang bad mynjur ban pyniasoh noh ia ka Non-Plan bad ka Plan budget da kaba bud ia ka lynti ba la leh da ka sorkar pdeng.
“Ka sorkar ka la rai ban pyniasoh noh ia ka Plan bad ka Non Plan ha kane ka mang tyngka hadien ba ioh ia ka jingai jingmut na ka Niti Ayog, ka Finance Commission bad kumba ka paw ka mang tyngka na ka sorkar pdeng", la ong u Dr Mukul.
U la ong, “Baroh ki jylla ki dei ban bud ia ka lynti ba ialam ka sorkar pdeng ha kane ka bynta da kaba wanrah ia ka jingkylla ha ka jingshna mang tyngka".
U la ong ba katkum ka jinglong ba shisha, kam don jingiapher ka Non-Plan bad ka Plan budget namar ba ka dei shi bynta na ka jingpynlut.
Ia ka jingpynkhreh pynkhrum halor kane, la aiti ban leh da ka tnad Finance bad ka tnad Planning ba kan pyynbit pynbiang nadong shadong, u la ong.
Ha kawei ka liang, ka sorkar ka la thaw ruh ia ka Greivences Redressal Policy na ka bynta ban ailad ia ki nongtrei sorkar kiba la shongthait ban ujor ne pynbeit haba ki don jingeh ha kaba iadei bad ka baibam jongki.
Ka jingialang ka kynhun myntri ka la pynbit pynbiang ruh ia ka jingkren jong u Lat ha kane ka dorbar mang tyngka ban wan.
Shillong, 18 Naiwieng:Ki paidbah nong pyndonkam tyndong buiam shet ha Mairang, West Khasi Hills ki la lyngngoh ban lap ba ka dor jong ka tyndong shet buiam ka iapher na kawei ka dukan sha kawei pat.
Haba iakren bad uwei u rangbah ba pyndonkam lyer shet, u la  ong ba lyngngoh ba ka dor ka lyer shet ne tyndong buiam u iapher na kawei ka dukan sha kawei tang ha sor Mairang ruh bad kane ka la pynsah umdum ia ki paidbah nongpyndonkam.
“Ka dor buiam shet na u nongkhaii ka Ailang Agency Gas haduh mynta u die T.
690 kawei ka tyndong shet katba na ka Frontier Indane Gramine Vitrak Agency Gas, ka dor ka long T.
610 kawei ka tyndong shet", la ong une u rangbah bym kwah pynpaw kyrteng.
Ka jingiapher ka dor ka la buh ia ki paidbah ba pyndonkam lyer shet ha ka jingsngew lyngngoh bad ki la ong ba ka ophis jong u SDO (Civil) Mairang u dei ban peit ia kane khnang ba ki paidbah kin nym sah ha ka lyngngoh bad umdum.
Shillong 18 Naiwieng:Ki nongtrei ka karkhana sorkar ka Meghalaya Cherra Cement Limited (MCCL) ki lah ban pynlong syndon da ka jingiakhih lada ka sorkar kam pynlait noh ia ka tulop kaba 10 bnai haduh mynta.
“Ngin ap ia ka shithi na  u Managing Director (MD) lashai kaba u la kular ban phah bad ngin sa shong jingialang halor ka jingthoh", la ong President ka Meghalaya Cherra Cement Limited Employees Union (MCCLEU) u Bah S Wahlang haba iakren hynne bad ki nongthoh khubor hadien ba la iakynduh ia u MD ha Shillong.
Ki nongialam ka MCCLEU hynne ki la iakynduh ia u Managing Director ka MCCL u Sanjay Goyal ban kyntu ia u ban pynlait noh ia ka tulop jong ki nongtrei kaba sah pongding la shiphew bnai mynta.
Ka jingbym ioh tulop haduh jan dap shi snem, ka la pyndukha mynsiem ia ki nongtrei ka MCCL kaba la buh ia ki ha ka jingeh ban pyndap pynbiang ia ka iing ka sem bad ki jingdonkam.
Ngi la iakynduh ia u Managing Director (MD)  bad ngi la kyntu ba un pynlait noh ia ka tulop jong ngi kaba la shi phew bnai",  la ong u Bah Wahlang.
U Bah Wahlang u la ong ba ki don  haduh 500 ngut ki nongtrei ka MCCL kiba shong khlem tulop mynta la shiphew bnai.
U la iathuh ba u MD  u la pyntip ia ki ba ka jingbym siew ia ka tulop ka dei namar ba ka kompeni kam don pisa naduh ba ka karkhana ka la sahngeh ban treikam la jan shi snem mynta bad mynta ka sorkar ka hap ban wad pisa.
Ka karkhana barim ka MCCL ka la sangeh ban treikam  la jan shi snem eiei mynta bad ka jingpyndait ia ki kot ki bor thymmai ha ka karkhana thymmai ka dang iaid shaid shaid haduh mynta.
Jowai, 18 Naiwieng:Ka jingpyntrei kam ia ka skim bylla 100 sngi lane ka MGNREGS ha poh ki C & RD Block Bapher bapher ha ri lum Jaintia hills ki dang lah kiba dang duna bha khamtam ha ka rukom buh jingkhien jingdiah bad ban pynbiang ia ki kot ki sla kiba long ki records nalor kiwei kiwei.
Ka jingduna ka dei khamtam eh na ka liang ki VECs bapher bapher.
Ia kane la sakhi mynta ka sngi ha ka Public Hearing  halor ka Social Audit  kaba la long ha BNRGSK Hall, Block HQ, kyrpang na ka bynta u snem 2015-16.
Ha ka juh ka por ki Nong bylla 100 sngi ha la ki VECs kiba don ha ki shnong ki shnong ki la ud namar ka jingbym ioh ia ka bai nong wat hadien ba kila dep trei ia ka kam.
Katkum ka jingtip kaba la iohlum ki nongbylla ki dang sahram haduh 2.
97 lakh ha ka sorkar nalor kaba la dep ban pyllait da ka Office u BDO kaba haduh 2 klur 60 lakh tyngka.
Kadaw ka jingbym shym la biang ka jingbuh records, ki jingthoh jingtar, ka jingbuh jingkhein kaba ryntih haba pyntrei ia kino kino ki kam lane project hapoh katei ka skim da ki VECs ka long imat ba bun na ki Secretary VECs kim da shemphang bha ha kaba iadei bad katei ka kam.
Kaba kongsan eh ka long ka jingbym treikam bniah lane treikam hok ki Gram Sevak jong ka Block.
Ki Gram Sevak kidei ki nongtrei kiba shabar na ka Ophis jong u BDO kiba hap ban leit jurip man ka sngi ia ka jingpyntrei ia katei ka skim bad kadei ka kamram jong ki ban leh ia baroh ki kam ha ryngkat ki Chairman bad Secretary ka VEC, phewse kam shym la ong kumta.
“Naduh u snem 2010 ngam pat shym la ioh ia ki kot ki sla, ki register lane ki Bui na u Secretary barim bad mynta hangne ngam don satia ki kot ki sla", la ong u Secretary VEC ka shnong Mookaswan.
Ka VEC Moodymmai kam lah ban pyndep wat tang ia ka social audit.
La shu wan mih da u rangbah na ka shnong ban iathuh ba baroh ar ki Chairman uba dei u Rangbah shnong bad u Secretary ka VEC ki la dang thiah pang ha Hospital ngim lah ban pyrta shnong ban lum jingialang ban pyndep ia ka social Audit.
Kane ka long ka man ka la pynsuba sniew pynban ioh don kaei re kaei kaba sha lyndet.
U Secretary VEC ka Phlongingkhaw u la wan sha ka Public Hearing khlem ki kot ki sla ki Bui namar u Secretary VEC barim um shym la aiti satia ia ki sha u haduh mynta naduh u snem 2010.
Kawei pat ka jingeh ka long ba bun ki VEC ha katei ka thain kim shym la lah ban pynbiang wat ia ki Utilization Certificate ban pynshisha ia ka jingdep trei ia ka kam ba ki trei.
Ka Thadlaskein C&RD Block kadei ka Development Block kaba heh tam ha West Jaintia Hills, ka don haduh 114 tylli ki shnong kaba mut 114 tylli ki VECs.
Ka jingduna ki nongtrei naduh ki Gram Sevak, ki Junior Engineer (JE) ka long kawei na ki daw ka jingdkoh treikam kane ka skim sorkar pdeng kaba ka jingthmu jong ka ka long ban pynioh kamai jakpoh ia ki paid nongrep ki thain nongkyndong ha ka ri India baroh kawei.
Haba kren ha ka public Hearing, u BDO, u bah AM Lyngdoh u la kyntu jur ia baroh ki VEC ba kin shym khia ia ka kam ba la bynshet da ki paidbah nongshong shnong.
“Nga kyntu jur ruh ia phi ki nongshong shnong ban sngewthuh ba kane ka skim kamdei jongno jongno ruh kadei ka dei ka skim paidbah kaba pyntrei da u paidbah.
Kino kino ki jait kam kiba phi kwah ban pyntrei ha shnong jong phi da ka jingiarailang ha ka dorbar shnong, nga ngam donbor ban kyntait", u bah AM Lyngdoh u la kren ha katei ka public hearing lane ka jingpynsngew paidbah.
Ha kane ka public hearing la iadonlang ruh ka Additional Programme Office, Thadlaskein C&RD Block, ka kong Liliosa Laloo, ka District Social Audit Resources Person, ka kong  Cecilia Susngi bad ki dkhot ka Bosco Integrated Development Society kiba khmih bad iarap ia ki VECs ha kaban pyndep ia ka social Audit.
Jowai, 18 Naiwieng:Katno ka long kaba sngewtynnad ba ki malik dewiong, ki la sdangban phai khmat sha ka rep ka riang, ha kaba da kane la khmih lynti, ba ka ioh ka kot ka jylla kan nang kiew biang sa shisien, da ka jing pynshlur bad ai mynsiem jong ka tnad Horticulture jong ka sorkar Meghalaya.
Lyngba ka jingai jingiarap bad btin lynti  ka ophis jong u District Horticulture Office (DHO) Khliehriat, ia u ma Norly S Ryngkhlem ha ka ban rep bad thung syntiew, kane ka la ktik ia ki nong shong shnong jong ka shnong Bapung, ha kaba la jan baroh ki thliew iing ki kwah ban ia rep syntiew.
Mynta pat ka ophis jong ka tnad District Horticulture Office (DHO) Khliehriat da ka jingtreishitom jong u bah G.
Dohling DHO u la wanrah sa kawei ka scheme lyngba  ka 13 finance commission kaba 50 lak jong ka sorkar jylla ban rep ia u shynrai bad shna ia ka  "Turmeric Cultivation Hub" ha ka shnong Moolamynliang, kawei na ka shnong kaba hap hapoh East Jaintia Hills kaba im da ka kam tih dewiong ha kine ki snem ba la leitnoh.
Ka tnad Horticulture ka la shna ia kane ka  Turmeric Cultivation Hub, ha ka jaka jong u ma Damewanhi Rymbai ha Mooklong Moolamylliang kaba heh kumba 17 hectare.
Ia kane ka jaka la pyndonkam ruh kum ka jaka rep ia u ne u synrai katba kane ka Hub pat kan long ka jaka ban lum lang ia u shynrai na ki shnong bapher bapher jong kane ka thain ban ioh pyniaid iew ia u,Da kane ka jingioh iarap naka sorkar u ma Damewanhi Rymbai u la sdang ban rep ia u ne u shynrai Lakadong mynta u snem kumba 5 ton ha ka jaka kaba heh 5 hecter.
Kane ka 50lak tyngka kam dei tang ban thung ia u shynrai bad ban shna ia ka Hub, hynrei la bynta ruh ban shna ia ki warehouse, jaka sah ki nongtrei, ka kudam, la thied ruh ia ki kali lur, ki light solar system bad ka jaka buh um.
Ha ka jing iadei bad kane ka 50 lak kaba la bei na ka sorkar, u ma Rymbai u ba rep ia u ne u synrai bad u ba pyniaid ia kane ka Hub um hap shuh ban siew baroh  sha ka sorkar, u hap ban siew tang Shiteng (50%), na ka jingioh ka jong u ha u snem ba nyngkong  sha ka tnad Horticulture bad shiteng (50%) pat kan leit sha u, u ba rep ia utei u shynrai, bad ha ki snem ban wan un rep kumba juh rep, ka sorkar kam don kti eiei shuh.
