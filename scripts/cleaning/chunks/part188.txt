Wat ki kolej kiba kham heh ruh kin tasam ban pynbiang ïa kane ka jingpule multi-disciplinary namar ka jingduna jong ki kamra klas bad kiwei kiwei.
Lah ban pynkynmaw hangne ba ka Meghalaya College Principals’ Council (MCPC) ha u bnai Jymmang bad Jylliew 2023 ki la kyrpad ïa ka sorkar bad ka NEHU ban pynsangeh shwa ïa ka NEP ha kane ka snem 2023.
Ki la kyrpad ruh ïa ka MCTA ban ïa kit lyngkor lem halor katei ka jingdawa ba shongnia jong ki bad ka MCTA ruh ka la leh la ka kamram.
Kaba sngewlyngngoh ka long ba tang ka shun ruh ym pat pei, kata ha u Naitung 2023, katto katne na kine ki juh ki Principal kiba don ha ka MCPC ki la kylla dientrai bad nguid jutang.
Katba na ka liang jong ka Seng ngi dang kylla thiah kylla dem halor kane ka mat kaba ktah matïong ïa ka jylla jong ngi, kine pat ki sahuh ha ka kylla rong; kine ki la leit pynbna sha ka pyrthei ba ki long kiba la khreh na ka bynta ka NEP khlem da pynsakhi ïa kata ka jinglong ba lakhreh jong ki.
Shisien peit i kumba ki la kup ïa ka rong ïapan nangno re nangno kaba tang ma ki kiba tip ïa kata.
Kaba sngewtynnad ka long ba don pat ki Principal kiba ryngkat bad ka Principle kaba khlaiñ kiba ïai pyni ïa ka jingeh bad jingktah lada pyntreikam mukmak ïa kane ka polisi ha kane ka snem 2023.
Kane ka kdew shai ïa ka jingsngewthuh jong ki ïa ka NEP bad ka jingïohijngai na ka bynta ka lawei jong ka pule puthi ha ka jylla.
Shillong, Nailar 1 : U Co Chairman ka State Development Reforms Commission uba dei ruh u MLA ba rim ka Mawlai u bah Process T Sawkmie u la buh ka jingkylli balei kat haduh mynta mynne dang tang ka UDP kaba la phah ïa ki jingai jingmut sha ka sorkar halor ka Reservation Policy (RP) katba kiwei ki seng ki Seng Saiñ Pyrthei ki dang sngap jar jar nalor ba kane ka kam ka long kaba hap ban ïa shim jingkit khlieh lang da baroh lada kwah ban wanrah ka jingpynkylla.
Haba kren sha ki lad pathai khubor u bah Sawkmie u la ong ruh ba ka sorkar ka la dei ban pynbna noh ïa ki kyrteng jong ki dkhot ka Expert Committee kaba dei ka Committee ka ban shong bishar bniah halor ki jingai jingmut jong ki seng saiñ pyrthei bapher bapher.
U la ong lada ki seng saiñ pyrthei ki shim khia ïa kane ka kam ki la dei ban phah kloi ïa ki jingai jingmut jongphi namar kam myntoi ban shu ïakren shane shatai ne ban shu ïa khnium na kyndong kyndong namar haba ka sorkar pat ka pan jingmut ym don ba kloi ban phah.
U bah Sawkmie u la ong na ka liang ka sorkar ka la kyntu ïa baroh ki seng saiñ pyrthei hapoh ka jylla ba ki dei ban phah kloi ïa ki jingai jingmut jongki khnang ba ka Expert Committee kan ïoh ban shong noh bad bishar ïa kiei ki jingai jingmut bad kiei ki jingkwah jongki.
Kumba ka paw hi kat haduh mynta tang ka UDP kaba shim khia ïa kane ka kam namar dang tang kane ka seng saiñ pyrthei kaba la phah ïa ki jingai jingmut sha ka sorkar.
U la ong ruh ba ka UDP ka don hok ruh ban ïa kynduh ïa ka Expert Committee ban ïamir jingmut ne ban ai jingmut shuh shuh lada ki dang don ki jingai jingmut kiba thymmai ruh namar ka dei tang ka UDP kaba shim khia ïa kane ka kam.
Shillong, Nailar, 09: U Myntri Rangbah ka Jylla u Conrad K.
Sangma ha ka sngi Balang u la ïathuh ba u la kren da kaba shai ha ki nongïalam jong ka National Democratic Alliance (NDA) ba un ym lah satia ban leh ïa kino kino ki kam kiba long pyrshah ïa ka mon jong ki paidbah ka thaiñ Shatei Lammihngi.
“Nga kren ïa kane naduh mynsiem jong nga bad nga kwah ban ïathuh ïa phi ngi ïatreilang ha ka sorkar synrop bad ka NDA.
Hynrei nga la ong ïa ki nongïalam ka NDA ba kane ka dei tang ka kynhun synrop saiñpyrthei bad ngin ïatreilang kum ka kynhun bad lada phi ong ïa nga ban leh ïa kino kino ki kam kiba long pyrshah ïa ka mon jong u paidbah ngan ym leh satia daleilei ruhem," ong u Sangma uba long ruh u National President jong ka NPP haba kren ha ka jingrakhe ïa ka International Day of the World’s Indigenous Peoples ba la pynlong da ka North East Indigenous Peoples’ Forum (NEIPF) Meghalaya State Chapter.
U la bynrap, “ngan ym lah ban ïapeiñ halor ki paidbah ïa kiba nga don hangne ban trei na ka bynta jong ki, ki paidbah ki la ai ïa ka jingieid bad ka jingshahniah ha nga.
"Da kaba kular ban ïakhun na ka bynta ka hok jong ki paidbah ha kane ka thaiñ, u Sangma u la ong, “nga la ïakhun ha ki por ba ladep bad ngan dang ïai bteng ban ïakhun.
Kine ki dei ki jingshah tynjuh kiba ngi hap ban mad.
Ngin trei na ka bynta ka roi ka par.
Ngi donkam ïa ki song pynroi ba kin wan.
"U Myntri Rangbah u la ong ruh ba u don ka jingkyrmen lyngba kine ki jingïalang yn sa lah ban leh eiei na ka bynta ka jingbha ban pynthikna ba ki riewlum ritpaid ka thaiñ Shatei Lammihngi kin ym shah iehnoh ha ki ishu kiba bun kiba ap hakhmat.
Haba pynpaw ba ka thaiñ Shatei Lammihngi ka dei ka thaiñ kaba bun ki jyrwit jyrwat, u Sangma u la ong, ki don bun ki jingeh bad ki jingtynjuh bad ki don ki jaidbynriew kiba lehse kim ïohi markhmat bad ki don bun ki jaka bad bun ki ishu kiba tehsong pat ïa ngi.
“Bad ka bor jong ngi kan paw tang lada ngi ïatreilang.
Namarkata, ha kum kine ki prokram, nga kyrmen ba ngin sa lah ban pynpaw ïa kiba bun ki mat," u la bynrap.
Shillong, Nailar 09 : Ka Lok Sabha ha ka sngi Balang ka la pdiang ïa ka Resolution ban pynïoh biang ïa ka jingsuk ha Manipur ha kaba ki MP jong ka National Democratic Alliance ki la kyrshan lut ha ryngkat ka jingdonlang ka Liang Pyrshah.
Shwa kane, u Myntri Kampohïing ka Ri, u Amit Shah u la kyntu ïa baroh ban trei lang khnang ba yn dup lah ban pynkut noh ïa katei ka jingkynad kaba la neh la palat lai bnai ha Manipur.
U Amit Shah u la kyntu ïa baroh arliang mamla, kata ïa ki Meitei bad kumjuh ïa ki Kuki ba kin wan sha ka miej jingïakren namarba ka Lok Sabha ruh ka la pdiang da ka Resolution na kabynta ban pynïoh biang ïaka suk ka sain ha katei ka jylla kaba don ha ka thain shatei lam-mihngi jong ka Ri.
Da kaba knieh ktien ha ka jingiatai halor ka no – confidence motion hadien ba u Rahul Gandhi bad ka Liang Pyrshah ki la kynthoh ïa ka rukom leh jong ka sorkar ban tehlakam ïa ka jingjia ha Manipur, u Myntri Kampohïing ka Ri u la kyntu ruh ba ym dei satia ban leh politik ïa katei ka jingïakynad jaidbynriew ha katei ka jylla.
“Nga mynjur bad ka Liang Pyrshah ba ka jingïakynad ha Manipur ka dang ïai bteng.
Ym don satia hi ruh kiban kyrshan ïa kum kitei ki jingjia hynrei kaei kaba la jia kadei kaba la palat kumta ban pynlong ishu politik pat ïa kum kitei ki jingjia kadei kaba khan shyrkhei shuh shuh," ong u Amit Shah.
Katkum ka jingïathuh da u Myntri Kampohïing ki la don haduh 152 ngut ki briew kiba la khlad, 14898 ngut kiba la shah kem bad 1,108 tylli ki FIR kiba la rejistar naduh ba katei ka jingkynad ka la sdang ha ka 03tarik u Jymmang.
Ha katei ka jingkren jong u kaba la neh haduh kumba ar kynta ei ei, u Shah u la ong ba u Myntri Rangbah ka Manipur u la ai ka jingïatrei lang bad ka sorkar pdeng ha ka jingpyrshang ban wanrah biang ïa ka suk ka sain.
Da kaba kdew ïa ka video kaba jia ha ka 04tarik u Jymmang ha kaba arngut ki longkmie ki shah thombor bad shah pynïaid khlem jain ha ki paidbah, kaba la saphriang pat ha ka 19tarik Naitung u Shah u la ong ba ka sorkar kam tip ei ei ïa ka.
U ong ruh ba jin da lada ïa katei ka video la ai sha u Director General of Police ka jylla ha jaka ban pynsaphriang ha ki social media lehse kan ïarap ban ïoh kem ïa kito kiba donkti ha ka por kaba biang.
Da kaba buh jingkylli kumno katei ka video ka saphriang shisngi shwa ka Dorbar, u Shah u la pynti ruh ba la ïoh ban kem 9 ngut ki briew kiba suba donkti.
U Myntri Kampohïing u ïai ban ruh ïa kitei ki arliang mamla ba kin sangeh noh ki kam pynibor hynrei ban phaikhmat noh sha ka miej kren ïa suk.
“Nga kyntu ïa baroh ar kynhun (Kuki bad Meitei) ba kin shong lang bad ka sorkar pdeng ban pynbeit ïa kano kano ka ishu," u la bynrap biang.
Shwa kane, u Shah u la ong ruh ba katei ka jingïa umsnam kaba sdang naduh ka 03tarik Jymmang ka la ïai bteng haduh mynta bad na ka liang ka sorkar ruh ka la thaw ïa ki komiti pynneh jingsuk kum shi bynta ban wallam biang ïaka suk ka sain ha ka jylla.
“Ki la don palat 36,000 ngut ki bor pahara kiba la buh hapdeng ki Kuki bad Meitei.
Watla ka jingkhihwin kam pat kut hynrei ka jingpynibor ka la kham thanda," u la bynrap biang.
Shillong, Nailar 09 : U Myntri Rangbah ka Jylla Conrad K Sangma, ha ka sngi Balang ula kyntu ïa ki samla riewlum jong ka thaiñ Shatei Lam Mihngi ba kin khmih ne phai palat tang sha ka Reservation Policy hynrei dei ban long kiba kot bor bad don ka mynsiem ban ïakhun ha ka ban ïaknieh wan shakhmat (compete) bad ki samla ba kynsai ha ka pyrthei.
U Myntri Rangbah ula kren ïa kane ha ka jingrakhe ïa ka International Day jong ka World Indigenous People ba la pyn long da ka North East Indigenous People’s Forum (NEIPF), Meghalaya Chapter ha Multi Conventional Hall, ha NEHU Campus, Shillong.
U Myntri Rangbah ula ong ba ka long kaba kongsan ban pynkylla ïa ka jingmut jingpyrkhat jong ki briew khamtam jong ki paid riewlum ka Jylla bad ban sangeh noh ïa ka jingkhmih lynti ba kan sa don ka jingbuh bhah kyrpang ha baroh ki kam ki kam.
“Ngin hap ban khmih palat ïa ka reservation bad ka jingmut jingpyrkhat jong ki samla ka thaiñ Shatei Lam Mihngi ka dei ban long ki ban kot bor ban ïaknieh wan shakhmat (compete) bad kino kino ki samla ha ka pyrthei" ula ban jur.
U Conrad ula pyntip ba ki don shibun jait ki ishu jong ki paid riewlum ka thaiñ Shatei Lam Mihngi kiba u sngewkhia shisha bad pyntip ba ki seng saiñ pyrthei bapher bapher lane ki kynhun seng bapher bapher lane ki Forum ki don ïa kajuh ka thong haba phai sha ki paid riewlum “(Kane ka dei) ban ïada ïala ka snap kyrpang, ïala ka tynrai bad ïa kaei kaba ngi dei kaba pynïapher ïa ngi bad kiwei pat ki jaidbynriew nalor ban sngew sarong ïala ka snap lajong".
Hynrei ula maham pat da kaba ong ba ka biang eh ban don ïa ka snap kyrpang bad ban sngew sarong ïa ka lajong, hynrei ym dei pat ban shu kheiñ sting ïa kiei kiei baroh.
U Myntri Rangbah ula kyntu ïa ka NEIPF ban ïaleh ha kaban buh jingthoh noh halor ki snap kyrpang jong ki paid riewlum bapher bapher ka thaiñ Shatei Lam Mihngi.
“Ka Sorkar Meghalaya ka la ïatreilang bad ki lai tylli ki Autonomous District Council (ADC) ban buh jingthoh noh ïa baroh ki riti dustur bad deiti tynrai jong ki paid riewlum ka Jylla" ula pyntip.
Ula pynpaw ruh ba ki Jylla bapher bapher jong ka thaiñ Shatei Lam Mihngi namar ka jingdon bun ki Jaidbynriew ha ka, ki la mad ïa ki jingeh ba bun rukom bad ka dei lyngba ki prokram bad ki forum ba kum kine ba ka thaiñ ka lah ban ïeng rasong halor kine ki jingeh bad ba lah ban pynlong ïa ka kum ka thaiñ kaba khlaiñ.
“Nga pang mynsiem ban ïohi ïa ka jingjia ha Manipur bad nga kyrmen ba ka forum kum ka NEIPF kan shimkhia ïa kane ka kam ha ka ban lah wanrah pat ïa ka jingsuk ha Manipur khnang ba ngin lah ban jam shakhmat bad ïoh ïarap ïa ki jaidbynriew bapher bapher ha kane ka Jylla" ula ong.
U Conrad ula ai jingmut ruh ba ka Forum kum ka NEIPF nalor ka jingshimkhia ïa ki ishu bapher bapher jong ki paid riewlum, ka dei ruh ban wad jingtip, wad bniah bad buh jingthoh ïa ki jingnang jingtip bad ki jingleh tynrai (knowledge & Practice) jong ki paid riewlum kaba don shibun ban tyrwa sha ka pyrthei.
“ïa kane ka spah jingnang jingtip dei ban ai pateng sha ki samla jong ka pateng ban wan bad ban sam ruh sha ka pyrthei baroh kawei" ula ong.
Shuwa kane, u Myntri Rangbah ula pyllait ruh ïa ka kot “Indigenous 2023" ha kane ka prokram.
Ki kynhun bapher bapher na ki Jylla ka thain Shatei Lam Mihngi kila wan iashimbynta ha kane ka jingrakhe.
Shillong, Nailar 09 : U Myntri Rangbahduh ka Ri, u Narendra Modi u la kular ban bishar bniah ia ka jingdawa jong ka kynhun Myntri ka jylla ban pyntreikam noh ia ka Inner Line Permit bad ruh ban ai jingithuh noh ia ka Ktien Khasi bad Garo ha ka Khyrnit kaba Phra jong ka Riti Synshar jong ka Ri.
Haba kren bad ki lad pathai khubor shisngi hadien ba ki la wan ban kynduh ia u Modi ha nongbah Delhi, u Myntri Rangbah ka jylla, Conrad K Sangma u la ong, “Halor ka ILP, u Myntri Rangbahduh ka Ri u la kular ban bishar bniah ia ka bad un sa pyntip pat sha ka sorkar jylla naba u hap ban ïa syllok shwa bad ka tnad Kampohïing ka Ri.
"Lah ban kdew hangne, ba ka kynhun Myntri hapoh ka jingïalam jong u Myntri Rangbah ha ka sngi Ba-ar ki la leit ban kynduh ïa u Modi ban kyrpad pyntreikam noh ïa ka ILP, ka Ktien Khasi -Garo nalor bun kiwei kiwei ki phang kiba ïadei bad ka roi ka pa jong ka jylla.
Kumban shu pynkynmaw, ka Ïing Dorbar Thawain ka Jylla ha u snem 2019 ka la mynjur da ka Resolution na ka bynta ban pyntreikam noh ïa ka ILP hynrei haduh mynta katei ka mat ka dang sahkut ha ka sorkar pdeng.
Na ka liang u Conrad u la ong ruh, “Ngi la dep ban pynpaw ha u PM ïa ka jingthrang jong ki paidbah ka jylla ban don noh da ka bor ha ka jylla kaba lah ban ïada ïa ka jinglong tynrai jong ki trai jylla bad ngi la pynpaw ruh ba dei tang ka ILP kaba ngi lah ban pynurlong ïa ka.
"Shuh shuh u la ïathuh ruh ba ki la dep ban pyrshang da ka Meghalaya Residents Safety and Security Act (MRSSA).
“Ngi la pynshai ïa u shaphang ka MRSSA bad u la pynsngap ïa ka jingpynsngew jong ngi bad u sngewthuh ruh ïa ka jingangnud ki paidbah ka thain shatei lam-mihngi jong ka Ri.
"Ha kajuh ka por, u Conrad u la ïathuh ba halor ka jingkren pynbeit pud kaba dang ïaid mynta, u Modi u la pynpaw ïa ka jingsngewkhia halor ka jingdon ki jingjia kiba dang ïai jia khamtam haba ki don ruh ki khep ba hapoh ka ri ym pat lah ban pynbeit.
U la ïathuh ruh ba na ka liang u Myntri Rangbahduh ka Ri u la ïaroh ïa ka jingmih jong ki nongïalam ka thain shatei lam-mihngi ka ri hapdeng kine ki jingeh baroh hynrei ki tynrong lang ban ïakhun.
U ong ruh ba u pynpaw ïa ka jingsngewkmen halor kane bad kumta u la kular ban ai ka jingkyrshan na ka sorkar.
Haba ïadei pat bad ka jingkren pynbeit pud bad ka HNLC, u Conrad u la ïathuh ba u Modi u la pynpaw ïa ka jingthrang ba kan don noh ka jingsuk kaba pura ha ka jylla Meghalaya.
“U la pynpaw ïa ka jingkmen bad u ong ruh ba u kwah ban ïohi ba ka Meghalaya kan jam shakhmat bad ban pynbeit noh ïa ka mardor.
Ha katei ka jingïakren kaba la neh kumba 25 minit, u Myntri Rangbah u la pynpaw ruh ba ki la pynsngew shibun kiei kiei kiba ïadei bad ka jylla bad na ka liang u Myntri Rangbahduh ka Ri ruh u la pynsngap ïa kitei ki jingïakren bad kular ban bishar bniah ïa ki baroh.
Shillong, Nailar, 09: Ka Hynñiewtrep Border Dispute Redressal Forum (HBDRF) ha ka sngi Balang ka la pynpaw ba ka kwah ba ïa ka kaphod tohkit jong ka Enquiry Commission ba la thung da ka Sorkar Meghalaya bad ka Sorkar Assam ban tohkit halor ka jingshah siat ïap jong ki hynriew ngut ki briew ha ka shnong Mukroh kaba la jia ha ka 22 tarik u Naiwieng, 2022 dei ban aiti sha ka Central Bureau of Investigation (CBI) lane sha ka National Investigation Agency (NIA).
“Ngi kwah ba ïa ka kaiphod tohkit dei ban aiti sha ki Central Agency jong ka Sorkar Pdeng ki bym don kaj jingïashah liang la ka long sha ka CBI lane sha ka NIA," ong u Secretary ka Forum u Bah Thomas Passah ha ka jingïakren bad ki lad pathai khubor.
Ka Sorkar Meghalaya ka la thung ïa ka Enquiry Commission ba la khlieh da u nongbishar ba la shongthait jong ka Ingbishar Meghalaya High Court u Justice T.
Vaiphei katba ka Sorkar Assam ruh ka la thung la ka jong ka Enquiry Commission ba la khlieh da ka nongbishar ba la shongthait jong ka Ingbishar Guwahati High Court ka Justice Rumi Kumari Phukan.
Ha ka Lah Sngi u Blei ka Enquiry Commission ba la khlieh da ka nongbishar ba la shongthait jong ka Ingbishar Guwahati High Court ka Justice Rumi Kumari Phukan ka la wan poi ha nongbah Shillong ban lum ïa ki sakhi halor ka jingjia ha ka shnong Mukroh hynrei wat tang uwei ruh na Meghalaya ym don satia uba leit mih hakhmat ka Commission.
Haba pynpaw ka jingsngew lyngngoh ïa ka jingkhot jong ka Enquiry Commission ba la thung da ka Sorkar Assam ïa ki nongai sakhi na ka Jylla Meghalaya, u Bah Chandame Sungoh u la ong, “la lai sien laiwat ka (Enquiry Commission na ka jylla Assam) la khot.
Ka Meghalaya ngi ïoh jingtip ba ka la thung la ka jong ka Enquiry Commission bad ki la leh ruh la ka jong ka jingtohkit ba la khlieh da u Justice T.
Vaiphei.
"“Na ka liang ka Assam katkum ka jingtip ba la ïoh ka la ai sha ka Sorkar Meghalaya bad ka Sokar Meghalaya kam treh ban ïashim bynta.
Ka pynsah ïa ngi ha ka umdum ba kumno kajuh ka jingjia kin don ar tylli ki Enquiry Commisison.
Ka Sorkar Assam ngi tip ba kan pynksan beit la ka jong ka nia," u la ong bad bynrap, “ki briew jong ngi kiba mad ïa ki jingjia, kumno kin ïoh ïa ka hok ba ki dei ban ïoh.
Kata ka dei ka jingkylli ba ngi kwah ban buh ïa ka Enquiry Commission.
Kam ju don ka rukom ba ar tylli ki Enquiry Commision kin shong bishar ïa kajuh ïa ka kam.
"Haba kynnoh shuh shuh ïa ka Sorkar Assam kan pynksan beit la ka jong ka nia, u Chairman jong ka Forum u la ong, “ha ka jingtokit jong ka Sorkar Assam ki don lai tylli ki daw ba ka pynieng la ka jong ka nia.
Nyngkong eh, ngi ïohi ba ka Mukroh ka la shah pynhap hapoh ka Jrikyndeng Police Station, West Karbi Anglong.
Kane ka pyni shai kdar ba la kam jubor ïa ka Mukroh sha Assam.
Kaba ar, ka jingjia baroh ka dei na ka jingtuh dieng jong ki Khasi-Pnar na Karbi Anglong, Assam.
Kaba lai, ka jingshah siat, ka jia tang na ka daw ka jingker kut jong ki paidbah ïa ki Pulit bad ïa ki nongpahara khlaw ka Sorkar Assam da kaba rah ruh ïa ki tiar pynmynsaw bad ban ïada ïalade kim (Pulit) banse ban siat.
"“Kum ka Forum, ngi pynshai sha ka sorkar Assam bad sha ka Sorkar Meghalaya, daleilei hi ka Mukroh bad ka jaka ba la jia (ka jingshah siat) kam hap shuh hapoh ka Jrikyndeng PS, Karbi Anglong, Assam.
Lada peit ka jingjia kam hap shuh ha ka jaka ba don ka Forest Check-gate (jong ka tnat Forert ka Sorkar Assam) bad ka dang jngai sa kumba shi kilomitar tam na Mukroh.
“Ngim lah ban len, ka don ka jingkitdieng na Karbi Anglong da ki Khasi-Pnar hynrei ban ong ba ngi kit tuh kam ïahap.
Ngim ju tuh, ngi thied ïa ki dieng.
Ki dieng kiba la kit ki dei kiba ki briew jong ngi ki thied na ki Karbi," la ong u Bah Sungoh.
“Halor ka jingkerkut jong ki briew jong ngi ïa ki Pulit Assam ha ka jingshisha kim dei ban kthong, ka jingleh jong ki (Pulit Assam) ka long kaba palat.
Ka jingmih ka jingïakynad kam dei na ka jingtuhdieng ne na u pud u sam.
Ka daw hi ka dei ka jingdon jong ka Forest Check Gate jong ka Karbi Anglong, Assam.
U pud u sam jong ka shnong Mukroh u ïar shaduh ba don ka Forest Check Gate bad kane ka khyrdop sa san bad hynriew kilomitar sha mihngi u pud u sam (jong ka Mukroh) u kut haduh ka jaka ba la khot Motha Siangkwai," la ïathuh u Bah Sungoh bad bynrap, “hynrei ka Assam ka kam ba tang shu jam ïa ka Forest Check Gate la kynnoh beit ba shu tuh.
"“Ka Forum ka ieng halor ka nongrim bad ka jingshisha lada kumno kumno ki paradoh parasnam kiba la duhei ïa ka jingim ha ki ktang suloi (jong ki Pulit Assam) ki dei ban ïoh ïa ka jingbishar kaba hok.
Ka Sorkar Meghalaya ruh kam dei ban shu sngapjar (halor kane ka kam) namar ka jingsngap jar ka long kum ka dak ka jingïamynjur," la ong shuh shuh u Bah Sungoh.
Shillong, Nailar 9 : U Myntri Rangbah ka jylla u Conrad K Sangma u la bthah ïa baroh lai tylli ki Autonomous District Council (ADC) ba kin buh dulir (document) ïa ki riti ki dustur, kolshor, ki ktien, ki rukom hiar pateng bad rukom im jong ki jaidbynriew trai ri trai muluk ka jylla kata naduh ki Khasi, Jaintia bad Garo.
U la ong ba ka jingtip shaphang ka jinglong tynrai na kawei ka pateng sha kawei ka pateng ka dei ban ïai bteng bad ïa kane dei ban pynneh pynsah bad dei ruh ban pynshlur.
ïa kane u la pynpaw haba kren ha ka jingrakhe ïa ka International Day jong ka World Indegenous Peoples ba la pynlong da ka North East Indigenous Peoples Forum (NEIPF), Meghalaya Chapter ha Campus jongka NEHU hangne ha Shillong.
Haba pynpaw ïa ka jingsngewkhia jur ïa ka jingkloi jahrngai ki jinglong jingim tynrai jong ki trai ri trai muluk u Myntri Rangbah u la ong “ Nga kyntu lyngba kane ka Forum ba ngi dei ban buh jingthoh bad dulir bin pa bin ïa ki jinglong tynrai jong ngi.
Kawei kaba ngi duna eh ka dei ka jingbuh dulir ne jingthoh ba paka ïa ki jinglong jingim tynrai jong ngi ki paid riewlum kane ka thaiñ na kata ka daw ngim da tip bniah shaphang jong ngi ngi dei kiei bad ngi wan na ei".
U la pynpaw ba ka sorkar jylla ka la rai ban ïatrei lang ban buh jingthoh bad jingkynmaw lyngba ki dulir ba thikna shaphang ki rukom im bad rukom trei rukom ktah, kolshor bad ter ter jong ki trai ri trai muluk lyngba ki ADC.
“ Nga la bthah ïa baroh lai ki ADC kata naduh ka KHADC, JHADC bad GHADC ba kin sdang noh ban buh jingthoh bad jingkynmaw lyngba ki dulir bad ka sorkar kan ai jingïarap pisa ïa ki.
Ngi kwah ba phin buh jingthoh bad jingkynmaw naduh ki jaiñ ba ngi phong, kaei ka histori ha lyndet jongki, ïa ki briew kiba la synniang sha ka kolshor jong ngi bad ter ter.
Kane kam mut ban buh jingkynmaw tang ha ki kot ki sla hynrei ha kane ka pyrthei digital lah ban buh lyngba ki video, ki jingrwai khnang kine kiba dang khie dang san ruh kin sngewtynnad bad kin ym klet ïa la ka tynrai lajong.
Dei ban pynlong ruh ïa ki kynja jingïakob da ki rukom im tynrai, ki concert, ki jingtem jingput bad pynshlur ïa ki samla ba kin sngewsarong ïa la ka jong.
U la ong ba ka kam ka long kaba jwat hynrei ka kam ka dawa ba dei ban buh jingkynmaw bad ai ba ki khun samla ruh kin ïadon bynta lang halor kane ka kam.
U la ïathuh ba ka KHADC ka la wan ïakren bad da ka ktien halor kane ka kam.
Ngi la ïamir jingmut da ka ktien bad shen kin sa phah da ka jingthoh khnang ba kin ïoh ban sdang noh ai ka kam.
“ Nga kyrmen bad hapoh shibnai arbnai ngi la ïoh pdiang hi ïa ki jingpynkhreh na ka liang ka KHADC.
U la ong ka jingpynneh pynsah ïa ka jinglong tynrai kine ki paid riewlum kane ka thaiñ shatei lam mihngi ka long ka jingthrang jongu.
“ Ki Seng Saiñ Pyrthei, ki Seng bapher bapher ki don kawei ka thong haba ïadei bad ki jaidbynriew riewlum trai ri kumno ban pynneh pynsah ïa ka jinglong tynrai jongngi".
Shillong, Nailar 10: Ki ar tylli ki jingïakhun jong ki kynhun kiba na ka thup jong ka Group B ha ka lympung ïalehkai SSA U-20 4th Division Football League 2023 kaba la long hynne ka Sngi Palei ha MFA Turf, Polo, ka la jam sha kaba kut ha kaba ka Mawphlang SC ryngkat bad ka Kharang SC ki la khur ïa ka namjop.
Haba phai sha ka jingïalehkai kaba nyngkong kaba la sdang ha ka por 3 baje jan ka nohphaisngi, kaba la pynlong ha 3rd Ground, MFA Turf, Polo ka Mawphlang SC ka la ïoh ban khur shalade ïa ki lai pouint hadien ba ka la jop salit da 1 – 0 kol ïa ka awreng SC.
ïa kane ka shi kol na ka bynta ka Mawphlang SC la ïoh ban thep da u Franky Synrem ha ka 52 minit jong ka kylla kaba ar kaba la biang pura ban btin lynti ïa ka kynhun sha ka namjop.
Haba phai pat sha ka jingïakhun kaba ar kaba la sdang ha ka por 4 baje jan miet ha madan 1st Ground, SSA Stadium, Polo, ka Kharang SC ka la pynliem ïa ka Nongkolew SC da 2-1 kol ban khur shalade ïa ki lai point.
Ki ar kol na ka bynta ka Kharang SC la thep da u Freelyson Tariang ha ka minit kaba 40 bud sa ka kol kaba ar na u Labanstar Taro ha ka 70 minit.
Katba ?a ka shi kol na ka bynta ka Nongkolew SC la thep da u Pynshailang Kharwanniang.
Mynta ka sngi, ka 11 tarik kan long tang hapdeng ka Riatsamthiah SC ka ban aireng pyrshah ïa ka Umsohsun SC kiba na ka thup jong ka Group- C, ka ban long ha ka por 3 baje jan miet, ha MFA Turf, Polo.
Namar ki daw ki bym lah ban kiar ki nongpynïaid ki la hap ban pynkynriah noh ïa ka jingïalehkai hapdeng ka Lamlynti FC pyrshah ïa ka Lummawbah SC ha ka sngi ba bud.
Mawkyrwat, ‘Nailar 10, 2023:- Ka ophis jong u District Social Welfare Officer (DSWO) jong ka South West Khasi Hills District, Mawkyrwat ryngkat ka jingïatreilang bad ka District Resource Centre on Disability Affairs, Civil Hospital Nongstoiñ, West Khasi Hills Nongstoin ba la sponsor da ka ophis jong ka State Resource Centre on Disability Affairs, Civil Hospital Shillong mynta ka sngi ki la pynlong ïa ka Disability Assessment Camp (DAC) na ka bynta ban peit ïa ki briew ba don jingduna ha ki dkhot met bad ban pynthymmai ïa u Unique Disability ID (UDID) jong ka Mawkyrwat C&RD Block ha Civil Hospital Mawkyrwat.
Haba kren kum ka kongsan, ka kong Y.
R.
Mawlong, MCS, Additional Deputy Commissioner, South West Khasi Hills District ka la ïathuh ba ka Parliament ka la dep pyntreikam ïa ka aiñ kaba ïa dei bad ki briew ba don jingduna ha ki dkhot met ïa kaba la tip kum ka ‘Rights of Persons with Disabilities Act, 2016’ katkum ka jingïateh bad ka United Nations Convention on the Rights of Persons with Disabilities.
Ka la ong ruh ba kane ka ‘Convention on the Rights of Persons with Disabilities’ (CRPD) ka dei ka International Human Rights Convention kaba ai ïa ki hok ha kaba dei bad kito kiba don ki jingduna ha ki dkhot met da ka jingthmu ban kyntiew, ban ïada bad ban pynthikna ba kiba kum kine ki briew ki dei ban ïoh kajuh ka bhah bad ban im laitluid ka ban ïa ryngkat bad kiwei pat ki para briew khlem ka jingñiew shiliang khmat.
Shuh shuh ka la ong ruh ba ka sorkar ka la mang ïa ka bhah thung kam na ka bynta kiba kum kine ki briew ha ki ophis sorkar, nangta kin ïoh ruh ka bai leit bai wan lyngba ki liengsuiñ, ki rel ha ka dor kaba duna bad kumjuh ruh ka jingpynduna ha ka Income Tax, nangta ban shim ram lyngba ka Apex Bank na ka bynta ban seng kam lajong bad kiwei kiwei.
Namarkata, ka la khot lawer ïa ki ban wan shakhmat na ka bynta ban shim ïa kine ki kabu kiba ka sorkar ka la mang na ka bynta jong ki.
Ka kong Joyfullness Ryntathiang, Assistant Co-ordinator UDID Project Khasi Hills District ka la ong ba la pynlong ïa kane ka Camp khnang ban pynsuk ïa ki paidbah jong kane ka thain na ka bynta ban ïoh ïa ka jingshah sumar ne ka Medical Check-up bad ban ïoh ïa u ‘Unique Identification Certificate’ uba long uba donkam bha na ka bynta ban ioh ia ki skhim bad kiwei kiwei ki jingmyntoi kiba ïadei bad ki briew kiba don jingduna ha ki dkhot met.
Ka kong Joyfullness ka la ïathuh ba ki don kumba 1232 ngut ki briew kiba don jingduna dkhot met ha baroh kawei ka distrik kata 967 ngut na Mawkyrwat Block bad kumba 264 ngut na Ranikor Block bad ka la ai jingpynshai ruh ba ki don shibun ki skhim kiba ka sorkar ka la mang na ka bynta ki briew kiba don jingduna ki dkhot met lyngba ki department bapher bapher kum na Block Development Office, District Social Welfare Officer, Integrated Child Development Society, NRLM, District Resource Centre on Disability Affairs bad kiwei kiwei ki departments.
Namarkata, ka khot ka wer ïa kiba kum kine ki briew ban wan shakhmat ban register ban ïoh ïa ka jingithuh na ka bynta ban ïoh ïa kine ki skhim.
Ki don baroh 311 ngut ei ei ki briew kiba don jingduna ha ki dkhot kiba la wan shakhmat ban phah sumar ïa lade mynta ka sngi hapoh Civil Hospital Mawkyrwat.
Kiba la ïadonlang ha kane ka sngi ki long naduh u Dr.
F.
R.
Lartang, District Medical & Health Officer, South West Khasi Hills District, u bah R.
R.
Lyngkhoi, Myntri Shnong Mawkyrwat, u bah Josiah Lyngwa, Media Manager, State Resource Centre on Disability Affairs, Civil Hospital Shillong lem bad kiwei de.
Ïa ka jingïalang bad ka jingkren lamphrang ha kane ka sngi la ïoh na u bah E.
Tariang, District Social Welfare Officer (DSWO) jong ka South West Khasi Hills District, Mawkyrwat bad ka jingaikhublei na u bah M.
Diengdoh, Disability Empowerment Facilitator, South West Khasi Hills District.
Ka jingma kaba khraw tam ïa kano kano ka jaidbynriew ha kane ka sla pyrthei kadei ka jingklet ne bym tip shuh ki longdien ïa la ki khla ka wait, ki riewkhraw pyrkhat kiba la ieng ïaleh ban pyllait im ïa la ka jong ka jaidbynriew naka jingshah thombor jong ki bor synshar ki nongwei bad ha ka juh ka por na ka jingshah long mraw sah shi junom.
Lada kylli bha na ki ba bun ki longdien aiu ki tip ne bna ïa la ki khla ka wait, ne shaphang ki riewkhraw pyrkhat ka jaidbynriew, ka jubab ban ïoh kan long kham niar kiban da tip bniah bha, hynrei ka shu long thohmut thohmat, ne don ruh kiba shu jubab da kaba shu antad, namar ha ki skul ba ki shong pule, ki khynnah kim ïoh jinghikai ne jingnang tip kaba paka naka bynta ki khla ka wait jong ka ri, kiba la ieng ïaleh ban ïada ïa la ka jong ka jaidbynriew, na ka jingwan ban thombor, ban dakhol ïa ki jaka bad ban seng nongrim syndon ïa ka jait jingngeit niam kaba thymmai.
Kum ka jaidbynriew, ngi ieng sarong ka khlieh namar katba nang mih ki sngi, ka seng ki samla pule ka jylla, ka shim ha la ka lyngkor da kaba ïai tei ïa ki mot dur, jong ki khla ka wait ka jaidbynriew, katta kum u Tirot Sing Syiem, Syiem ka Hima Nongkhlaw, u Kiang Nangbah, ïa kaba ngi ngeit skhem ba kin dang ïai bteng ba kan pynim ne ban pynneh bad ruh ban pynsah shuh shuh ïa kiba bun ki khla ka wait ka jaidbynriew, kiba la ieng ban ïada ym tang da ka thma, hynrei wat kiba la ieng ban ïaleh da kaba pynim ruh syndon ïa ka tynrai jingngeit, nangta haka thoh ka tar, ka rwai ka siaw ka put ka tem tynrai.
Ngi la im ïa long ïa man ha ka juk kaba ïa ki khana sahnam pateng la pateng la lah ruh ban wanrah ha ki dur ba-im, da kaba ki nongthoh kot kiba batai shaphang ka jingim ki khla ka wait, mynta ngi lah ruh ba ngin saiñ dur saiñ dar ïa ki ha ki rukom ban shna pynwandur ïa ki ha ka phlim ka donkam bha ba kan ïoh ba kan rung noh shi syndon ha man la ki kamra jong ki skul kiba don ha ri Khasi-Jaiñtia, namar da ka jingïohi ïa kano kano ka kynja phlim, ka shong junom ha ka jabieng jong ki khynnah, ha kaba kim nym lah shuh ba kin klet ba pleng kum ka jaidbynriew ka don shisha ïa ki khla ka wait jong ka ri, ki bym ïapeiñ ïa u sbai ba u nongwei u la bret ha ka lynti ïaid ka jong u ban lait naka jingshah kthong, hynrei ki lum ïa la ki rang ïapom, ban pynieng kein ïa la ka jong ka daw, ban im ka pateng longdien kaban wan.
Shuh shuh ka por ka la dei ba ki bor pynïaid skul ha kane ka ri lum Khasi Jaiñtia, ki don kam ba kin pynrung ruh ïa ka kynja jingpule kaba kham kyrpang sha ki khynnah, katta ka long ïa ka sobjek shaphang ki riewkhraw, ki khla ka wait bad ki myllung kiba kum ka jaidbynriew ki la mih paw, ha kaba ka kam shlur ka jong ki, ka jingïar ka pyrkhat ka pyrdaiñ bad ki kyntien ba ki la thoh ha ka sur ka poetry, da shisha ym tang ba ka shu ktik ïa ka jingmut haba pule ïa ki, pynban ka da kyrsoi naduh ka thwei jong ka dohnud, ban nang ban ieit bad ban sharai kynthop ïa la ka jong ka jaidbynriew.
Ka jingdon ki sobjek ba kyrpang, kan ïai pynim ïa ka jaidbynriew, kaba khlieh la ki sngi, ki eriong ki erngit ki ïai wan ban beh, ki narsaw ki ïai bteng ba kin sam lyngba ïa kane ka jaidbynriew.
Dei lyngba ka jingdon khnang ki sobjek ba kyrpang, ba kum ka jaidbynriew, kan lah ban ïai bteng ban sei madan shuh shuh ïa ki riewkhraw, ki khlaka wait bad ki riewshemphang kiban ieng ïaleh naka bynta ban pynim bad ban pynneh ïa ka jinglong kaba kyrpang kum ka jaidbynriew.
Hynrei ka jingeh ka long ba ha man la ki rympei iing, ban shong ha sawdong ka lyngwiar dpei ban sei ïa ki tien sneng kitien kraw ïa la ki khun ki kti, ki para ki pyrsa kam don shuh, namar ba baroh baroh la ïa im shisha ha katta ka juk kaba la shu ïabeh ïa ka kamai spah, ha kaba ym don shuh ka por kaba kylluid kaba ka kmie u kpa, u kñi kin ïoh ïa ka por ban ïoh ban ïasyllok shi iing shi sem.
Shuh shuh don lei lei kiba la tynneng jubor bha ïa la ka jinglong kaba kyrpang, ha kaba wat ka ktien ka thylliej ban ïa kren ïa khana ha iing ka sem, la kren pynban da ka ktien nongwei, hana ba ym sngewnang shuh ban kren ïa la ka jong ka ktien, namar ha skul ne kolej ïa ka sobjek jong ka ktien Khasi la kyntait ne weng noh shi syndon ïa ka sharud bad bym treh ban bteng ban pule ïa ka.
Lada kum kine ki jingpyrkhat ki wan ba kin ïai rung ha kane ka pateng kaba mynta, aiu pat kein kan jïa ïa kane ka jaidbynriew naka bynta ka pateng kaban dang wan.
Ki jaidbynriew bakhraw tam ha ka pyrthei ki ïai im namar ha kaba nyngkong ki ieng ïa leh ban pynim shwa ïa la ka jong ka ktien, ki da pynieng rasong ïa ka khana jong ki khla ka wait, ïa la ki riewkhraw, ki da nguh da dem ne ban da bud shisha ïa ki matti ba ki longshwa ki man shwa ki ïalam ïa ki.
Kumta, ki khynnah skul bad ki samla pule jong ka jaidbynriew, wat riej ne wat tieng ne sngewlehraiñ ban nang bad ban tip ïa la ki jong ki khana sah nam jong ki khla ka wait bad la ki jong ki riewkhraw, pynban ha ino ma ino I por iba kylluid, shim ïa ki kot bad pule pynleit jingmut bha shaphang jong ki, ha kaba ha lyndet phin sa lap bad shem ïa ki kynja symboh pyrkhat kiba long kum ki mawlynnai kiban long pat ki spah bah ïa ka jingim kaba man la ka sngi ka jong phi.
Jowai, Nailar 10: Ka ophis u Deputy Commissioner, West Jaiñtia Hills District, ha ryngkat ka jingïatreilang bad ka ophis u District Sports Officer, WJHD Jowai kin pynlong ïa ka Independence Day Run – 2023 na ka bynta ki shynrang bad kynthei (open category).
La pyntip ba ïa kane ka jingmareh marathon yn sdang ban kaweh ïa ka lama naduh Main Gate Kiang Nangbah Stadium bad mareh na Ladthadlaboh Main Road – Jowai Public School – Gate Polytechnic – Kshaid Rymphum – Salaroh – Dulong Poh-hali Road – Dulong – Pamhadem – Panaliar(Civil Hospital) – Iongpiah – Mission Compound – H.
K.
Singh School – D.
C Office – New Hill – National Highway bad pynkut ha Kiang Nangbah Indoor Stadium.
Na ka liang u ma K.
Passah, District Sports Officer ula ïathuh ba yn pynlong ïa ka Independence Day Run – 2023 haka 15th August, 2023 naduh ka por 6 baje mynstep, ka jinglum kyrteng (Spot Registration) ïa ki nongïashim bynta kan long ha Kiang Nangbah Indoor Stadium, Jowai ha ka por 5 shiteng mynstep.
Ka ophis u District Sports Officer, West Jaiñtia Hills District, Jowai ka khot sngewbha ïa baroh kiba dei napoh ka West Jaiñtia Hills District ba kin wan ban ïashim bynta lang.
Ïa ki khusnam sha baroh ki nongjop yn sam da ka song pisa bad ki Mementoes.
Khliehriat nailar 10: Ka Jaiñtia National Council kaba hapoh ka jingïalam u Finance Secretary, u bah Training Phawa, mynta ka sngi ka la leit ban iakynduh ïa u District Medical Health Officer jong ka East Jaiñtia Hills District bad ha kajuh ka por ka seng ka la buh da ka jingujor halor ka jing bym don bor ding ha Sub Centre kaba don ha shnong Tuber kaba la jan don mynta saw bnai, ka seng ka la pynpaw ka jingsngew khia halor ka jingbym biang bor ding katei ka jaka ai jingsumar.
Na ka liang ka seng ka la pan jingpynshai na u DMHO ka East Jaiñtia Hills District, u Dr D.
Shylla bad ka seng ka la kyntu jur ruh ïa ka office u DMHO ba dei ban pynbiang lut ïa ki jingdonkam ha ki jaka ai jingsumar khamtam sha kito kiba don sha ki thaiñ nongkyndong kiba jngai na sor, khnang ba ki paidbah kin nym kynduh jingeh haba wan lap ka pang ka shitom.
La ong ruh ba na ka liang u DMHO, u la kular hakhmat ka seng ba un shimkhia ïa kane ka kam bad ban phah ruh wut wut ïa ki ba dei ban peit ïa ka jaka ai jingsumar bad khamtam ban shim khia ruh ha kaba iadei bad ka jingbiang ka bor ding ha ki jaka ai jingsumar ka ban long na ka bynta ka jingbit jingbiang ki paidbah khamtam kiba pang ba shitom.
Nongpoh, Nailar 10: Da ka jingsngewkitkhlieh ïa la ki jong ki jaka ka puta jong ka jylla naka jingshah klun jubor haka sorkar Assam, ki nongïalam bad ki dkhot jong ka Seng Hnniewtrep National Youth Front (HNYF) Northern Region ki la leit ban ïakynduh syndon ïa u Paiem Ken Syiem, Syiem ka Raid Marwet ha ophis treikam jong u kaba don ha 9 Mer Baridua ha kaba ki dkhot jong ka seng ki la ai ruh da ka jingthoh ban kyntu ïa u Syiem ban pyntikna ba ka Raid kan don ïaki kot ki sla kiba biang ha shwa ba ki ka jylla Meghalaya bad Assam kin sdang biang ïaka jingpynbeit pud haka wat kaba ar.
Naka liang ka seng lyngba katei ka jingthoh ka la buh ruh ka jingkyntu ïa u Syiem ka Raid Marwet ba ka jingpynthikna ïaki kot ki sla ka dei ban long hadien u snem 1972.
U Bah Markus Marten uba dei u President jong ka Seng u la ong ba ym lah ban len ba ki katto katne ki jaka kiba dang hap hapoh kane ka Raid ki lah thikna ba ki dei kiba dang hap hapoh u pud u sam jong ka Jylla Meghalaya, hynrei ki dei kiba la shong la sah da ki brew ki bym dei ki jait bynriew riewlum lane ki khasi hynrei ki dei kiba na kiwei pat ki jaitbynriew, hynrei kata kam dei ban long ka daw ba yn duh noh ïaki jaka hynrei kum ka Raid kaba peit ïaka khyndew ka shyiap ryngkat bad ka Hima u Syiem Mylliem kin pyntikna lyngba ka jingdon jong kitei ki briew ïaki kot jaka lane ki dulir khyndew ban pynthymmai man la ka snem khnang ba kitei ki jaka kin skhem ka jinglongtrai hapoh ka jylla Meghalaya.
U la ong ruh ba hooid ka jingpynbeit pud kam dei ba suk, ha kaba kila don ruh ki shnong kiba sah da kiwei pat ki jaitbynriew haka thaiñ khappud ki thmu ruh ban leit sha Assam watla tip shai ba kidei ki jaka kiba dang hap hapoh u pud u sam ka jylla Meghalaya, dei halor katei ka nongrim ba naka liang ka seng ka kyntu ïa u syiem ba u dei ban lum ban lang ïakitei ki shnong bad ban pynbiang ïaki kot ki sla ba kitei ki jaka kim dei ban leit sha Assam hynrei ban long katkum ki kot ki sla.
Nongpoh, Nailar 10: Kum shibynta ban rakhe ïaka sngi laitluid jong ka Ri India hapdeng ka jingsuk jingkmen, u Arpit Upadhyaya Deputy Commissioner ka Ri-Bhoi District katkum ka Sec 52 (1) of ME Act (Assam Excise Act & Rules) bala pyntreikam haka jylla u la pynbna ïaka sngi tyrkhong kyiad ha baroh kawei ka district haka 15 tarik mynta u bnai.
Jowai, Nailar 10: Shi bynta ban pyntreikam ïa ka hukum ba la bthah na u Chief Secretary ka sorkar jylla lyngba ka shithi No.
FOR/CC/2/2017/915.
Dt.
26/3/2022 kaba ïadei bad ka hukum jong ka NGT ba don burom hapoh ka O.
A N0.
172/2016.
Na ka liang u District Magistrate ka West Jaiñtia Hills ula pynjari syndon da ka kyndon Section 144 CrPC ha shi lynter ki bynta jong ka Wah Myntdu bad kane ka kyndon ka khnang pyrshah ïa kino kino kiba pynjulor ïa ki bynta ka Wah Myntdi kiba long pyrshah ïa ki kyndon aiñ.
Shuh shuh la ïathuh ba kane ka hukum kala khang pyrshah ruh ban pom pathar ïa ki dieng ki siej kiba don ha shi lynter jong ka Wah Myntdu.
Ha ka juh ka por la khang pyrshah ban sait jaiñ, siat kali, bret pathar ïa ka khyndew bad ki jaboh kiba long (Solid ne liquid) bad la khang pyrshah ban pyntuid ïa kino kino ki jaboh ne ka kyndew sha ki bynta ka Wah Myntdu haka por ba pyntrei surok.
Kane ka hukum kala mana ruh ba ym bit ban khar shyiap, tip maw naka Wah Myntdu bad kane ka hukum kam treikam noh mardor.
Khliehriat, Nailar 10: Ki surok khamtam ka national highway ha Ladrymbai, ka dei ka jaka ba jia khah khah ka jingdheng kali man la ka sngi kaba ju buh jingeh bha ïa ki nongleit nongwan, hynrei lyngba ka jingiatreilang bad ki nongïalam lem bad ki dkhot jong ka East Jaiñtia Hills District Tourist Taxi Association (EJHDTTA) ba la lam khmat da u President u bah Satly Ryngkhlem lem bad ki bor pulit jong ka Ladrymbai Outpost mynta la lah pat ban tehlakam ïa kane ka jingdheng kali ha Ladrymbai.
Ki nongïalam ba kynthup ruh u Secretary ka EJHDTTA, u bah Emi Ksoo, lem bad ki dkhot ki la shim khia lang ban pynïaid beit ïa ki kali ha surok ha Ladrymbai bad ïa kane ka kam katei ka Association ka la sdang naduh hynnin ka sngi, kane ka la ïarap shibun ïa ki pulit pyniaid kali, namar mynta ki kali kiba dei ban leit sha Shillong, sha Jowai bad sha ki shnong bapher bapher ki la ieng beit da u laiñ ha la ki jaka ba ki dei ban ieng bad kane ka jinglong ryntih ka la pynitynnad shi katdei eh ïa ka jaka ha Ladrymbai bad kane ka pynsuk ruh ïa ki nongleit nongwan kiba donkam ban shim kali lada ki donkam ban leit sha kino kino ki jaka.
Na ka liang u bah Satly Ryngkhlem, u la ong ba ka Association hadien ba ka la iohi ïa ka jingdheng kali kaba ju jia khah khah ha Ladrymbai, ki la pynlong da ka jingïalang kaba kyrpang bad ki la shim ïa ka rai ban iarap lem ïa ki bor pulit ban pynïaid ïa ki kali khnang ban weng noh ïa kane ka jingdheng kali bad ki la shim ïa kane ka synjam ban mih sha khmat ban trei lang na ka bynta ka bha ka miat ha ka imlang ka sahlang.
Shuh shuh, na ka liang ka Association, ka buh ïa ka jingkyntu ïa baroh ki nongñiah kali ba kin sngewbha ban ai ka jingiatreilang bad ka Association bad kumjuh ruh bad ki bor pulit, ban kiar na kaba pynieng pathar ïa ki kali ha surok lane ha ki rud surok kiba i khapngiah khnang ban lait na ka jingdheng kali, namar lada don ka jingdheng kali kan buh jingeh ym tang ïa ki paidbah ba leit ba wan, hynrei kan buh jingeh ruh ïa kiba pang ba shitom bad kumjuh ruh ïa ki kali ba kit nongpang, kumta ka Association ka khmih lynti ba da ka jingiatreilang kane ka jingbeit jingryntih ki kali ha Ladrymbai kumba long mynta kan neh ha baroh ki por.
Shillong, Nailar : Ka Central Bureau of Commu nication (CBC), hapoh ka tnat Information and Broadcasting jong ka Sorkar India, Regional Office, Shillong ha ka jingïatreilang bad ka University of Science and Technology Meghalaya mynta ka sngi ka la pynlong ïa ka jingpyni dur ne ka ‘photo exhibition’ kaba ar sngi ha ryngkat kiwei kiwei ki prokram ban rakhe ïa ka Azadi Ka Amrit Mahotsav ha USTM.
Ha ka prokram la wan ïashim bynta u A Srinivas, DIG (Operations), CRPF, NE Zone, uSamudra Gupta Kashyap, nongthoh kot, nongthoh khubor bad Information Commissioner, Assambarim, u Mahbubul Hoque, Chancellor ka USTM, Dr BK Das, Pro VC ka USTM, Dr RK Sharma, Nongai jingmut ïa ka USTM, Gopajit Das, Head of Office, CBC Shillong ha ryngkat kiwei kiwei.
La pynlong ïa ka prokram pyni deiriti bad ki jingrwai ieit ri da ki barikor jong ka Song and Drama Division hapoh ka tnat Information and Broadcas ting jong ka Sorkar India.
Ki delegate ki la plie ruh ïa ka jingpyni ïa ki dur halor ka “Azadi ka Amrit Mahotsav" kaba ar sngi ha Mother Teresa Park ha phyllaw jong ka USTM.
Ha ka jingkren pdiang ïa ki nongïashim bynta, u Mahbubul Hoqueu la ong ba ka Mahotsav ka dei ka dak jong ka jinglaitluid, ka jingïaid shaphrang bad ka jingïatylli kaba ïohi ha kylleng ka ri.
Ka USTM ka sngew ïahap jingmut bad kine ki jingngeit da kaba pynkupbor ïa ki samla pule ba kin long ki nongïalam, ki nongsaiñdur thymmai bad ki nongshong shnong kiba don jingbahkhlieh kiba don bynta ha ka roi ka par jong ka ri, u la ong.
U Samudra Gupta Kashyapu la ong ba kane ka jingpyni ïa ki dur halor ka Azadi Ka AmritMahotsavda ka CBC ka plie lad ïa ki briew ba kin ïohi ïa ki jinglong jingman ha ka por jong ka jingïakhih na ka bynta ka jinglaitluid jong ka India bad ba kin sngewthuh ïa kito ki por.
U la kynmaw ïa ki riewshlur ka Meghalaya, U Tirot Sing Syiem, U Kiang Nangbah bad u Pa Togan Sangma, ha kaba u la ong ba bun na ki kot histori kim kren shaphang ka histori, ka deiriti jong ka thaiñ shateilammihngi.
U la ong ba ka long kaba donkam ban pynkylla ïa kane lyngba ka jingïashim bynta ki briew jong ka thaiñ bad ka jingai jingtip ïa ka ri shaphang ki kam jong ki nongïakhih, ki riew shemphang, ki nongsaiñdur bad ki nongïalehkai na ka thaiñ na ka bynta ka jingtei ïa ka India kaba thymmai.
UASrinivasu la ong ba ka Amrit Mahotsavka dei ka jingrakhe ïa ka jingjop jong ka India ha ki 75 snem.
U la kyntu ïa kito kiba la wan ïashim bynta ba kin trei na ka bynta ki jingthmu jong ki nongïakhih na ka bynta ka jinglaitluid jong ka ri bad ban bud ïa ki jingngeit jong ka jingïakhih na ka bynta ka jinglaitluid ka India.
Nalor kata u la pynshlur ruh ïa ki samla jong kane ka jaka pule ba kin leit rung ha ki kam ïada ri bad ai jingshakri ïa ka India.
Kane ka jingpynidur ka pyni ïa ka jingïakhih na ka bynta ka jinglaitluid ka India da kaba peit bniah ia ki riewshlur na ka thaiñ shateilamihngi ki bym shym la paw pyrthei.
La pynkhreh ïa ki jingïakop bapher bapher kum shi bynta jong kane ka prokram ha kine ki ar sngi ban wan kiba kynthup ïa ka Quiz, Jingsaindur, Jingïatai nia bad kiwei kiwei hapdeng ki samla pule.
Kane ka jingpynidur ka plie haduh ka 11 tarik u Nailar, 2023 ha kaba ki briew ki lah ban leit peit.
Shillong, Nailar 10: Ka Kynhun ne ka Seng kaba la pynïatylli ïa ki niam bapher bapher ha Shillong, ka Shillong All Faiths Forum (SAFF) mynta ka sngi ka la rakhe ïa ka jingdap lai snem jong ka da kaba pynlong ïa ka jingïalang ha Banchi Hall, Laitumkhrah.
Ha kane ka jingïalang rakhe u Lat ka jylla, u Phagu Chauhan u la ong u Kongsan bad la ïadon lang ki nongïalam kane ka kynhun bad kumjuh ruh ki nongïalam niam kiba kynthuo ïa u Bishop P.
Lyngdoh, u Phadar Richard Majaw, u Archbishop Victor Lyngdoh, u Naba Bhattacaharjee, u Dr.
Omarlin Kyndiah bad kiwwei de.
Kiba la ïashim bynta ban ai jingkren ha kane ka jingrakhe ki la pynpaw ba kumno ka jingïalum lang jong ki lai snem mynshuwa ka la wanrah ka jingïatreilang kaba jan hapdeng ki kynhun niam bapher bapher ha Shillong, khamtam eh ha ka por jong ka khlam COVID 19, ha kaba ka jylla bad ka pyrthei hi baroh kawei ka la shah lynshop ha kane ka khlam.
Kiwei ki la pynpaw ruh ba ha kaba kum kane ka por ba ki jingsniew bad ka jingmih ki kynhun shit niam, ka jingïakynad sngewpher niam, ka jingmih ki kynhun ban pyniatylli bad wanrah ka jingïatreilang ki niam ka long kaba donkam haduh katta.
U President jong ka Forum, u Bishop P.
Lyngdoh, u la ïathuh ba kumno ki nongïalam ka SAFF ki la mih skhmat ban ïarap ïa ka sorkar ha kaba pynsngewthuh ïa ki paidbah ha kaba pyntreikam ïa ki Standard Operating Procedures (SOP).
Nangta ka la ïareilang ruh na ka bynta ban peit ïa kito kiba ngat ha ka jingeh haki arsnem ba wan lynshop kane ka jingpang khlam.
Shillong, Nailar 10: Ka jingbym pyllait thikna ka sorkar ïa ka pisa jong ka skhim MNREGS, ka la nang pynring swai bad ring sdot ha kaba bun ki Shnong ki la pynpaw ka jingeh kaba khraw ban pyntreikam ïa ki Projek lyngba kane ka skhim kaba wan lyngba ki Community and Rural Development Block.
Ka Seng HYC hadien ba la ïoh ïa ka jingujor na kiba bun tylli ki VEC na ki Shnong bapher bapher mynta ka sngi, ka la leit ban ujor sha u Myntri ka tnad C&RD, u Abu Taher Mondal ban pynpaw lem ïa kane ka jingeh ki Shnong.
Ha ka jingshisha ka MNREGS kadei ka skhim kaba la pynkylla dur ïa ki Shnong sha nongkyndong, namar lyngba kane ka skhim, ki briew ym tang ba ki ïoh kam bylla, hynrei ki kam pynroi ha Shnong, kum ki surok, ki lynti ïaid briew, ki jingkieng, ki pung um, kimadan Phutbol la ïoh ban shna ha ki shnong ki thaw.
Na ka liang u General Secretary ka HYC, u Bah Roykupar Synrem haba kren sha ki ladpathai khubor hadien ba ladep ai ïa ka jingthoh sha u Mondal, u la ong ba ka  jing pyntreikam ïa kane ka scheme ka wanrah ka jing myntoi  shibun ïa ki paidbah hynrei ka jing pynslem ka sorkar pat ban siew ïa ka pisa bai bylla bad khamtam eh ïa ka bai tiar bai tar ne kata ka bai material ba ki ju ong, ka la wanrah ka jingeh ïa ki paidbah bad ïa ka shnong hi baroh kawei.
Na ka liang ka Seng ka dawa na u Myntri ba u donkam ban shimkhia halor katei ka mat, bad ka sorkar meghalaya ka donkam ban thaw ïa ki lad ki lynti ban ïaleh ban pyllait kloi ïa ka pisa ba ka ïoh na ka sorkar pdeng, namar ba ka skhim MNREGS kadei ka skhim ba la bei tyngka da ka sorkar pdeng.
Hynrei la iathuh pat ba na ka liang u Myntri u la ong ba ka long ka ba eh ïa ka sorkar namar kane ka scheme ka dei na ka Sorkar pdeng.
Hynrei u ong wat la katta ruh na ka liang jong u, un sa pyrshang ban shimkhia halor kane ka bynta.
Shuh shuh na ka liang ka Seng ka la kyntu ïa u Myntri ba lah donkam ban don noh ka jingïateh bad ka MLA Scheme kumba 50% bad ka scheme MGNREGS namar ba bun hi ka MLA scheme ka leit beit tang sha ki briew kiba u MLA u mon, hynrei lada lah ban don ka jingteh ban sam lang ïa ka MLA Scheme bad ka MGNREGS kan pynmyntoi shibun ïa ki paidbah.
Na ka liang u Mondal, haba ïakren bad ki nongthoh khubor, u la ïathuh ba ka sorkar dang ha kane ka taïew baladep, ka la pyllait 50% ka pisa kaba dei jong ka snem 2022 jong ka MNREGS.
U la ïathuh ruh ba ka sorkar kan shimkhia ban ïakren bad ka sorkar ban pyllait noh sa ïa ka 50% kaba dang sah.
U la ïathuh ruh ba ka long kaba eh ba pynhun ïa ki paidbah, namar kane ka skhim ka long 75% na ka sorkar pdeng bad 25% na ka sorkar jylla.
Nongstoiñ, Nailar 10: Namar ka jingbym biang ka um bad jingker ha ki ar tylli ki Sub Health centre ka Byrki bad Sangriang, ki nongïalam ka Federation of Khasi Jaiñtia & Garo People Nongkhum circle mynta ka sngi palei ki la leit ban ïakynduh ïa ka District Medical & Health Officer jong ka West Khasi Hills ha ophis trei kam jong ka na ka bynta ban ïakren halor katei ka mat.
Hadien ba ki la mih na ka kamra treikam jong ka DM&HO u bah Sanbor Rynshiang President ka circle u la ong ba ka jingleit ïakynduh jong ki nongïalam ka seng ïa katei ka ophisar, ka dei namar ba kitei ki ar tylli ki jaka sumar kim don ïa ki fencing bad ha ka por ba slap ki jingri kum ki masi ki blang ki pynlong jaka rih bad ki pynjakhlia ïa ki baranda bad ki rud ki kiar jong kitei ki jaka sumar.
Nalor kata u la ong ruh ba ha kitei ki jaka sumar ka um ruh kam biang satia kumta na ka liang ka seng ka sngewkhia namar ki nongtrei ki shem jingeh ban sumar ïa kiba shitom khamtam ïa ki longkmie kiba wan kha khun ha kitei ki jaka sumar.
Utei u nongïalam ka seng u la ong ruh ba ka jaka sumar kaba don ha Sangriang ka long kham pajih na surok PWD bad ka surok kaba pynpoi haduh phyllaw jongkatei ka jaka sumar ka jrong tang kumba sawspah mitar tam hynrei ka long ka ba sniew bad kaba khohruh khohram kaba ki kali kiba wan buh ïa ki dawai bad kiba wan kit ïa ki longkmie kiba shitom ki shitom bha ban ïaid.
U la ong ruh ba hadien ka jingïatai sani bha, katei ka ophisar ka la kular ban shimkhia bad ban pyntip sha ka sorkar ba kan leh ïa kaba don kam.
Nalor kata utei u nongïalam ka seng u la ong ruh ba ki la pynsngew ruh ha kaba ïadei bad ka jingduna nogntrei ha kitei ki Sub Health centre, hynrei katei ka ophisar ka la pynshai ba katkum ki kyndon treikam jong ka sorkar, ym lah ban thung bun ngut ki nongtrei ha ki Sun health centre, hynrei tang ar ngut bad ha kitei ki Sub health centre kum ha Mawlangsu, Mawlieh, Mawdoh bad Mawdumdum ki nongtrei ki la don.
U la ong ruh ba katei ka ophisar ka la ong ruh ba ka sorkar kan sa ai biang sa kawei ka Sub Health Centre, ha kaba ka sorkar ka la dep thung ïa ki nongtrei.
Ha katei ka jingleit ïakynduh na ka liang ki nongïalam ka seng ki la aiti ruh da ka jingthoh sha katei ka ophisar ba kan leh ïa kaba donkam.
Shillong, Nailar 10 : U Myntri ka Development of North Eastern Region (DoNER) G Kishan Reddy ha ka sngi Palei ula pyntip ba ka Sorkar Meghalaya ka la dep ban pynbna ïa katto katne ki khlaw kyntang kum ki law kyrpang ne Community Reserve hapoh ka Wildlife (Protection) Act, 1972.
Ha ka jubab da ka jingthoh ha Rajya Sabha, u Reddy ula ong ba ki bor treikam kum ki Dorbar Shnong ha Meghalaya ki trei ïa ka bynta ba kongsan bha ha ka imlang sahlang bad ka ïoh ka kot ka Meghalaya, nalor ka jingïada ïa ka mei mariang bad pynsngewthuh ïa ki paidbah halor ki jingïada ïa ka mariang bad ki jingthaw kiba don ha ka.
Ka dustur kum ka jingpynneh ïa ki khlaw kyntang, ka jingkhang ban pynjot palat ïa ka sawdong sawkum kum ki khlaw, ka jingïada ïa ki shyngiar ne ki tyllong umdih bad kiwei ki tyllong um da ka jingstad, ki aiñ tynrai ba pyrrkhing ïa ka jingleit siat mrad, ki la ïarap bha ban ïada ïa ka mei mariang bad ki jingthaw ba im ha kane ka Jylla.
Ula ong ba ka skhim ka Sorkar Pdeng kum ka Integrated Development of Wilflife Habitats bad ka Compensatory Afforestation Fund Management bad Planning Authority (CAMPA) jong ka Sorkar ka la wanrah ïa ka roi ka par sha ki shnong ki thaw da kaba plie lynti ïa ki ban kamai jakpoh da kiwei ki jait kam.
Ki Shnong ki thaw bad ki Dorbar Shnong ha Meghalaya ki la ïadon bynta lang ha ki kam ban ïa plan, ban ai jingkyrshan ïa ki Village Employment Council.
Ban ithuh ïa ki nongïoh jingmyntoi na ki prokram bapher bapher ka Sorkar, ban ai jaka na ka bynta ki project bad kiwei kiwei, na ka bynta ka roi ka par jong ki jaka riewlum ha ka Jylla.
Jowai, Nailar 10: Ka Lehñiam Behdeiñkhlam ba shisien shisnem jong ka Seiñ Raij Ialong kala poi noh sha kaba kut mynta ka sngi Palei ha ka jingiphuh ipheing bala wan ban ïashim bynta da ki khun ka ka Sieñ Raij bad ki dong bapher bapher.
Ïa ki rot bala wanrah mynta ka sngi kila don haduh 10 tylli bad hadien ka jingshad ha ryngkat ka kmen ka risa ka put ka tem ïa ka tangmuri ka bom, la leit noh ïa ki rot ha ka jaka ba la khot ka Tre-Pyrda (Aitnar).
Haba phai sha ka jinglehñiam kala long kaba ïaid beit ïaid ryntih naduh kaba sdang bad haduh mynta ka sngi pynkut ha kaba lawan ban sakhi lang da Myntri Rangbah ka jylla u Conrad.
K.
Sangma haka sien ba nyngkong kum u kongsan, ha ka jingdonlang u symbud myntri rangbah ma Sniawbhalang Dhar, u MLA ka Jowai ma Wailadmiki Shylla, u ma Damanbait Lamare MLA ka Umroi, ka kong Santa Mary Shylla MLA, u Daloi ka Elaka Jowai ma Puramon Kynjing, ki Waheh Wasan bad kiwei de kiba la shah khot sngewbha.
Naka liang u Conrad K.
Sangma haba ai jingkren ha kane ka sngi ula ai ki kyntien kyrkhu kyrdoh ïa ki nong pynïaid ka Seiñ Raij Ialong kiba la trei shitom ban pynïaid beit pynïaid ryntih ïa kane ka lehñiam Behdeiñkhlam bad u kyrmen skhem lyngba ka jingpyndep ïa kane ka lehñiam kan wanrah ïa ka bha ka miat, ka roi ka par ha baroh ki liang.
Ha ka juh ka por ula kular ban ïarap katkum ka Memorandum ba la aiti ha u da ka Seiñ Raij Ialong bad ka Dorbar shnong kata ban pynbha pynmiat ïa u surok naduh main road shaduh ka jaka jngohkai ka Ialong Park.
Ha kaba ïadei bad ki jaka peit kai (Gallery) ka Tre-Pyrda (Aitnar) na ka liang u myntri rangbah ula kular ban ïarap ïa kane ka jingdawa.
Ïa ka jingïalang ha kane ka sngi la pynïaid da u President ka SRI ma P.
Shylla, la ïathuh ruh ba ki dong bapher bapher ba kynthup na ka Seiñ Raij na Wahiajer, Ïalong bad na Nongkhyllem kila wan ban ïashim bynta ha kane ka lehñiam Behdeiñkhlam.
Shillong, Nailar 10 : Ka Khasi Hills Autonomous District Council hynne ka sngi ka la lap ba bun ki iing Hima kiba ieng hynñiew snem mynshwa ban pyni nam ha ka Monolith Festival kaba long ha Khasi Heritage Village ha Mawphlang ki la julor lut bad la donkam bn maramot lut ïa ki.
Ïa kane baroh la lap hi da ka Committee jong ka Council kaba peit ïa katei ka Monolith Festival ha ka jingleit jurip ïa katei ka heritage village ha kane ka sngi Palei ha ryngkat ka jingdonlang ki ophisar na ki tnad sorkar, na ka Hima Mawphlang bad khamtam eh ki Executive Member kynthup naduh u Bah Victor Ranee, Bah Rangkynsai Kharbuki, Bah Fantin J Lakadong, Bah Carnes Sohshang kumjuh u MDC ka thain ba dei ruh u Chairman ka Council, Bah Lamphrang Blah.
Na ka liang u EM ka tnad Arts and Culture, Bah Victor Ranee u la ïathuh ba kadei ka jingshisha ba kitei ki iing ba la tei da ki Hima ki la julor lut bad ki la donkam lut ban maramot ïa ki shwa ka Festival.
“Hynrei ïa kaei kaba ngi lap mynta ngin hap ai pat ïa ka kaiphod sha u CEM," u la ong haba kren bad ki lad pathai khubor.
Katba na ka liang u Bah Rankynsai u la ong ba ka jingpynlong ïa katei ka tamasa kam dei eh ban ïohnong ïa ka pla tyngka jong ka Council hynrei hakhmat eh kadei na bynta ban pyni sha ka pyrthei ïa ka jingriewspah ka riti dustur bad ka jinglong tynrai jong ka Jaidbynriew lyngba ki Hima bapher bapher.
U Bah Lamphrang Blah pat u la ong ba ki khmih lynti ba kane ka tamasa kaba ki buh ban pynlong la kumno kumno ha u Nohprah mynta u snem kan dei kaba kham heh bad kham phuh bha namar na ka liang u Myntri Rangbah ruh u la kular ban kyrshan lang ïa katei ka tamasa.
Shillong, Nailar 10 : U MLA ka Congress bad Chief Whip ka Liang Pyrshah u Saleng A Sangma ula ong “Lada ki Nongtrei Sorkar kim shimkhia satia ïa ka kam ba la bynshet ha ki, ngin ym lah satia ban tehlakam ïa ka jingrung kyrthep ki bar jylla wat lada pyntreikam ïa ka Inner Line Permit (ILP).
Une u Nongïalam ka Congress ula kren ïa kane haba kdew ïa ka jingkheiñ sting jong ki Pulit ka Tnad Infiltration kiba don duty ha ‘Entry and Exit Point’ ha Byrnihat, Ri-Bhoi.
Haba ïakren bad ki nongthoh khubor ha ka sngi Palei, u Saleng ula ong ba ki briew ba don ha duty ha ‘Entry bad Exit Point’ ha Byrnihat, Ri-Bhoi kim shimkhia satia ïa ka kam ban khmih bniah ïa ka rung ka mih ki bar jylla.
“Ngi la ïohi ha Byrnihat ba ka don ha Entry bad Exit Point hynrei haba phi wan ha ka por 8:30 haduh 9 baje mynmiet, phin nym ïohi shuh ïa ka jingkhmih ïa ki briew ba wan rung sha Jylla.
Kine ki briew kim shimkhia satia ïa ka kam.
Na kata ka daw ka jingrung kyrthep ki bar jylla ka la jia bad wat lada treikam ka ILP ruh, kan ïai long hi kumjuh" ula ong.
U Saleng ula ther tyngeh ïa kine ki Nongtrei Sorkar kiba dei ban talasi ïa ki kot ki sla ki briew ba wan rung sha Jylla bad ong ba ki dei ban shimkhia noh ïa la ka jong ka kam.
“Lada ka Tnad, ki bor treikam hi kim long discipline kumno ngin khmih lynti ban pynsangeh ïa ka jingrung kyrthep ki briew ba nabar ka Jylla" ula bynrap.
Haba kdew ïa ka jingnang bun ki nongshong dukan madan ba beaiñ ha kylleng ki jaka ka Nongbah Shillong, u Saleng ula ong ba kine ki briew kim pat don ha ki 4-5 snem ba la leit noh hynrei mynta ki la die ïa ki mar ki mata ha kylleng ki jaka jong ka Nongbah.
“Ki Dorbar Shnong ruh kin hap ban shimkhia bha ïa kane, ki dei ban talasi man ka por ban tip mano kita ki briew kiba wan rung hapoh ka thaiñ.
Ka jingrung beaiñ ki briew kan ïai bteng lada ngi hi kum ki nongshong shong ngim shimkhia satia" ula ong.
Une u Chief Whip ka Liang Pyrshah ula ai jingmut ba ka dei ban don ka jingmaham kaba tyngeh na ka liang jong ka Sorkar ban pynlong ïa ki bor ba dei pyrrkhing ïa ka jingrung ki bar jylla ba kin pyndep hok ïa la ka kamram.
Shillong, Nailar 10: Haba kubur bad ka jingong u Myntri Rangbah ba ki Samla kidei ban shlur ne nud ban mih shakhmat ban don ka mynsiem ïakhun ne compete ha ka liang ka ïoh kam ïoh jam, u President ka HYC, u Bah Robertjune Kharjahrin, um ïahap pat bad ka jingong u Myntri Rangbah ba ki Samla trai ri trai muluk kin shu ap beit kmang na ka Reservation.
Lah ban kdew hangne ba u Myntri Rangbah, u Conrad Sangma haba kren ha ka jingrakhe ïa ka sngi jong ki trai ri trai muluk ha Shillong hynnin ka sngi, u la ong ba ki Samla trai ri trai muluk, kim dei ban ap beit kmang ban ïoh jingmyntoi ne ïoh kam ïoh jam tang na ka Reservation Policy, hynrei dei ban ïakhun ne ïa compete bad kiwei.
U Bah Robert, u la ong ba kane ka jingkren jong u Conrad Sangma ka pynpaw ba u dei uba kyrshan ban pynduh noh ïa ka Reservation ne ka jingbhah kam kyrpang ïa ki trai ri trai muluk.
“Kane ka jingkren u Myntri Rangbah ka paw shai hi ba u kwah ban pynduh noh ïa ka Reservation", la ong u President ka HYC.
Halor kane ka bynta, u Bah Robert u la ong ba lada u Conrad u kwah ban ïakhun ha Meghalaya dei ban don noh da ka Combine Reservation na ka bynta ki Khasi, Jaiñtia bad Garo, ym donkam shuh ban bhah la ka jong ka jong kumba bhah baroh shi katta.
Ha kajuh ka por u la pynpaw ka jingsngewlyngngoh ba ha ri India ha kine ki lai snem baladep, ka jingbhah kam kyrpang na ka bynta kiba duk, ka la nang kiew, katba ha Meghalaya pat ka jylla kaba wan ba ar ha ka jingduk tam ha ri India, u Myntri Rangbah u kwah ban pynduh noh ïa ka jingbhah kam kyrpang.
“Ka bym lah ban long kane te, haba nang duk ban pynduh noh ïa ka jingbhah kam kyrpang te nang duk shuh shuh hi keiñ", u la ong.
Nongstoin, Nailar 10: U Deputy Commissioner jong ka West Khasi Hills bah Garod LSN Dykes IAS u la pyntip ba katkum ka bor ba la pynkup ha u lyngba ka Section 324-A of the M.
E.
Act (Assam Excise Acts and Rules as adapted) ba ka 15 tarik u Nailar 2023, kan long ka sngi tyrkhong kyiad ha baroh kawei ka District jong ka West Khasi Hills namar ka dei ka sngi ban rakhe ia ka Independence Day.
Kumta baroh ki dukan kyiad/IMFL shops/Bar Hotels/Canteen/C.
A.
Bars/C.
S.
Shops, out stills/Bonded Warehouse kin khang lut ha katei ka sngi.
Kiba pynkhein ïa katei ka hukum kin ngat ha ka jingpynshitom katkum ka Excise Acts and Rules.
Shillong, Nailar 10 : Ka Sorkar Pdeng ka la mynjur ïa ka song pisa ba 146.
79 klur tyngka na ka bynta ban shna ïa ka surok 4-lane bad ban pynkylla ïa ka surok 2-Lane sha ka 4-Lane ban don lang ki cycling track, utility duct, footpath bad kiwei kiwei ha New Shillong Township (NST).
ïa kane ka project la bei pisa lyngba ka Prime Minister’s Development Initiative for North East Region (PM-DevINE) jong u snem mang tyngka 2022-2023.
ïa ka PM-DevINE la pynbna kum ka Central Sector Scheme ba thymmai ha ka mang tyngka ka Sorkar Pdeng jong u snem 2022-2023.
Haba buh hakhmat ïa ka thong jong ka skhim, haduh 11 tylli ki project ki la kot haduh T.
1503.
44 klur, kynthup ïa 7 tylli ki project ba la pynbna ha ka mang tyngka 2022-2023, la dep ban jied ban pyllait pisa noh ha une u snem mang tyngka 2022-2023.
Ka jaka ka dei ka kam jong ka Sorkar Jylla bad ka bailut baisep ha ka jingthied ïa ki jaka la khmih hi da ka Sorkar Jylla kat kum ki Aiñ bad ki Rules kiba don.
Shillong, Nailar 10 : U Myntri ka Tnad Bording u AT Mondal ula pyntip ba ka Tnad bording ka lah ban pyndam noh ïa ka MoU ba la ïasoi ban pyntreikam ïa ka Hyndel project Kynshi Stage-II ba lah bah pynmih ïa ka bording ba 325 megawatt khnang ban ïasoi noh da kaba thymmai.
Haba ïakrren bad ki nongthoh khubor hynne ka sngi Palei, u Mondal ula ong “Ka kompani kam kwah shuh ban nang pyntyllun shakhmat ïa ka project".
Ula pyntip ba ïa kane ka project yn sa pynkut noh shen.
“Kane ka long namar ba ka kompani pynmih bording ba shimet ka la wanrah ïa ka model ba thymmai, kaba ki ong ka kham biang.
Ki kwah ban pynkylla noh ïa ka project kaba rim".
“Hynrei ka kam ka long ba kane ka project ka dei kaba thymmai bad da ki buit bad ki kor technology ba thymmai phin ym lah ban shu pynkylla ïa kawei pa kawei ka lain.
Namar kata, kaei kaba ngi ong ha ki ka long ba ngin pyndam noh ïa ka MoU barim bad ngin sa thaw ïa ka MoU ba thymmai bad ngin sa ïasoi ruh ïa ka" bynrap u Mondal.
Ka Jaypee Meghalaya Pvt Limited, New Delhi ka la pynpaw ïa ka jingbym lah ban pynbteng ïa kane ka project namar ka jingdon jong u mar Uranium ha ka thaiñ.
Ha kajuh ka por, u Myntri ula pynpaw ïa ka jingsngewsih ba kam shym la don kawei ruh ka project ba pyntrei da ki kompani shimet hapoh ka Jylla.
“Ngi la iasoi shibun ki memorandum hynrei nga sngewsih ban ong mynta ba ym pat don kawei ruh ka memorandum kaba ka project ka la ïaid ha ka jingpyntrei da ki kompani shimet" ula ong.
Kat kum ka jingong jong u, namar kane, katto katne ki MoU ki la kut por noh bad ka Sorkar ka hap ban pynduh pyndam noh ïa ki.
Shillong, Nailar 10: Wat pdeng ka jingpyrshah kaba jur da ka Meghalaya College Teachers Association (MCTA), hynrei u Vice Chancellor ka North Eastern Hills University (NEHU) u Prof.
PS Shukla, u la ong ba ka University kan ïaid beit shakhmat bad ka jingpyntreikam ïa ka National Education Policy 2020 ïa ki Under Graduate Course naduh mynta ka snem.
“Ngin ïad beit shakhmat ban pyntreikam ïa kane ka Policy namar ngin hap ban pyrkhat ïa ka lawei jong ki Samla pule", la ong u Prof.
Shukla, haba ïakren bad ki nongthoh khubor ha ka sngi Palei.
U Prof Shukla u la ong ba naduh ba ka University ka la rai ban pyntreikam noh ïa ka NEP 2020 haduh mynta ym don satia wat tang kawei ka College ba la pynïasnoh bad ka NEHU kiban pynpaw ka jingpyrshah ban pyntreikam ïa ka NEP bad ong ba wat ki samla pule ruh ki pynpaw ba ki kyrshan pura ïa kane ka rai jong ka University.
Haba ïadei bad ka jingïakhih ki nonghikai kolej ha ka jylla hapoh ka shatri ka Meghalaya College Teachers Association (MCTA) u VC u la ong ba na ka liang jong u um kwah ban ong eiei namar kat haduh mynta na ka liang ki nonghikai kim wan ïakynduh ban pynsngew ïa ka jingeh jong ki sha u kumba la leh da kiwei pat ki kynhun.
U la ong ruh ba ki nonghikai kolej hapoh ka shatri ka MCTA kim dei kiba hap hapoh ka jingpeit jingkhmih ka NEHU hynrei ka sorkar jylla bad ka dei ka kamram jong ka ban khot ïakren ïa ki.
Haba ïadei bad ka jingkynnoh ba u VC u rai marwei khlem da ïoh ïa ka jingmynjur ka Academic Council ka NEHU, u Prof Shukla u la ong ba ban rai pyntreikam ïa ka NEP kam dei satia kaba donkam ïoh jingmynjur na ka Academic Council.
“Kam don ei ei kaba kum kata ban hap mynjur da ka Academic Council", u la ong.
U VC u la kubur ruh ba lada ka jingpyntreikam ïa ka NEP kam ioh jingiatreilang na baroh kata naduh ki kolej, ki nonghikai bad samla pule kan long eh shibun ban pyntreikam.
Kumta u khot ïa ka jingïatreilang jong ki Nonghikai, ki Samla pule na ka bynta ka jingpyntreikam ïa kane ka Policy.
Shillong, Nailar 10 : Ka North Eastern Electric Power Corporation Limited (NEEPCO) ka la kynran dien ban tei ïa ka projek pynmih bording 500 MW lyngba u dewiong ha ka jylla lane ka Thermal Power Project.
“ Ka NEEPCO ka la ai jingthoh sha ngi bad pynpaw ba kam kwah shuh ban dang bteng ban tei ïa ka Thermal Power Project bad ki kwah ban pyndam noh ïa ka soskular ba la dep asoi ruh" ïathuh u Myntri ka tnad pynmih bording u AT Mondal ha ki lad pathai khubor.
U la ïathuh ïa kane ka kam la ïakren bad u CMD ka NEEPCO uba long ruh u CMD ka NTPC ha nongbah Delhi.
“ Kumta kaei kaba mih na ka jingïakren ha katei ka jingïalang ka long ba ka NEEPCO kan ym pyntrei shuh ïa ka power projek hapoh ka jylla namar nangne shakhmat kan ym phai shuh sha ki thermal power project hynrei kan pyntrei beit da ki power project ki ban pynjyrngam ïa ka mariang.
Kumta ka lah ban dei na kane ka daw ba ki la pyntip ba kim kwah shuh ban dang bteng ïa ka thermal power project kaba la dep ïasoi soskular bad ka sorar jylla" ïathuh u Mondal.
Shuh shuh haba kylli u Mondal u la ong ba ka daw bah bad ka thermal power project ka dei ba ka don ka jingïasoh bad u dewiong.
Namar katba phim pat lah ban pynthikna ïa ka jingïoh dewiong kan long lehnohei ban shu bei ne seng ïa ka projek kaba heh namar kan sa shu sah khongreng khlem pyntreikam hadien habud kumta kam long kaba suk lada ym pat pynthikna bha ïa u dewiong" ong biang u myntri.
Nalor kata kiwei ki jingmyntoi na ka bording ba pynmih na ka um ka dei ba 3 % ka bor ding bad 1 % la ïoh ban leh ïa ki kam pynroi na ka bynta ki trai shnong katba na ka thermal power projek ym don kaba kum kane ka skhim.
Hooid ki la don kiba wan tyrwa ban tei ïa ki power projek ha ka jylla hynrei ka sorkar kan dang bishar bniah hynrei ka jingkylli ka long lada ki kompani jong ki riew shimet ki wan tei ïa ki power projek la ka dei ka thermal, hydel ne solar bad kiwei kiwei ki kwah ba ka sorkar kan thied lut ïa ka bor ding ba ki pynmih bad kane kan buh ka jingeh kaba khraw eh.
U la ïathuh ba la ïakren ruh bad ka NTPC ban pynmih bording na ki niut ki nier hynrei ka jubab kaba ïoh ka long ba kine ki niut ki nier ne ki jaboh kiba don ha ka jylla kim pat lah ban pyndap ban pynmih bor ding.
U la ïathuh ba ka sorkar mynta ka dang pynkhreh ïa ka plan kumno ban weng noh ïa kane ka jingkyrduh bording ha ka jylla.
“ Ngi da shim khia shisha ban thaw ki lad ki lynti ban ïohi kumno ban lait na kane ka jingkyrduh bording ha ka jylla bad kane ka dei na ka bynta shirta ym dei tang shibit por.
Ngi pyrshang ruh ban peit kumno ban pynduna ïa ka jingduh nong bad kumno ruh ban pynbiang bording sha ka Grid".
U la ïathuh ruh ba ïa ka CM’s Solar Mission yn sa plie paidbah naduh lashai ka Sngi Thohdieng.
Shillong, Nailar 11: Ki bor pynïaid jong ka lympung lehkai SSA Under-14 Boys League 2023 kaba la jam mynta sha ka semi final, mynta ka sngi kan sa ïoh ban pyntyllun biang ïa ki jingïakhun jong ki saw kynhun kiba ïaknieh rung final.
Kine ki saw kynhun ki ban ïakhun mynta ka sngi ki kynthup ïa ka Mawreng SC, ka Umphyrnai, ka PFR Football Accademy bad ka Mawlai.
Kumban shu pynkynmaw, ki khynnah lehkai jong ka Mawreng SC ka la ïoh ban bteng ïa ka lynti ïaid sha ka semi final dei hadien ba ka la pynliem ïa ka Nangkiew Irat SC da 4 kol, katba Umphyrnai SC ka la pynliem kput haduh 8 kol ïa ka Rangdajied United.
Ka PFR FA ka la jop kput haduh 12 – 0 kol ïa ka Sohryngkham SC bad kane ka kynhun kan sa aireng pyrshah ïa ka Mawlai SC kaba la pynliem da 3 kol ïa ka Mawkriah West SC ha ka quarter final.
Ha kane ka sngi, ïa ka jingïakhun kaba nyngkong yn sdang shuwa hapdeng ka Mawreng SC pyrshah ïa ka Umphyrnai SC ha ka por kaba 2 baje nohphaisngi ha SSA Ground.
Polo.
Nangta bud sa ka jingïakhun semi final kaba ar hapdeng ka PFR Football Accademy ka ban aireng pyrshah ïa ka Mawlai SC ha ka por 3:45 jan miet ha kajuh ka madan.
Ki ar kynhun kiba khur namjop mynta ka sngi kin sa ïatyngkhuh biang ha ka 19 tarik mynta u Nailar, 2023 ban ïaknieh ïa ka burom namlahduh jong kane ka lympung SSA Under-14 Boys League 2023,bad ka jingïalehkai la pynkhreh ban pyndep ha kajuh ka madan.
Jowai, Nailar 11: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun ka na ka liang ka kynhun ïalehkai jong ka Madan Thadmuthlong kala pynliem da 3-1 kol ïa ka Royal Pole Mihmyntdu, ïa ki kol na ka Madan Thadmuthlong la thep da u Precious Tang ar kol haka minit ba 5 & 27 bad u Samsauru Papiah haka minit ba 45.
Ïa ka shikol na ka Royal Pole Mihmyntdu la thep da u Marsowki Suchiang haka minit ba 70+1.
Katba ha ka jingïakhun kaba ar ka Pasyih Cultural kala pynliem da 3-2 kol ïa ka Kseh Sylle Ialong, ïa ki kol na ka Pasyih Cultural la thep da u Wansaki Rymbai haka minit ba 56, u Armi Siangshai ha ka minit ba 59 bad u Iaineh Suchiang ha ka minit ba 65.
Ïa ki kol na ka liang ka Kseh Sylle Ialong la thep da u Iahluti Dhar haka minit ba 7 bad u Niawki Phawa haka minit ba 67.
Shillong, Nailar 11: Ka jingïalehkai hapdeng ki ar kynhun na ka thup jong ka Group-C ha ka lympung lehkai jong ka SSA U-20 4th Division Football League 2023 kaba la long hynne ka Sngi Thohdieng, ha MFA Turf, Polo ka la jam sha kaba kut ha kaba baroh ar kynhun ki la ïasam mar shi point.
Kane ka jingïalehkai kaba la sdang ha ka por 3 baje nohphaisngi, hapdeng ka Raitsamthiah SC pyrshah ïa ka Umsohsun SC, ka la kut ha kaba baroh ar kynhun kim shym la lah ban pynkhihjar haduh kaba kut jong ka por.
Baroh ar kynhun ki la ïakhun katba lah ban ïoh pynkhihjar hynrei ym shym la don satia ba lah ban pyndkut ïa ka jingïakhaid bad kane ka la neh haduh kaba kut jong ka 90 minit, kaba la pynlong ïa kine ki ar kynhun ban hap ïasam mar shi point na kane ka jingïalehkai.
Mynta ka sngi, ka 12 tarik kan don kawei ka jingïalehkai na ka thup jong ka Group-C, ha kaba ka Lamlynti (Madanlyngkhi) SC kan aireng pyrshah ïa ka Lummawbah SC, ka ban sdang ha ka por 3 baje nohphaisngi, ha MFA Turf, Polo.
Jowai, Nailar 09: Ka Synjuk Ki Waheh Chnong Jowai ha kane ka 9 tarik u Nailar kala pynkup burom ïa u Alexander Lyngdoh uwei na ki nongshong shnong ka Loomsooyung New Hill, Jowai, uba la wanrah ïa ka nam ka Ri Jaiñtia ha ki jingïakop ïakhun kti bapher bapher ha kylleng ki bynta jong ka Ri India.
U Alexander Lyngdoh u don ka jingduna ha ki dkhot met hynrei u don pat ïa kane ka sap kum u nongïakhunkti ba paw uba la shah jied ruh na ka State Meghalaya.
Na ka liang ka Synjuk Waheh Chnong Jowai, kala pynlong ïa kane ka jingpynkup burom ha Community Hall ka Dorbar Chnong Dongmihsngi.
Ha ka jingïalang ba la pynïaid da u President ka Synjuk, ma Alan Niangti.
La ïoh ruh ka jingkren na u Jlan Kupar Rymbai, Waheh Chnong ka Loompariat, uba long kum u Vice President ka Synjuk bad la ïoh ruh ka jingduwai na u Waheh Chnong ka Tyndo Wapung, ma Shaniah Skhem Huwa.
U ma Rymbai, haba ai jingkren uba pynpaw ïa ki kam babha jong kane ka Synjuk kaba la sdang ban pynkup burom ïa kawei na ki samla ka Rupda RY Lato kaba long kum ka Rubaru Miss India Elite 2023.
Ha ka juh ka por ula ai mynsiem ïa u Alexander Lyngdoh uba la ïoh ban mihkhmat ïa ka ri India ha kine ki sngi bala dep da kaba kitbok kit rwiang ba un dang trei shitom ban ïoh ïa ka jingjop ha kino kino ki jingïakhun.
La pynkut ka kyrwoh na u General Secretary, SWCJ ma Riquoma Rq.
Laloo.
Nongpoh, Nailar 11: Ban rakhe don burom ïa ka sngi laitluid ka ri India kumba la ju rakhe man la u snem ha ka 15 tarik u Nailar ha kylleng ki jaka ka ri India, ka ophis u Sub Divisional Officer ka Patharkhmah Civil Sub Division mynta ka sngi ka la pynlong da ka jingïakop mareh ha ka jingjngai kaba 7 km kum shi bynta ka jingrakhe ïa kane ka sngi Laitluid ka Ri India.
Ïa kane ka jingïamareh thong (Independence run) la sdang na Jirang bad pynkut ha Government Higher Secondary School Patharkhmah, ha kaba u MLA ka Jirang, u Bah Sosthenes Sohtun u la wan ban shim bynta kum u kongsan ban kaweh lama bad la don ryngkat ruh u Bah M.
B Tongper, Sub Divisional Officer ka Patharkhmah Civil Sub Division, u Bah Bobby L.
NOngbet, District Sport Officer ka Ri Bhoi bad kynthup kiwei kiwei ki riew rangbah,Kum ka jingai mynsiem ïa ki samla kynthei bad shynrang, ha kane ka jingïakop mareh la ai mynsiem ruh da ka jingshim bynta lang u Bah M.
B Tongper kum u Sub Divisional Officer katei ka Civil Sub Division bad da ki phew ngut ki samla na ka thaiñ Patharkhmah-Jirang.
Haba phai pat sha Kane ka jingïakop mareh jong ki shynrang, u samla Kobarlin Doloi u lawan nyngkong, u Samla Vincent Diya u la wan baar bad u Samla Rigenson Diengdoh la wan ha ka kyrdan kaba lai.
Haka jingïakop jong ki kynthei pat ka samla Rikynti Ranee ka la wan Nyngkong, ka samla Banisha Ranee ka lawan baar bad ka samla Moniga Mego ka la wan haka kyrdan kaba lai.
Na ka liang ki bor pynïaid kum ka jingai mynsiem ïa kine ki samla ba la shim bynta ha kane ka jingïakop mareh thong ki la sam ruh da ka khusnam bad ka song pisa sha kitei ki nongjop kaba long shi bynta ka jingrakhe ïa ka sngi laitluid ka ri India.
Na ka liang u MLA ka Jirang, u Bah Sosthenes Sohtun ha kane ka sngi u la ai jingkren ruh ban ai mynsiem ïa kine ki khun samla bad kumjuh ruh ban kynmaw burom ïa ki khlawait ka ri kiba la len lade ïa la ka jingim na ka bynta ka jinglaitluid ka ri India bad kum u MLA u la kyntu ruh ïa ki samla ba ka dei pat ka kamram jongki mynta ban leh ei ei na ka bynta ka ri bad ka jaid bynriew khnang ba kum ka jylla bad ka r ikan dang kiew shaphrang ha baroh ki liang.
Ka jingdheng kali kab la pynsyrtok ïa ki paidbah nongleit nongwan manla ka sngi ka la kylla long kum ka jingpang kaba ym idon lad shuh ban pynkoit da kumwei pat.
Kane ka jingeh kam long tang ha kane ka nongbah Shillong hynrei ka la jia ruh ha ka jylla Meghalaya hi baroh kawei.
khamtam ha ki surok National Highway.
Ka daw ruh ka dei namar ka jingkharoi ki kali kum ki tit khlaw kaba la buh ïa ki pulit pynïaid kali ha ka jinglynga kumno ban weng ïa kane ka sohsat.
Manla ka sngi, ki paidbah nongleit nongwan ha ki surok kat shaba phai ki ud ki khñium ïa ka jingdheng kali kaba jur.
Ki paidbah ki kthang bha haba ki mad ïa kum kine ki jingsyrtok ha ka leit ka wan, khamtam haba ki kylla langkñia ha ka dheng kali da kaba poi slem sha ki jaka trei, sha iew sha hat bad leit jingleit shabar ka jylla bad khamtam eh ïa ki samla pule kiba beh por ban poi sha ki skul bad college.
Ka jing bym lah jong ka sorkar ban law noh ïa ki jyrwit jyrwat jong ka jingdheng kali ha surokbah kaba pynïasoh ïa ka Mawlai sha Shillong, bynta ka Nongthymmai sha Shillong, bad ruh ka bynta jong ka Upper sha Shillong ka ju wan rah jingeh ruh ïa kiba bun ki briew kiba pang ba shitom kiba dei ban leit wad jingsumar.
Ka jingpyntreikam ka tnat pynïaid kali da ki Highway Squad ban peitngor ïa ka dheng kali ha surok, ka long tang shikhyllipmat watla ba pli ki pulit pynïaid kali ki pyrshang katba lah la i bor.
Ka shong ruh ha ka jingstad ka tnat pynïaid kali ban weng ïa kane ka jingpang kloi lan.
Lada ka sorkar ka angnud shisha ban pynsuk ïa ka leit ka wan u paidbah ka la dei ban shim nuksa na kiwei pat ki jylla na ri thor ban weng ïa ka dheng kali da kaba tei ïa ki fly over khamtam eh ha ka nongbah kaba bun ki lad khnang ba ki kali kiba wan na kawei ka jaka kin ym donkam ban ap laiñ slem slem tang ban ïoh ïaid sha shilliang.
Kawei pat ka lad ka long ba ka sorkar kadei ban pynheh noh ïa ki surok kumba ka ju byrngem namar kam dei satia kaba eh lada ka mon bad leh da ka jingsngewthuh jingmut bad ki trai jaka la ki dei ki riew shimet ne ki jaka jong ka shipai.
Mynta ba ka sorkar ka dang pyrshang ban ïakren bad ka tnad kam ïada ri na ka bynta ban pynphai noh ïa ki jaka puta bym shym pyndonkam da ki shipai sha ka sorkar jylla khnang ba ka sorkar kan ïoh pyndonkam ïaki nak a bynta ka jingmyntoi ki paidbah.
Lehse lada ka sorkar jylla ka ïoh ïaki jaka bym shym pyndonkam da ki shipai kan long ka jingïarap kaba khraw baka sorkar kan ïoh ban tei ym tang ïa ki fly over, ki jaka pynieng kali bad wat ka jingpynheh ïa ki surok hapoh kane ka nongbah bad kham sor ruh.
Shillong, Nailar :Ka Deputy Commissioner (Excise), East Khasi Hills District ka la pynbna ïa ka 15 tarik Nailar 2023 kum ka sngi tyrkhong kyiad ne ‘Dry Day’ ha baroh kawei district namar ka jingrakhe ïa ka sngi laitluid jong ka ri ( Independence Day).
La kyntu ia baroh ki Bonded Warehouse/IMFL ‘OFF & ‘ON’ Shops/Home Delivery Licensees/Canteens bad kiwei pat ba ki dei ban khang khyrdep ha katei ka sngi.
Shillong, Nailar :Ka sorkar Meghalaya ha ka jingpyntip kaba la pynmih ha ka 8 tarik mynta u bnai ka la pynbna ba la thung ïa u Bah Kyntiewbok Hynniewta, OSD & Joint Secretary, Planning, IP & SD Department (Research Wing) kum u Nodal Officer halor ki kam kiba ïadei bad ka Meghalaya Right to Public Service Act, 2020 kiba iadei bad ka Planning, Investment Promotion and Sustainable Development Department.
Ha kaba ïadei bad ki jingdonkam lah ban ïakren bad une u Nodal Officer da kaba phone sha une u nombor 98560-28142 lane (Whatsapp) bad kyntiew.
7ta@gmail.
com.
Shillong, Nailar :U Commissioner & Secretary ka sorkar Meghalaya na ka tnat General Administration Department hynne ka sngi Thohdieng u la pynbna ïa ka kyrteng jong ki heh sorkar ki ban ïashim bynta ha kaban pynher ia ka lama ka ri ha ka sngi rakhe laitluid (Independence Day 2003) ka ban long ha ka 15 tarik myna u bnai hapoh ki District Headquarter.
Kine ki kynthup ïa u Myntri Rangbah ka jylla u Conrad K.
Sangma u ban iashim bynta ha kane ka jingrakhe ka ban long ha ka nongbah Shillong, u Paul Lyngdoh, Myntri sorkar ha Nongstoiñ, Kyrmen Shylla ha Nongpoh, Sniawbha lang Dhar Symbud Myntri Rangbah ha Jowai, Thomas A.
Sangma Lamphang ka iingdorbar Meghalaya ha Tura, Marcuise N.
Marak, ha Williamnagar, Rakkam A.
Sangma ha Baghmara, Comingone Ymbon, Minister ha Resubelpara, A.
L.
Hek, Minister ha Mawkyrwat, A.
T.
Mondal, ha Ampati, Dr.
M.
Ampareen Lyngdoh ha Khliehriat bad u Bah Shakliar Warjri ha Mairang.
Katba ki nongïashim bynta ha kaba pynher ïa ka lama ka ri hapoh ki Civil Sub- Divisions Headquar ter ki kynthup ïa u Timothy D.
Shira, Symbud Lamphang ka Meghalaya Legislative Assembly Sohra, Lahkmen Rymbui, MLA ha Amlarem, Sanjay Sangma, MLA ha Dadeng gre, Gavin Mylliem, MLA ha Pynur sla, Sengchim N.
Sangma, MLA ha Chok pot, Limi son D.
Sangma, MLA ha Raksamgre, Methodius Dkhar, MLA ha Mawshynrut, Pius Marwein, MLA ha Rani kor, Sosthenes Sohtun, MLA ha Patharkhmah, Jim M.
Sangma, MLA ha Rongjeng, Ian Botham K.
Sangma, MLA ha Jengjal bad u Brening A.
Sangma, MLA ha Dalu.
Shillong, Nailar :Ha kaba ïadei bad ka case No.
01/2023 Date 01/01/2023 Shillong Sadar PS, na ka liang u EO ka Sadar Police Station u pyntip ba ha ka 25.
11.
2022 ki pulit ki la lapdien ïa uwei u briew bym lah ban ithuh uba don hapdeng ka jingbym tip briew uba thiah lyngktar hapoh parling lot ha Polo bad ïa uba la pynkynriah noh mardor shapoh Civil Hospital, Shillong na ka bynta ban aijingsumar.
Hynrei ha ka 02.
12.
2022 ha ka por kumba 9:20 am une u briew u la khlad noh hapdeng ka jingshah sumar.
Hadien ba la pyndep ïa ki jingdonkam baroh na ka bynta kane ka metïap la pynkynriah noh ïa ka met sha ka jaka buh metïap jong kane ka hospital na ka bynta ka jingpynithuh.
Une u briew bym lah ban ithuh u don ka rynieng kumba 5 phut, uba met raikhoh bad don tmain rit bad ka tatto “Sword" jyrngam ha ka kti ka diang.
Shillong, Nailar: Ka Reliance General Insurance Co.
Ltd.
(RGICL) kaba long ka kompany ba pawnam ha India ha ka liang ka jingai jingshakri ha kaba ïadei bad ka jingbuh insurance ka la ïoh pdiang ïa ka jingpynkup bor na ka bynta ban pyntrei kam ïa ka Megha Health Insurance Scheme (MHIS) bad ka Ayushman Bharat Pradhan Mantri Jan Arogya Yojana (AB-PMJAY)-Phase 6 ne ka bynta ba 6 ha ka jylla Meghalaya ïa kaba la ai bor da ka tnad Health and Family Welfare, ka sorkar Meghalaya.
ïa kane ka jingai bor la ïoh pdiang hadien ka jingïakhun ïa ka bidding ne ka jingbuh dor, ha kaba ka RGICL ka la long ka nongjop ïa ka jingïakhlieh dor ha kaba ka la ai ïa ka dor kaba long ka jingïakhun bad kiwei pat kiba ïakob.
Ka sorkar Meghalaya ka la rai ban pynthymmai ïa ka jingïoh myntoi ne ki Health Benefits Package bad kiwei kiwei ki bynta ha ka Insurance Contract jong ka MHIS 6 bad mynta ka la rai ban pyntreikam noh ïa ka MHIS 6 scheme ryngkat ka jingïatreilang bad ka PMJAY, ka ban ai ïa ka insurance kaba palat T.
5,30,000 na ka bynta baroh ki dkhot kiba hap ha kawei ka long bad kiba dei hok ban ïoh myntoi.
Kane ka jingïakut ne ka contract kan kynthup haduh palat 7 lak tylli ki longïing ha Meghalaya, ha kaba kin ïoh ïa ka pisa ban pynlut na ka bynta ka pang ka shitom ne health insurance ka ban long na ka bynta ka jingleit thiah pang jong ki ha ki hospital, ban leit shim dawai, ban leh ïa ki test ne diagnostic tests, bad ban leit shim dawai biang hadien habud.
Ka RGICL ka trei radbah na ka bynta ban ai ka jingshakri ba bha tam ha ka liang ka koit ka khiah sha ki nongshong shnong ka Meghalaya lyngba ki hospital ba la jied bad ki jaka ai jingsumar kiba don ha kylleng ka jylla.
Ka RGICL kan pyrshang ruh ban pynkhlaiñ ïa ka jingtreikam jong ka lyngba ka digital bad kiwei kiwei ki lad ai jingsumar ba thymmai ban pyntikna ba ka jingpynrung kyrteng jong ki briew na ka bynta kane kan long kaba lait na ki kynrum kynram, ban pynsuk ban ïoh ïa ka pisa, bad ban ïarap ban pynbeit ïa kino kino ki jingeh ba ki nongïoh myntoi ki ïakynduh.
U Rakesh Jain, CEO jong ka Reliance General Insurance, u ong, “Ngi sngew tynnad shibun ban ïoh ban ïatreilang bad ka sorkar Meghalaya ha kane ka sienjam treikam kabab ha na ka bynta ban pynïoh ïa ka jingsumar ba salonsar ïa ki nongshong shnong ka Meghalaya hapoh jong ka Megha Health Insurance Scheme bad Ayushman Bharat Pradhan Mantri Jan Arogya Yojana (AB-PMJAY)-Phase 6.
Ngi ngeit skhem ba da ka jingïoh ïa kane ka contract, ngin lah ban ai jingkyrshan ïa ka jylla ban pynduna ïa kata ka jingeh ha ka liang ka jingbym ïoh ïa ki lad ai jingsumar ha ka thain, bad ha kajuh ka por ban nang pynkhlaiñ shuh shuh ïa ka jingpynsaphriang jingtip shaphang ka health insurance bad kumjuh ruh ban pynkhlaiñ ïa ka jingdon jong ngi ha ka thaiñ shatei lammihngi.
Ka jingïatan tyllai kaba dang ïaid shakhmat ha kaba ïadei bad ka jingpyntreikam ïa ka NEP2020 ha ka UG level ka dei ka mat kaba khia bha.
Kum u nonghikai, ka ktah ïa nga haba nga ïohi ïa ka jingbymsngewthuh jingmut hapdeng ka North-Eastern Hill University kaba dei ka nongpyntreikam, ki nonghikai kolej bad ki nongpynïaid ka administration kiba pyntyllun ïa ka kam bad ka Sorkar jylla kaba dei ka bor ba dei khmih halor ka jingpynïaidkam.
Imat,ka dei ka jingduna palat ka jingsngewthuh halor ka jingmut jong ka NEP 2020 kaba pynlong ïa ka bor pyniaid ka Skulbah NEHU bad ka Sorkar Meghalaya ba kin phai lyndet ïa la ka kamram bad ban shu thet kti ha kaba ïadei bad ka jingpyntreikam janai da kaba ïoh ruh ïa ka jingïamynjur bad ka jingïatreilang jong ki kynhun kiba hap ban pyntyllun ïa ka kam.
Ngan buh hangne ïa kine ki mat khyndiat katkum ba la sot na ka bynta bakhatduh eh na ka sla 61-62 jong ka National Education Policy 2020, ba la pynmih da ka Ministry of Human Resource Development (kaba tip mynta kum ka Ministry of Education) jong ka Sorkar India.
“27.
Ka Jingpyntreikam27.
1.
Ka jingïaidbeit jong kano kano ka policy ka shong katkum ka jingpyntreikam ïa ka.
Kaba kum kata ka jingpyntreikam ka donkam ïa ka jinglamkhmat bad ka jingsdang na kiba bun ki liang, bad kaba donkam ruh ban shim jingkitkhlieh bad pynïaid da ki bor treikam bapher bapher ha ka rukom kaba beit bad bud ryntih.
Kumta ban pyntreikam ia kane ka Policy donkam ban ialam da kiba bun ki borpyniaidkam kum ka MHRD, CABE, ka Sorkar Pdeng bad ka Sorkar Jylla, Ki Ministry kiba ïadei bad ka pule-puthi, ki Tnat ba dei peit ïa ka pule-puthi jong ka jylla, ki Board, ka NTA, ki bor pynïaid kam jong ka school and higher education kum ka NCERT, SCERTs, ki skul bad ki skulbah da kaba bud pyrkhing ïa ka por ban pyntreikam ha ryngkat bad kiba bun ki jingpynkhreh ban khmih biang (review) khnang ban pynthikna ba ka policy kan treikam katkum ba la mang.
27.
2.
Ka rukom pyntreikam kan hap ban bud ïa kine ki kyndon harum: Kaba nyngkong, ka jingpyntreikam ïa ka policy thik kumba ka la mang ha ka jingmut bad ka rukom treikam ka dei ka mat ba kongsan tam.
Kaba ar, ,donkam ban pyntreikam ïa kane ka policy kyrdan pa kyrdan namar kawei pa kawei ka policy ka don la ki kyrdan treikam ha kaba kawei ka dei ban bud ïa kawei pat khnang ba ka jingpyntreikam kan long kaba jop.
Kaba lai, donkam ban buh ha khmat eh bad shim khia ïa ki mat ba kongsan jong ka policy khnang ban lah ban pyntreikam ha kata ka rukom ba ka nongrim kan long kaba skhem.
Kaba saw, ka long kaba kongsan ban kynthup lang ïa baroh ha kane ka jingpyntreikam kumba kane ka Policy ka iasnoh lang bad ka kynthup lang ïa kiwei ki bynta ruh, bad ka donkam ïa ka jingpyntreikam kaba pura ym kaba khyndiat ne kaba tang malu mala.
Kaba san, katba ba ka pule puthi ka dang ïaid lyngba,ka donkam ïa ka jingpynïaid kaba biang, jingpynïaid kaba leh lang, and jingpyrtreikam ryngkat hapdeng ka Sorkar Pdeng bad ki Jylla.
Kaba Hynriew ka jingpyrshang ban pynrung ïa ki buit kiba thymmai kiba dondor kiba lah ban pynpoi sha ka thong – kum ki nonghikai, ki kamra klas, bad ka pisa – ha ka Sorkar Pdeng bad ha ka Jylla bad ka long kaba eh na ka bynta ban pyntreikam ïa ka policy ha ka rukom kaba hun jrut.
Khatduh eh, ka jingwad bniah kaba biang bad ban ai ka jingmut halor ka jingïasnoh hapdeng ki kyndon kiba bun ka jingpyntreikam ka long kaba donkam eh ban pynthikna ïa ka jingsdang jong ka.
Kane ka kynthup ruh ïa ka jingsdang ban treikam (kum ha ka ban buh ïa ki jingsumar kaba biang ïa ki khynnah bad ki jingdonkam ha ka pule puthi) kane ka long kawei ka ba pynthikna ïa ka nongrim ka ba biang ban kiew stet ha baroh ki liang.
27.
3.
Lah ban thaw ïa ki komiti jong ki riewshemphang jong ki sobjek ban ïatreilang bad kiwei ki myntri kiba dei khmih ïa kane kam ha bad ki jylla ban wanrah ïa ka jingpyntreikam kaba bniah ïa ki jingmang na ka bynta kawei pa kawei ka snap jinglong jong ka Policy ha ka rukom kaba shai bad ki kyrdan bapher bapher.
Ka jingkhmih bniah biang kaba man la ka snem ïa ka jingïaid shaphrang jong ka jingpyntreikam ïa ka policy, katkum ka thong ba la buh ha man ba la pyntreikam ïa ka, yn thaw ïa ki kynhun ba dei khmih kata ka MHRD bad ki Jylla, bad ïa ki jingkhmih thuh biang yn leh lang bad ka CABE.
Ha ki phew snem 2030-40, baroh kawei ka policy kan long kaba lah ban pyntreikam, hadien kane yn leh sa ka jingkhmih thuh biang.
"Harum ki long ki jingsngew jong nga halor ka NEP2020 kumba la kdew haneng:Hato ngi la pynbiang ïa ka klos 27.
1? Em.
Haei ka don ka jingmang lypa, ka jingïatreilang bad ka jinglong kawei hapdeng ka Skul bah Nehu bad ka sorkar Jylla bad ki nonghikai da kaba pyrkhat na ka bynta ka jingmyntoi jong ki samla pule ban pynthikna ba ka jingpyntreikam ïa ka policy ka long katkum ba la thmu ? Katkum ba la buh jingthoh, ka Academic Council jong ka Skul bah Nehu ka khlem shim ïa ka rai ban pyntreikam ïa ka naduh ka snem 2023.
Ha ka clause 27.
2, ka ban jur ïa ka jingpyntreikam ïa ka Policy katkum ka jinglong bad ka jingthmu jong ka, ka dei ka kam kaba hab ban da pynshongdor bha.
Naduh kaba sdang la thmu ban pyntreikam ïa kane ka policy ha ki kyrdan bapher bapher ryngkat ka jingmang kaba janai bha bad ka jingpyntreikam ha ka rukom kaba beit.
Kaei kaba ngi donkam eh- ban pyntreikam ïa ka policy ka bym pat ih pura bha bad ban pynlong ïa ka tang kum ka jingbam ba shisien bam bad ym ban pyntreikam pura ïa ka, ka long pyrshah ïa ka jinglong bad ka jingmut jong ka Policy lane ka jingpyntreikam bapura ban pynthikna ba ïa ki jingthmu jong ka lah mo ban pynurlong? Mynta ka Ordinance OC-8 jong ka Nehu kaba la dep ban pynbeit biang bad ka Regulation RC-12 kiba pynïaid ïa ki Course jong ka kyrdan UG, Ka Shynrong jong ka Course bad ki Subject Combination la buh bad la ai jingbit ha ka miting kaba 110 jong ka Academic Council (AC) kaba la pynlong ha ka 19 tarik Jymmang bad 2 tarik Jylliew 2023 kaba la pynmih noh ha ka 28 tarik u Jylliew 2023.
Ka AC ka la ai jingbit kyrkieh palat ha kaba ïadei bad ki MDC course bad la buh jingthoh bad la sam ïa ki sha ki dkhot, hynrei kim ïahab satia bad ki MDC kiba la phah sha ki kolej da ka OSD, CDC NEHU na ka bynta ka 1st Semester; kane ka dei kata kaba ki Khasi ki ong ‘Bam ja khluit’, phi lah ban pdung ka shyntur.
Tang ka syllabus jong ka semester kaba nyngkong bad baar jong ka UG course ba la pdiang da ka juh ka AC, bad ïa ka syllabus jong ki hynriew tylli ki semester ym pat shym la ïatai ha kino kino ki kyrdan- kum ha ka Board of Studies, School Board bad ka Academic Council.
Ka long thik kumba phah ïa ki khynnah pule, ki nonghikai bad ïa ki kmie ki kpa ban ïalehkai khlem da ïathuh ïa ki kyndon kumno ban ïalehkai, ka long kum pynban kum ka jingbthah ban wanrah ïa ka jingjot ha ka kyrdan pule jong ka UG da kaba pynbakla ïa ka jingthmu ba pura jong ka Policy bad ban pynsepei ïa ka jingthmu jong ki samla pule bad ban pynjot bad pynduh kam ïa ki samla pule jong ngi.
3.
Ka Pule Puthi ka dei ka bynta kaba dei ban khmih lang da ka Sorkar Jylla bad ka Sorkar Kmie, te, shaei ka Sorkar Jylla ha ka jingshisha ka long ka bynta bakongsan ban wanrah ïa ka jingmang lypa kaba janai bha, ka jingkhmih ba kan don ka jingpyntreikam lang hapdeng ka Sorkar Kmie bad ka Sorkar Jylla kumba la thmu lada pyntreikam ïa ka Policy? Da kaba ïaid lait bad ïeh tang ha ka jingpynïaid jong ka Nehu, ka Sorkar Jylla ka leh klet ïa la ka jong ka jingkitkhlieh na ka bynta ïa ki samla pule bad ki briew jong ka jylla Meghalaya bad kiwei.
4.
Hangno ki la pyrshang ban pynrung ïa ki buit kiba thymmai kiba dondor kiba lah ban pynpoi sha ka thong – kum ki nonghikai, ki kamra klas, bad ka pisa – ha ka Sorkar Pdeng bad ha ka Jylla bad ka long kaba eh na ka bynta ban pyntreikam ïa ka policy ha ka rukom kaba hun jrut lada ym don ïa kitei.
Klet shuwa ïa ka jingpyrshang ban pynrung ïa ki buit kiba thymmai kiba man la ka por, hangne ha Meghalaya, ym shym la ai por ban pynsngewthuh ïa ka Ordinance ba la pdiang bad pynïaid da ka NEHU bad ka jingpyntreikam ïa ka, long kumba don kiba kwah ban pynnguid tylli ïa ka NEP ha u pdot jong ngi.
5.
Khatduh, ka NEP2020 ka thmu ban ban poi sha ka thong jong ka Policy ha ka rukom kaba shai bad ha ki kyrdan bapher bapher, da kaba pynbeit bad khmih thuh biang kaba man la ka por da ki riewstad bad ki riewshemphang.
ban ïoh ka jingmynjur lang na ki kynhun kiba don jingkitkhlieh.
Shisha, ka dang don ka por ban pyntreikam haduh ka snem 2030 ha baroh kawei ka Ri te balei ba ka NEHU ka leh kyrkieh ban pyntreikam ha ka rukom kaba kynrum kynram.
Sngewnguh, ba dang don kiba mynjur ban pyntreikam ïa ka NEP202 ha ka kyrdan UG, tat haduh ka snem 2024-2025.
Naduh mynta haduh u snem 2024, ngi don por sa shisnem te balei ym long ban ap sa shisnem? pynjanai bha ïa ka, pynkhreh ïa ki syllabus na ka bynta ki semester ba shadien, ailad ïa ki kolej bad ka sorkar jylla ba kin sngewthuh ïa ka jingpyntreikam kaba pura na ka bynta ka jingpyntreikam kaba jop naduh u snem 2024-25 khlem kano kano ka jingdkoh.
Ka dei ka jingshisha ba lah don ki skulbah ki ba la pyntreikam ïa ka bad dang bun ki ban sdang ruh ha kine ki snem ki ban wan bad ngim dei tang ma ngi kiba sah khatduh.
Shuh shuh ïa kane ka Policy la thmu ban pyntreikam ha ki kyrdan bapher bapher ha baroh kawei ka Ri.
Ngi lah ap haduh 10 snem ban pynrung kam hikai da ki nonghikai kiba thymmai ha NEHU na ka bynta ki 150 tylli ki post kiba dang lait thylli, hato ngim lah seh ban ap sa shisnem na ka bynta ban ïoh ban pyntreikam ïa ka NEP2020 ha ka kyrdan UG da ka rukom kaba jop?Shisha, nga pyrshah ïa kito ki para nonghikai kiba pynsaphriang ïa ka jingtip kaba bakla halor ka jingdon jong ki paper ha ka kyrdan UG hapoh ka Choice-based credit system kaba mynta (CBCS) haba ïanujor bad kiwei ki skul bah ban pynkohnguh jubor ban pyntreikam jubor ïa ka NEP.
Kam dei ka jingdon jong ki paper hynrei dei ka jinglong bad ka thup jong ka syllabus hap ban pyrkhat bha.
Hato kine ki nonghikai ki lah ban pynshisha ba ki samla pule jong ngi kim ïoh ïa ki kam kiba don ka kyrdan kiba don burom kum IAS, MCS, bad kiwei, lane ka jingïohkam jong ki samla ha baroh kine ki snem naduh ba ngi pdiang ïa ka CBCS haduh kine ki sngi? Ka jingeh ka long ba ki para nonghikai ki dei ki kynhun jong ka Academic Council la bun bun snem tangba kim ju buh jingkylli halor kane haduh mynta, haba ka CBCS ka la jan lait na ka curriculum.
Lehse kane ka por ka ïahab bha bad ki.
Ban pyntreikam ïa ka NEP2020 ha ka kyrdan UG kam dei ban long tang na ka daw ka jingpyni bor jong no re jong no lane ban pynsngewbha ïano re ïano hynrei dei ban buh ïa ka jingsngewtynnat jong ki khynnah bad ki nonghikai jong ki kolej kiba ïasnoh bad ka NEHU da kaba ïatreilang bad ka sorkar jylla.
Donkam ban da pyrkhat shuwa bad ban shim khia ïa ka rai da kaba pyrkhat ïa baroh.
Nga ong wat lada ka don kawei ka kolej ha ki jaka bakyndong eh jong ka thaiñ Garo Hills, Khasi-Jaintia Hill bad Ri-Bhoi kiba pynpaw ïa ki jingeh ,donkam ban kren nyngkong ïa kita ki jingeh jong ki.
Ka Academic Council ka dei ka bor ba ha khlieh duh eh ha baroh ki liang jong ka academic , kynthup ïa ka tarik/snem/session ban pyntreikam ïa ka curriculum kaba thymmai, katkum ka NEHU Act, Statutes bad Ordinance bad kumta to ngin ïabud ïa kine ki kyndon na ka bynta ka jingmyntoi jong ka Skul bah, ki khynnah pule bad ka jylla Meghalaya baroh kawei.
(U nongthoh u dei u nonghikai ha NEHU).
Mawkyrwat ‘Nailar, 11: Ki runar bym lah ithuh ki la leit kyndang ïa ka kamra jong ka Principal ka Mawthawpdah Presbyterian Higher Secondary School ha kaba ki la rong tuh ruh haduh T.
3 lak.
Katkum ki tyllong khubor na ki Pulit, la ïathuh ba ha ka ejahar ba la ujor ha ka sngi Thohdieng da ka Principal jong ka skul ka Kong Wantimon Mawa, ka la pyntip ba ha ka sngi Palei ha ka por kumba 11:30 baje mynstep hadien ba ka la wan phai biang sha skul na ka jingshim shuti ba ka shitom ka la lap ba ka la don ka jingshah pynjulor jong ka kamra ba ka shong.
Ha kane ka jinglap jong ka, la ong ba ki runar ki la pynpait ïa ka tala bad ka duli ba buh ïa ki tiar ka la shah pynpait bad lap ruh ba pisa kaba haduh T.
3 lak ka la jah.
Ha ka jingïakren bad ka Kong Mawa, ka la ïathuh ba kane ka pisa kaba la jah ka dei ka pisa na ba ka skul ka thmu ban pyndonkam ban thied Uniform bad kiwei de ki jingdonkam jong ka skul.
Halor kane ka jingjia Pulit ki la register case bad ka jingtohkit ka dang ïaid shakhmat ban ïohkem ïa ki runar kiba donkti.
Khliehriat, Nailar, 11: U Deputy Commissioner jong ka Deputy Commissioner u Abhilash Baranwal u Abhilash Baranwal u la kular ban shimkhia ïa ka jingkyrpad jong ka Hynñiewtrep Youth Council (HYC) bad ka Jaiñtia Youth Federation (JYF) ban pynlong biang ïa ka eksamin DSC kaba khlem pynlong shuh naduh u snem 2021.
Ki nongïalam jong ki ar seng ba kynthup ïa u President ka HYC (HYC) East Jaiñtia Hills District bad u President ka Jaiñtia Youth Federation (JYF) East Jaiñtia Hills u Bah John Pala ki la pynpaw ka jingsngewnguh ïa u Deputy Commissioner uba la kular ban shimkhia ban pynlong ïa kane ka eksamin hapoh ka district namarba ki post kiba la mang naduh u snem 2021 haduh mynta ki la shu sah kumto mynta la jan ar snem.
Kine ki nongïalam ki la pynpaw ba kane ka jingpynslem palat ka pynlynga ïa ki samla wadkam bad ha kajuh ka por ki la kyntu ruh ba ka jingpynlong ïa ka eksamin DSC ka dei ban long da ka lynti kaba khuid khnang ba ka jingthungkam kan long ryntih bad kan long ruh ïa kito kiba dei hok shisha ban ïoh ïa ka kam.
Ki la ïathuh ba u Deputy Commissioner u la pynpaw ba u sngewthuh ïa kane ka jingeh jong ki samla bad u la kular ban pynurlong noh kham kloi bad pyntip ruh ba un sa nang ïai peit shuh shuh kumno ban thaw ïa ki lad ban pynlong ïa ki prokram ai jinghikai ïa ki samla wad kam.
Khliehriat, Nailar, 11: Ka jingtwa khyndew hajan ka Tunnel ha Sonapyrdi na ka jinghap jong u slap ha ka step sngi Thohdieng ka la wanrah ïa ka jingdheng kali ha surokbah National Highway-6 ha Sonapyrdi.
Ka jingtwa jong ka khyndew ktieh kaba la pynjyrsieh ïa ka surok haduh ba ki kali kim long shuh ban ïaid.
Da ka jingshimkhia jong ki nongtrei jong ka National Highway Authority of India (NHAI) ban pynkhuid ïa ka khyndew ktieh kaba la hap ha surok kumta ki kali ki la lait ban ïaid tang hapoh khyndiat kynta.
Kum ban shu pynkynmaw, naduh ki bnai kiba la leit na ka liang ka ophis jong u Deputy Commissioner bad ka tnat Pulit jong ka East Jaiñtia Hills District ki la kyntu ïa ki paidbah nongleit nongwan kiba ju ïaid na kane ka surok National Highway ba ki dei ban rah lypa ïa ki jingbam bad ka um khnang ba kan ym buh jingeh namarba ym lah ban tip ha kano kano ma ka por kan jia ka jingdheng kali ha ka thaiñ na ka jingtwa khyndew.
La ju kyntu ruh ïa ki nongñiah kali ba kin long husiar bad kiba adkar haba ñiah kali ban ym pynher stet haba ïaid lyngba kane ka surok.
Mawkyrwat, ‘Nailar 11: U Director jong ka Minerals Resources, Shillong u la pyntip ïa ki nongïalam shnong bad ïa ki paidbah ba ka jingtih be-aiñ ïa u dewïong khlem ki tiar ka juk mynta ka long be-aiñ bad ka ktah ïa ka koit ka khiah ki briew bad ïa ka mariang bad ka jingduhnong ïa ka sorkar.
Kumta, dei halor kine ki daw ba ka National Green Tribunal (NGT) ha u Ïaïong, 2014, ka la khang pyrshah ban tih dewïong be-aiñ ha ka jylla Meghalaya kumjuh ka Ingbishar Supreme Court katkum ka hukum ba la pynmih ha ka 3 tarik, ‘Naitung, 2019 ka la bthah ba la shah ban tih dewïong hapoh ka jylla katkum ka Mines & Minerals (Development & Regulation) Act, 1957.
Lah ruh ban kdew hangne ba haduh mynta ka Sorkar ka khlem ai wai ïa uno uno u briew ne ïa kano kano ka Firm halor ka kam tih dewïong namar kane ka kam ka long be-aiñ hapoh ka jylla.
Namarkata, la kyrpad ïa ki shnong, ki nongïalam shnong bad ki ‘riew paidbah ba lada don kano kano ka jingtih bad shalan dewiong be-aiñ hapoh ka distrik kin ai jingpyntip marmar sha u Deputy Commissioner, sha u Superintendent of Police, sha u Sub Divisional Officer (Civil), sha u SDPO, sha u Block Development Officers, sha u Director of Mineral Resources, Mining & Geology Department khnang ban ïoh leh ïa kaba donkam.
Shillong, Nailar 11 : U Under Secretary ka General Administration Department (GAD) ula pynbna baka “Har Ghar Tiranga" campaign ne ka jingpynher lama lairong jongka ri India ha manla ki thliew ïing, da ka jingthmu ban aimynsiem ïa ki paidbah ba ki rakhe ïa ka sngi Laitluid ka Ri da ka jingkmen, kan sdang naduh ka 13 tarik Nailar haduh 15 tarik Nailar.
Kane ka campaign ka pynshlur ïa ki nongshong shnong ba kin pynher ïa ka lama lai rong ha Ri ha la ki jong ki ïing ki sem.
La khot sngewbha ruh ïa ki paidbah ban kin phah ïa ki selfie bad ka lama ka Ri India ha ka website www.
harg-hartiranga.
com.
Ha u snem ba la lah ruh la pynlong ïa kum kane ka campaign bad ka dei shibynta jong ka ‘Azadi Ka Amrit Mohatsav" ba la pyntreikam da ka Sorkar India.
Kane ka campaign ka la sdang naduh ka 13 tarik Nailar haduh ka 15 tarik Nailar 2022 da ka thong ban pynshlur ïa ki nong shong shnong ba kin pynher ïa ki lama ka Ri India ha la ki thliew ïing.
Ka jingthmu ba hakhmat eh ka long ban pynlong ïa ki nongshong shnong ba kin sngew sarong ïa la ka jong ka Ri bad ba kin kynmaw ïa ka jingïaid lynti ka Ri bad kumjuh ruh ïa ka synniang jong kito kiba la ïarap ban tei ïa kane ka Ri ba kynsai.
Shillong, Nailar 11 : Ka Kynhun Myntri ka Sorkar Jylla mynta ka sngi Thohdieng, ka la mynjur ban pyndam noh ïa ka Thermal Power Project ba 500 megawatt ba la ai pyntrei sha ka North Eastern Electric Power Corporation Limited (NEEPCO).
Haba ïakren bad ki lad pathai khubor hadien ka jingïalang, u Myntri ka Tnad pynmih Bording u AT Mondal ula ong ba ka NEEPCO ka la kyrpad ban pyndam noh ïa ka Memorandum of Understanding (MoU) ba la ïasoi bad ka Sorkar ban pyntrei ïa ka Thermal Power Project ha Ri-Lum Garo, kaba la ïasoi ha ka 17 tarik Lber, 2011.
Ula ong ba ka daw hi ka long ba mynta ka NEEPCO ka la shah ñiew kum ka tyllong pynmih ïa ka bording kaba khuid bad jyrngam bad namar kata, kam kwah ban pynbteng bad kane ka project.
“Ngi la dep ïakren bad u CMD ka NEEPCO, uba dei ruh u CMD ka NTPC" ong u Myntri haba pyntip “Ha ka jingïakren, kila kyrpad ban pyndam noh ïa kane ka project bad kumta, ka Kynhun Myntri ka la shim rai ban pyndap noh ïa ka Thermal Power Project ba la ai sha ka NEEPCO".
Nongstoiñ, Nailar, 11: Kawei ka Kompeni ksam mar pohkhyndew kaba la tip ka Shree Shree Mining Corporation Limited, kaba la sdang ban pyntrei ïa kawei ka projek ksam marpoh khyndew ha Mawlangria, kaba don hajan ka shnong Mawïawtep ha ki thaiñ Rambrai, ka la hap ban sangeh noh namar ba ka Khasi HillsAutonomous District Council ka la kyntait ïa ka jingpan jingbit na ka bynta ban ksam marpoh khyndew ha katei ka jaka.
Ka jingkyntait jong ka KHADC ban ai jingbit ka dei namar ba ka la mih ka jingpyrshah kaba jur na ki paitbah jong ki shnong ki thaw kiba don ha katei ka thaiñ ryngkat bad ki sengbhalang ba la lam khmat da ka FKJGP Rambrai circle.
U bah P.
Rngaid sordar shnong barim ka Mawmluh II haba ïakren bad u nongthoh khubor, u la ong ba ka jingksam marpoh khyndew ha Mawlangria ka la sdang ha u bnai Lber jong ne u snem bad naduh ba katei ka jingksam marpoh khyndew ka la sdang ka la don jingpyrshah kaba jur na ki paitbah nongshong shnong.
Kumta ki sordar jong ki shnong ba phre baphre ha katei ka thaiñ kum na Mawliehpoh, Urkhli, Mawmluh II bad kiwei kiwei ki shnong ki la shong pyrkhat halor katei ka bynta kumno kin leh, namar ba ki paitbah ki la dawa ba ki dei ban leh ei ei.
Na ka liang ki rangbah shnong ki la pyntip sha ki nongïalam ka FKJGP ha kaba ki la shimkhia bad ki la leit ban pan jingshai na u Deputy Commissioner ka West Khasi Hills.
U la ong ruh ba na ka liang u Deputy Commissioner ruh u la shimkhia bad u la phah da u Majistor ban leit jurip ïa katei ka jaka.
U bah Rngaid u la pynkynmaw ruh ba wat hadien ba u Majistor u la wan jurip bad u la bthah ïa ki nongpyntrei ba kin sangeh noh ruh, kim shym la patiaw bad dei tad haduh ba ki rangbah shnong ki la hap ban leit ïakynduh ïa u Chief Executive Member ka Khasi Hills Autonomous District Council, ha kaba ki la ai da ka jingthoh ba kin ym shah da lei lei ban ksam marpoh khyndew.
Ki la ong ba ki tyllong umbam umdih ki don sawdong jong katei ka jaka bad ka la ktah haduh katta katta ïa ka jingkoit jingkhiah jong ki paitbah namar kaba pyndonkam ïa ka.
Kumta ka KHADC ka la sngap bad ka la kyntait shisyndon ban ai jingbit na kabynta ban ksam mar pohkhyndew na katei ka jaka.
U la ong ruh ba naduh ba la shah kyntait ïa ka jingpan jingbit na ka KHADC ka Kompeni ka la pynsangeh noh shisyndon ïa ka jingksam marpoh khyndew ha katei ka jaka.
Shillong, Nailar, 11: Ka Khasi Students Union (KSU) East Jaiñtia Hills District Unit ha ka sngi Thohdieng ka la dawa ïa ka Sorkar Meghalaya Democratic Alliance (MDA) ba kan pynstet ban shna ïa ka Drug Reduction Elimination and Action Mission (DREAM) Draft Policy.
Ka seng kaba la buh hakhmat ïa ka thong ban ïakhun pyrshah ïa ka jingjyllei shaba palat jong u drok hapoh ka East Jaiñtia Hills District bad ha ka jylla Meghalaya baroh kawei ka la aiti da ka dorkhas ha u Deputy Commissioner jong ka East Jaiñtia Hills District u Abhilash Baranwal kaba kynthup ïa ki jingai jingmut kumno ban ïada ïa ki khynnah bad ïa ki samla na u drok.
Ka East Jaiñtia Hills District ka dei kawei na ki distrik kaba jur bha ka jingkynrei bad jingwan tuid jong u drok na shabar.
Ha ka jingïakynduh ïa u Deputy Commissioner, ka seng ka la ai jingmut ba la dei ban pynjur ïa ka jingai jingpynshai halor ka jingma jong u drok sha ki skul khnang ba ki khynnah rit bad ki samla kiba dang khie dang san kin kiar na u drok.
Ka seng ka la ai jingmut ïa u DC ban khot da ka jingïalang ïa baroh ki kynhun bapher bapher ban ïamir jingmut bad pynurlong ïa kane ka thong.
Ka seng ka la ai jingmut ruh ba dei ban pynsdang noh ïa ki jingai jingpynshai (awareness program) ha manla ki skul kiba don hapoh ka district manla ka step shwa ban long skul.
Ka Seng ka la kyntu ruh ïa ki bor synshar District ban pynkhlaiñ shuh shuh ïa ki bor pahara bad ba ka tnat Pulit kan ïatrei lang ryngkat bad ki Seng Samla Shnong, ki Dorbar Shnong khnang ban pynduh jait ïa ka jingjyllei jong u drok.
“Na ka liang u Deputy Commissioner u la pdiang ïa ka jingïatreilang bad shen un sa wad shuh shuh ïa ki lad ki lynti kumno ban ïada ïa ki khun samla na u drok," la pyntip ka seng ha u kyrwoh ba la phah sha ki lad pathai khubor.
Ban ïoh ïa ka jingïatreilang jong ki Dorbar Shnong, ka seng ka la pynpaw ruh ba kan sa ïakren ruh bad ki Dorbar Shnong bad ban jied ïa ki shnong ban buh ïa ka Community Gym kaba long kum shi bynta ka sienjam ban pynkiar ïa ki samla na u drok.
“Ka Community Gym kan long ba ki tiar ïalehkai ki dei ban don ha manla ki shnong bad ka seng kan sa ïakren bad ki Sports Club jong ki shnong ban wad ïa ka iing bad jaka ban buh ïa tiar ïalehkai," la pyntip ka seng.
Kane ka seinjam kan ïarap ïa ki khun samla ban pynleit jingmut ha kaba kilan met bad ban pynklet ïa ki ban ngop ha ki jingsniew ba bun rukom, la bynrap ka KSU.
Ka Seng ka la ai jingmut ruh ban buh ki “De-addiction After Care Rehabilitation Centre" bad ka seng ka la pyntip ba kan sa shimti ban wad jaka bad ban pynsngewthuh sha ïa ki shnong ban pdiang ïa kane ka jingtyrwa.
Shuh shuh ka KSU ka la kyntu ruh ba ki paidbah kin ïatreilang ryngkat bad ka Sorkar Jylla lem bad ka seng ban rat dyngkhong ïa u drok bad ban ym khim jingmut ne tieng haba wan ki jingbha bad ki jingkylla.
Shillong Nailar 11: U President ka Hynniewtrep Youth Council (HYC) Bah Robertjune Kharjahrin ula pynpaw ka jingbynniaw ba u Myntri Rangbahduh ka ri Narendra Modi, um shym la ai satia ïa ka jubab kaba shai halor ka jingdawa pyntreikam noh ïa ka Inner Line Permit (ILP) hapoh ka Jylla namar la bun bun sien mynta u jubab kajuh shi kajuh ba dang bishar bniah bad dang bishar bniah beit.
U Bah Kharjahrin ula ong ba ka seng ka ai khublei ïa u Myntri Rangbah ka jylla bad ïa ki Myntri Sorkar kiba la leit ban buddien ïa ki mat kiba kongsan ba kynthup ïa ka ILP bad ban pynrung ïa ka ktien Khasi ha ka Eight Schedule jong ka riti synshar ka ri bad halor ka jingïakren pynbeit ïa u pud u sam bad ka jingpynkylla ïa ki kyndon jong ka Sixth Schedule jong ka riti synshar ka ri.
“Ngi ai khublei ba ki la leh ïa kaei kaba ki la kular hynrei kaba kham sngewsih ka long ba u Myntri Rangbahduh ka ri um shym la ai kano kano ka jubab kaba shai la yn ai bad lada ym ai ruh ym pynpaw balei ym ai, ka jubab kaba u ai kadei kato ka juh ka jubab kaba rim kaba la jubab mynta la baroh 4 ne 5 snem kata ba ngin eksamin.
Ka jingkylli ka long kiei ki bynta kiba ka sorkar India ka dang eksamin sah lada dei ïa ka ILP" ong u Bah Kharjahrin.
Ula ong, ba ïa ka ILP la pyntreikam ha ki 4 tylli ki jylla jong ka ri India bad ki la don bun ki kynhun kiba la pyrshah ïa ka ILP ha ki iingkashari bad ha ka Supreme Court, hynrei ka ïing bishar ka la pynksan bad ka riti synshar ka ri ka shah bad ka long kaba bit ba biang ban pyntreikam.
U Nongïalam ka HYC ula ong, ba ki nongjngohkai ki lah ban applai ïa ka ILP lyngba ka Electronic ILP ïa kaba kim donkam ban leit shim phom ne ïeng laiñ hynrei ki donkam tang ban shu pyndap ïa ki jingtip ki jongki ha ki mobile ne computer bad ban phah ha ka ban ïoh ïa ka ILP bad ka jingdon ki kor ki bor kan pynsted ïa ki kam ki jam baroh.
Ula ïathuh ba ka seng ka la dep ruh ban ai jingmut ban buh ïa ki Facilitation Centre kaba ki paidbah kin shim ïa ka ILP la ka dei ha ki kad liengsuiñ ne ha ki thaiñ khappud.
Ha kaba iadei bad ki nongshong shnong ka Assam kiba ïaid lyngba ka jylla Meghalaya, u Bah Roberjune ula ong, “Ka jingthmu jong ka ILP ka dei ban ïada ïa ka jylla na ka jingshah tam paid noh ha kiwei khnang ba kin ym ïoh bor ha ka kam synshar khaddar, kin ym ïoh bor ban thied ïa ka khyndew ne ban knieh ïa ki kam ki jam jong ngi".
Ula ong, ba ka seng ka la kren shai ba kan ym ktah ïa kita ki briew kiba shu ïaid lyngba ka jylla dei ban ai noh ïa ki da ka ‘Transit Pass’ bad haba ki la dep ban ïaid lyngba ki dei ban ai noh ïa katei ka pass ne ban ïathuh ba ki la mih noh na ka jylla Meghalaya.
Shillong, Nailar, 11: Ka High Court of Meghalaya ka la ïai bteng ban tuklar ïa ka kam khaïi dewïong beaiñ ha ka jylla, namar ba ka la ïoh jingtp ba kane kam beaiñ ka dang bteng haduh mynta.
Ka Bench ne ka jingbishar kaba kynthup ïa u Chief Justice Sanjib Banerjee, u Justice W.
Diengdoh bad u Justice HS Thangkhiew, ka la ïoh jingtip na ki nongujor ba kane ka jingïi beaiñ ka dang bteng sah haduh mynta.
Ha ka jingshim bishar hynnin ka sngi, ka ïingbishar ka la ong ruh ba la lap ki sabut ne kata ka prima facie evidence ba ki don katto katne ki ophisar sorkar kiba ïadonkti lang bad ki nongkhaïi dewïong beaiñ da ki briew kiba na shabar jylla.
Kawei patka jingpynpaw ka ïingbishar ka long ba ki briew kiba donkti ha kane ka kam khaïi ne kiba dei peit kiba hakmat eh ne kita ki kingpin haduh mynta ki dang ïaid sahuh khlem pyrwa eiei ruh em namar ba ki Pulit kim pat kem satia ïa ki.
Hynrei na ka liang u nongïasaid na ka liang ka sorkar, uba don ha ïingbishar, u la ong ba na ka liang ki Pulit ki la trei shitom ban thwet ïa ki briew kiba donkti ha kane ka jingïakhaïi beaiñ, hynrei namar ba ki nongkhaïi kiba kham hakhmat kidei kiba na shabar jylla, ka kham shitom ïa ki ba kin ïoh kem namar ba ki la phetrieh.
Hynrei wat la katta ruh ki bor Pulit ki la trei shitom wat ban leit thwet shabar jong ka jylla ruh.
Ha kajuh ka por, ka ïingbishar ka la pynpaw ruh ba wat lada ki la don ki kompeni kiba la ujor halor ka jingphah pynkhyllem ki DC ïa ki Coke Factory ba la tei beaiñ, hynrei na ka liang ka ïingbishar kam shym la treh ban tuklar bad ka hukum ba la pynmih da ki Deputy Commissioner.
Ha kaba ïadei bad ka jingpynsangeh ka Supreme Court ïa ka jingphah pynkhyllem ki DC ïa ki atoskhana jong ki Coke Factory, ka ïingbishar jong ka Meghalaya, ka la ong ba kane pat kam mut ba ki DC kim lah pat ban khang khyrdep ïa ki karkhana kiba la shu mih bad treikam beaiñ.
Ha kane ka hukum, ka ïingbishar ka la ong ba kam shym la pynmih kano kano ka hukum ban phah pahara noh da ki Central Arm Police Force ha kaba ïadei bad ka jingtalasi ïa ka jingkhaïi dewïong beaiñ, hynrei kadei tang ka jingai jingmut bad ka jingtyrwa.
Shillong, Nailar, 11: Ka Kynhun Myntri jong ka Sorkar Jylla ha ka sngi Thohdieng ka la mynjur ïa ka Mid-career Sponsored Courses na ka bynta ki ophisar Sorkar khnang ban pynjanai ïa ka kam shakri ha ka jylla.
“Ka Kynhun Myntri ka la wanrah ïa ka jingïathir ïatai halor ka mid-career sponsored courses na ka bynta ki ophisar heh kyrdan kiba dei na ka All India Services (AIS), Meghalaya Civil Service (MCS), Meghalaya Police Service (MPS), Forest bd Finance Services khnang ba kin nang lah shuh shuh ban pynjanai ïa ka jingshakri jong ki ha ka jylla, kaba long ruh kawei na ki jingïadei ba kongsan hapdeng ka synshar ka khadar bad ki paidbah," ong u Myntri ka Sorkar Jylla Bah Paul Lyngdoh uba long ruh u Nongaiktien jong ka Sorkar ha ka jingïakren bad ki lad pathai khubor hadien ba la wai ka jingïalang.
U la ïathuh ha ka jingïathir ïatai, ka Sorkar ka la shim ïa ka rai ban pynshlur ïa ki Ophisar ba kin bteng ïa ka jingpule ha ki skulbah bapher bapher, kiba ai ïa ki Degree bad ki Diploma.
Ki ophisar kiba kwah ban bteng ïa ka jingpule kin ym ïoh ban shim shuti.
“Kan ym don kano kano ka jingai shuki, hynrei kin bteng ïa ka jingpule ynda la wai trei bad ha ki sngi shuti kut taiew," u la ong.
U Bah Paul u la ïathuh ba ki Courses ba la tyrwa ki kynthup ïa ka MBA ba la tyrwa da ka IIM Shillong, ka Masters in Public Policies kaba dei ka online course ba la tyrwa da ka OP Jindal Global University, ka Professional Certificates Programmes bad Data Sciences bad AI, kaba dei ka online course ba la tyrwa da ka Indian Institute of Information Technology, Bangalore lane da ka University of Merriland, ka Ph.
D Programme for working professionals ba la tyrwa da ka IIM Shillong bad ka Part Time Ph.
D for working professionals ba la tyrwa da ka Jindal Global Law Schools bad ki IITs, ka Executive fellow in management lane ka Ph.
D in management programmes ba la tyrwa da ki IIM.
Na ka bynta kine ki Ophisar, u Bah Paul u la ïathuh ba ka Sorkar ka la mynjur ïa ka jingtyrwa ban bei pisa na ka bynta ka jingpule kaba kot haduh 15 lak da kaba buh ruh ïa ki katto katne ki kyndon.
“Kum ka nuksa, ki ophisar ki dei ban long kiba dang sah sa 7 snem ha ka kam, ki lah ban bteng ïa ka jingpule Part Time Basis khlem da shim shuti bad manla u snem haduh lai ngut ki ophisar kiba ïoh pule lyngba ka jingmynjur jong ka Sorkar yn bei jingkyrshan pisa da ka Sorkar.
Yn sa thaw ruh ïa ka Committee ban khlieh da u Chief Secretary ban bishar bad ban mynjur ïa ki aplikeshon na ka bynta ki ophisar kiba kwah ban pule pyntbit shuh shuh ïalade.
Ha kajuh ka por, ka Kynhun Myntri ka la mynjur ruh ïa ka Draft jong ka jingkren ha ka sngi rakhe laitluid ka ri kaba kdew ïa ki jingjop jong ka Sorkar ha kiba bun ki liang naduh ba la shimti ïa ka bor synshar ha ka jylla.
Shillong, Nailar 11 : Ka Kynhun Myntri jongka Sorkar Jylla kaba la ïa kynduh mynta ka Sngi Thohdieng, ka la rai ban pynshong nongrim bad bishar bniah bha bad ban buh da u pud ïa ka jingleit bar-ri jong u Myntri Rangbah ka Jylla, ki Myntri Sorkar bad ki Ophisar ka ban long noh tang arsien ha ka shisnem jong u ka snem mang tyngka.
Ka Sorkar ka la shim ïa kane ka rai ha ka jingïalang jong ka Kynhun Myntri kaba la pynïaid da u Myntri Rangbah ka Jylla Conrad K Sangma.
Haba ïakren bad ki nongthoh khubor, u Myntri Sorkar bad Nongaiktien ka Sorkar MDA u Bah Paul Lyngdoh ula ong, hooid, katto katne na kine ki jingleit bar-ri ki dei halor ka jingshah khot sngewbha sha ki jingïalang, ki jingleit delegation bad kumta ter ter ha ki prokram bapher bapher kum ki project ba bei tyngka na shabar ri, ka capacity building programme bad kiwei kiwei.
“Hynrei haba buh hakhmat ïa ka pla tyngka ka Jylla bad ruh halor ka jingdonkam ban pynshong nongrim bha ïa kine ki jingleit, la shim ïa ka rai ba nangne shakhmat, ka jingleit bar-ri jong ki Heh ka Sorkar Jylla kynthup ki Nongtrei contract kan long noh tang arsien ha kawei ka snem mang tyngka" ula ong.
“La rai ruh ba lada ujuh u Ophisar u hap ban leit jingleit arsien, u dei ban aiti shuwa ia ka progress report (kaiphod) jong ka jingleit ba nyngkong bad da ka jinglah jong u ban aiti ïa ka kaiphod kaba pynhun bad kaba pyni ïa u soh, yn sa lah ban ai jingbit ba un leit biang sa shisien" ong u Bah Paul haba bynrap ba la shim rai ruh ba ka Sorkar ka lah ban bei pisa tang kawei ka jingleit bad ïa ka sien kaba ar yn hap ban bei da ka Sorkar India lane kino kino ki Agency ba nabar Ri.
“Kaba la pyllait noh ka long satang lada kine ki Heh Sorkar ki leit sha ki bar-ri ban pdiang ïa ki khusnam na ka bynta ka Sorkar Meghalaya" ula bynrap.
Haba kylli, u Bah Paul ula ong “Ka mat hi ka long ba ka don ka jingkyrpad na baroh bad ki jingleit donkam shabar jong ki Ophisar bapher bapher ïa kaba hap ban ïoh jingbit na u Myntri Rangbah ka Jylla.
Hynrei mynta ka Sorkar ka la rai ban da pynshong nongrim bha ïa kum kine ki jingleit, pynduna ïa ka jingleit shabar-ri tang arsien bad ruh ban aiti ïa ki kaiphod khnang ba kan ym don shuh ka jingpynsyrwa kai ïa ka pisa u paidbah".
“Haba ïadei pat bad ki Myntri Sorkar, kumba phi tip ba kane ka shong ruh ha ka jingai jingbit jong ka Ministry of External Affairs (MEA) bad dang shen, ka MEA ka la wanrah ïa ka kyndon ba pyrkhing bha wat ban ai jingbit ïa kum kine ki jingtyrwa leit jingleit shabar ri.
Kane ka kynthup wat ïa u Myntri Rangbah ka Jylla.
Kane kan hap lang hapoh kane ka rai kaba mut uwei u Heh Sorkar kawei ka jingleit sha bar-ri ka ban shong kat kum ka kaiphod ba un ai" ula ong.
Halor ka jingkylli, u Bah Paul ula ong ba ki don ki khep ba ki Heh Sorkar ki la leit sha bar-ri bad ki la aiti ïa ki kaiphod bad don ruh ki bym ai kaiphod lane ki kaiphod kim ai jinghun satia.
“.
namar ngi la ïaid mynta ha ka lynti ba donkam ban ïoh kheit ïa u soh bad kaei kaba ngi ong mynta ka dei ka rai ka Sorkar, ba ki Myntri kin hap pyni ïa u soh haba ki leit jingleit sha bar-ri" ula ong.
Shillong, Nailar 11 : U Myntri Rangbah ka Jylla Conrad K Sangma, Mynta ka Sngi Thohdieng, ula pyllait paidbah ïa ka Chief Minister’s Solar Mission bad pynbna ba ka Sorkar kan kynshew haduh T.
100 klur shisnem ban pyntreikam ïa kane ka Mission hapoh ka Jylla.
U Myntri Rangbah ula pyllait paidbah ïa ka CM’s Solar Mission ha ka jingïalang ba la pynlong ha State Convention Centre, Shillong, ha ka jingiadon ryngkat u Myntri ka tnad Bording Abu Taher Mondal bad u Chairman ka MNREDA Rupert Momin.
Haba kren ha ka jingïalang, u Myntri Rangbah ula ong “Ka CM’s Solar Mission kan wanrah ïa ki jingpynkylla ha ka rukom kynshew pisa ban kyrshan ïa ka mission.
Da ka jingkut jingmut ban pynkhlaiñ ïa ka jingpynmih bording na kiwei ki tyllong bym pynjot mariang (green energy), ka Sorkar Jylla kan ai ïa ka subsidy kaba biang bha.
Ki Unit kiba heh kin ïoh haduh 70% ka subsidy bad kiba rit kin ïoh 50% ka subsidy.
Ban pynsting ïa ka jinglut jingsep, ka Mission kan ïarap ruh ban plie lynti lyngba ki Bank ban ïarap ban pynïoh haduh 40% ka bailut baisep".
Ula pyntip ba ka Sorkar Meghalaya ka la buh ïa ka mang pisa ban kynshew haduh T.
100 klur shisnem na ka bynta ka Solar Mission.
Ula pyntip ba ki nongïoh jingmyntoi kin donkam ban siew ïa ka down payment ba tang 10% ban ïoh pyntreikam ïa kane ka mission.
Haba ñiew ïa kane ka jingpyllait paidbah ïa ka CM’s Solar Mission kum ka sienjam ba shakhmat ha ka lynti ïaid jong ka Sorkar ban tehlakam ïa ka jingkyrduh bording ha Jylla, ula ong “Ka lah ban nym ratdyngkhong lut ïa baroh ki jingeh, hynrei ngi lah ban ïohi ba haduh 30-40 % ki longïing kin ïoh bording lyngba ki solar unit".
U Myntri Rangbah ula ong ba ki jaka pule bad ki jaka treikam kiba heh kin ïoh jingmyntoi bha na kane ka skhim.
Kum shibynta jong ka skhim, ki Unit ba 40 KVA kin ïoh ïa ka subsidy ba 50%, ka ban pynduna bha ïa ka jinglut jingsep.
“Ngi sngew sarong ruh ban pynbna ïa ka jingpynkha ïa ka LED Assembling Unit ha kylleng ki jaka ka Jylla jong ngi.
Kine ki jaka pynmih LED ym tang ba kin aikam aijam ïa ki samla hynrei kan pynlong ruh ïa ka Jylla ba kan shaniah halade ha kane ka bynta".
Ula ong.
Nalor kane, u ïathuh ba ka la don ruh ka jingïakren bad ki kompani shna battery ban lah pynkha ïa ka karkhana pynmih battery bad ban maramot ïa ki battery hapoh Meghalaya.
U ong ba ka jingthmu jong kane hi ka long ban tehlakam ïa ki jingeh haba ïadei bad ka jingdonkam ba bujli ïa ki battery bad kiwei kiwei.
Ki mat ba kongsan jong ka CM’s Solar Mission ki kynthup :– Subsidized Solar Hybrid Inverters bad Solar Water Heaters ïa baroh ki Nongshongshnong.
– Ka jingai ïa ki solar inverter naduh 500 VA haduh 40 kVA, ba la shna ban pyndap ïa ka jingdonkam bording jong ki Longïing longsem, ki jaka treikam bad ki dukan.
– Ban wanrah lang ïa ka solar system bad ka main grid lyngba ka net metering, ka ban pynlong ïa ki Longïing kum ki tyllong pynmih boring bad pynduna ïa ka jingsiew bai bording.
– Subsidized solar water heaters ban pynïoh ïa ka umkhluit khlem da shaniah ha ka bording elektrik bad kiwei kiwei.
Haba ai jingkren, u Myntri ka Tnad Bording AT Mondal ula kren bad ïaroh ïa u Myntri Rangbah ka Jylla halor ki sienjam ba ula shim ki ban sa ai jingmyntoi bha ïa ki paidbah ka Jylla.
Ula kren ruh halor ki jingeh ba ïadei bad ka bording elektrik namar ka Jylla Meghalaya ka dang shaniah tylli ha ki hydro project ban pynmih bording elektrik.
Kiwei pat kiba la kren ha ka jingïalang ki kynthup ïa u Chairman ka MNREDA Rupert Momin bad u Secretary ka Tnad Bording Joram Beda.
Ha Ka por ba wan ka BJP ha ka bor ka la buh ïa lai tylli ki thong (manifesto election) kiba kongsan kiba long phylla bad khyllah bha (controversial) ba ka thmu ban pyndep bad kita ki dei:1.
Ka jingpynduh ïa ka Article 370 / Scrapping of Article 370 (in Jammu and Kashmir)2.
Ka Ram Mandir3.
Ka Uniform Civil Code.
Lada ngi peit ïa kitei ki artylli ki phang haneng mynta ka la ïaid shakhmat ban pyntreikam bad ban pyndep ïa ka thong.
Ka ba dangsah mynta ka dei ka Uniform Civil Code (UCC), ïa kane ruh ki la sdang ban ïaid lynti shakhmat bha ban wanrah ha ka parliament lyngba ka jingbtah jong ka sorkar ïa ka aiñ Law commission ban shim ïa ka jingai jingmut jong ki briew ne ki group na baroh ki ba shong hapoh ka ri naduh ka 14 tarik u jylliew haduh 14 naitung bad la pynai por shuh haduh ka 28 tarik u naitung 2023.
Ha ki kyntien basuk tam (simple words) ban sngewthuh shaphang kane ka Uniform Civil Code (UCC) ka long ban sngewthuh bha shwa ïa kitei ki kyntien ki mut aiu.
Uniform(U): Kawei/Kajuh/SalonsarCivil(C): Marwei/Ka iïng ka sem (Personal)Code(C): Ki Aiñ.
Kamut ba ngin don noh tang kawei ka aiñ hapoh ka Ri lada ki lah ban pynlong aiñ ïa kane ka UCC naduh ka rukom ïashong kurim(marriage), ka jingïapyllait sanshyieng(divorse), ka jingtingkhun(Adoption), ka jait ka kur sha u kpa, ka jing hiar pateng ka spah ka phew(Succession) bad kumta ter ter.
Namar haduh mynta ngi dang don la ki jong ki jong ki aiñ ki dustur la ha ka jaitbynriew bad ka niam hi ruh.
Lada ngi peit hapoh ka ri India jong ngi ngi don kumba 4 tylli kita ki aiñ lajong (personal law), kita ki dei1.
Na ka bynta ki Hindu, Buddists, Jains bad Sikhs ki don ïa kata ka The Hindu Marriage Act, 19552.
Ki Muslim ki don kata ka Muslim Personal Laws, 19373.
Ki kristan ki don kata ka The Indian Christian Marriage Act, 18724.
Ki Parsi ki don ka Parsi Marriage and divorce act, 1936Te mynta ioh lehse ka jingkylli kan mih hangne,Balei ka sorkar ka thrang ban wanrah ïa kane ka UCC?Ki don ki katto katne ki phang (points) ba ngi hap ban tip ba balei ka thrang ban pynlong aiñ ïa kane ka UCC.
1.
Kumba la kren naduh ba sdang ba satang ka UCC ka phang ba kongsan (main) ba ka BJP kam pat lah ban pyndep kumba ki la buh ha ka mat treikam lane ka manifest jong ki.
2.
Ki wanrah ïa kane ha kata ka nongrim ba ka bha ban don kawei ka Ri kawei ka Aiñ (one nation one law).
3.
Namar ki don katto kattne ki case jong ki kam ïing kam sem (Personal) ba ka iïngbishar lane ka judiciary ka ïakynduh na ka por sha ka por bad ka long ba shitom ban ai jingbishar ne judgement ne ki rule out namar ba ki kam ïing kam sem ki hap ruh ha ka Fundamental rights jong ngi, te ka ai jingmut ne suggestions ïa ka sorkar ban pynlong aiñ noh ïa kane ka UCC.
4.
Ka UCC ka dang don ha ka thup, Concurrent list ha ka 7th Schedule jong ka riti treikam (Constitution) jong ka Ri India jong ngi.
Kane ka mut ba ka long kum ka jingaijingmut lane suggestion ïa ka sorkar ba lada donkam ki lah ban pynlong aiñ ïa ka, tangba kin hap shim ïa ka rai ki paidbah jong ka ri.
Te ngi la ïohi ruh ba la thaw ïa ka Law Commission ba 22 ban leh ïa kane ka kam.
Te lada ngi lah sngewthuh ïa ka UCC, te ka jingkylli ngin lah ban donKan ktah ne em ïa ka jaitbynriew jong ngi?Haoid lada kheiñ ba kin pynlong aiñ ia kane te kan treikam ha baroh ka ri tangba ngi hap pat ha ka 6th Schedule.
Ka jinghap jong ngi ha ka 6th schedule ka mut aiu??Ka mut ba ka constitution ka pynkupbor ïa ngi ban thep ïa ki aiñ ki kanun da ngi ïa ngi hi lyngba ki district council ba ngi don.
ka JHADC bad ka KHADC ki la dep pass da ka resolution ba pyrshah ïa ka UCC.
Te kane ka pyni ba lada ki pynlong aiñ ïa ka ruh kan ym treikam hapoh ka state jong ngi.
Sa kawei ruh ka jingkren jong u myntri ki kam pohïing ka ri u Amit Shah u la dep ong ba ïa ki kristan bad tribal yn ym pynhap ha ka UCC.
Te mynta kan shong ha ki nong thaw aiñ jong ngi kin nang ban pyndonkam ïa ka ta ka bor ba ki ioh lyngba ka 6th schedule jong ka riti treikam ka Ri jong ngi ban thaw ïa ki aiñ ki ban ïada lada ka sorkar BJP ka lah ban pynurlong ïa kane ka UCC.
Don ka ma ha ba la than ka suk, kine ki dei ki kyntien jingsneng jong u Myllung Soso Tham ha ka khana ba dei shaphang u masi lur bad ka masi lyngki ba la sot na ka kot Phawer Aesop.
Lehse ha ki sngi ba la thoh ïa kane ka ka kot kitei ki kyntien ki dang long kiba kham suhsat ba kham kylliañ ban pyrkhat bad ki long ka pharsi kaba siat jngai na ka jingim kaba man ka sngi jong ki briew.
Hynrei ha kine ki sngi kitei ki kyntien ki la long ki bynta jong ka jingim kaba man la ka sngi jong ki briew.
Ki briew ha kine ki sngi kiba mynta ki im shisha ha ka jingsuk na ka daw jong ka jingroi jong ka jingnang jingstad, ka ïoh ka kot bad ka jingkiew ka imlang sahlang.
Hynrei ka long pat kaba shisha kaba u nongrwai u rwai ‘katba nangwad jingsuk nang kham jynjar pynban".
Kine ki dei ki sngi kiba ki paidbah ki im ha ka jingsuk hynrei shibun bah ki jingma bad ki jingbymthikna ka jingim ki ap ïa ki.
Kumta katei ka ktien don ka ma ba la than eh ka suk ka kham don jingmut shibun eh ha kine ki sngi ba mynta ban ïa ki sngi kiba la thoh paidbah ïa ki ha kipor jong utei u myllung.
Ka jingim ha kine ki sngi ka la long shisha kaba suk ba lah ban ïohi ba tang ha ka jingjngai kaba shiteng kilo meter ruh ki paidbah ki la ap khia ban kiew da ka kali ne taxi kum ka nuksa na Police Pazar ha Motphran bad na them Bijoi sha Motphran.
Ki khynnah skul ha kine ki sngi kham ñiar ba kin iaid kjat lait tang ki katto katne hynrei la pynsuk ïa ka jingim jong ki da ki kali na iing (hooid ka don kam eh ka kali namar ba ki kot skul ha kine ki sngi ki la khia than).
Hynrei wat la katt ruh ka jingim hi ka la long kaba suk shisha.
Ki briew ki ïoh ïa baroh ki jingdonkam bad ki jingkwah jong ki ha kine ki sngi, hynrei shibun ki jingeh ki ap ïa ki.
Ki jait jingbam aïu ba ki briew kim ïoh ban bam ha kine ki sngi ba mynta, hynrei ha ka jaka ba kin nanglong kiba koit bakhiah pynban ki nang bun ki jingpang jingshitom.
Ka jingim suk palat jong ki briew ha kine ki sngi kiba mynta ka buh ha shibun ki jingma ïa ka jingim jong ki.
Ka jingbym pynmlien shuh ban ïaid kjat ka kham pynstet shuh shuh ïa ka rta jong u briew, ki jingpang ki kloi ban kem ha ka met kaba la pynsuk palat bad ka met kam don shuh ïa ka bor ban ïaleh pyrshah ïa ki jingpang.
Ha kine ki sngi kawei na ki jingpang kaba la pynsitom ïa u briew ka dei ka jingpang shini bad kane ka long ka kmie jong kiba bun ki jingpang na kane ka jingpang shibun kiwei pat ki jingpang ki ïoh ban shong skum ha ka met jong u briew.
Ka jingkiew ka jingsngaid jong u briew ka dei kawei na ka daw jong ka jingim suk palat namar ba kiba bun ki bam katba ki kwah katban iaid kjat pat kim lah.
Ym tang ha kaba ïadei bad ka koit ka khiah hynrei wat ha ka imlang sahlang ruh ka wanrah shibun ka jingeh bad ka jingma namar ba la than eh ka suk.
Haba peit ia ka jingkiew ka ïoh ka kot ha kine ki sngi kiba mynta la ima shisha ba dei kane hi kaba la buh ha ka jingeh ïa kiba duk ba suk pat namar ba wat la ka bam ka dih ka kiew dor kiba riewspah kim salia, hynrei kiba duk pat ki shah khñoit katba nangmih ki sngi.
Ka jingsuk ba ka spah ka ai bunsien ka pynsarong ïa ki briew bad katba ki nang riewspah katta ka jingsngew ïeit iwei ïa iwei pat ka la nangduna bad ka jingiabeh sha ki kam jingïatylli ka la nang duna shibun lait noh tang ha ki por ba ïa beh burom.
Ha kine ki sngi haba jia ka jingïap briew ne kino kino ki kam paidbah ym lah shuh ban ïoh ia ka jingiatreilang kum ha ki por ba mynshuwa namar ba ka jingroi ka ïoh ka kot ka pynsarong ïa ki paidbah hi.
Haba don kano kano ka jingjia ïap briew lah ban ïohi ba ki paidbah ki poi tang ban ïaleit ontep burom hynrei hadien kata tang shi ïing shi sem hi.
Ka jingïoh jingsuk jong kiba bun ka wanrah ka jingpynshoi kaba jur ïa kiwei pat kiba dang duna ban kot lang sha ka juh ka kyrdan bad ki la mih shibun ki kam kiba ktah pat ïa ka imlang sahlang, naduh ki kam bamsap kam lehjubor bad kiwei pat.
Katba ki briew ki nangriew spah katta ki kynroh ki nangjrong bad kane ka pyni ka ka dei shisha ba katta katba nangwad jingsuk katta ka nang jynjar pynban namar ba la nangtei kynroh bad pynjngai ïa lade na la ki parabriew.
Jowai, Naitung 12: Ka lympung ïalehkai phutbol Independence Day Cub Under-17 Football Tournament 2023 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Ha kane ka jingïakhun Semi Final ba nyngkong ka kynhun ïalehkai jong ka Mulang Ialong kala lah ban pynliem da 2-0 kol ïa ka Mukhla Raij, ïa kitei ki kol na ka Mulang Ialong la thep da u Charelang Mulieh haka minit ba 43 bad u Chalet Phawa haka minit ba 54.
Haba phai pat sha ka jingïakhun kaba ar ka Dulong kala lah ban pynliem da 2-0 ïa ka Demthring, da ka jingïashut Tie Breaker.
Lyngba kane ka jingjop jong ka kynhun Mulang Ialong bad ka Dulong kin ïakneh syndon ïa ka nam lahduh ha ka 15 tarik u Nailar, 2023 kaba dei ka sngi rakhe ïa ka ‘Independence Day’.
Nongpoh, Nailar 12: Ka Kjatsngi Jingkyrmen Cluster Level Federation Women S.
H.
G Multipurpose Cooperative Society Ltd, Nongbah Myrdon Cluster mynta ka sngi ka la ïoh ban pynlong ïaka jingïalang kaba nyngkong eh ka jong ka haka 1st Annual General Body Meeting naka bynta baroh ki dkhot jong ka ïakaba la pynlong ha Umsning Auditorium Hall.
Kum ban shu pynpaw hangne ba ïa kane ka CLF Ki Kjatsngi Jingkyrmen Cluster Level Federation la seng ha ka 7 tarik Naitung, 2020 daka jing thmu ban kyntiew ïaka jingkoit jingkhiah, ka kamai kajih kaba neh, ka bam ka dih kaba bha, ka pule ka puthi, ka roi ka par, ban ïakhun pyrshah ïaki jingsniew haka imlang ka sahlang, ban pynkup bor ïaki kynthei bad ban pynneh pynsah ïaka mei mariang kiba long ruh kum ki thong jong ka CLF.
Ha kaba sdang nyngkong eh kane ka CLF ka kdup ïaki 5 tylli ki Village Organization kiba kynthup ia ki 61 tylli ki SHG hynrei katba dang ïaid u snem kane ka CLF ka la nangroi ha ki kam bad ka la lah shuh shuh ban kdup ïaki VO bad ïaki SHGs.
Haduh Kane ka kynti kaba mynta ba kane ka CLF ka la kynjoh sha ka 3 snem ka la lah ban kdup haduh 199 tylli ki SHGs na ki 14 tylli ki VO bad Ki don haduh 18 tylli ki shnong jong ka thaiñ Umsning kiba don hapoh kane cluster.
Ha Kane ka Annual General Body Meeting kaba nyngkong jong kane ka CLF la wan ban shim bynta daka kong Macdalyne S Mawlong MDC Umsning kum ka kongsan, Raja Brahma Additional Deputy Commissioner ka Ri-Bhoi kum u symbud kongsan haka jingïadonlang da u BDO Umsning C&RD Block u Bah E Lyngdoh, Kong L Malngiang MSRLS SMMU Shillong, Kong Violet Mawlong, President CLF, Bah Rocky Kylla Chairman Umsning Town Dorbar, ki dkhot jong ki SHGs bad ki VO bapher bapher.
Ka Kong Macdalyne S Mawlong MDC Umsning haba kren ha kane ka sngi kala ong ba haki por ba mynshwa ngim ju da kham ïohi ba ki longkmie kin mih shakhmat bad bun na ki longkmie ki sheptieng ban long ki nongïalam ban ïeng haki rynsan hynrei mynta nga da daka mynsiem kaba kmen ban ïohi ba ki longkmie jong ka thaiñ Umsning kin poi shaduh kane ka kyrdan hakaba ki la nang kumno ban kheiñ ban diah ban buh ïaki jingthoh thik pa thik bad wat ban ïeng ha ki rynsan kiba heh ban long kum ki nongïalam naka bynta kiwei pat ki longkmie.
Ka MDC Umsning ka la ai mynsiem ïa baroh ki longkmie ba kin nym sngewrem haba ki sdang ban trei ïa kino kino ki kam la kadei ka ba rit ne ka ba heh namar lada phi kheiñ kor bad burom ïaka kane ka kam shisien ka sngi kan sa siew kylliang da kabab ha.
Shuh shuh ka long ba lada ngi don ha kano kano ka jylli jong ka kam, ngi hap ban mat mut ki jingeh bad kan don ruh ka jingduh nong, hynrei hapeng jong kita ki jingeh bad ki jingduh nong ngim dei ban long kiba rit mynsiem hynrei ngi dei ban nang bteng ban nang pynbha shuh shuh ïaka kam kaba ngi trei bad ngim dei ban ong ba ngim nang, namar ka kyntien kaba ngam nang kadei kaba mih naki briew ki bym mon, ong ka kong Magdalene.
Jowai, Nailar 11: U District Magistrate, ka West Jaiñtia Hills District, Jowai ula pyntip paidbah ba haka 15 tarik u Nailar, 2023 kan dei ka sngi tyrkhong kyiad ha baroh kawei ka District, shi bynta na ka jingrakhe ïa ka sngi laitluid ka Ri ne ka ‘Independence Day’.
Ha ka jingïadei bad kane u District Magistrate ula bthah ïa baroh ki dukan die kyiad hapoh ka District kiba kynthup lang ïa ki Bar, Canteens, ki dukan dei kyiad Pyrsi bad kiwei de ba kin khang khyrdep ha katei ka sngi ba la kdew.
Khliehriat nailar 11: U Deputy Commissioner (Excise), East Jaiñtia Hills District, u pynbna paidbah ba ha ka 15 arik mynta u bnai, kan dei ka sngi tyrkhong kyiad hapoh ka district, namar ba ka dei ka sngi ba rakhe ïa ka sngi laitluid ka ri India (Independence Day).
La hukum ba baroh ki dukan die kyiad, ki jaka dih kyiad ki dei ban khang ha katei ka sngi bad ki bor ba dei peit kin ïai long peitngor ioh don mano mano ba pynkheiñ ïa ka hukum.
Mawkyrwat, ‘Nailar 11: U Deputy Commissioner (Excise) jong ka South West Khasi Hills District, Mawkyrwat, u bah T.
Lyngwa, I.
A.
S, u la ai ka jingpynbna kum ka sngi tyrkhong kyiad (Dry Day) ha baroh kawei ka South West Khasi Hills District ha ka 15 tarik u ‘Nailar, 2023 ha kaba ïadei bad ka jingrakhe ïa ka ‘Independence Day’.
Namarkata, baroh ki dukan die kyiad ki ban kynthup ïa ki Liquor Shops/IMFL shops/Bars/Hotels/C.
A.
Bars/C.
S.
Shops/Canteen and ki dukan die kyiad madan kin khang khyrdep ha katei ka sngi.
Shillong, Nailar, 12: U nongïalam jong ka Liang Pyrshah ka Iingdorbar Thawaiñ ka Khasi Hills Autonomous District Council (KHADC) u Bah Titostarwell Chyne ha ka sngi Saitjaiñ u la pynpaw ïa ka jingsngewsih halor ka jingbym kren pyrshah jong ka Sorkar Jylla ïa ka kyntien ‘Village Council’ ba la pynrung ha ka jingpynbeit thymmai ïa ka Khyrnit Bahynriew jong ka riti synshar ka ri India ha ka jingïakynduh ba dang shen ïa u Myntri Rangbahduh ka ri u Narendra Modi ha New Delhi.
Ha ka jingïakren bad ki lad pathai khubor u Bah Titos u la ong, “ha ka por ba la wan ka komiti ngi la pynpaw ka jingpyrshah ïa ka jingpyndonkam ïa ka kyntien, ‘Unrepresented Tribe’.
Baroh ki kynhun ki pyrshah bad nga ïohi ruh dang shen u Myntri Rangbah ka Jylla bad ka kynhun Myntri ruh ki la ïakynduh ïa u Myntri Rangbahduh ka ri India da kaba pynpaw ba ka Sorkar Jylla ruh ka pyrshah ïa kane ka kyntien ‘Unrepresented Tribe’ bad nga la ïohi ruh ba ka la don ka jingdawa ban kyntiew ïa ki Seat ha ki lai tylli ki Autonomous Distirct Council (ADC).
"“Hynrei nga don tang kawei, nga lyngnoh ba ka Sorkar Jylla kam shym la pynpaw ha ka jingïadei bad ka kyntien ‘Village Council’.
Kane ka kyntien ka dei kaba ma ngi ki MDC jong ka Khasi Hills Autonomous Distirct Council (KHADC) ngim hun satia ïa kane namarba ka jingpynrung ïa ka kyntien ‘Village Council’ kan pynduh noh ïa ka jingtreikam jong ki Dorbar Shnong, kaba mut lada ngi don ïa ki Village Council, ngin hap ban ïaleh da ka elekshon bad ki riti ki dustur jong ngi ruh kin kylla lut hangta,’ u la ong.
“Na ka liang jong ka Council ha ka por ba nga dang long u Chief Executive Member (CEM) nga la wanrah ïa kawei ka aiñ ïa kaba la tip kum ka Village Development Council (VDC) Act, bad ka jingthmu haba wanrah ïa kane ka aiñ ka long kan urlong ka jingkwah jong ka Sorkar Pdeng ba ka don ka jingsynshar ha ki shnong ki thaw.
Ka jingthmu jong ka Sorkar India ban wanrah ïa ka Village Council ka long ba ki kwah ban don ka jingsynshar ha ki shnong ki thaw ha kaba ki skhim baroh kiba wan na ka Sorkar kin wan lyngba ki shnong ki thaw.
Ha kajuh ka por, ki (Sorkar Pdeng) kwah ba kan don ka elekshon jied Rangbah Shnong bad ïa ki Executive Member jong ki Village Council bad ki kwah ruh ba kan don ka jingmang bhah kyrpang na ka bynta ki kynthei," la ong shuh shuh u Bah Titos.
Da kaba pynpaw ba ka riti dustur kam pat shah ïa ki kynthei ban don bynta ha ki dorbar shnong, u Bah Titos u la ong, “phi ïohi ba ki kynthei ki kwah ban don bynta ha ki komiti jong ki dorbar shnong hynrei ka riti ka dustur kam shah ba ki longkmie kin long dkhot ha ki Dorbar Shnong.
Mynta kane ka dang dei tang ka jingïatai bad ngim pat lah ban ong ïa kane bad ka riti ka dustur hi ka long ba ki kynthei kim lah ban ïadon bynta ha ka dorbar shnong.
"Haba kylli, u Bah Titos u la ong, ka District Council ka la buh ïa ka kyndon ba ki kynthei ki lah ban long ki dkhot jong ki Village Development Council (VDC).
Ngi kwah ba ka Sorkar Jylla ka dei ban kyntu ïa ka Sorkar Pdeng ba ha ka jaka ban buh ïa ki Village Council dei ban don da ki Village Development Council.
Nongstoiñ, Nailar 12: Ki nongïalam ka Synjuk Rangbah Shnong Nongtrai Area ryngkat ki trai khyndew, ki kyrmen ba ka sorkar MDA 2 khamtam lyngba tnad PWD road kan shimkhia halor ka jingkyrpad jong ki ban pynioh surok, kumba ki la dep ban kyrpad bad shah sngewbha ruh ban shna surok khlem da siew bai khyndew.
Lah ban pynkynmaw ba ki nongialam shnong ryngkat ki trai khyndew, naduh ka por u bah P.
D.
Sangma u Deputy Commissioner barim ka West Khasi Hills, ki la dep ban aiti ïa ka soskular kaba ki la dep ïasoi ba kin shah sngewbha lada ka sorkar kan shna surok lyngba ki jaka jong ki.
U bah Birbor Riangtem nongïakam ka Synjuk haba ïakren bad u nongthoh khubor, u la ong ba ha u snem ba la dep u bah T.
Lyngwa Deputy Commissioner barim ka West Khasi Hills, u la wan jngoh ïa katei ka thaiñ bad u la lum ruh ïa ki rangbah shnong ban ïa phylliew jingmut halor ki kam pynroi bad kiwei kiwei.
Nalor kata u la ong ruh ba hadien katei ka jingïaphylliew jingmut ki la leit ban ïakynduh ruh ïa u Executive Engineer Nongstoiñ Division, ban kyrpad ïa u ba un ïarap lem ban pynsngew ha ka sorkar na ka bynta ban pynïoh surok na Mawdiang sha Langdongdai, ka ban pynïasoh bad ka surok PMGSY kaba poi haduh Malangkona.
U bah Riangtem u la ong ruh ba ka jingjngai jong ka surok na Mawdiang haduh Langdongdai, ka don kumba hynriew kilomitar shiteng bad lada shna surok, hap ban ïaid lyngba ïa ki jaka jong kiba bun ngut ki nongshong shnong.
Kumta ban ym don kano kano ka jingkhñium ne ka jingwit lada shna surok lyngba kitei ki jaka, ki nongïalam ka Synjuk ki la pynsngewthuh ïa baroh ki trai khyndew, ba kin shah sngewbha lada ka sorkar kan shna surok lyngba ki jaka jong ki khlem da siew bai khyndew.
U la ong ruh ba hadien ba ki nongïalam ka Synjuk ki la pynshai, baroh ki trai khyndew ki la mynjur bad pdiang sngewbha lada ka sorkar kan shna surok ban pynpoi haduh Langdongdai.
U la ong ruh ba hadien ba ki la mynjur lut, ki la pynskem da kaba ïathoh da ka soskular kaba skhem, ha kaba baroh ki trai khyndew ki la ïa soi lang bad ïa katei ka soskular ki la aiti ha u Deputy Commissioner ba un leh ïa kaba donkam.
Ha katei ka jingleit ïakynduh jong ki, u Deputy Commissioner u la kular ba un sa bthah ïa u Executive Engineer ka PWD Nongstoiñ, ba un leh kloi ïa katei ka kam na ka bynta ka jingmyntoi jong ki paitbah ka thaiñ.
Kumta u la ong ba ki paidbah ki kyrmen skhem bad ap dngong ruh ba ka tnad ba dei peit kan leh kham kloi halor kane ka bynta.
Shillong, Nailar, 12: U Bah Metbah Lyngdoh mynta ka kynti u la shah jied biang ha ka sien kaba ar ban bteng kum u nongïalam ba rangbah duh jong ka United Democratic Party (UDP) na ka bynta ka samoi treikam jong u snem 2023-2026.
Ïa ki nongkitkam la pynskhem ha ka General Council jong ka UDP kaba la long ha ka sngi Saitjaiñ ha ophis treikam jong ka party ha nongbah Shillong.
Kiwei pat ki nongkitkam jong ka party kiba la shah jied ha kane ka sngi ki long u Dr.
Jemino Mawthoh kum u General Secretary, ki Working President ba kynthup ïa u Bah Paul Lyngdoh, Bah Titostarwell Chyne, Bah Nujorki Sungoh, Bah Lahkmen Rymbui, Bah Donbok Khymdeit, Bah Renikton Tongkhar, u Rikman Sangma bad u LC Momin.
Ki vice president ki kynthup ïa u Bah Allantry F.
Dkhar, Bah Process T.
Sawkmie, u Bah Shitlang Pale bad u Bah Mayral Born Syiem.
Katba ki Secretary ki long u Bah Lasky Rymbai, Bah Jambor War, Bah Balajied Rani, Bah Mitchel Wankhar, Bah Winning Sungoh, Bah GG Bung Snaitang, Dr.
Aman War, Bah Teinwell Dkhar bad u Bah Monarch Shabong.
Ki Joint Secretary ki long u Bah Ryngkat Lyndem, u Bah Sunshine Makri, u Bah Anvil Lyngdoh bad u Bah Tirot Sing Suchiang, Finance Secretary Bah Michael War, Joint Finance Secretary Bah Markynsai Khongwit bad Treasurer Bah Beyondstar Kurbah.
Ha kane ka jingïalang, la pynskhem biang ïa ka Kong Pretty Kharpyngrope kum ka President jong ka Womens Wing bad ka Kong Wandashisha Rynjah kum ka General Secretary.
Nalor kine ki nongkitkam la jied ruh ïa u Bah Kyrmen Shylla kum u President jong ka Youth Wing bad u Bah Balajied Synrem kum u Secretary, katba u Bah Olan Sing Suin u la shah jied kum u President jong ka Farmers Wing, u Bah Synshar Lyngdoh Thabah kum u General Secretary bad u Bah Reminton Pyngrope kum u Joint Secretary.
La thung ruh ïa u BG Momin kum u Advisor jong ka party.
Ka Party ka la shim ruh ïa ka rai ba ïa ki dkhot na rilum Garo yn sa thung ynda la pyndep pynlong ïa ka jingïalang bakyrpang ka ban sa long shen.
Shillong, Nailar 12 : Ki briew kiba ïoh jingmyntoi na ki skhim Sorkar Pdeng kiba dei na Meghalaya kin ïoh ïashim bynta ha ka jingrakhe ïa ka lyngkhuh Sng Laitluid ka ri ka ban long ha Red Fort, Delhi ha ka 15 tarik u Nailar, 2023.
Kumba 1,700 ngut ki briew na kylleng ka ri kiba ioh jingmyntoi na ki prokram ba kyrpang kum ka Jal Jeevan Mission (JJM), PM Kisan Samman Nidhi Yojna, Amrit Sarovar Yojna, Central Vista project bad kiwei kiwei ki dei kiba la khot sngewbha ban sngap ïa ka jingai jingkren u Myntri Rangbah Duh, u Narendra Modi ïa ka ri na kane ka jaka ba kyrpang.
ïa kane ka sienjam ban khot sngewbha ïa ki briew kiba trei ha ki kam bapher bapher na kylleng ka India la shim da ka Sorkar Pdeng ha ka jingbud ïa ka jingngeit ha ka ‘Jan Bhagidari’.
Lai ngut ki briew kiba ïoh jingmyntoi na ka JJM ha Meghalaya ki dei kiba la shah khot sngewbha ban ïashim bynta ha ka jingrakhe ïa ka lyngkhuh sngi ioh jinglaitluid ha New Delhi.
Ka JJM ka la wanrah ïa ka jingkylla kaba bha ha ka jingim jong ki briew ha Meghalaya.
Ka Kong Gloria Umsong na Makwkynrew, East Khasi Hills, u Bah Jenesiuis Marwein, Makwkynrew, East Khasi Hills bad ka Samla Babiangmon Lapang na Mawphrew Ri Bhoi District na Meghalaya kin ïashim bynta ha kane ka jingrakhe ha katei ka sngi.
Ka Kong Gloria Umsong ka la ong ba kane ka dei kaba sngewtynnad bha ban shah khot sngewbha ha kaba kan ïoh ban ïohi ïa ka jingrakhe ïa ka lyngkhuh sngi ïoh jinglaitluid ha Delhi.
Ka la ong ba ka JJM ka dei ka sienjam kaba phylla jong ka sorkar, da kaba bynrap, “Ka JJM ka la pynkylla ïa ka jingim, khamtam jong ki khynnah kynthei bad ki longkmie ha ka shnong jong ngi.
Ka shnong jong ngi ka la ïoh um kor ha u snem 2020.
Mynshuwa ngi ju pynlut por ha ka jingrah um na ki pung bad ki wah.
Mynta ka jingim ka la kham suk namar ka um ka poi ha ïing lyngba ki kor jong ka JJM.
"U Bah Jenesiuis Marwein uba ïoh jingmyntoi na ka JJM u la ong ba u sngewnguh bha ïa ka Sorkar kaba la khot sngewbha ïa u ban ïashim bynta ha ka jingrakhe ïa ka lyngkhuh sngi ïoh jinglaitluid ha Delhi.
U la ong ba u la ïoh ïa ka um kor ha u snem 2020 bad naduh katei ka por, um shym la hap ban pynshitom ïalade ban leit rah um dih na wah.
U la ai jingsngewnguh ïa u Myntri Rangbah Duh uba la pyrkhat ban pynbiang um kor bad ban pynthikna ba ka um kaba khuid ka poi sha man ki longïing.
Ka Samla Babiangmon Lapang na Mawphrew, Ri Bhoi District kaba trei ha ki kam rep, ha ka jingïakren bad ka PIB Shillong ka la ong ba ka sngew shongshit ba ka la shah khot sha New Delhi ban ïohi da la ki jong ki khmat ïa ka jingrakhe ïa ka lyngkhuh sngi ïoh jinglaitluid.
Ka la kren shaphang ki por shuwa ka JJM bad ka la ong ba kane ka skhim ka la pynkut ïa ki jingeh ha kaba ïadei ba ka jingtong um na kawei ka tyllong.
“Mynshuwa ngi ju ïashoh ruh ha ka por rah um.
Hynrei hadien u snem 2020 haba ka um ka la poi sha ki ïing jong ngi, baroh ki jingeh kiba ïadei bad ka jingïoh ïa ka um kaba khuid ki la kut," ka la ong da kaba batai shaphang ki jingshem lajong halor ka jingjop jong kane ka skhim.
Kumjuh, kito kiba ïoh jingmyntoi na ka Amrit Sarovar kum ka Kong Merisuklin Syngkon na East Jaintia Hills, u Meduwin Marak bad ka Delpinna Sangma na East Garo Hills ki dei kiba la shah khot sngewbha ban ïashim bynta ha ka lyngkhuh sngi ïoh jinglaitluid ha New Delhi.
U Meduwin Marak na ka shnong Rongjeng ha East Garo hills u la ong ba u sngew sarong ban shah khot sngewbha kumne sha New Delhi bad ba u khmih lynti ban sngap ïa u Myntri Rangbah Duh ha ka jingai jingkren jong u na Red Fort.
U la ong ruh ba ka Amrit Sarovar ka la plie lad kamai jakpoh ïa u bad u hun bha ïa kane.
U Meduwin Marak bad ka Delpinna Sangma ki dei ki nongri dohkha na East Garo hills.
Ha kane ka jingleit jong ki, kine ki briew kiba la shah khot sngewbha sha New Delhi kin ïoh lad ban leit peit ïa ka National War Memorial bad ka Pradhan Mantri Sangrahalya (Ka Museum u Myntri Rangbah Duh) ha New Delhi.
Ka Ïew Smit, ka Ïew kaba la suit la shor naduh kulong kumah da ki Syiem jong ka Hima Khyrim.
Ka long kawei napdeng kiba bun ki ïew ki ba pawnam jong ka Ri Khasi.
La sdang ia kane ka ïew ha Smit ha u snem 1800.
Ka daw ba la pynlong ia kane ka ïew ha Smit ka long namar ba ka Shnong Smit ka dei ka Headquater jong ka Hima Khyrim.
Kiba bun kiba dei na kiwei ki shnong ki ïa wan siew wan tda na kane ka ïew, bad kiba bun ki wan ban die ia la ki jong ki mar ki mataha kane ka ïew.
Ia kane ka ïew ki ju khot da ka Ïew “Umni" bad la pynlong ia ka ha ka sngi Umni kata shisien shitaïew.
Ha ka por ba la rah ia ka ïew ha Smit, u jhur u long uwei u jingdie u ba wan die nyngkong ha ka ïew bad la bud sa kiwei ki jingdie kum u kwai, u tympew, ki soh ki pai, ki jaiñ ki nep, ki mar bam kiba bunjait, ki tiar ïing kum ki pela ki pliang, ki tiar pyndonkam haba trei ba ktah kum ki tari ki wait ki mohkhiew, ki jyntah jynber kum ki mluh ki shyrmit bad ka doh ka dohkha bad kumta ter ter.
Kane ka ïew ka don ha ka ia ki basa kiba bun jait kita ki long : Ka basa doh, ka basa kait, ka basa kthung, ka basa kwai, ka basa tympew, ka basa jaiñ, ka basa juti, ka basa mohkhiew, ka basa khoh, ka basa dohkha, ka basa jingbam, ka basa jhur, ka basa tiar, ka basa syntiew bad kumta ter ter.
U Syiem u long u nongpeit nongkhmih ia kane ka ïew bad ki nongdie kiba shong ha ka dukan ki hap ban siew ia ka bai dukan jong ki kaba shongdor shihajar tyngka shisnem.
Ki nongwan siew wan tda ha kane ka iew bad ki nong wan die ki dei na kylleng ka Ri khasi – naduh war, Jaintia, Maram, Bhoi ki iawan poi lang hajuh ban iadie iathied.
Kiba bun na ki nong sor ruh ki poi ban wan siew wan tda ha kane ka ïew.
Ka daw kaba pynlong ia ki ban wan siew na kane ka ïew ka long ba ki jhur ki jhep kiba die ha Smit ki long kiba thymmai ki bym dei dawai hynrei ba la thung tang da kaba pyndonkam da ki sboh.
Bad ka doh Masi kaba die ha kane ka ïew ka long kawei ka jingdie ba la khring ia kiba bun ki jaitbynriew jong ka jylla hi baroh kawei, ha kaba ki nongdie ia ka doh masi kim die kilo hynrei ki shu die kyndang ia ka.
Ki nongpynïap masi ki ïa pynïap ia u masi ha ka step jong ka sngi ïew bad kim shah ban pynïap ia u masi uba don jingpang ha ka met ne uba don jingthlia ha ka bor met jong u.
Ki da peit da khmih shwa ia u jait masi shuwa ban pynïap.
Ka jingduna ha ka jingdheng kali ha surok Smit ka long kawei kaba ki briew ki sngewtynnad ban wan siew na kane ka ïew Smit.
Ki Jingmyntoi na ka Ïew Smit: Ki nongshong shnong jong ka shnong Smit ki da ïoh shibun ki jingmyntoi na kane ka iew ha kiba bun ki liang kum ha kaba ïoh ïa ki mar kiba bun na la shnong bad ym donkam ban leit siew sha kiwei ki shnong ne sha Ïewduh.
Kumjuh ruh ki nongrep kiba bun ki lah ban die ia ki jhur ki jhep ïa ki mar rep jong ki ha kane ka ïew.
Kiba bun ki khynnah samla ki ïohkam ïohjam na kane ka ïew.
Katba ki jingduh jingmyntoi kiba ki nongshong shnong jong ka shnong Smit ki mad ka long ki jakhlia ki jakhlaid bad ki ñiut ki ñier kiba mih na kane ka ïew ki long kiba shyrkhei ban peit bad ka don ka jingduna ha ka jaka theh ia ki ñiut.
Ki lad ban pynbha ia ka Ïew Smit: Ka ïew Smit ka dei kawei na ki ïew kaba la kiew la san ha kiba bun ki liang bad ki don ki lad ki lynti kiba ngi lah ban bud khnang ban pynjanai bad pynbha shuh shuh ia kane ka ïew ha Smit bad kita ki long: (1) Ka jingbuh ryntih ia ki tin khat ñiut khat ñier ha baroh ki dukan bad ha ki surok ruh kumjuh.
(2) Ka jingpynbiang ia ki kali kit synrum synrah ba ka ïew kan dup lait na ki ñiut ki ñier baroh.
(3) Ka jingbuh ia ki painkhana ha ïew ban lait na ka jingleit pathar bad ban wanrah ia ka jingkhuid jingsuba ha ka ïew.
(4) Ka jingpynbiang ia ka jaka ban pynïeng ia ki kali khamtam ha ka sngi ba pynlong ia ka ïew ban lait na ka jingdheng kali bad ban biang ka leit ka wan ki briew ha ïew.
Shillong, Nailar, 12: Ka Sur Ka Bri U Hynñiewtrep (SKBUH) sa shisien ka la mih biang shakhmat ban ai jingkyrshan bad ai mynsiem ïa ka ïing ka sem kaba dang ïakhun haduh mynta mynne ban pynïoh ïa ka jingbishar ba hok ïa ka jingshah siat ïap u Bah Cherishterfield Thangkhiew u General Secretary barim ka HNLC ha ki pulit ha ka ïing sah ha Mawlai Kynton Massar.
Na ka liang kane ka kynhun ha ka janmiet jong ka sngi Saitjaiñ ka 12 tarik Nailar 2023 kata shi sngi shuwa ka jingdap ar snem ka jingjia shah siat ïap ïa u Bah Cherishterfield ha u 2021, ka la leit ban ïakynduh ïa kiba haïing hasem ban ïakren bad nang ai shuh shuh ka jingkyrshan halor ka jingïakhun ba khlem sangeh jong ki na ka bynta ka hok.
U Bah Thomas Passah Secretary ka Sur ka Bri U Hynñiewtrep haba ïakren bad u Mawphor, u la ong kumba ka kynhun naduh kaba sdang ka la kular hakhmat u paidbah bad ka ïing ka sem ban ym sangeh hynrei ban ïai ïaleh tad haduh ban da ïoh ka jingbishar kaba hok, ka la wan ban ai mynsiem bad kyrshan ïa ki.
U la ïathuh ba na ka liang ka kynhun na ka por sha ka por ka ju leit ban tied jingkhang na ki tnad sorkar bapher bapher bad ïakynduh ruh ïa ka tnad pulit lyngba ki SP ban wad jingtip halor ki sienjam ba ka sorkar ka la shim hadien ba la mih ka kaiphod na ka inquiry Commission, hynrei haduh mynta kane ka kam ka dang sah ha ka umdum.
U la ïathuh ba ka sorkar ka la pyrshang ban pynsngap jar noh ïa ka ïing ka sem da kaba tyrwa da ki kam sorkar bad ruh da ka pisa, hynrei kum ka kynhun ka dap da ka jingsngewkmen ba na ka liang ka ïing ka sem ka la kyntait bad ïaid beit shakhmat ban ïakhun ïa kane ka kam haduh ka ïing bishar ba don burom ka Meghalaya High Court.
U la ïathuh ba na ka liang ka ïing ka sem lashai ka sngi ka 13 tarik Nailar 2023 kan sa kynmaw burom ïa u Bah Cherishterfield Thangkhiew da kaba leit buh syntiew ha u lum jingtep ha kaba na ka liang ka kynhun ruh kan ïadonlang ha katei ka jingleit buh syntiew.
Kum ban pynkynmaw hangne, u Bah Cherishterfield Thangkhiew general secretary barim ka seng HNLC u la shah siat ïap ha ki pulit ha ka step jong ka 13 tarik Nailar 2021 ha la ka jong ka ïing sah ha Mawlai Kynton Massar bad la tep don burom ha ka 15 tarik Nailar kaba dei ruh ka sngi laitluid jong ka ri India ne ka Independence Day.
