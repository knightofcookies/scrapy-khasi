Nongpoh, Rymphang 02: Ki 4 ngut ki kyrtong jong ka Congress ba kynthup naduh u Dr Celestine Lyngdoh kyrtong na Umsning Constituency, Bah Charles Marngar na Mawhati, Bah Stanlywis Rymbai na Umroi bad ka kong Rona Khymdeit na Nongpoh mynta ka sngi kila pyndep iaka jingthep kyrteng jong ki hakhmat ki Returning Officer ha ophis u Deputy Commissioner ka Ri Bhoi District naka bynta ban aireng haka elekshon 2023 sha ka iing Dorbar Thawaiñ, ryngkat ka jingsynran lang jong ki bahïing hasem.
Haba kren sha ki lad pathai khubor naka liang u Bah Charles Marngar President ka Ri-bhoi District Congress Committee, ryngkat bad u Dr.
Celestine Lyngdoh kila pynpaw ka jingsngewkmen kaba khraw ba kum ka ki kyrtong ka seng Congress kila pyndep ka jingthep kyrteng mynta ka sngi naki 4 tylli ki Constituency ka Ri-Bhoi bad naka liang u kyrtong ka Jirang Constituency u Bah Adrian L Chyne Mylliem un sa pyndep lashai ka sngi.
Ki la pynpaw ruh watla bun naki paidbah ki kren beiñ ïaka seng Congress ha kaba kala don ruh ka jingïarung ïa mih ha kine ki sngi bala leit noh, hynrei naka liang kitei ki nongïalam ki ai khublei ïaki paidbah bad ki nongtrei jong ka party kiba la trei shitom ban ïai neh ha baroh ki 5 tylli ki Constituency ha Ri-Bhoi bad ki don ruh ka jingkyrmen kaba skhem ba baroh 5 ngut ki kyrtong kin ioh rah ïaka nam jop na Ri-Bhoi District.
Kila pynpaw ruh ba ka seng Congress kumba long haduh mynta kam pat khyllem lane ngam ha ka jylla kumba la pyntieng kohtympan da kiwei ki party hynrei kala pynïeng ruh ïaki kyrtong na baroh 60 tylli ki Constituency jong ka jylla Meghalaya ryngkat ki durkhmat kiba thymmai ki ban aireng ha kane ka elekshon 2023.
Shillong, Rymphang 02 : U National Vice President ka NPP bad Symbud Myntri Rangbah ka jylla Bah Prestone Tyngsong ula ïathuh ba ki bor pynïaid bad nongïalam jong ka NPP kila kyndit halor ka jingphet seng syndet bad shet kylla jong u Lamphang barim ka jylla u MM Danggo ïa ka party ha ka minit ba khatduh bad leit pynïasoh noh ïalade bad ka seng BJP.
“Ngi la kyndit ba ula leit ban rung noh sha ka seng BJP, hynrei ngim lah ban leh eiei ne ban ong eiei.
Kan shong ha u ban shim ïa ka rai" ong u Bah Prestone Tynsong.
Ula ong, shen ka NPP kan sa shim ïa ka rai la kan pynïeng ne kan ym pynïeng kyrtong shuh napoh ka Ranikor Constituency haka Elekshon MLA.
Lah ban kdew ba u MM Danngo udei u kyrtong ka seng NPP hynrei ula mih noh na kane ka seng bad ula pynïasoh noh bad ka BJP ha ka sngi Balang.
“U Myntri Rangbah, ma nga bad u bah Sniawbhalang ngin sa ïa shong pyrkhat mynta ka miet bad ngin sa shim ïa ka rai kaba biang" ong u Bah Prestone.
Katkum ki khubor kiba la saphriang, ki nongkyrshan ka NPP ha Ranikor ki kwah ba ka seng kadei ban pynïakhun ïa u Bah Kitboklang Nongrem ne ïa u Nelbi Sangma haka elekshon MLA na Ranikor hadien ba u Danggo ula phet noh naka seng.
Halor ka jingkylli ba ka BJP ka sdang ban khroh ïa ki kyrtong ka NPP, une u nongïalam ka NPP ula ong, kane ka dei ka kam politik ïa kaba ym lah ban ong eiei.
“Ha ka khyllipmat jong ka jingshim rai ban pynïasoh bad kano kano ka seng ka long kaba donkam ban wad bniah bha nalade bad yn sa lah ban leit pynïasoh bad kawei patka seng" ong u Bah Prestone.
Lah ban ong, u MM Danngo ula shet kylla arsien ïaka seng NPP, kata ka long hadien ba ula rem ïaka elekshon shiteng samoi na Ranikor ha u 2018 ula mih noh naka NPP bad mynta sa tang shi bnai ban sdang ka elekshon ula phet biang na kane ka seng.
“Ngam lah ban ong eiei na ka bynta ka jongu, hynrei kan bha shibun lada kylli hi na u, kaei kaba la pynlong ba yn leit pynïasoh sha ka seng BJP ha ka minit kaba khatduh tangba ka don kaei re kaei sha lyndet halor kane ka jingphet jong u na ka NPP" la pynkut u Bah Prestone.
Shillong, Rymphang 01: U MDC ka Mawlai uba dei u kyrtong ka National People’s Party (NPP), u Bah Teiborlang Pathaw u la ong ba ka jingïakhun jong u ïa ka election MLA na ka seng NPP, kadei namar ba ki nongïalam ka NPP ha ka Sorkar Meghalaya Democratic Alliance (MDA), ki sngap bad burom ïa u kum u nongmihkhmat khlem da kheiñ ba udei na kawei ka party.
U Bah Teibor u la jop ïa ka election MDC ha u snem 2019 kum u kyrtong shimet, hadien kata u la rung sha ka seng UDP kum u MDC, hynrei u la leit ban pynïasoh noh sha ka NPP ban ïakhun ïa ka election MLA ka ban long ha ka 27 tarik mynta u Rymphang.
“Haba nga phai sha ka Sorkar ba ïalam da ka NPP, ki nongïalam jong kane ka party kat shaba nga leit ban kyrpad na ka bynta ki jingdonkam jong ka shnong Mawlai, ki burom watla ha kito ki por ngam pat dei na ka party jong ki, hynrei ki burom ïa nga ba nga dei u nongmihkhmat uba la jied da ki paidbah bad ki peit ïa ki jingeh ba u leit ban pynsngew," u la ong bad bynrap ba kane ka jinglong ka la pynlong ïa u ban phaikhmat sha kane ka seng NPP da kaba pyrkhat ïa kaba bha tam na ka bynta ki nongshong shnong ka Mawlai.
U Bah Teibor u la ong shuh shuh ba hadien ba u la shah jied kum u MDC u la pyrkhat kaei kaba bha tam ba u dei ban leh na ka bynta ki paidbah ka Mawlai.
“Hooid nga la leit ban pynïasoh shipor bad ka UDP, hynrei haba nga ïaid nga ïohi ba ka jingpyrkhat jong nga ban shakri ïa ka shnong Mawlai kam ïahap dur bad kiba don hapoh ka seng UDP," u la ong.
Ha kaba ïadei bad ka jingshah kynthoh jong ka seng NPP kaba ïalam ïa ka Sorkar, une u kyrtong u la ong ba lada peit ïa ka rukom treikam jong ka NPP ka la leh bun kiei kiei kumba ka la kular ha u snem 2018.
U la ong ba ki nongïalam jong kane ka party kiba la shim ïa ka jingkitkhlieh ban pynbha ïa ka Jylla, ki la wanrah shisha ki jingmyntoi.
“Ki paidbah kidei ban sngewthuh ba kane ka Sorkar san snem ka la leh, katba kiwei kiba la synshararphew snem kim lah.
Nga ngeit skhem ba lada ki paidbah ki ai biang ka jingshaniah ha ka NPP, ki bun kiei kiei kiba kane ka seng kan sa leh ban wanrah ka jingbha ïa ka Jylla," la ong u Bah Teibor.
U la ong ruh ba lada shu ïa kdew kti tang ia ka NPP te kam long kaba dei namar ha ka Sorkar MDA baroh seng saiñpyrthei ba ïakhun ïa ka election mynta ki don lut, bad shisien ba ki leh ïa kaba bha ne kaba sniew kine ki seng ki dei ban shim lang ïa ka jingkitkhlieh namar baroh ki kam ba ka Sorkar ka leh kam dei ba ka NPP ka rai hi marwei.
“Lada phi ong ba ka NPP kam long, kaei pat kaba long," la ong u MDC ka Mawlai.
Shillong, Rymphang 02: Ka President jong ka STIEH ka Kong Purity Phawa kaba dei ka nongshong shnong ka Lumdiengjri kab hap hapoh ka West Shillong Constituency ha ka sngi Palei ka la leit ban pynphai noh sha ïing ki kyrtong ïa ki jingai sngewbha jong ki arngut ki kyrtong kiba pynkhreh ban aireng ha kane ka elekshon na West Shillong.
Kine ki tiar kiba ka Kong Purity ka la leit ban pynphai ki dei ki bowl kiba la pynpoi da ki nongïalam jong u kyrtong ka UDP u Bah Paul Lyngdoh bad kumjuh ïa u Pressure Cooker ba la pynpoi da ki nongïalam u kyrtong ka NPP u Bah Mohendro Rapsang.
Haba kren sha ki lad pathai khubor ka Kong Purity ka la ong ba kane ka jingleit pynphai noh jong ka ka dei namar ba kam kwah ba ka jingjied nongmih khmat kan dei ba kin long ki nogsamsam tiar sam tar ne distributor hynrei ki nongthawaiñ ne legislator.
“Kine ki jingai kine ki kyrtong ka long ka jingpynjem daw lada nga shim ban pyndonkam ïa ki hynrei nga kwah ban ong ba ka jingjied jong nga ïa ki nongmih khmat kan dei ha ka nongrim ba ki ïeng ym ha ka jinglah ban ai jingai sngewbha shuwa ka elekshon," ka la ong.
Haba kylli mynno la pynpoi ïa kine ki tiar, “Dang mynta ka taïew hi ki pynpoi kawei mynsngi Saitjaiñ bad kawei pat mynsngi Nyngkong, jin lada nag don ha ïing naduh ka sngi kaba ki wan pynpoi nga la kyntait mardor" ka la ong.
Ka la ong ruh ba kumba ka kwah ba kan ïoh ïa ka synshar khadar kaba khuid ba suba ka dei ban sdang shuwa na lade da kaba kyntait ïa kino kino ki jingai kiba ki kyrtong ki ai shuwa ka elekshon.
“Nga kwah ba ki paidbah kin sngewthuh ba ka jingjied MLA ka dei ka kam ïap kam im ka jaidbynriew, namarkata, kim dei ban jied da kaba pynshong nongrim ha ki kot san spah ba ki ai ki kyrtong hynrei ban da pyrkhat ruh ïa kaei kaba la jia khlem da klet ïa ka jingshah siat u Bah Che bad kiba bun ki mat bad ban peit ruh sha khmat kaei kaban jia ïa ka jaidbynriew," ka la ong.
Shillong, K’lyngkot, 02: U National Vice President ka National People’s Party (NPP) u Bah Prestone Tynsong ha ka sngi Palei u la pynpaw ka jingsngew skhem ba ka NPP kan ïoh ïa ka jingjop kaba bun paid ban thaw syndon ïa ka Sorkar hadien ka elekshon.
“Mynta ka kynti, ngin tam haduh 34 Seat bad khamtam na kata ruh," ong u Bah Prestone ha ka jingïakren bad ki lad pathai khubor.
Haba pynpaw ba ka NPP ka la nang ïoh jingshahniah na ki nongthep vote ha ka jylla, u la ong, “ngam pat ju ïohi ha ka jingim jong nga ïa ka jingtuid jong ki paidbah da ki hajar.
Balei? Namarba ki jingkynnoh pyrshah ïa ngi ki la long shaba palat pud bad kaba pynlong ïa ki paidbah, ki nongthep vote ka Meghalaya haba ki bishar da lade, (ki shem) ba ka Sorkar ba la ïalam da ka NPP ka la trei kham bha ban ïa kino kino ki sorkar kiba la ïalam da kiwei pat ki seng saiñpyrthei.
Haba kylli halor ka rai jong ka BJP ban ym weng na ka Sorkar MDA ba ïalam da ka NPP, u Prestone Tynsong uba long u Symbud Myntri Rangbah u la ong, namarba ki jingkynnoh pyrshah ïa ka party kim long kiba don nongrim bad ki nongthep vote ruh ki dei kiba stad kin sa ai jubab ïa ki ha ka 2 tarik, Lber.
“Nga kyndit (ban ïohi kumno ki rai ban shong) namarba khyndiat ngut na ki nongïalam ki la byrngem ban mih noh na ka Sorkar MDA ba la ïalam da ka NPP bad nangta ki la kdew kti bun ki jingkynnoh ha kaba wat ma nga ruh nga ladep kren da kaba shai lada phi sngew ba phi kwah ban mih balei phim shu mih beit hynrei kumba ka long mynta ka por ka la dier (ïa ki) ban mih," u la ong.
U la buh jingkylli ruh balei ka BJP kam shym la kdew kti ha ki saw snem shiteng kiba la leit noh.
“Hynrei balei tang lai bad saw bnai shwa ka elekshon phi kynnoh khlem nongrim.
Na kata ka daw ngam sngew phylla ba ha kawei ka liang kin ong kane ka Sorkar ba la ïalam da ka NPP ka dei kaba sniew bad ha kawei pat ka liang kin ong ba ngi kyrshan ïa ka Sorkar ba la ïalam da ka NPP.
Ai ki paidbah hi kin sa bishar.
"Une u nongïalam ka NPP u la takraiñ ruh ïa ki nongïalam ka seng Congres kiba la kynnoh ba ka Sorkar MDA ka la ïada ïa ki riewbamsap bad ong, “ki dei tang ki jingkynnoh kiba khlem nongrim.
Ka dei tang namarba ki kwah ban ïoh vote bad ban pynkulmar jingmut ïa ki nongthep vote ka Meghalaya hynrei ngan ong ïa phi da kaba shai ba ha kane ka kynti ngin tam palat 34 Seat.
"Haba pynshai shuh shuh u la ong, “ha ka jingshisha, haba phi bat ïa u lakam synshar, ka synshar ka khadar kan neh haduh kaba kut bad ngi dang bat ïa u lakam synshar bad ngin don ki kyndon ban bishar ïa kawei pa kawei ka tnat treikam.
Haba don ki jingkynnoh la ka long kaba thok ne kaba shisha, kumno ban lap ïa ki jingshisha ngi don ïa ki buit treikam bad ngi don ruh ïa u Chief Vigilance Officer uba dei u Chief Secretary ha kaba kino kino ki lah ban leit pynsngew sha u khnang ba un dup leh ïa kaba donkam.
".
Bajengdoba, Rymphang 02 : U National President ka National People’s Party (NPP) Conrad K Sangma hynne ka sngi palei, ula ther tyngeh ïa ka Trinamool Congress (TMC) khamtam ïa u Nongïalam jongka u Dr Mukul Sangma namar ka jingshet kylla, leh khun jakai ïa bad pynlong riewkai ïa ki paidbah ka Ri-lum Garo.
Ula ong ba ka rai jong u Dr Mukul ban ïakhun na Songsak bad Tikrikilla, kan sa ktah jur ïa u namar ki paidbah kila sngew kumba shah shet kylla bad ki kwah ban kylli ïa u halor ka jingbujli constituency kata na Ampati sha Songsak bad mynta sa sha Tikrikilla bad kano ka constituency kaba un ieh lada u jop na baroh artylli ki constituency.
“Ha ka jingïalap elekshon hynne ha Tikrikilla, nga la kylli ïa ki paidbah halor ka jingïeng u Dr Mukul nangne na Tikrikilla bad ruh na Songsak.
Ki paidbah ki kwah kylli ïa u halor ka jingphet na Ampati sha Songsak bad mynta sha Tikrikilla.
Hato un ieh noh ïa ka Songsak ne Tikrikilla lada u jop na baroh ar? Ki paidbah kila ïohi ïa kaei kaba u thmu" ong u Conrad ha ka jingïalap elekshon ha Bajengdoba, North Garo Hills.
Haba pdiang ïa u Silman K Sangma khun jong u Myntri Rangbah barim Salseng C Marak ha ryngkat ki spah ngut ki nongkyrshan, ula ong ba ka NPP kan sar ïa ka jingjop ha baroh kawei ka Ri-lum Garo namar ka dei ka party kaba skhem bad kaba khlaiñ bad kaba lah ban ai ïa ka jingsynshar kaba paka.
U Conrad ula ong ruh ba ki paidbah kila ïohi ïa ka buit jong u Mukul Sangma bad ka party na West Bengal, kaba pynlong ïa ki briew ban mih noh na ka TMC bad ïasoh sha ka NPP.
“Ka jingdon jong ki briew na kiwei ki party ban wan sha ka NPP ka dei ka dak ba shano ka result jong ka elekshon la 27 tarik Rymphang kan poi.
Kylli hangno hangno ruh ha ka Jylla, Khasi-Jaintia lane Ri-lum Garo, ki paidbah kin ïathuh ïa phi ba dei ka NPP kaba ha khliehduh.
Ka Congress kaba la rim duh kala duh bor noh namar ka jingïapait ïapra.
Ki paidbah ka Jylla kila phaikhmat sha ka party kaba skhem bad kaba khlaiñ, kaba lah ban ai ka jingsynshar kaba bha bad baroh ki khmat kila phai sha ka NPP" ong u Conrad.
U Myntri Rangbah ka Jylla ula ong ruh ba ha ka por ba ka NPP kala thaw ïaka Sorkar ha u 2018, um shym la dei u Myntri Rangbah na ka bynta ka NPP hynrei kum u Myntri Rangbah jong baroh ki Nongshongshnong.
“Peit ia ka Chokpot, u MLA u dei na ka Congress, uba la phet sha ka TMC, bad ha kiba bun ki khep ki sorkar ba don ha ka bor ki ju phai lyndet ïa ki jaka ba mihkhmat da ki Liang Pyrshah hynrei ka Sorkar jong ngi kala leh da khongpong.
Ngi la ai haduh T.
35 klur ban shna ïa ka surok na Baromile sha Chokpot namar ka surok ha katei ka thaiñ ka long kaba sniew bha" ula ong.
Ula kren ruh halor ka FOCUS bad FOCUS + scheme, ka skhim ka bha ka miat u paidbah ba hehduh ha Jylla, ha kaba haduh T.
450 klur la dep ban pyllait ban ïarap pisa ïa ki Longïing.
Ula ong ba haduh 6.
5 lak ngut ki nongshnong kila ïoh jingmyntoi na kane ka skhim, katba ka jingdon jong ki Self Help Group (SHG) ha Jylla kala kiew na ka 4000 tylli ha u 2018 sha ka 40,000 tylli haduh mynta.
“Ka WE card ka TMC ka dei tang ka jingkular elekshon, wat shah pynthame da kine ki jingkular thok" ong u Myntri Rangbah.
Haba pynpaw baka “Lyer jong ka jingkylla kala wan", u Conrad ula ong ba ka NPP kan sar ia ka jingjop na North bad South Garo Hills kynthup ka Ampati bad Tikrikilla ha kane ka Elekshon.
Shillong, K’lyngkot, 02: Ka Hills State Peoples Democratic Party (HSPDP) ha ka sngi Palei ka la pynbna paidbah ïa ka Election Manifesto jong ka Party kum ka jingkular sha ki paidbah nongshong shnong jong ka jylla ban pynurlong ïa ki mat kiba la khlei na ka bynta ban ai ka jingshakri sha ki paidbah ka jylla Meghalaya hadien ka elekshon.
Ïa ka Elekshon Manifesto la pyllait paidbah da u President ka party u Bah KP Pangniang lem bad ki nongïalam jong ka Party ha ka jingïalang kaba la long ha nongbah Shillong.
Nadpeng ki 27 tylli ki mat, kiba ka HSPDP ka la kular ban pynurlong ha kane ka Elekshon Manifesto, la shem ba ka party ka la pynrung ïa ka jingdawa Khasi-Jaintia State, ka jingbuddien ïa ka jingdawa Inner Line Permit, ka jingdawa ban ithuh noh ïa ka Ktien Khasi hapoh ka Khyrnit Baphra jong ka riti synshar ka Ri India, ban pyrshah ïa ka jingtih Uranium bad kiwei kiwei de ki mat.
Ha kane ka sngi, ka party ka la pynbna paidbah ruh ïa ka thup kyrteng kaba ar jong ki kyrtong kiba kynthup ïa u Bah Martle N.
Mukhim na Mawkynrew Constituency, u Bah Wyraiwan Sohtun na Mawryngkneng Constituency, u Bah Sandondor Ryntathiang na Sohiong Constituency bad u Bah Starfing Love Langpen Pdahkasiej na Mawsynram Constituency.
Shillong, Rymphang 02 : U National Vice President ka National Peoples Party, Bah Prestone Tynsong ba dei ruh u Symbud Myntri Rangbah ka Jylla ha ka Palei u la hiar sha Laitlyngkot kaba dei ka ktem jong u President ka PDF bad MLA ka Sohra, Bah Gavin Mylliem, na ka bynta ban ïalap elekshon na bynta u kyrtong ka party na Sohra, Bah Allan West Kharkongor.
Ha katei ka jingïalang kaba dei tang na bynta ka thaiñ Laitlyngkot bad Nongkynrih, u Bah Prestone u la ïathuh ba dang nyngkong ki la khroh ïa u Bah Gavin ba un wan donlang bad ka NPP namar kadei ka party kaba heh hynrei um shym la treh satia.
“Ka PDF, kum u President pyni pynieng san ne hynriew ngut eh, lada phi pynieng phra ngut yn jop katno ngut eh, lada jop eh uwei ne arngut eh hynrei phin leh aiu te ha madan Polo lah ban thep kol.
Balei phim wan sha ka NPP kaba don pura ki nongïalehkai hynrei ki bakla jingkheiñ.
Mynta nga khroh ïaphi bad ngim don por ban ïa kdew kti ban kyntu ban jied ïa u kyrtong jongnga na ka NPP namar ha ka 02tarik u Lber u Conrad bad u Prestone kin ñiah ïa ka bos bad ngin synshar ïa ka Meghalaya san snem.
"Shuh shuh u ong ruh ba kin ïakhun ïa ïap ïa im ban pynpoi biang ïa ka Block I bad Block II sha Meghalaya.
Nalorkata, u ong ruh ba kumba ki la dep ban maitphang kin sa pynkylla ïa ka Them-ïewmawlong kum ka iew donnam kaban don lut bad ki jaka kyrpang na bynta ki nongdie madan, nongdie waidong khnang ba ka nongbah kan long kum kiwei ki nongbah ba pawnam.
“Hynrei lada kren ïa kata, phin ïohi ba kren ba u Prestone bad u Conrad ki ïalam bakla bad ki thok.
Kynnoh u briew ba kita ki high level nga la ju kren ba lada don kita ki high level balei phim ai FIR ban pynkem ïa kum kita.
Hynrei kita ki kut tang ha ki nia madan ym dei shuh wat ki nia ha iing," la bynrap biang u Bah Prestone.
Shuh shuh u ong ruh ba dei ban keiñ noh ïa ki party rit party ria.
“Ïoh phi ong ka UDP kaba heh hynrei ngam tharai kan kot wat tang 8 seat ruh.
U Bah Allan u la pynpaw ba ha ka party kaba heh ba lada pang ne kdiah uwei u player un mih da uwei pat hynrei kito kiba don tang lai saw ngut, lada kdiah uwei yn wan sa naei pat, la thylli ka jaka.
Katta ki leit sha ki paidbah ban ong ba kin leh kambah hynrei kambah aiu keiñ," u la ong.
Lah ban pynkynmaw ba ha shwa ban phiah constituency thymmai, katei ka thaiñ Laitlyngkot ka hap ha Langkyrdem kaba dei la ju mihkhmat da u Bah Prestone Tynsong kum u MLA.
Na ka liang u Bah Allan pat haba kren kum u kyrtong u la ong ba watla um pat long MDC lane u MLA hynrei ka jingkynthoh pat ïa u ha kine ki ar bnai ba u mih ban pan jingkyrshan ka la mih pynban ka jingkynthoh kaba jur na ki party bapher bapher.
“Kane kadei namar ka party ka khie rasong.
Kumba long mynta ngi don haduh 49 tylli ki unit ka NPP Sohra bad na kine ki don ruh haduh 40 tylli ki kynhun ba rit ki bym treh ban ïasoh NPP hynrei ki kwah pat ban trei na bynta jongnga," u la ong.
U la ïathuh ruh ba ha ka jingleit jingïalang kylleng kylleng u ïohsngew markhmat ïa ka jingeh ba ki paidbah ki kynduh khamtam haba ïadei bad ka rep ka riang.
“Ngam kwah ban kut tang ha ka sam skim hynrei ban pyrkhat kumno ban ïalam ïa ka constituency ha ka ïoh ka kot na u 2023 shakhmat.
"Shuh shuh u ong ruh ba u dap pat da ka jingkmen haba u poi sha ki thaiñ Laitlyngkot ban shem ba katei ka thaiñ ka sei bun ki nongseng kam lajong watla ki dei kiba rit.
“Ha ka por ba ka Hima Sohra kim shah shuh ïa ki bar jylla ban shong iew ha Sohra naduh kiba suh juti, ba suh shatri ba khap shñiuh, to ka por lada ym don ki Nongkynrih, ki nong Laitlyngkot baroh ki nong Sohra ki la heh lut u shñiuh.
Ha kane ka thaiñ ki pyni nuksa ïa ka seng kam lajong, na ka sorkar ha ka san snem ban wan ka la dei ban kyrshan ïa kine ki briew ba sengkam ba rit barit ban kyntiew ïa ki briew ha kine ki thaiñ.
" u la ong.
U Bah Allan u ong ruh ba ka thong jong u ka long don ha ka party kaba don ha ka sorkar ban plie lad shuh shuh ïa ki paidbah ha ka sengkam sengjam lajong ym ban khmih lynti shuh tang ha ka kam sorkar.
Ha kane ka sngi u la ai ka jingïaroh ruh ïa ki bun ngut ki samla rit na katei ka thaiñ kiba la jied ban kamai da ka ba tyrwa shana kiba u ju khot da ki Khasi shana.
Utei u kyrtong u ong ruh ba ki don ki nong Sohra kiba ong ba ym donkam distrik ha Sohra namar ki la biang ki kam ki jam hynrei u ong pat ba kaba sngewlyngoh ka logn ba ïoh ki lok ki khun jong ki kin leit wad kam da la ïoh pat ïa ka distrik.
Ha kane ka sngi la ïoh ruh ïa ka jingkren na kiwei ki nongïalam jong ka party kynthup na i Kong Martina ba ieh noh na ka kam president ka PDF Womens Wing, nanga bah Jied Kurbah President NPP East Khasi Hills, Kong P Nongpluh President NPP Womens Wing bad kiwei.
Shillong, K’lyngkot, 02: Ryngkat bad shi tyllup ka Ri India, la rakhe ïa ka Martyrs Day ha ka 30 tarik u Kyllalyngkot, 2023 ha shnong Kyrphei, East Khasi Hills kum ka dak ban burom bad pyrto ïa baroh kiba la aiti ïa la ka jingim ban pynïoh ïa ka jinglaitluid jongka ri India.
Kane ka sngi ka dei ruh ka lyngkhuh sngi ïap jong u Kpa jong ka Ri India, u Mahatma Gandhi.
Kum ka jingburom bad ban rakhe sah kynmaw ïa kane ka sngi, ka Nangïaikiew Ryntih Village Organisation (NRVO), Kyrphei ryngkat ka jingïatrei lang ka Nehru Yuva Kendra Sangathan, Shillong, ka la pynlong ïa ka jingïalang ba kyrpang ha ka jingdon ryngkat i president jong ka NRVO i Rissida Rynjah.
La pynïaid ïa kane ka jingrakhe da i secretary ka NRVO, i Tiewlinda Rynjah iba la mait phang bad ai jingkren kiba ïadei bad kane ka sngi bad kynmaw burom ïa u Kpa jong ka Ri India, u Mahatma Gandhi.
Ha kane ka sngi la ïoh ruh ïa ka jingkren na u general secretary ka KSU Kyrphei Unit.
Ïa ka jingrakhe la ïashim bynta lang da baroh ki president bad secretary jong baroh khyndai tylli ki Self Help Group (SHG) ha ryngkat ka jing ïadon lang ki dkhot bad ki samla jong ka shnong Kyrphei.
Ha kane ka sngi la ïa don ryngkat i National Youth Volunteer jong ka Nehru Yuva Kendra Sangathan, Mawphlang Block, i Ibakordor Rynjah.
Kum ka dak jong ka jingkynmaw burom, la pynlong ruh ïa ka jingsngapjar kaba ar minit ban kynmaw ïa kito baroh kiba la aiti ïa la ka jingim na bynta ka jinglaitluid jong ka Ri India.
Shillong, Rymphang 02 : Ka National People Youth Front (NPYF) jong ka 17th North Shillong Constituency ha ka 4 tarik Rymphang 2023 kan pynlong ïa ka jingduwai ‘Prayer Meeting’ kaban sdang naduh ka por 11 baje mynstep ha Khasi National Dorbar Hall.
Ka NPYF kan pynlong ïa katei ka jingduwai na ka bynta ka ri bad ki nongïalam.
Ha katei ka sngi u kyrtong jong ka party u Bah Ranson Sutnga uban sa ïakhun ha kane ka elekshon MLA 2023 kaban sa long ha ka 27 tarik Rymphang un sa ïadonlang.
Kumta ka NPYF jong ka 17th North Shillong Constituency ka khot bad ïawer ïa baroh ki paidbah jong ka thaiñ ba kin ïawan ban ban don ryngkat ha katei ka sngi.
Kane ka long katkum u kyrwoh khubor na u Bah Abandon Lamin, Secretary jong ka NPYF 17th North Shillong Parliamentary Constituency.
Shillong, K’lyngkot, 02: Ka Kong Banalari Khongwar kaba long ka nongïalam barim jong ka United Democratic Party (UDP) ha ka sngi Palei ka la pynïasoh bad ka National Peoples Party (NPP) na ka bynta ban ai jingkyrshan ïa u Bah Prestone Tynsong uba ïakhun ïa ka elekshon MLA na Pynursla Constituency ha ka wat kaba san.
Ïa ka Kong Banalari bad ïa ki nongkyrshan jong ka, la pdiang sngewbha da u Bah Prestone Tynsong ha ka jingïalang kaba la long ha ophis treikam jong ka NPP ha nongbah Shillong.
Haba kren ha ka jingïalang, ka Kong Banalari ka la ïathuh ba ka la ïakhun arsien ïa ka elekshon MLA ha u snem 2008 bad 2013 pyrshah ïa u Bah Prestone hynrei ha u snem 2022 ka la mih noh na ka UDP ban pynleit jingmut noh ha ki kam shimet ki jong ka.
“Haba nga la mih noh na ka UDP, ki paralok, ki nongïalam bad ki nongkyrshan ki jong nga kiba la kyntu ïa nga ban pynïasoh noh bad ka NPP, kumta haba nga ïohi ïa ka jingtrei jong I Bah Prestone ban wanrah ïa ka roi ka par bad kyntiew ia ka Pynursla Constituency nga la ihun bad rai ban pdiang ïa kane ka jingtyrwa jong ki nongïalam bad nongkyrshan jong nga ban don noh bad ka NPP".
ong ka Kong Banalari.
“Ha ka por ba u (L) Dr Donkupar Roy u dang long u President jong ka UDP, ngi ki nongtrei jong ka seng ha Pynursla, ngi ïa ieid bad ïa sngewtynnad haduh katta katta hynrei haba im shym la don shuh bad la wan noh da kiwei kiba thymmai ki nongkitkam jong ka seng kumta na ka daw shimet nga la mih noh naka seng UDP ha u snem baladep," ong ka Kong Banalari.
Ka la ong haba ka peit ïa ka jingtreikam u Bah Prestone ba u la leh bha ïa ka thaiñ ha baroh ki liang ka la noh mynsiem ban ai jingkyrshan noh ïa u Bah Prestone ba un dang jop ïa ka elekshon ha kane ka kynti.
U Bah Prestone haba pdiang sngewbha ïa I Kong Banalari u la ong ba ka jingpynïasoh kan nang ai mynsiem ïa u bad ïa ki nongkyrshan jongu khamtam ba i Kong Banalari i la trei bor bah bad leit man la ki shnong ba pan ka jingkyrshan na ka bynta ubah Prestone bad u la ong ruh ba haba la pynïasoh ka mut naduh mynta la long shi ïing shisem bad yn ïatrei lang da kawei ka thong ban ïoh ïa ka jingjop don burom.
La pynbna ruh ba i kong Banalari in long kum ka Vice President jongka Tnad ki Seng Longkmie ka NPP.
Shillong Rymphang 2 : U Candidate jong ka seng NPP na Sohra Constituency, u bah Alan West Kharkongor mynta ka sngi u la pynkup burom ïa kumba 24 ngut ki samla khasi kiba die bad tyrwa shana sha ki shnong bapher bapher kiba dei na ka thaiñ Laitlyngkot bad Nongkynrih ha ka Jingïalang paidbah jong katei ka party kaba la long ha Madan Sylli Sning ha Lailtyngkot mynta ka sngi.
Ha kane ka sngi la sam ïa ka Certificate of Acknowledgement sha kitei ki 24 ngut kum ka dak jong ka burom ïa ka jingtrei shitom jong ki bad ruh ba ki long ki nuksa kiba radbah ha ka jaitbynriew kiba pynpaw shai ba lada don ka mon, ka kam kam kyrduh ha kane ka ri Khasi Jaintia jongngi.
ïa kitei ki Certificate la sam da u Symbud Myntri Rangbah jong ka jylla, u bah Prestone Tynsong uba long ruh u National Vice President jong ka National Peoples Party (NPP)Katei ka jingleh jong utei u kyrtong ka NPP na Sohra ka pynpaw shai kdar jong u ba lada u paidbah u jied ïa u kum u MLA ha kane ka kynti, ka phang treikam jong u ka long ban pynkharoi ïa ki lad ïohkam ïohjam bapher bapher ha ka consttitieny khamtam eh da kaba pynshlur bad ïarap ïa ki khun samla ban seng ïa ki kam ki jam lajong.
“Lada phi pynjop ïanga, ka kam kan ym kut tang ha ki sam schme MLA hynrei ngan trei ban kyntiew ïa ka ïoh ka kot jong ka constituency da kaba pynkharoi ïa ki lad ïohkam ïohjam" ong u bah Alan.
U la kyntu ïa ki khun samla ban ym shaniah lane phai khmat than sha ka kam sorkar hynrei ka juk ka la poi mynta ban ïeng ha la ki jong ki kjat da kaba seng ïa ki kam ki jam lajong.
“ Ka nuksa kaba bha eh kaba kitei ki samla die shana ki ai ka dei ba lada phim kwah ba ki briew kiba nabar ka jylla kin ym wan kharoi hangne ha ri Khasi Jaintia, mangi hi ngi hap kner bad trei hi noh dalade", ong bah Alan West Kharkongor ha shuwa ban pynkup burom ïa ki.
U la kren shai ba kumba ka long mynta ka ïoh ka kot jong ka thaiñ Sohra ka hiar bad kane kapynkhuslai jingmut ïa u babun uba lang naba tang ka pliang ja jong ki nong Sohra kaba dei ka MCCL kaba aikam aijam ïa bun ki longiing ruh haduh ha kine ki sngi tang shi byrni ka Dewbilat ruh kam pat lah ban pynmih satia.
U la kyntu ïa u symbud myntri rangbah jong ka jylla ba lada ka NPP ka wan biang ha ka bor ïa kaba u sngew thikna, ka sorkar ka dei ban leh eiei noh ban pynkhie im biang ïa ka MCCL.
Kane ka pynskhem ïa ka jakpoh jong ki briew kane ka thaiñ.
U la kren shai ruh kum uwei uba la trei shitom ha kaban kyntiew ïa ka kam jngohkai pyrthei ha ka jylla ha ki snem kiba la dep ba lada u paidbah unjied ïa u, yn nang kham kyntiew shuh na kaba long mynta naba kane ruh mynta ka la kylla long sa kawei na ki pliang ja thymmai jong ki paidbah ka thaiñ Sohra.
Kumban shu pynkynmaw ba u bah Alan West Kharkongor u dei u Chairman jong ka Meghalaya Rural Tourism Forum (MRTF) bad ka jingkwah jong u Myntri Rangbah ka jylla u Conrad Sangma bad u Symbud Myntri Rangbah , u bah Pretone Tynsong ka long ba un jop, une u samla rangbah un nang ïatrei bad ka sorkar ha kaban kyntiew shuh shuh ïa ka Kam jngoh kai pyrthei ha ka jylla bad khamtam ha ka thaiñ Sohra.
Shillong, Rymphang 2 : Katba ka sngi ban jied ïa ki nongmihkhmat sha ka ïingdorbar thawaiñ ka la jan, ka kam saiñ hima sima ha ka jylla ka la nangïaid ha ka jingpynkhreh ka jong ki na ka bynta ki nongmihkhmat na ki party ki bapher bapher, bad katba ka jingïatan tyllai ki party ban jop ha ka election ka la nang ïaid na kawei ka sngi sha kawei ka sngi, ka NPP kaba lamkhmat ia ka sorkar, ka la kob ba kan sa jop biang ha kane ka election bad kan long ka jingjop kaba heh, bad ha kajuh ka por, ka AITC ruh ka la kob ba kan sa jop bun ha kane ka election kaban sa wan.
Haba ïakren bad ki lad pathai khubor mynta ka sngi ha ophis treikam jong ka NPP, u nongaiktien jong ka NPP uba dei u Secretary ka NPYF bad NPP u bah Bajop Pyngrope u la ong ba ka NPP ka don ka jingthrang ban pynneh pynsah bad ai jingithuh ïa ki kolshor ki riti ki dustur jong ki jaidbynriew riewlum ha kane ka jylla ym kum ka AITC kaba kwah ban pynduh pyndam bad ibeiñ ia ka kolshor bad riti dustur tynrai ki trai ri trai muluk ka jylla Meghalaya.
U la pynkynmaw ïa ki kam kiba ka AITC ka la leh ha ka por ba don ka jingjied thymmai ïa ka President bathymmai jong ka Ri ha kaba ka TMC ka la ai jingkyrshan ïa u Yaswanth Sinha, watla ki la ka tip lypa ba ka Droupadi Murmu kan long ka President banyngkong eh na kawei pat ka jaitbynriew riewlum.
U la pynkynmaw ruh ba u myntri ka TMC na West Bengal, u Akhil Giri u la kren pyrshah ïa ka longrynieng jong ka President jong ka Ri India bad u nongïalam ka TMC, u Kirti Azad u la kren pyrshah ïa ka kolshor bad ka riam ka beit jong u khasi haba u ïohi ba u Mytnri Rangbah ka ri u Narendra Modi u riam Khasi haba u wan sha ka jylla.
Haba kren ha kane ka sngi, u nongaiktien ka NPP, u la ong ba ka AITC ka don ïa ka jingisih bad peitpoh ïa ki riewlum, bad hapdeng ka election, ka AITC ka shu kular meinah ïa ki paidbah bad ka shu pynbiej ïa ki riewlum da ki jingkular ki bym dei.
Shuh shuh u la kdew ba dang shen ka AITC ka la kular ban pynrung ïa ka ktien Khasi bad Garo ha ka khyrnit kaba 8 jong ka Indian Constitution, hynrei ki leh aiu ha ka por ba ki synshar 8 snem ha ka lama jong ka Congress.
“Ula ong ba ki paidbah ka jylla Meghalaya ki long kiba stad ban tip ba ka jingkular ban pynrung ïa ka ktien khasi bad Garo ka long ka jingkular ba tang da ka ktien khlem da don kano kano ka jingthmu bad leh da ka kam.
Shillong, K’lyngkot, 02: U nongïalam ka All India Trinamool Congress (AITC) u Bah Awhai Andrew Shullai uba long ruh u MDC jong ka Jowai North Constituency ha ka sngi Palei u la kynnoh ba ka NPP ka long tang ka B-Team jong ka BJP.
Une u kyrtong ka TMC na Jowai u la kynthah ruh ïa ka NPP kaba la ïatehlok bad ka BJP naduh u snem 2018 wat hapdeng ka jingshah thombor jong ki Khristan naduh u snem 2014, hadien ba ka BJP ka la ïoh bat ïa u lakam synshar ha ka ri.
U Bah Shullai u la kynthah shuh shuh ïa ka TMC kaba shu kbum ïa ki rukom treikam jong ka BJP kiba triem haduh katta katta.
“Ka Trinamool Congress ka dei tang ma ka, ka party kaba la sei madan ïa ki jingshisha shaphang ka BJP; ka dei kaba pyrshah ïa ki Khristan.
Naduh u snem 2014, ka jingshah thombor jong ki kynhun Khristan ka la kiew bha.
Namarkata, lada ka NPP ka dei kaba peit ïa ka bha ka miat jong ki paidbah, kan jin da la kiar ban ïatreilang bad ka BJP.
Da ka jingïatylli, ka Meghalaya TMC kan ïai bteng ban trei shitom ban pynurlong ïa ki jingkular da kaba buh nyngkong eh ïa ka bha ka miat jong ki paidbah kum kawei na ki mat kiba kongsan," ong u Bah Shullai.
Haba kynnoh ba ka NPP ka la pyrshang ban shu lamler tang ban shu pynbiej ïa u paidbah, u Bah Shullai u la bynrap, “ki nongïalam ki la trei shitrhem khlem shongthait ban buhrieh ïa ki jingshisha ba ka NPP bad ka BJP kin thaw ïa ka Sorkar MDA.
Ka NPP hi ka dei ka B-Team jong ka BJP.
"Shuh shuh u la ong, “ngi la ïoh jingtip na ki lad pathai khubor ha kaba ki nongïalam ka NPP ki la kam ba ka TMC ka kham sngewtynnat ban kynthoh ïa ka BJP ban ïa kaba peit ïa ki kam pynroi ha Meghalaya.
Kane ka pynpaw shai ba ka TMC ka dei tang ma ka, ka party kaba shlur ban aireng ïa ka BJP hadien ba ka la iehbeiñ ïa ka Meghalaaya bad ïa ki jingdonkam jong ka.
"U Bah Shullai u la ong ba u “sngewkmen" ban shem ba ki seng saiñpyrthei ki la thung da ki nongaiktien tang ban ïaleh pyrshah bad ka TMC.
“Kane ka pynti ba ngi la leh ïa kaba bha bad ka la pynkyiuh ïa ki party kiba don ha ka liang synshar," u la ong.
Ka Meghalaya TMC ka ju ïai kren na ka por sha ka por ba ka jingïatreilang hapdeng ka NPP bad ka BJP ka Congress kam shym la lah satia ban shim kabu kum ka Liang Pyrshah ba khlaiñbor ha ka jylla.
Ha kaba ïadei bad ka jingkyrshan jong ki paidbah ïa ki song jingïarap ba la pynbna da ka Meghalaya TMC kum ka WE Card bad ka MYE Card, u Ba Shullai u la ong, ‘ban beiñ ïa kine ki skhim ka long kumba beiñ ïa ka jingdonkam jong u paidbah.
"Haba kob ïa ka NPP lada ka shlur ban pynpaw paidbah ïa ki jingtrei ki jong ka, u Bah Shullai u la ong, “kito kiba kren pyrshah ïa ki 10 tylli ki jubanlak jong ka TMC ki dei ban ai jubab, haei ka Report Card jong phi pat? Ka jingshisha ka paw ba ka NPP kam shym la lah ban pyndep ïa ka thong bad ban pynbiang ïa ki jingdonkam kiba rit eh sha ki paidbah.
Namarkata, kim shym la lah ban wanrah ïa ka Report Card jong ki.
"“Ka NPP ka dei ka nongshim kabu bad ka bym don jingkitkhlieh.
Ka Meghalaya kan sa wanrah ïa ka jingkylla ha kane ka kynti.
Ka Trinamool Congress ka dei ka party kaba kren ïa ka jingsngew jong ki paidbah jong ka Meghalaya," la bynrap u Bah Shullai.
Shilong, Rymphang 02: Ka Hymmen u Bah Charming Marngar ka la kam ba ka la sakhi da lade ïa ka jingshah ktah kti bad shah shoh sha bom jong u ha ka ophis treikam jong ka Khasi Students’ Union (KSU) ha Jaïaw ha ka 30 tarik Kyllalyngkot ha ki briew kiba la kah durkhmat ïalade.
Haba kren sha ki lad pathai khubor kiba ha ïing ki la ïathuh ba na ka liang jong ki ki la dep ruh ban mudui ruh da ka ejahar sha ki Pulit jong ka Lumdiengjri Police Station pyrshah ïa kito ki briew bad na ka liang jong ki ruh ki la dawa ba u President ka seng u Bah Lambokstarwell Marngar bad ïa ka seng hi ba kan shim ïa ki sienjam kiba tyngeh ïa kine ki dkhot kiba ktah kti ïa u ba ha ïing jong ki.
Ki la ong ruh ba lada ka seng bad ki nongïalam jong ka kim shim ïa kano kano ka sienjam pyrshah ïa kine ki dkhot kiba shoh ïa u Bah Charming ka pyni shai ba kam dei shuh ka seng ne ka kynhun ki samla pule hynrei ka la dei pynban ka kynhun jong ki kaikhlaw.
“Ngi sngew dei ba u Bah Lambokstarwell u dei ban hiar shuki noh lada dei ba um tip eiei ïa kane ka jingleh ki dkhot jong u bad lada um hiar shuki ngi sngew dei ban ong ba kam dei shuh ka kynhun ki samla pule hynrei ka la kylla long ka kynhun ki kaikhlaw," ong u kñi jong u Bah Charming.
Ka hymmen ka la kynnoh ba dei ha ka ruh ba ha kane ka jingshah thombor, ka pisa kaba u Bah Charming u rah 40 hajar bad ar tylli ki sati ksiar kiba khia shi tula ki la jah rngai na ka met jong u bad ha kajuh ka por ka ing ka sem jong u Bah Charming ka la dawa ïa ki bor pulit ba ki dei ban pynlong ïa ka jingtohkit kaba bniah bad ong ruh ba wat ma ka ruh ka la sakhi da la ki jong ki khmat ïa kane ka jingshah thombor jong u para u jong ka ha ka por ba ka leit wad hi dalade ïa u Bah Charming ha ka ophis jong ka KSU kaba don ha Jaïaw.
Ka la ïathuh ruh ba kane ka jingjia ka la sdang shuwa ha ka 20 tarik ha kaba ka la don ka jingshah dawa pisa u na u Charming ha Umshyrpi ha kaba ka la don ruh ka jingïashoh ba markylliang.
“Ka jingleit sha ophis ka KSU ha ka 30 tarik ruh ka dei da ka jingmut ban ïakren pynbeit ïa kaei kaba la jia ha ka 20 tarik bad ka jingleit mih ruh ka dei hadien ba ngi la dep ban ïakren lyngba ka phone bad u President ka seng ha kaba u la bthah ba u para jong nga un wan mih," ka la ong.
Ka la bynrap, “Dei ynda nga la phone ban kylli aiu ka mih na ka jingïakren kaba u para jong nga u la leit sha ophis ka KSU hynrei u para jong nga u la ïathuh ba u la shah shoh shah bom pynban ha kaba nga la leit bran bran bad nga la lap da lade ïa kaei kaba la jia.
".
Shillong, Rymphang 02: Ka Bharatiya Janata Party (BJP) ha ka sngi Palei ka la pynbna ïa ki 60 ngut ki kyrtong kiban ïakhun na ka tiket jong ka party ha kane ka elekshon kaban sa long ha ka 27 Rymphang.
Kine ki kyrtong jog ka BJP la pynbna da u President ka BJP Meghalaya u bah Ernest Mawrie na ophis treikam ka party na Delhi.
Ha kane ka thup jong ki kyrtong ki kyrtong kiba la mih kyrteng ki kynthup ïa u MLA na South Shillong u Bah Sanbor Shullai, u Bah AL Hek (Pynthorumkhrah), u Bah Himalaya M Shangpliang (Mawsynram), u Benedic R Marak (Raksamgre), ka Ferlin CA Sangma (Selsella) bad u Samuel M Sangma (Baghmara).
Ha kane ka thup ka BJP ka la sei ruh 6 ngut ki kyrtong kynthei ba kynthup ïa ka Kong Marian Maring (Nongpoh), Riya Sangma (Jirang), ka Arena Hynniewta (Shella), ka Darikmen L Marshyllong (Mawthadraishan), ka Kong Betty Jyrwa (Mawkyrwat).
Shuh shuh la sakhi ba u President ka BJP u BahErnest Mawrie un aireng na Mawprem, u MLA ba la jop laisein bad uab ka NPP ruh ka la pynbna ïa u kum u kyrtong u Bah MM Danggo (Ranikor), u MLA barim ka HSPDP na Nongstoiñ u Bah Diostarness Jyndiang, u Edmund K Sangma (Phulbari), bad ki don ruh angut ki MDC kiban aireng ba kynthup ïa u Bernard N Marak uban ïakhun pyrshah ïa u Conrad K Sangma na South Tura, u Dipul R Marak (Rangsakona), bad kumjuh ruh u MDC barim u David Kharsati na Nongthymmai uban aireng pyrshah ïa u Bah Jemino u General Secretary ka UDP bad u President ka AITC u Bah Charles Pyngrope.
Katba ka BJP ïa ka tiket na North Shillong ka la ai ïa u Bah Marïahom Kharkrang u heh pulit ba la shongthait bad pynduh tiket noh pat ïa u Bah Michael Kharsyntiew.
Lah ruh ban ïohi ba ha kane ka thup u nongïalam jong ka kynhun ki nongñiah kali kamai u Bah Wandonbok Jyrwa un aireng na Mawlai bad kumjuh u kyrtong ba aireng ha ka elekshon shiteng samoi na Mawryngkneng na ka tiket Congress u Bah Highlander Kharmalki un ïakhun noh na ka BJP ha kane ka elekshon ba mynta.
Kiwei kiwei pat ki kyrtong kiba ka BJP ka la pynbna ki kynthup ïa u Rimiki Sari (Nartiang), u Allan Keith Suchiang (Jowai), u Lakhon Biam (Raliang), u Currentis Rabon (Mokaïaw), u Krison Langstang (Sutnga-Saipung), u Bhayes Chyrmang (Khliehriat), u Firstborn Manner (Amlarem), u Dr Everist Myrsing (Mawhati), u Duruth Majaw (Umsning), u Shanbor Ramde (Umroi), u Wankitbok Pohshna (East Shillong), Sameul Hashah (Mylliem),u David T Kharkongor (Nongkrem), u Seraph Eric Kharbuki (Sohiong), u Wossaroi Rani (Mawphlang), u Rowelly Khongsni (Pynursla), u Michael Ronnie Kshiar (Sohra), u Counsellor Mukhim (Mawkynrew), u Mark Rinaldy Sawkmie (Mairang), u Sparsterlin Nongrem (Rambra-Jyrngam), u Bijoy Kynter (Mawshynrut), u Elstone D Marak (Kharkutta), u Sengnab Ch Momin (Mendipathar), u Sukharam K Sangma (Resubelpara), u Herrendro A Sangma (Bajengdoba), u Thomas N Marak (Songsak), u Raplush Ch Marak (Rongjeng), u Raknang Ch Momin (Williamnagar), u Rahinath Barchung (Tikrikilla), u Bakul Ch Hajong (Rajabala), u Braining R Marak (Dadenggre), u Adamkid M Sangma (North Tura), u Premananda Koch (Ampati), u Tingk R Marak (Mahendraganj), u Boston Marak (Salmanpara), u Daniel M Sangma (Gambegre), u Akki A Sangma (Dalu), u Calis G Momin (Rongara Siju) u Novembirth Ch Marak (Chokpot).
“Ngi kyrmen skhem ba ha kane ka kynti kaba mynta ngin lah ban ban leh bha," ong u Bah Ernest Mawrie.
U la ong ruh ba ka party ha u snem 2018 ka la ïakhun na ki 47 seat bad ka lah ban jop tang 2 seat hynrei ka la lah ban bat ïa ka kyrdan ba-ar ha ki 7 seats bad ha ka kyrdan balai ha ki 12 seat.
Lah ban kdew hangne ba kat haduh mynta dei tang ka BJP kaba lah ban sei kyrtong ha baroh 60 tylli ki seat tang ha ka shisen sei bad kumba long mynta lah ban ïohi ba dei tang ka BJP kaba aireng na baroh 60 namar kiwei ki party watla ki la pynbna ïa ki kyrtong la ïohi ba ki la phet noh ban ïakhun kum ki kyrtong shimet ne randien noh ban aireng.
Shillong, K’lyngkot, 02: U Vice President jong ka National People’s Party (NPP) u Bah Prestone Tynsong uba long ruh u Symbud Myntri Rangbah ka Jylla ha ka sngi Palei u la kynnoh ba u Nongïalam jong ka Liang Pyrshah u Dr Mukul Sangma uba long u ruh u Myntri Rangbah barim jong ka Jylla lem bad ka kynhun jong u ki la suhbuit lypa ban mih noh na ka AITC bad ban leit pynïasoh sha ka BJP hadien ka Elekshon 2023.
Ha ka jingïakren bad ki lad pathai khubor u Bah Prestone u la kam ba ka la don lypa ka jingïapynbeit hapdeng u Mukul bad ka BJP.
“Nga tip ïa ka buit jong u.
Lada u jop 4-5 seat un leit pynïasoh sha ka BJP.
Ka dei kaba shisha bad ka la don ka jingïapynbeit, hynrei ha kano ka rukom ngam da tip hynrei u Mukul un mih beit na ka TMC…………’" u la ong.
Katkum ka jingong jong u, wat u Myntri Rangbah u Conrad K.
Sangma u ladep kren lypa ïa kane ha kawei na ka jingïalang paidbah kaba la long ha rilum Garo.
Haba kyntu ïa ki paidbah ba kim dei ban shahniah hapoh ka jingïalam jong u Mukul, u Bah Prestone u la ong, “ha kano kano ka por u la lah ban phet sha kano kano ka party namarba u tip bha ba un ym jop bun ki seat (ha ka elekshon ka ban sa long).
"Da kaba pynpaw ba ka jingkynnoh jong u Mukul kam dei kaba shisha ba ka NPP ka dei ka B-Team jong ka BJP, u Bah Prestone u la ong, ba u la thikna ba u Nongïalam ka Liang Pyrshah un sa leit pynïasoh bad ka BJP hadien ka elekshon.
Ha ka 23 tarik, Kyllalyngkot, u Conrad Sangma u la maham lypa ïa ka Chairperson jong ka AICT ka Mamata Banerjee shaphang ki nongïalam jong ka ha kane ka jylla ki ban sa mih noh na ka party u la ong, “Madam Mamata Banerjee, bun na ki nongïalam ki la pynïasoh bad phi mynta, bun na ki nongïalam na ki seng saiñpyrthei ki la pynïasoh bad ka TMC.
Hynrei ngan ong ïa phi bad ym dei u Conrad Sangma uba kren ïa kata, ka dei ka ktien kaba mih ha ki jaka iew bad phi lah ban leit kylli, phi don bun ki nongtrei ki ban ai jingtip ïa phi, bun na kine ki nongïalam kiba la pynïasoh bad ka TMC mynta ki la thmu ban iehnoh ïa ka TMC hadien ka elekshon.
Ki ladep ïakren lypa bad ki seng saiñpyrthei bapher bapher, ki ladep ïakren bad kiba bun ki briew.
Ym dei ma nga uba kren ïa kane, hynrei ka dei ka dei ka jingïakren ha iew ha hat.
".
Mawkyrwat, Lber 10: Kawei ka jingjia kaba la jia hynnin ka shiteng miet jong ka 9 tarik u Lber, 2023 ha kaba ka ding kaba klang ka la bam duh ïa ki 5 tylli ki dukan kiba don ha Ïew shnong Dombah, Sakwang, South West Khasi Hills District.
Katkum ka jingïoh lum jingtip ba ka jingjia ka dei ha ki por kumba 12 baje ei ei shiteng miet bad ka jingsdang ban klang jong ka ding ka dei na ka phang mihngi.
“Haduh mynta ym pat lah ban batai ba ka dei na kano ka daw ba kine ki 5 tylli ki dukan ki pluh", ong ka tyllong khubor na ki trai dukan.
Ki dukan kiba la shah ktah ha kane ka jingbam duh jong ka ding ki long ka dukan jong ka Bonlina Kharjahrin dukan marbam, ka Drip Wartde dukan marbam, kong Biak Wartde dukan sha, kong Di-ioris Ramsiej dukan sha, bad jong ka kong Ridalin Lyngkhoi dukan taiñ.
Lah ban kdew ha ki jingduh nong jong ki trai dukan na kane ka jingshah bam duh ha ka ding la shu antad ba ka poi haduh da ki 10 lak tyngka ei ei.
Haba ïoh ban ïa kren bad ki trai dukan ki la pynpaw ba ka jingshah bam duh jong ki dukan jong ki la long shisha ka jingduhnong kaba khraw namar ma ki ki ju im ban kamai jakpoh na kaba shong ha kine ki dukan, hynrei ym lah ban sngewthuh kaei kaba la jia ba ka jingdum ka la wan kah ha kaba ka ding kaba klang hynnin ka miet jong ka 9 tarik mynta u bnai ka la klang bad bam duh syndon ïa ki dukan jong ki bad ingkhong lut ki tiar ki tar.
Kumta ki la buh ka jingkyrpad ïa ki bor sorkar ba ki dei ban thaw lad lem da kano ka lynti ba ki lah ban leh khnang ba ma ki kin nym don ha ka jingkyrduh bad kumjuh ruh khnang ba kin lah ban shna biang da kiwei pat ki dukan ba kin ïoh ban kamai japoh ban pyndap pynbiang ïa ki jingdonkam ha ïing ha sem.
Katba ha ka jingkren jong u bah S.
Kharjahrin, Myntri Shnong Sakwang pat ula ïathuh ba halor kane ka jingjia u la ïoh jingtip ha ki por 12:52 shiteng miet bad mar mar hi u la ai jingtip noh hapoh Fire Service, Shillong bad ma ki ruh ki khlem pynslem ki la ai jingtip hapoh Fire Service, Mawkyrwat khnang ba kin lah ban wan pynlip ïa ka ding ha ka por kaba biang.
“Kine ki ïing kiba la shah bam duh kim dei ki ïing ba sah briew hynrei ki dei ki dukan ba ki ju pyndonkam ban die jingdie ha ki por mynsngi", ong u Myntri shnong bad halor kane ka jingjia ruh ym shym la don mano mano ba mynsaw.
Nongstoiñ, Lber, 10: Ki paidbah nongrep ki dei ki rishot ba skhem ha ka ban kyntiew ïa ka ïoh ka kot, ka kamai kajih bad ban pyndap ïa ki jingdonkam hapoh ka jylla.
Hynrei, na ka daw jong ka jingkylla jong ka suiñ bneng, ka mariang bad ka jingnang ring sdot jong ka khyndew kumta katba nang rep nang syrdep.
Ha kine ki 15 snem kiba la leit noh, ka sorkar ka la ju pynshlur ïa ki nongrep ba kin pynkylla noh ïa ka rukom rep bad ban pyrshang ruh da kiwei pat ki jait symbai.
Hynrei, ki nongrep pat ki ïakynduh jingeh namar kim lah ban ïoh ïa kiwei pat ki jait symbai, lada ka sorkar kam thaw ki lad ban pynpoi sha ki lyngba ki tnad treikam kiba dei peit ïa ka rep ka riang.
Bun bah ki nongrep kiba shong ha ki nongkyndong lei lei, wat tang ïa ki ophis kiba dei peit ïa ka rep ka riang kum ka Agriculture bad Horticulture Department kim tip haei ki don.
Kawei pat ka jingeh ba ki paidbah ki ïakynduh ka long namar ba ki nongtrei ha ki ophis kiba peit ïa ka rep ka riang ki duna palat, ha kaba ki paidbah nongrep kim ju ïoh satia ïa ki jinghikai lane ki jingpynshai paidbah ha ki shnong ki thaw.
Kumta kumno tip ban kyntiew ïa ka rep ka riang bad kumno ban pyndonkam ïa ki symbai ban rep katkum ki aïom kiba biang.
Kiba bun bah kiba ap khmih lynti kam sorkar, hynrei namar ka jingbym ïoh kam sorkar bun ki shu im khlem kam khlem jam.
Kito pat kiba phai sha ka kam rep ki la pynpaw ïa ka jingsngewkhia kaba jur halor kiba bun ki jingeh ba kum ki nongrep ki ïakynduh.
Ki don ruh ki nongrep kiba hadien ba ka sorkar ka la pynbna paidbah ba kan pyntreikam ïa kawei ka mission ban rep ïa uwei u jait jingthung u ba la tip kum u “Jatropha" bad na u symbai jong u lah ban shna Diesel bad Petrol.
Kumta ki la don kiba la pyrshang ban thung, hynrei suki suki ka shu jah rngai khlem poi shaei shaei ruh.
Nangta kawei pat ka mission ka dei ka “Agar Mission" kaba la wan ban plie da u Dr.
Mukul Sangma ha phyllaw jong ka ophis Horticulture ha Nongstoiñ ha u snem 2013 ha ka por ba u dang long kum u Myntri Rangbah.
La khmih lynti ba katei ka mission kan treikam bha namar lada thung ïa kitei ki jait dieng Agar, ka long ruh kum ka jingpyn jyrngam ïa ka mariang.
Hynrei katei ka mission ruh ka shu jah klep shano ruh ym don ba tip.
Ki don ruh kiwei pat ki mission kiba thymmai jong ka sorkar kum ka “Aqua mission" kaba ki briew kiba ïoh jingïarap na katei ka mission, ki dei tang kito kiba lah ban pynïadei bad ki ophisar jong katei ka tnad.
La ong ba haba wat lada kim don jaka wat tang kat kawei ka pung tong um ruh, hynrei ka jingïarap ban shna pung dohkha ki ïoh beit.
Hato kitei ki mission jong ka sorkar ki long ban ïarap ïa kiba donkam ne ban ïarap ïa kiba lah ban ai percentage ïa ki ophisar?.
Ka sorkar MDA 2 hapoh ka jingïalam u Conrad Sangma, ka hap ban ai ka jubab lymda kumta ka jingpynbna sha ki paidbah nongrep ïa kitei ki mission, ka long tang ka jingthoh jingshukor ïa ki paidbah.
Jowai, Lber 10: Ka ïing Dorbar jong ka Jaiñtia Hills Autonomous District Council (JHADC) mynta ka sngi thohdieng kala mynjur ban pynkylla ïa ka aiñ jong ka JHADC (Training by Non Tribal First Amendment) Rules, Bills 2023.
Ïa ka jingpynkylla thymmai ïa kane ka Jaiñtia Hills Autonomous District (Training by Non Tribal) Rule, 2015 la leh katkum ka No.
JHADC/TAX/TNT/6/2007/6 bad kane ka ain kan treikam hapoh u pud u sam jong ka JHADC baroh kawei.
Haba ïatai sani hapoh ka ïing Dorbar la pynpaw ba kane ka aiñ kan ïarap shibun ïa ka Council ha ka ban tynrong ïa ka jinglum khajan na ki nongwan seng kam kiba nabar ka Jylla shapoh ka District, da kaba kin hap ban siew ïa kane ka khajna katkum ba la mang ne buh dor da ka Council.
Kane ka aiñ kan kynthup ïa ka khajna naduh ki Dukan Groceries, Hardware, Furniture, nongdie tiar light, Readymade garments, dukan sha, ki dukan die shaka (tyres), ka khajna ïa ki kali kamai, ki nongtrei Constructions Class-I, II, III, IV category, ki nongsupply mar, ki jaka bam bad jaka sah, ki dukan Dry Cleaning and laundry, dukan suh jaiñ, ki nongtrei bylla sngi, ki nongkhaïi mar (export), ki dukan die mobile nalor kiwei de.
Nongpoh, Lber 10: Ka Seng Hynñiewtrep Integrated Territorial Organization (HITO) kum ka shnat treikam ha Ri Bhoi ha ka sngi Palei jong ka taiew ka la lah ban pynïar sa ïa ki ar tylli ki shnat treikam ha Ri Bhoi District ban pynskhem ïa ki nongïalam ki ban kit ban bah ïa ki kam jong ka seng na ka bynta ban shakti ki paidbah ka dong bad ka thaiñ ha Ri Bhoi District.
Kine ki ar tylli ki shnat treikam bad ba la pynskhem ïa ki nongïalam ki kynthup ïa ka snat treikam ba la tip kum ka Umden Area bad Umïam Area, ha kaba la wan ban pynshkhem ïa ki nongïalam da u President ka HITO Ri Bhoi District, u Bah Ban Kharnaior ryngkat ka jingdon lang kiwei kiwei ki nongïalam na ka District.
Ki nongïalam ka Umden Area ki kynthup ïa u President ba la jied ïa u Bah Lostar Lyngdoh, Ramlin Marbaniang, General Secretary, lem bad kiwei kiwei ki dkhot nongïalam.
Ki nongïalam ka Umïam Circle pat ki kynthup ïa u President ba la jied ïa u Bah Garry Lyndem kum u President, vice President, Noco Nongpluh, General Secretary, Richard Nongbri, Organizing Secretary, Arkypoul Thongni, Publicity Secretary, Nikhil Mawlong, Finance Secretary, Novin Nongpluh lem bad kiwei kiwei ki nongïalam.
Ïa kine ki nongïalam jong kine ki ar tylli ki shnat treikam la wan ban pynskhem bad pynbam smai da u President ka HITO Ri Bhoi District, u Bah Ban Kharnaior.
Na ka liang u Bah Ban Kharnaior, ha kane ka sngi, u la ai ruh ki kyntien ki sneng ki kyntien kraw ïa ki nongïalam jong kine ki ar tylli ki shnat treikam bad kum u nongïalam u la kyntu ruh ïa ki ba kin shim ïa kata ka jingkitkhlieh na ka bynta ban ai ka jingshakri kaba bha tam ïa ki paidbah katei ka dong bad ka thain ha ki ar tylli ki shnat treikam.
Nongpoh, Lber 10: Ka Balang Presbyterian Nongpoh, Ri Bhoi Shatei Presbytery bad ka District 12 Lyngdoh shatei ka khot bad wer sngewbha ïa baroh sha ka jingïaseng Ri Bhoi Presbyterian Synod bad ka Jingrakhe ïa ka Jubilee kaba 25 (Silver Jubilee), ka ban long ha ka 15 th haduh 19th Lber 2023.
Na ka bynta ka jingbit jingbiang ka leit ka wan ban poi sha ka jaka long Jingïaseng ka Reception ka Ri Bhoi Shatei Presbytery ka la pynbna paidbah ïa ki katto katne ki jingpynbna ban ïaid beit ïaid ryntih ka jingïaseng synod.
La pyntip ba ka jaka pynlong jingaiseng kin long ha ki ar tylli ki jaka, kata ha ka 15th Tarik haduh 18th Tarik kan long ha Ingmane Balang Presbyterian Nongpoh, kaba don ha syndah jong ka Ri Bhoi Presbyterian Synod Higher Secndary School, Nongpoh.
Katba ha ka 19th Lber 2023 (Sngi U Trai) kan long ha Madan NSCA Pahamsyiem.
Ka Reception kan long ha Madan Skul Ri Bhoi Presbyterian Synod Hr.
Sec.
School, Nongpoh.
Na ka bynta ka jingpynbeit ïa ki jaka ieng kali paidbah ki kynthup ïa baroh ar linag ki Service Road jong ka NHAI, Madan Shnong Iew Mawlong, St.
Paul Hr.
Sec.
School Campus, Mawroh, Ri Bhoi College Campus, Mawdiangum, Jaka I Dr.
D.
D.
Lapang hajan Ingmane Balang Presbyterian Nongpoh, Nomiwell School Campus, Sajer, Jaka Syndah jong ka NSCA, Jaka jong ki Kur Phawa Pyrshah ïa ka Canara Bank Nongpoh.
La pyntip ruh haor ka jingpynbeit ïa ka rukom pynieng kali ki kynthup ïa kito kiba wan na Thain Umroi, Mawhati, Umsning bad kiwei kiwei ki jaka kiba na shaneng kin pynieng ha Ri Bhoi College Campus bad ha ka Service Road naduh Ri Bhoi College, kiba wan na ki thain Umden, Umsawnongbri, Marngar kin Pynieng sha ka jaka I Dr.
D.
D.
Lapang bad sha Madan Iew Mawlong, kiba wan na ki thain Nongkhrah kin pynieng ha Madan St.
Paul Hr.
Sec.
School, Nopngpoh, ki ba wan na ki thain Umling ter ter kin pynieng ha Service Road jong baroh arliang naduh na Police Point Nongpoh Gate bad Madan School Nomiwell Sajer bad na ka bynta ki VIP kin pynieng ha syndah ka NSCA Stadium.
Kumta, na ka liang ka Ka Balang Presbyterian Nongpoh, Ri Bhoi Shatei Presbytery bad ka District 12 Lyngdoh shatei ki khmih lynti ïa ka jingïatreilang ki paidbah riewngeit ryngkat bad ki jingpynbeit jong ka Reception Committee jong ka Ri Bhoi Shatei Presbytery ban ïaid beit ïaid ryntih kane ka jingïaseng Synod.
Jowai, Lber 10: Ka Dorbar mang tyngka jong ka Jaiñtia Hills Autonomous District Council (JHADC) Jowai kaba la sdang naduh hynnin ka sngi 9 tarik u Lber la pynkut mynta ka sngi 10 tarik u Lber, 2022 bad ïa kane ka Dorbar la pynïaid da u Chairman ka JHADC Dr.
Sankey Shangpung bad la mynjur ïa ka mang tyngka na ka bynta ka jingpyllut jong ka snem 2023-2024 kaba kot T.
205,19,52,500.
00 (Arspah san klur khadkhyndai lak sanphew ar hajar san spah) tyngka katba ka jingmit pat ka long T.
174,59,38,400.
00 (Shispah Hynñiewphew saw klur san phew khyndai lak lai phew phra hajar saw spah) tyngka.
Katkum ka report ba la wanrah na ka bynta ka jingpynlut ka Council la pynbynta sha ki 17 tylli ki tnad treikam hapoh jong ka JHADC katba ïa ka Fishery and Agriculture la pyndam noh ha kane ka mang tyngka.
Kine ki tnad kiba kynthup ïa ka General Administration kaba long T.
12,33,92,000 tyngka, Finance & Accounts Department T.
28,77,08,700 tyngka, Land Revenue & Land Reform Department T.
10,73,19,000 tyngka, Land Record & Land Settlement Department T.
6,50,72,200 tyngka, Taxation Department T.
4,49,22,600 tyngka, Forest Department T.
22,07,83,300 tyngka, Political Department T.
4,35,61,800 tyngka, Civil Works Department T.
56,72,95,000 tyngka, Education Department T.
23,85,02,900 tyngka, Art and Cultural Department T.
2,31,94,300 tyngka, Market Department T.
17,20,68,200 tyngka, Statistics and Information Department T.
1,26,12,100 tyngka, Stationary & Printing Department T.
1,41,74,500 tyngka, Planning Department T.
1,19,63,600 tyngka, Judicial Department T.
3,01,62,700 tyngka, Legislative Department T.
7,94,26,800 tyngka, Village and Town Administration Department T.
97,92,000 tyngka.
Hadien ba la dep pynsngew da ki MDC ba dei peit i/c ïala ki jong ki tnad treikam na ka liang ka Dorbar kala pdiang ïa katei ka mang tyngka (2023-2024).
Nongpoh, Lber 10: Kawei ka trok 6 shaka kaba dang mih na Guwahati ban leit sha Shillong kaba kit ïa u Atta, Amul, Urea Oil bad kiwei kiwei, kala kem ding kynsan hynnin ka miet shiteng synñia ha lynti ba ka dang ïaid haka shnong Shangbangla ha Ri-Bhoi, District bad donbok ha katei ka jingjia u nongñiah bad nongbud kila lait thaw naka jingmynsaw.
Kat kum ka khubor bala ioh lum katei ka jingjia kala jia haka por kumba 12 baje eiei shiteng synñia ha kaba ïa katei ka trok kaba don ïa u Registration number AS 11 D 3353 kaba kit ïa kitei ki tiar kyntup ruh ki umphñiang, ki jri taiar, la ñiah da u Somsul Sul Islam na Silchar Assam, hynrei khlem tip na kaei ka daw katei ka trok kala kem ding kynsan naki bynta jong ka engine ha kaba utei u nongñiah um don jingtip eiei, hynrei dei hadien ka jingïathuh jong ki para nongñiah, u la hiar mar mar naka kali ryngkat u nongbud ban lait naka jingjia ba sngewsih bad ka jingmynsaw.
Ha katei ka jingkem ding katei ka trok kala ingkhong khaid namar ka jingklang jong ka ding naka jingdon ki umphñiang ba kit hapoh katei ka trok kaba la wanrah ïaka jingjulor kaba khraw.
Kumba 3 tylli ki kali pynlip ding kila poi ha katei ka jaka hynnin ka miet hynrei namar ka jingklang ka ding katei ka trok kala ingkhong khaid bad haduh mynta mynstep naka liang ki pulit pynlip ding ki dang ïakhun ban pynlip ïaka ding.
Ki pulit ka Ri-Bhoi mar sien ioh jingtip halor katei ka jingjia kila leit mar mar sha katei ka jaka ban pynlong ka jingtohkit ha kaba la suba ba ka jingkem ding katei ka trok ka dei naka daw ka jing short circuit jong ki wire haki bynta jong katei ka trok, bad ka jingtohkit halor katei ka jingjia ka dang ïaid shakhmat.
Jowai, Lber 10: Ka Jaiñtia Student Union (JSU) Labang Nangphyllut Circle mynta ka sngi ka lah pynlong ka jingkynduh lang da kaba pynlong da ka jingshad tynrai ba nyngkong eh bala wan ïashim bynta da baroh ki nongshong shnong kynthup ïaki Waheh Chnong na ki shnong bapher bapher kiba don hapoh Block-1 kiba la wan lang sha kane ka tamasa.
Ha kane ka tamasa shad tynrai la wan sakhi lang ki dkhot ka seng kmie ka JSU haba u samla Treiborlang R Suchen uba la long kum u kongsan ha ryngkat ka jingdon lang u Vice President ka seng u Aplang Lamare bad u nong ai buit ka seng u Heibor Pariat bad kiwei ki dkhot ka seng kmie.
Ka jingthmu jong kane ka tamasa kadei ban pynim la ka riti ka dustur ka tynrai bad ka jaiñ phong tynrai ki jaitbynriew Khasi Jaiñtia kiba shong ha Block-1 lane ka Elaka Labang Nangphyllut.
La ïathuh ba kane ka dei ka sien kaba nyngkong tam ba ju don kum kane ka prokram bad ka seng JSU ka lah pynlong khnang ïa kane jingkynduh lang ki nongshong shnong ha Block-1 ka long ban ai mynsiem ïaki ba kin shngaiñ bad kin ym sngew long marwei wad la ki don sha kawei ka thaiñ ka jaka.
U samla nongïalam ka seng u samla Treiborlang R Suchen haba ai jingkren ha kane ka prokram u la ai ki kyntien sneng tien kraw ïaki paitbah bad u la ong ba kum ka jaitbybriew don kam ban pynim ïaka ktien ka thylliej lajong, ka riti ka dustur bad ban kiar na ka shongkha khleh namar dei ki jaitbynriew kaba long kyrpang namar ka ai kur ai jait sha ka khynthei.
Ïa kane ka jingïalang la pynïaid da u samla Chemhok Kyrweng bad lah ai ktien pdiang burom da u President ka Labang Nangphyllut Circle u samala Salbius Myrten bad lah pynwai da u General Secretary u samla Rajesh Tamaha.
Jowai, Lber 10: U District Magistrate jong ka West Jaiñtia Hills District u bah B.
S.
Sohliya, IAS mynta ka sngi ula pynmih ïa ka hukum bala pynjynsur ïa ka jingpyntreikam ïa ka kyndon 144 Cr.
PC ha ka shnong Sahsniang, West Jaiñtia Hills ha kaba la pynlyngkot noh ïa ka Curfew miet kaba dang bteng haduh kine ki sngi.
Katkum kane ka hukum ba la pynmih mynta u District Magistrate ula pyntip ba ïa ka Curfew miet kaba la buh naduh 9:00 PM haduh 5:00 AM la pynhiar noh shaka 11:00 PM haduh 4:00 AM.
Kane ka hukum kan treikam naduh mynta ka miet jong ka 10.
03.
2023 tad haduh ban da pynmih da kawei pat ka hukum.
Shillong, Lber 10 : Kawei ka karkhana ot dieng kaba don ha 7th Mile Upper Shillong ka la pluh kynsan bad ka ding kaba la klang bha, kala bamduh ïa kane ka karkhana.
Katei ka jingjia kala jia haka por 11:30 mynmiet jong ka sngi Palei bad haduh mynta ym pat lah ban tip ïa ka daw tynrai jong ka jingpluh jong katei ka karkhana ot dieng.
Katkum ki khubor ba la ïoh lum, la ïathuh ba katei ka karkhana ka dei kaba la longtrai da u Bah Arbes Kharsati bad ha katei ka jingpluh, ki mashin bad ki dieng kiba shongdor da ki lak tyngka, ki la shah bamduh ha ka ding kaba la klang bha.
Haba ki pulit pynlip ding kila ïoh jingtip halor katei ka jingjia, ki la leit ban tem ïa kane ka ding.
Ki la don 4 tylli ki kali pynlip ding kiba la poi sha katei ka jaka bad hadien ar kynta tam jong ka jingïakhun ki sa lah ban pynlip ïa katei ka ding hynrei kim shym la lah pat ban ïada ïa katei ka karkhana na ka jingshah bamduh ha ki thylliej ding.
La antad ba ki mashin kiba shongdor kumba T.
25-30 lak kila shah pynjulor ha katei ka ding kaba la klang bha.
Shillong, Lber, 10: U Rakkam A.
Sangma uba la dang shu shah pynkhamti kum u Myntri uba peit ïa ka tnat Pule Puthi jong ka Sorkar Jylla ha ka sngi Thohdieng ha ka sien banyngkong eh u la lum ïa ki ophisar jong ka tnat Pule Puthi ban ïathir ïatai kumno ban pynbha bad ban pynjanai ïa kane ka tnat.
Ha ka jingïalang, u Myntri u la ïaiban ba ka long kaba donkam ban pynbha ïa ka tnat Pule Puthi lyngba ka jingthung ïa ki nonghikai ha ka kyrdan Elementary, ban bishar bad ban pule bniah ïa ka State Curriculum Framework (SCF) ha kaba ïadei bad ka National Curriculum Framework (NCF) shwa ban sa pyntreikam ïa ka New Education Policy 2020 bad kumjuh ruh ban buh hakhmat ïa ki jingsdang ba mynta jong ka Sorkar Jylla ha kaba pynbha ïa ki ing skul, ka jingpynbha ïa ka pule ka puthi lyngba ka Vidya Samiksha Kendra bad ban pynbei ryntih ïa ka rukom sam tulop sha ki nonghikai skul.
U Rakkam u la pyntip ruh ba ïa ka shithi jingkyrpad ban pyllait ïa ka Jylla Meghalaya na ka Central University Entrance Test (CUET) na ka bynta ki samla pule kiba angnud ban bteng ïa ka Under Graduate ha kane ka samoi ladep phah sha ka Ministry of Education lyngba ka ophis treikam jong u Myntri Rangbah ka Jylla.
Ha kajuh ka por, u la pyntip ba ïa ka shithi jingkyrpad na ka bynta ban pynjlan ïa ka tarik thep kyrteng ïa ka CUET haduh ka 31 tarik, Lber, 2023 na ka bynta ka jylla Meghalaya ladep phah sha ka ophis jong u Director General, NTA, New Delhi, da kaba pynpaw ruh ïa ki daw halor ka jingpynlong dang shen ïa ka elekshon sha ka Ïingdorbar Thawaiñ kaba la pynslem noh ban pynlong ïa ka State Board Examination ha kaba bun na ki khynnah skul kiba sah sha ki shnong nongkyndong ki la ïakynduh mawsiang ban pynrung kyrteng na ka bynta ka CUET.
U Myntri u la leit jngoh ruh ïa ka Directorate of Educational Research & Training (DERT) bad pynshlur ruh ïa ki nongtrei jong kane ka tnat ban trei minot khlem shongthait na ka bynta ban pynbha bad ban pynjanai ïa ka pule ka puthi ha kane ka jylla.
Shillong, Lber, 10: U Myntri Rangbah ka Jylla u Conrad Kongkal Sangma ha ka sngi Thohdieng u la phah da ka jingthoh sha u Myntri ka tnat Pule jong ka Sorkar Pdeng u Dharmendra Pradhan ban pyllait kyrpang ïa ka Jylla Meghalaya ha kane ka kynti na kaba pynlong ïa ka eksamin Central University Entrance Test (CUET) ba la pynlong da ka National Testing Agency (NTA).
Ha kane ka jingthoh u Myntri Rangbah u la ong, “ha u snem baladep ngi la kyrpad ïa ka ophis jong phi ban pyllait ïa ka jylla Meghalaya na ka jingpynlong ïa ka CUET lyngba ka shithi DO.
CM/PER-UM/2022/48 dated Shillong, the 25th of April 2022, ïa kaba phi la mynjur lyngba ka shithi jong phi kaba DO.
No.
65-4/2020-CU.
dated 11th May 2022.
"“Ngi la shim ruh ïa ki lad ki lynti ban pynkha ïa ka State University, ïa kaba shen ngin sa ïoh ïa ka jingmynjur na u Lat jong ka Jylla Meghalaya," la ong u Conrad.
Haba pynpaw ïa ka daw ba ka Jylla Meghalaya ka dang donkam ban pyllait na ka jingpynlong ïa ka CUET u Myntri Rangbah u la ong, “ka Jylla Meghalaya dang shen ka la pynlong ïa ka elekshon jong ka Ïingdorbar Thawaiñ bad ïa ka resol ruh dang shu pynbna ha ka taiew baladep.
Kane ka la pynslem ban pynlong ïa ka State Board Examination bad ha kaba ïadei bad kane, ki khynnah skul ki la ïakynduh jingeh ban ïakhun ïa ka CUET na ka bynta ban ïoh rung ha ki shlem pule kiba don ha ka jylla ha ka Under Graduate.
"“Katkum ba la kdew haneng, bad bun na ki Kolej ha ka jylla ki dei kiba la ïoh jingithuh na ka North Eastern Hill University, nga kyrpad ïa ka ophis jong phi ban pyllait noh ïa ka jylla Meghalaya na kaba pynlong ïa ka CUET," la kyrpad u Myntri Rangbah.
SHillong, Lber 09: U Nongïalam ka TMC uba la bat ruh kum u Nongïalam ka Liang Pyrshah ha ka samoi ba la dep ka ïingdorbar u Dr Mukul Sangma ha ka sngi Palei u ong ba wat la ki lai tylli ki party kiba don ha ka liang Pyrshah ki don la ki jong ki mat treikam hynrei ka dei ka kamram jong ki pat ban ïatreilang kum ka Liang Pyrshah haba ïadei bad ki mat kiba ktah ïa u paidbah ka jylla.
Haba ïadei ba u Nongïalam ka Liang Pyrshah u Dr Mukul u ong ba kane ka mat ka shong ha u Lamphang ka Ïingdorbar ban shim ïa ki rai namar ki don ki kyndon kiba hap bad bud bad ki rukom kiba la ju leh ha ki snem kiba la dep.
U la ong ba ka don ka por ha kaba ki MLA ha ka Liang pyrshah kiba jop na kawei ka party ki don tang 7 ngut hynrei na ka liang u Lamphang ha kito ki por u la ai jingithuh ïa u Nongïalam ka Liang Pyrshah.
“Nga tharai baroh ngi kynmaw ba u Dr Donkupar Roy Ba la bam kwai ha Dwar u Blei ha u snem 2013 haduh u 2018, la thung ïa u kum u Nongïalam ka Liang Pyrshah wat la ka party jong u kam kynjoh ka jingdon ki MLA 10 ngut kumba dawa ki kyndonna ka liang jong ngi ha kato ka por ngi la thung ïa u kum u nongïalam ka Liang pyrshah bad nga ngeit ba ha kane ka kynti ruh kin leh da kajuh hi ka ruom," ong u Dr Mukul haba ïadei bad ka jingïoh ka Liang Pyrshah ïa u nongïalam.
Haba ïadei bad ka rai jong ka VPP ban ym ïasnoh bad kiwei ki party ban thaw kynhun ha Liang Pyrshah, u Dr Mukul u ong, “Ngi don la ki mat treikam bad ngim mut ba tang shu thaw kynhun ngin klet noh la ki mat treikam jong ki party kiba ngi don hynrei ban treilang kum ka Liang Pyrshah ban kren ïa ka sur na bynta ka jingmyntoi u paidbah ka jylla kat kum ka iktiar ba u la pynkup katkum ka jingpynjop jong ki ïa ki kyrtong ba ngi sei".
Shuh shuh u la ong ruh ba ka All India Trinamool Congress (AITC) bad ka and Indian National Congress (INC) kan bteng ban shong pyrkhat ha kaba ïadei bad kane ka mat.
Shillong, Lber 10 : U Myntri ka tnat Public Health Engineering (PHE) u Marcuise N Marak mynta ka sngi Thohdieng, ula ong ba shen un sa lum ïa ki ophisar ka tnat PHE ban buddien ïa ka jinglong jingman ki projek kiba la donkam ban pyndep noh hapoh kine ki snem ban wan.
Haba kren sha ki lad pathai khubor u Marcuise ula ong ba ka sorkar pdeng kan sa pyllait pisa ban pynthikna ba baroh ki thliew ïing kin ïoh um bam um dih bad kum u Myntri un pynthikna ba ki paidbah kin ïoh nong na kane ka jingïarap pisa ka sorkar pdeng.
“La donkam ban pyntrei hok ïa baroh ki skhim kiba ka sorkar pdeng ne ka sorkar jylla ka mang naka bynta ban sam um bam umdih sha ki paidbah khnang ba ha ki 30 snem ban wan, ki paidbah kin ïoh um bam ha man ki thlliew ïing" la ong u Marcuise.
U Marcuise ula ong ba kum u Myntri un ïai buddien bad un leit jurip ruh ïa baroh ki projek ki bym pat dep ban pyntrei khang ban pynthikna ba ki kam ki ïaid beit ïaid ryntih noh nangne shakhmat.
“Haduh mynta ngam pat ïoh jingkheiñ haba ïadei bad ka jingpyntrei ïaka skhim Jaal Jeevan Mission (JJM) ha Meghalaya hynrei nga kyrmen ba ki ophisar bad ki contractor kiba don bynta ban pyntrei ïa kane ka skhim kin leh hok ïa la ka kamram naka bynta ka jingmyntoi u paidbah bad ka jylla baroh kawei" ula ong.
U Myntri ula pynpaw ruh ïa ka jingdonkam ka jingïatreilang jong baroh ban shim ka jingkitkhlieh ha ka ban pynthikna ba ki projek bad ki skhim kiba dei ban pyntrei kin ïaid beit ïaid ryntih.
Shillong, Lber 10 : Ki Pulit ka jylla ki dang thwet jur ïa ar ngut ki briew kiba la suba jur ba ki dei kiba donkti ha ka ban pyniap dusmon ïa u Bah Omeka Myrthong da kaba khrai khlieh, khet ïa ka kti bad ban tep ïa ka met harud ka Pung Umiam.
Haba ïakren bad ki nongthoh khubor hynne ka sngi, u DIG (Eastern Range) u Davis N R Marak ula ïathuh ba ki la don ar ngut ki paralok jong u Bah Omeka kiba la don ryngkat lang bad u hynrei kine ki ar ngut haduh mynta ki la phet rieh.
U DIG ula pyntip ba ki pulit ki la rejistar case halor kane ka jinglap ïa ka metiap jong u Bah Omeka namar ka jingsuba jur ba une u rangbah ula shah pyniap.
Ha ka sngi Palei, la leh ïa ka Post-Mortem ha Umiam bad ha ka jingtohkit la shem ba la ujor sha ki pulit jong ka Lumdiengjri ha ka 3 tarik u Lber halor ka jingjah jong une u rangbah.
“Une u rangbah ula jah naduh ka 26 tarik u Rymphang hynrei la wan ujor sha ki pulit haka 3 tarik u Lber" la ïathuh u DIG.
Halor ka jingbuddien ïa katei ka jingujor, ki pulit jong ka Lumdiengjri PS ki la shem ba une u Bah Omeka ula don lang khatduh eh bad ki ar ngut ki paralok ïa kaba la suba ba ki la ia dih kyiad.
Une u heh pulit, ula ong, haba ïoh jingtip halor katei ka jingjia, la ujor da ka Zero FIR ha Umiam PS bad ïa kane ka Zero FIR lah ban ujor ha kano kano ka police station, wat lada ka jingjia kam dei satia kaba la jia hapoh u pud u sam jong katei ka police station.
Hadien ba la dep ujor ïa ka Zero FIR ha Umiam PS, la rah noh ïa kane ka case sha Lumdiengjri PS bad ka jingtohkit mynta ka dang ïaid shakhmat bad ka jingthwet ïa ki ar ngut kiba la phet rieh ka dang ïaid haduh mynta.
Kum ban shu kdew, haka 6 tarik u Lber, la lap ïa ka khlieh jong u Bah Omeka na ka pung Umiam bad tang hadien 2 sngi la lap sa ïa ka kti kaba la per ha katei ka pung bad ha kane ka juh hi ka sngi, la lap ïa ka met kaba sah jong u rangbah uba la shah pyniap na kawei ka jaka kaba don hajan ka pung Umiam.
Shillong, Lber 10 : Naduh ka sngi bala thung ïa u Rakkam A Sangma kum u Myntri ka tnat pule puthi u la ïakren bad u Myntri Rangbah ka jylla Conrad K Sangma ba ka sorkar kadei ban pynthikna ban siew ia ka tulopki nonghikai man la u bnai.
ïa kane la pyntip da u Rakkam A Sangma haba kren sha ki lad pathai khubor hadien shi sngi ba u shimti kum u Myntri ka tnat pule puthi.
U Rakkam ula ong kum u nonghikai u kwah ban kyntiew ïa ka pule puthi hapoh ka jylla bad kane kan urlong lyngba ka jingïatreilang jong baroh naduh ka Sorkar, ki MLA, ki Sengbhalang, ki Nonghikai bad ki Samla pule.
U Rakkam ula ong ba kum u Myntri ka tnat pule puthi u kwah ba baroh kin ai jingmut kumno ban kyntiew ïa ka pule puthi hapoh ka jylla.
“Ka pule puthi kadei ka ba donkam bha hapoh ka imlang sahlang bad ban kyntiew ïa ka pule puthi, donkam ban pynbit pynbiang ïa ki jingdonkam kum ki jingtei ïa ki kamra klass ba bha bad kumjuh ruh ban pynthikna ba ki nonghikai ki dei ban ïoh ïa ka jingsiew haka por ba biang" la ong u Rakkam.
U Rakkam ula ong ba ka sorkar MDA naduh 2018 ka la leh bha haba ïadei bad ka jingkyntiew ïa ka pule puthi hapoh ka jylla hynrei ka sorkar ka dang don shibun ki kam ba hap ban leh na ka bynta ban kyntiew ïaka jylla kum ka jaka pdeng haka liang ka pule puthi hapoh ka ri India baroh kawei.
Ula ong ba kum u Myntri un kyntu ruh ïa baroh ki MLA ba kin shimkhia kumno ban wanrah jingkylla haka liang ka pule puthi ha la ki jong ki constituency bad ki MLA kidei ban wan shakhmat ban ïakren lada donkam ha kano kano ka liang.
“Shen ngan sa lum ïa baroh heh ophisar ka tnat pule puthi ban tip kumno ban pyntyllun ïa ki kam khnang ba ka jylla Meghalaya kan paw biang kum pdeng haka liang ka pule ka dangle" ula ong.
Shillong, Lber 10 : U Myntri ka tnat ri jingri ka Animal Husbandry and Veterinary u bah A.
L Hek mynta ka Sngi Thohdieng, ula pynpaw ba kum u Myntri Sorkar u don ïa ka thong ban pynthikna ba ka jylla Meghalaya kan pahuh pahai noh haba ïadei bad ka jinglah ban pynmih doh.
Ban leh ïa kane u la ong ba donkam ban pynkhlaiñ ïa ka kam ri jingri hapoh ka jylla naduh ki masi, blang, syiar, sniang, dohkha bad ter ter.
Haba kren sha ki lad pathai khubor u bah Hek ula ong ba bun ki paidbah nong shong shnong ka jylla ki dei kiba bam doh la ka dei doh Masi, doh sniang, doh syiar , doh blang bad dohkha hynrei baroh ki tip ba ka jylla kam lah ban pynbiang ïa ka jingdonkam doh.
U bah Hek ula ïathuh ba mynta ka sngi ula lum ka jingïalang jong ki heh ophisar ka tnat ban sngewthuh kumno ka tnat ka treikam bad kumno ban leh naka bynta ban pynthikna ba ka jylla kan lah ban pynmih pahuh ïa ka doh ban bam.
“Ka la donkam ïa ka sorkar bad ïa ka tnat Animal Husbandry and Veterinary ban wad ïa ki lad lynti kumno ban leh khnang ba ka jylla Meghalaya kan lah ban pynmih kham bun ka jingdonkam doh" la ong u Hek.
U bah Hek ula ong ba na ka liang ka tnat ka donkam ban shim khia haba ïadei bad ka jingkynnoh ba jur ka jingkhaïi tuh masi namar kane ka lah ban dei ruh kawei na ki daw ba pynduna ïa ka doh hapoh ka Jylla.
Ula ong ba watla ka jylla ka don ïa ka Piggery Mission hynrei namar ba u dang thymmai hapoh kane ka tnat um pat lah ban ong eiei kumno ban kyntiew ïa ka kam ri sniang hynrei shen un sa lum ïa ki ophisar ban sngewthuh halor ka rukom treikam kane ka Mission.
Shillong, Lber, 10: U Nongaitktien jong ka Sorkar Meghalaya Democratic Alliance (MDA-II) u Marcuise N.
Marak ha ka sngi Thohdieng u la kyntait mardor ba ka National Peoples Party (NPP) bad ki paralok kiba ïatreilang ki donkti ha ka jingïakhaïi kulai.
“Kam shym don kano kano ka jingïakhaïi kulai," ong u Marak ha ka jingïakren bad ki lad pathai khubor haba jubab ïa ka jingkylli halor ka jingkynnoh jong u Myntri Rangbah barim ka jylla u Mukul Sangma ba ki Seng Riewlum bad kynthup ka AITC bad ka Seng Congress kim shym la lah ban thaw ïa ka Sorkar, dei na ka daw ka jingïakhaïi kulai.
“Lada katto katne ngut na ki MLA ba la shah jied ki kwah ban pynïasoh bad ka Sorkar ba la ïalam da ka NPP ka dei ka kamram jong ngi ban pdiang sngewbha ïa ki.
Namarkata, hangno ka don kata ka jingïakhaïi kulai? Ym don satia ka jingïakhaïi kulai," la kren pynthikna u Marak.
Ha ka jingtreikam jong u ha ka sngi banyngkong eh kum u Myntri ka Sorkar Jylla, u Marak uba peit ruh ïa ka tnat Public Health Engineering (PHE), u la pynpaw ka jingsngew skhem ba ka Sorkar MDA kan sa nang leh bha na kaba long mynshwa.
U la ong ba ruh ba halade hi u shem ba baroh ki bhah ba la ai sha ki Myntrei ki dei kiba la sam khlem kano kano ka jingleh shiliang.
“Bun na ki Myntri ki dei kiba la don lypa ka jingtbit, khamtam kum u Bah Paul, ka Kong Ampareen bad u AT Mondal ki dei kiba la kham tbit.
Kine ki Myntri ki dei kiba la pynpaw shisha ïa ka sap treikam jong ki.
Namarkata, nga kyrmen ba kane ka Kynhun Myntri kan sa trei bha bad na ka liang jong nga ruh ngan sa pyrshang ban trei kham bha," ong u Marak.
Shillong, Lber 09: U Nongïalam ka TMC uba dei ruh u Myntri Rangbah ka jylla u Dr Mukul Sangma ha ka sngi Palei u la ong ba ka jingbym lah ki party bym dei na ka BJP bad NPP ban thaw sorkar ha kane ka kynti kaba mynta ka dei namar ka jingjur ka jingthied khlieh briew da ka BJP-NPP tang ban ïoh nomor ban thaw sorkar.
“Lada phi peit bha ba ki don ki party kiba la pynpaw ïa ka jinglong ba la kloi jong ki ban ïatreilang ban thaw da ka sorkar kaba lait na ka BJP-NPP hynrei kynsan kynsan ki ryngkoh sha kawei pat ka kynhun da kaba shu jah kynsan na ka jingïalang kaba ngi la shong pyrkhat phi la sngewthuh shai kaei ka daw ba ka long kumta," ong u Dr Mukul haba kren sha ki lad pathai khubor.
Kane ka jingkren u Dr Mukul ka long ha kaba ïadei bad ka jingpyrshang jong ki seng riewlum ban thaw sorkar da kaba pan jingkyrshan na ka Congress bad ka All India Trinamool Congress (AITC) tang hadien shisngi ba la kut ka jingñiew vote.
Ha kane ka jingïalang jong ki party bym dei na ka BJP-NPP ba la khot da ka UDP ha ka ïingsah u nongïalam ka UDP u Bah lahkmen Rymbui kaba la wan shimbynta da ki seng saiñpyrthei ba kynthup ïa ka PDF, HSPDP, VPP, Congress, AITC lem bad uwei pat u MLA shimet.
Hynrei katba kane ka jingïalang ka dang ïaid ki arngut ki MLA ka Hill State People’s Democratic Party (HSPDP) ki la shu jah la ka jah kynsan na kane ka jingïalang hynrei tang hadien khyndait minit la ïohi ba ki la leit ai jingkyrshan noh ïa ka NPP ban thaw sorkar bad kumjuh na ka liang ka UDP bad PDF tang hadien arsngi ka la leit ban ai jingkyrshan sa ma ki ïa ka sorkar NPP ban ïalam biang da u Conrad.
Shillong, Lber 10: Ki Pulit ka Anti-Narcotic Task Force (ANTF) jong ka East Khasi Hills District da ka jingïatreilang bad ki Pulit ka Lumdiengjri Police Station ha ka janmiet sngi Palei ki la ïoh kem san ngut ki nongkhaïi drok na ki bynta ka Lower Mawprem hadien ba ki la pynlong ïa ka jingpynap shrip da ka jingïoh jingtip na ki tnat syntiat ba ki nongkhaïi drok ha ki bynta ka shnong Mawprem.
Ha ka jingkhynra ha ka por mynsngi ki Pulit ANTF ki la ïoh kem ïa uwei u briew najan ka ophis treikam jong ka Khasi Hills Autonomous District Council (KHADC) ha kaba ki la ïoh kurup saw tylli ki synduk sabon ba la thep ïa u drok heroin uba don ka jingkhia 66.
46 gm, 2 tylli ki mobile phone bad kawei ka kali.
Ynda la kem iongreiñ ki Pulit ANTF hadien ba ki la ïoh ïa ka jingtip kaba thikna ki la hiar ban khynra ïa kawei ka iing ha ka shnong Lumsohphoh, Lower Mawprem ha kaba ki la ïoh kem saw ngut ki briew kiba kynthup arngut ki kynthei bad arngut ki shynrang.
Kawei napdeng kine ki arngut ki kynthei kiba la shahkem ka dei kaba dang aibuiñ khun.
Ha ka jingkhynra ïa ka ing baroh kawei, ki Pulit ki la ïoh kurup 20 tylli ki synduk sabon bad 20 tylli ki tyndong ba la thep ïa u drok uba don ka jingkhia kumba 268.
71 gram, 7 tylli ki Mobile Phone, ka pisa ba kot T.
6,87,150, 25 lak, ki tyndong ba thylli bad 60 tylli ki thyrnia injek.
U Director General of Police (DGP) u Dr L.
R Bishnoi ha ka jingïakren bad ki lad pathai khubor ha ka sngi Thohdieng u la ïathuh ba kane ka jingïohkem ha ka jingkhynra ynda la kem iongreiñ ka la ngat ha ka thup jong ki nongkhaïi drok ba heh ha kaba kiba donkti ki lah ban ngat ha ka jingshah pynsajia da ka jingset phatok kaba lah ban kot haduh 20 snem eiei namarba ka jingïoh kurup ïa u drok uba don ka jingkhia kaba la palat 250 gram.
Shillong, Lber 10: U Director General of Police (DGP) u Dr LR Bishnoi ha ka Thohdieng u la ïathuh ba ka jingshimkhia ki pulit ban thwet ïa ka jingjyllei u drok ha ka jylla ka pynlong ba ka jingïohkem drok ha kine ki 6 bnai ba la leit ka kham palat ban ïa ki drok kiba la ïohkem ha kine ki 50 snem kiba la leit naduh ba la ïoh ïa ka jylla.
U la ong u drok ba la kurup ha u 2022 u shongdor kumba 50 klur eiei.
Haba kren sha ki lad pathai khubor u Dr LR Bishnoi u la ïathuh ba ha u snem 2022, ki pulit ki la ïoh kurup kumba 7 kilo u drok heroin uba shongdor 45.
22 klur bad 27,000 bitor ki dawai jyrhoh ba shongdor kumba 1.
38 klur, u kynja la jan kumba 4 ton, u opium 600 gram, ki dawai kuli methamphetamine 12,800 kuli, bad ong ba kane ka jingïoh kurup ka kham palat ban ïa ka jingïohkem ha ki 50 snem.
“Ha kine ki 70 sngi kiba la leit, 80 ngut ki briew ngi la ïoh kem ha ryngkat u drok heroin kumba 3 kilo, u kynja 140 kilo, 60,000 ki dawai kuli, 22,000 bitor ki dawai jyrhoh bad ka pisa kumba 28 lak," ïathuh u DGP.
U Dr LR Bishnoi u la ïathuh ba ha u snem 2022 ki pulit ki ujor mokotduma haduh kumba 116 tylli hapoh ki kyndon ka Narcotic Drugs and Psychotropic Substances Act, 1985 bad ong ba kane ka la pynkheiñ ïa ki rekod jong baroh ki snem naduh ba seng ïa ka jylla.
U la ïathuh ruh ba ki pulit ki la ïoh ban kem haduh kumba 234 ngut ki briew ha kaba 20 ngut ki dei ki kynthei ha u snem 2022 kiba suba donkti ha ka dih bad khaïi drok bad ong ba kane ruh ka dei ka jingïohkem kaba bun eh ban ïanujor bad ki snem kiba la leit noh.
“Ngi la ïoh ban kurup kumba 60 tylli ki kali kiba la pyndonkam da ki nong khaïi drok ha u snem 2022," ong u DGP.
Shuh shuh u la ïathuh ba kumba 25 na ka 100 kiba shah kem kine ki nongkhaïi drok ki dei na kiwei pat ki jylla ba kynthup na ka jylla Tripura, Mizoram, Manipur, Punjab, Bihar bad West Bengal.
U DGP u la ïathuh ba kham bynsien kine ki nongkhaïi drok ki ïoh jamin noh khlem shah rai pynrem na ka daw ka jingslem ban ïoh ïa ka kaiphot jong ki nongmuna jong u drok ba phah sha Forensic Laboratories ban ai kaiphot khnang ban ïoh ai jingtip sha ïing kashari halor ki drok ba ïoh kurup na ki.
U la ïathuh ruh ba khnang ban teh lakam ïa ka jingjyllei u drok ha ka jylla na ka liang ka tnat pulit ka la thaw da ka Supervisory Committee ba la khlieh da u SP (CID) ban buddien ïa ki kam ha kaba ïadei bad ki kam drok khnang ban lah ban pynsted ïa ka jingpynngat kyndon (chargesheet) ïa ki nongkhaïi namar bunsien ki ïoh jamin noh na ka daw ka jingslem ban chargesheet.
Shillong, Lber, 10: Ki Balang Khristan ha ka Jylla Meghalaya mynta ki la pynkhreh ban ïatreilang na ka bynta ban pyrshah ïa ka Uniform Civil Code (UCC) kaba la thmu ban pyntreikam da ka Sorkar Pdeng lyngba ka Aiñ-rew kaba la don mynta ha Parliament.
Ki khubor ki ïathuh ba ki nongïalam jong ki Balang Khristan ki la pynkhreh ban ïakren sani ïa kane ka kam ban leit ïakynduh ïa ki bor synshar jong ka Meghalaya da kaba wanrah da ka Resolution ha Ïingdorbar Thawaiñ jong ka jylla ban pyrshah ïa kane ka Aiñ-rew kumba la leh da ka Mizoram Legislative Assembly.
Ka UCC ka dei kaba la don ha ka Riti Synshar jong ka ri India da ka jingthmu ban wanrah ïa ka jingïatylli ha ka ri India da kaba bud tang ïa kawei ka aiñ na ka bynta ki nongshongshnong jong ka ri.
Hynrei kane ka jingthmu kam shym la urlong namar ka jingdon ki kynhun jaidbynriew bad ki kynhun niam bapher bapher kiba don la ki jong ki riti ki dustur bad ki rukom ngeit.
Watla na ka liang jong ka KJP Synod Sepngi ruh ka la shimkhia ìa kane ka kam da kaba ka la pynmih da ka jingthoh ban pynshai halor ka Uniform Civil Code bad ïa ka jingktah jong ka.
Ïa kane ka jingthoh la pdiang ruh da ka Dorbar Synod kaba la long ha ka Balang Lyngkhoi.
Kiwei kiwei ki kynhun Balang ruh la sngewthuh ba ki la shimkhia ïa kane da kaba sheptieng ba ka jingpyntreikam ïa ka aiñ kan ktah ìa ka hok jingngeit ne jingtreikam ki dkhot ka Balang.
Kumba long mynta ka Aiñ-rew jong ka UCC ka dang don ha Rajya Sabha bad ha ka 9 tarik, Nohprah 2023 la wanrah ïa ka Private Member’s Bill da uwei u MP jong ka BJP.
Ka Rajya Sabha ka la pdiang ban ïatai ïa kane ka Aiñ-rew wat hapdeng ka jingpyrshah na kiba bun ki MP.
Hynrei la pdiang lyngba ka jingïañiew khlieh briew.
Katkum ka jingpynïaid kam ha Parliament, kane ka Aiñ-rew ka don ha kata ba ki ong ka Listed Bill bad hadien kane kan sa don biang ka Voting kano na kine ki Bill ba la pdiang ban ïakren kan ïoh lad ban ïakren nyngkongShuh shuh la ong ba namar ka UCC ka don ha ka Manifesto ka seng BJP kaba ìalam ïa ka Sorkar Pdeng, khlempep ka UCC Bill kan ïoh ïa ka jingkyrshan ban ïatai ha Parliament.
Shillong, Lber, 10: Khatlai ngut ki briew bad kynthup lai ngut ki nongtrei jong ka Meghalaya Energy Corporation Limited (MeECL) ki la shah kem ha ki Pulit jong ka East Jaiñtia Hills District halor ka jingdonkti ban thang ïa ka ïing jong uwei u Waheh Shnong barim jong ka shnong Rymbai kaba hap hapoh u pud u sam jong ka East Jaiñtia Hills District.
Kane ka la jia ha ka 8 tarik mynta u bnai ha ka shnong Rymbai Ïawpynsin ha ka por 10:45 baje mynmiet.
Ha kane ka jingjia, ïa u Deishim O Lamurong na ka shnong Rymbai Shynrang Sakhaiñ la ïoh kem da ki paidbah nongshong shnong katba u dang wiang ding ïa ka ïing, katba ki paralok kiba donkti lang bad u ki la lait phet da ka said da kaba shim kabu ïa ka jingdum jong ka miet, la ïathuh u Superintendent of Police ka East Jaiñtia Hills District u Jagpal Singh Dhanoa.
Shuh shuh uwei u briew ïa uba la tip kyrteng kum u Heisalon Dkhar uba trei ha MeECL Control Room la suba ba u dei uba la ïasylla lang ha kane ka jingjia namarba u la pynlip ïa ka bording shwa ban thang ïa kane ka ïing.
Ha kaba ïadei bad kane ki Pulit ki register case ha Khliehriat Police Station hapoh ka kyndon 120B/307/427/436/506/34 jong ka Indian Penal Code.
“Ka jingtohkit ban lap ïa kiba donkti ban ïasylla ha kane ka kam ka la ïaid shakhmat," ong u SP.
Haduh mynta ki don 13 ngut kiba la shah kem ha ki Pulit.
Ki nongtrei ka MeECL kiba la shah kem ki long u Heisalon Dkhar 33 snem na Rymbai Synrang Sakhaiñ, u Elius Wanniang 40 snem na Mawkyrwat bad u Rishotlang Bareh 31snem na ka shnong Khimmusniang, Jowai.
Kiwei pat kiba la shah kem ki long u Deishim O Lamurong 26 snem, u Bakstar Dkhar 32 snem, u Eborlang Nongtdu 35 snem, u Emerson Dkhar 25 snem, u Roilang Dkhar 36 snem, u Henry Shangpung 32 snem, u Thynda Lyngdoh 36 snem u Kletin Suchiang 27 snem bad u November Dkhar 24 snem.
Shillong, Lber 12 : Ka Madanryting SC bad ka Kick Start FT Academy ki la khur jingjop ha ka lympung ïalehkai phutbol U-14 (Boys) Football League 2023 ba pynïaid da ka Shillong Sports Association ha ki jingïalehkai ha ka sngi Saitjaiñ ha madan Polo.
Ka Madanryting SC ka la khur jingjop da kaba pynliem ïa ka Summit Academy da 5-0, katba ka Kick Start FT Academy ka la pynliem da 4-1 kol ïa ka Mylliem Grass Root.
Katei ka lympung ka la ai mynsiem shibun ïa ki khynnah ha kaba ki la ïoh ban pynpaw pyrthei ïa la ki sap ïalehkai phutbol hapdeng para khynnah.
Kadei ruh ka sien kaba nyngkong mynta ka samoi ba ki khynnah ki la ïoh ban mih madan ha ki lympung ïalehkai phutbol khamtam ba la pynïaid da ka Shillong Sport Association (SSA), ha kaba ki khynnah ki la ïoh ban ïalehkmen bad mih madan da ka mynsiem kaba thrang ban khur ïa ka jingjop.
Haba phai sha ka jingïalehkai, na ka bynta ka Madanryting la thep da u Jefferson Kharmawphlang (18min), Medonborlang Mawrie (20min), Kitboklang Mawrie (24min) bad u Wanlamkupar Kharsahnoh u ïoh ban thep ar kol (37&53min).
Ïa ki saw kol na ka bynta ka Kick Start la thep da u Ïaisynroplang Syiemlieh (23min), John W Nongsiej (31min), Aitenjoy Nongkhlaw (42min) bad u Wanbhalang Kharmawlong (60min) katba shi kol ïa ka Mylliem Grass Root la thep da u John Janai Khardewsaw (55min).
Jowai, Lber 12 : Ka Dorbar Shnong Pdengshakap kaba pynïaid ïaka jingïalehkai football jong ka ïaka ba la tip kum ka 9th Secondary School Football Knock- Out Tournament 2022-23, ha kane ka sngi Saitjaiñ bala dep kala ïoh ban pynïalehkai ïaka Semi-Final ba nyngkong ha pdeng ka Tariang FC pyrshah ïaka Lakashiang FC.
Ha pdeng jong ka jingïalehkai ka Lakashiang FC kala ïoh nyngkong ban pynkhih ïaka jar haka minit kaba 21 lyngba u Shem K.
Myndai bad la pynbud ïaka kol ba ar pat da u Living Nongrang haka minit kaba 22, hynrei ka Tariang FC pat kala lah ban pynphai ïa kine ki arkol lyngba jong u Shano Tariang uba la kyrwit arkol haka minit kaba 40 bad 73.
Haba ki nong pynïaid ki la rah sha ka jingïashut Tie-Breker ka Tariang FC kala lah ban pynliem noh ïaka Lakashiang FC da 5-4.
Lyngba kane ka jingjop jong ka Tariang FC kala ïoh ban rung syndon sha ka Final jong kane ka lympung.
Naka liang jong ka Tournament Committee kala pynbna ba ka jingïalehkai Semi-Final ba ar kan long haka 18 tarik mynta u bnai hapdeng ka Umsalait SC pyrshah ïaka One Soul Utd (Pdengkarong) haka por 2 baje nohphai sngi.
Sa shisien la khot bad wer lang ïa baroh ki pait ïeit football jong ka thaiñ ban wan sakhi lang ïakane ka jingïalehkai Semi-Final ba ar.
Ym da don kam eh ban hikai ïa kiei kiei kiba sniew, hynrei ia kiei kiei kiba bha donkam ban da pynlut por bad durïap ban pynkhlaiñ ïa ki.
Ka jingim ba man la ka sngi jong ki briew ka long kaba eh ban pyrkhat bad katta katba nanghikai ïa kaba bha hynrei kaba sniew ka dang ïai ïoh jaka hi ha ka jingim.
Naduh ba dang rit ki kmie ki kpa katlah katïai ki ïai ban ïa ki khun jong ki ban im ïa ka jingim kaba bha bad ki pynlut bor pynlut sor ban pynïoh ïa la ki khun ia ki jinghikai kiba bha bad kiba lah ban kyntiew ïa ka jingim jong ki khnang ba kin long ki briew kiba bha ynda ha ba ki la san.
Wat ka Proverb ruh ka ong “hikai ïa u khynnah ha ka lynti kaba bha khnang ba ynda haba u la rangbah un ym kynriah noh na ka".
Hynrei ym lah ban len ba ïa ka jingsniew ym donkam ban hikai, pynban ka long kaba suk eh ban bud ïa ka.
Bun na ngi ngim da buh jingkynmaw eh ïa ki jingjia ha ka jingim jong ngi bad khamtam lei ïa kiei kiei kiba bha bun sien ngi klet noh ïa ki.
Lada don mano mano ba la leh bha ia ki 99 sien hynrei ki leh bakla tang 1 sien ngi kloi ban klet lut ïa ki jinglehbha baroh bad ngin niew pynban ba kitei ki jinglehbha ki dei tang ki buit phon ban ïoh pynsniew tang shi sien.
Lehse ki don shisha ki khep kiba kum kitei, bad kane ka jia hangno re hangno bad kane ka la long kawei na ki jingjia kiba pynduh jingkyrmen ia ka jingim jong ngi ki briew.
Ha kine ki sngi ngi ïohi ba ka long shisha kumta bad kiba bun ki peit bad kham bat pynban ïa ka jingbakla ne ka jingduna jong kiwei bad kane ka pynlong ïa kiba bun ban duh noh ïa ki jingmyntoi kiba kham bha bun shah bad ia ki jingisih bad jingiabein iwei ïa iwei pat.
Kawei ka jingduhnong jong ka pateng bynriew ka long haba ngi ïa peit bad ïathew palat ïa ka jingbakla ne ka jingbymbiang jong kiwei.
Kane ha ka jaka ba kan wanrah ïa ka jingïatei bad jingmyntoi ka wanrah pynban ïa ka jingjot jingpra ha ka long iing longsem bad ruh ha ka imlang sahlang.
Kum kine ki kam ki dang ïai jia wat ki jaka ba la ñiew ba kyntang bad ba kynja mynsiem ruh kumjuh ruh ha ki jaka ba la sah da ki briew kiba la nang la stad bad kiba la shai ruh, katno tam lei ha ki jaka kiba ka bor pyrkhat jong ki briew kam pat kot bad kiba dang im ha ka jingdum jong ka jingim.
Kawei na ka jingeh kaba long ka daw ba kongsan jong kane ka dei ka rukom pyrkhat jong ngi shaphang kiwei bad ba ngi ñiew ïa lade ba ngi kham bha ban ïa kiwei.
Ha ka jingshisha ki briew kiba stad ki kham sngewthuh bad ki kham sngemphang shibun ban ïa kiwei, hynrei katba nangstad ki don bun ki khep ba imat ki briew ki nang sarong bad nangbieit bad ki kut beit ha ka jingkwah ban pynbor ba ki khambha ïa kiwei.
Ha ka jingshisha ka jinghikai babha ka hikai ba kumno ngi dei ban ñiew ïa kiwei pat ki kham bha ban ïa ngi khnang ba kin lah ban khring ïa ki sha lynti jong ka jingbha.
Ka jingñiew ïa kiwei ba ki khambha kam dei eh ba ngi pyndem noh ha ki hynrei kane ka ai lad ba ngin lah ban nangrung kham shapoh jong ka jingïatei bad wanrah ïa ka jingïasngewjan iwei ïa iwei pat.
Kat kum ka bor pyrkhat paidbah hi ym don kiba kwah ban pyntroiñ ïa kano kano ka jingpyrkhat babha ban tei ïa ka lawei jong ka ri bad ka Jaidbynriew hynrei kane ka long kaba eh ban pyntreikam ha ka jingim kaba man la ka sngi.
Hynrei kawei na ki ktien phira kaba ju ong ‘to leh ha kiwei kumba phi kwah ba kiwei kin leh ïaphi’ ka long kaba donkam ban kynmaw khnang ba ngin long ki briew kiba pyrkhat jngai shuwa ba kin shim ïa ka rai pyrshah ïano ïano khnang ba kin poi sha ka jingthmu kaba bha da kaba siew kylliang da kaba bha ïa kaba sniew bad dei kane keiñ ka nongrim kaba ngin lah ban ïatei iwei ïa iwei pat.
Namar la ïohi ba ha kine ki sngi ka pyrkhat pyrdaiñ hapdeng ki briew ka khim bha bad kim pyrkhat than eh ïa kiwei hynrei tang ban pynkiew skong beit ïalade.
Kumta wat la ka jingsniew ka kham khring, hynrei ym dei ban ailad ïa ka bad dei ban tem ïa ka da ka jingbha.
Lada shi sien ka jingpynphai kylla da kaba bha ia kaba sniew i kumba ka phiel, hynrei khlem pep ha kawe ki ka sngi ka jingbha kan jop beit ïa kaba sniew bad kane kan wanrah ïa ka jingkylla ha ka jingim jong ngi bad ruh ha ka imlang sahlang baroh kawei.
Shillong, Lber 12 : Ka Meghalaya State Olympic Association (MSOA) ha ka 11 tarik Lber 2023, ki la leit ban ïakynduh ïa ka President ba thymmai jong ka Indian Olympic Association (IOA) ka Dr PT Usha kaba dei ruh ka nongïalehkai ba khur ïa ka khusnam Padma Shri bad Arjuna halor ka jingpynkhreh jong ka jylla ïa ka National Games.
Ha katei ka sngi na ka liang ka MSOA ka la ai ka jingbatai kaba bniah halor ka jingpynkhreh ïa ka National Games kaba 37, ha ka jingdonlang u Secretary General jong ka GTCC u Kalyan Choubey, bad u Amitabh Sharma, Executive Council Member bad Chairman ka GTCC – 37th National Games.
Na ka liang ka MSOA la leit ban mihkhmat da u Bah John F KHarshiing uba dei u Working President bad ka Kong Matsiewdor War Nongbri, Vice President, Meghalaya State Olympic Association, lyngba ka Archery Federation of India, ha ka Special Annual General Meeting jong ka Indian Olympic Association kaba la pynïaid da ka Dr PT Usha, President, IOA.
Ha katei ka jingïalang ka President, IOA ka la ong ba ki nongkitkam ki dang shu shimti ïa ka kam hapoh IOA bad ka thong ka long ban trei shitom ban ïoh pynlong ïa ki National Games kumba la mang sha ki jylla bad ban pynlong ïa ki man ka snem ban pyndep ïa ki National kumba la mang ha Goa, Chattisgarh, Uttrakhand bad Meghalaya.
Ha ki jingïakren u Bah John F Kharshiing, Working President, Meghalaya State Olympic Association, u la pyntip sha ka President IOA ba ka jylla Meghalaya ki la mad jingeh ha kaba la hap ban pynkylla bun ki phang treikam namar ka jingkhang dam na ka daw ka khlam Covid-19, hynrei hadien ba la wan biang ka jingshngaiñ ka MSOA ha ryngkat ka DSYA ki la trei shitom ban pynim bad pynlong ïa ka 3rd State Games ha u Rymphang 2020, ka 4th State Games ha u Jymmang 2022 bad la pynlong ruh ïa ka 2nd North East Games ha u Naiwieng 2022 kaba la long ka burom ïa ka jylla bad ba ki don bun ki jingtei kiba la trei bad ïaid shakhmat bad kita ki jingtei ki jaka ïalehkai ki don ha ki phase bapher bapher ha baroh ar jaka kata ha Shillong bad Tura kum shibynta ka jingpynkhreh ïa ka National Games.
Shuh shuh u Working President, MSOA u la pyntip ha ka President, Indian Olympic Association ba katkum ki jingai jingtip na ka tnad Sports ka paw shai ba antad tam ne duna ka jylla kan sa lah ban pynlong ïa ka National Games ha u snem 2025.
U la pyntip ruh ba u heh ka IOA u (L) RK Sachetti, Chairman, barim ka GTCC Committee na ka bynta ka jylla Meghalaya, u la wan iuh kjat ha Shillong ha u Kyllalyngkot 2020, hynrei sngewsih ba u la khlad kyndit ha u Jymmang 2021, bad haduh kine ki sngi na ka IOA ym pat ïoh jingtip mano ban wan mihkhmat na ka IOA ban ïasyllok ban khmih ïa ki kam bad ban ïakynduh bad ka MSOA bad ka sorkar jylla ha kaba ïadei bad ka National Games.
U President IOA u la ong ba ki nongkitkam ba thymmai ki dang shu shimti ïa ka office jong ka Indian Olympic Association bad hadien ka jing khmih bnai ïa ki kam kin sa pynlong hashen ïa ki jingïakren bad ka Meghalaya State Olympic Association ban ïakren halor u snem na ka bynta National Games hapoh jylla Meghalaya.
Hashuwa kane ka jingïalang bad ka President IOA ha kamra treikam, na ka liang ka MSOA ki la ïashim bynta ha ka Special Annual General Meeting (SAGM) kaba la pynïaid da ka Dr PT Usha, ha kaba la ïakren halor kiba bun ki kam ka IOA SAGM bad la ïoh ruh ïa ka kaiphod na u Amitabh Sharma, Executive Council Member, & Chairman, GTCC – 37th National Games, Indian Olympic Association, uba la pyntip ba ka jingwan jingïalang jong u dangshen sha Goa bad ki jingïakynduh bad ki heh Sorkar ka long kaba sngewshngaiñ namar ka Sorkar Jylla ka la kren skhem bad rai ban pynlong ïa ka XXXVII National Games mynta u snem ha Goa ha ka taïew ba khatduh jong u Risaw 2023.
Ha ka jingkren plie ïa ka SAGM ka President IOA ka la khot ïa baroh ban ïa tylli na ka bynta ka jingmyntoi jong ki nongïalehkai sport kum shibynta ban lah ban poi sha ka thong jong u Narendra Modi, uba dei u Myntri Rangbahduh ka ri India uba la pynbna ba ka Ri India ka dei ban trei shitom ban kylla long kaba khlaiñ bor ha ki kam ïalehkai ha u 2036.
Mawkyrwat, Lber, 12: Lai tylli ki Unit jong ka Khasi Students Union (KSU) ba kynthup ia ka KSU South West Khasi Hills District, ka KSU Mawkyrwat Circle bad ka KSU Mawkyllut Unit ha ka sngi saitjaiñ jong ka taïew ba ladep ki la pynkupburom ïa u Ferdinand Lyngdoh Marshillong uwei na ki samla rangbah u ban sa leit ïashim bynta ha ka International Visitor Leadership Program (IVLP) ka ban sdang naduh 20 tarik, Lber, haduh ka 7 tarik u Ïaïong, 2023 hapoh Ri America.
Ha ka jingïalang kaba la long ha ophis treikam jong ka KSU ha Mawkyrwat, ki nongïalam ka seng ki la ai ‘a ki kyntien kyrkhu kyrdoh ïa u Ferdinand watla u don ka jingduna ha ka dkhotmet ha ki bynta jong ka bor ïoh sngew hynrei khlem kynran dien ban leh ïa kiei kiei ki kam kiba bha ha ka imlang ka sahlang bad kham kyrpang ba ha kane ka kynti ba mynta ha kaba un sa leit ban mihkhmat hapoh Ri America ha ka International Visitor Leadership Program (IVLP) bad kane ka la long shisha ka jingsarong na ka bynta thaiñ, ka ri bad ka jaidbynriew namar ki para-doh para-snam ki ïoh ban ïa pynpaw ïa kiei kiba ki don ha kiwei pat ki ri.
U Bah Ferdinand u bat mynta kum u Chairman Federation of Persons with Disabilities, ka kynhun synroplang jong ki seng ba pynïaid da ki briew kiba don ka jingduna ha ki dkhot met ha Meghalaya ha ka jingkren jong u u la pynpaw ka jingaikhublei na ka bynta ka KSU kaba la kynmaw kyrpang na ka bynta jong u ryngkat ki kyntien ai mynsiem shwa ba un leit hapoh Ri America.
“Ka jingaimynsiem jong phi ka la long ka jingkhlaiñ na ka bynta jong nga bad ngan lah ban pyndep ïa la ka jong ka kamram", ong u bah Ferdinand Lyngdoh.
Shuh shuh u la ong ruh ba ka jingïoh lad jong u ban leit ha kane ka International Visitor Leadership Program (IVLP) hapoh Ri America ka dei lyngba ka jingïohi ïa kiba bun ki kam jong ka jingtrei shitom bad kumjuh ruh lyngba ka jingïarap lem jong kiwei de bad kumjuh ruh ka jingleit jong u hapoh America kam dei tang ba un ïoh jingmyntoi shimet hynrei u don ruh ka jingthmu ban wanrah ki lad pyrkhat thymmai ha la ka jong ka ri bad ka jylla Meghalaya baroh kawei.
Nongstoiñ, Lber, 12: Ki nongïalam ka Federation of Khasi Jaiñtia & Garo People Kyrshai Area Unit, ki la pynpaw ba ka por ka la dei eh ba ka tnad ka koit ka khiah, kan kyntiew kyrdan noh ia ka Kyrshai Sub Health Centre.
Ka seng halor kane ka bynta ka la dep ban ïakynduh ruh ïa u District Medical & Health Officer jong ka West Khasi Hills, ban ïakren halor ka jingdonkam jong ki paidbah ïa ki lad jingsumar kiba paka ha katei ka thain.
U Samla Francis Sohshang President bad u samla Probin Snar Secretary ka seng, la ong ba ka shnong Kyrshai kaba hap hapoh ka Nongstoiñ C&RD Block, kaba jngai kumba 70 kilomitar na Nongstoiñ lada ïaid lyngba ka Rambrai bad ka don ha khappud bad ka Assam.
Ki don kumba 15 tylli ki shnong kiba hap ha katei ka area ba kynthup ïa ka Mawpun, Nongspung, Ukiam, Borkhuli, Doledonga, Warigro, Umdiengsiar, Hasem, Umthli Umdiengphiang, Talimara, Mawdiangkop, Dariphang, Umbah, Umkhamdor bad Patharphlang, kiba ka jingnang roi ki nongshong shnong ka la kiew man ka por.
Kumta ka donkam kyrkieh ban pynbiang ki lad jingsumar kiba kham bha katkum ka jingdonkam jong ki paidbah kiba la nang roi na ka por sha ka por.
Shuh shuh, ha katei ka thaiñ, ka jingpang malaria ka jur bha namar ka dei ka jaka kaba shit bad wat ki khunlung kiba dang hapoh san snem ruh bun kiba ïoh jingpang malaria.
Hynrei na ka daw jong ka jingbym don ka jaka sumar kaba biang, kiba ïoh pang malaria ki hap ban shu shaniah beit ha ki Doctor kobiraj ne ki doctor jakoit.
La ong ruh ba kito ki longïing kiba kham ïoh kham kot, ki lah ban leit haduh Boko CHC kaba don ha Kamrup District kaba jngai kumba 50 kilomitar na katei ka thaiñ bad don ruh kiba leit haduh Guwahati.
Hynrei kito ki bym biang ka kamai kajih ki la shem shitom haduh katta katta.
Ki nongïalam ka seng ki la ong ruh ba ha katei ka thaiñ, ka don tang kawei ka Sub Health Centre ha Kyrshai, hynrei kam lah pat ban ai ka jingshakri kaba paka katkum ka jingdonkam jong ki paidbah nongshong shnong.
Kumta halor katei ka jingeh kim banse ban shim ïa ka jingkitkhlieh ban dawa na ka sorkar lyngba ka District Medical & Health Officer (DM&HO) West Khasi Hills, ba ka sorkar ka dei ban kyntiew kyrdan noh ïa katei ka Sub Health Centre ha Kyrshai sha ka Primary Health Centre khnang ba ki paidbah kin ïoh ïa ka jingsumar kaba biang.
Ki nongïalam ka seng ki la kyrpad ruh ïa u MLA bah R.
G Momin, ba un shimkhia lem ban pynsngew ha ka sorkar halor katei ka jingdawa jong ki, khnang ba kiba pang ba shitom kin ïoh ïa ka jingïarap kaba biang.
Mawkyrwat, Lber, 12: U Bah Renikton Lyngdoh Tongkhar uba long u MLA jong ka Mawkyrwat Constituency ha ka Sngi Saitjaiñ u la noh synñiang da ka song pisa sha ki san ngut ki briew kiba dei ki trai dukan kiba la shah bam duh ha ka ding ha ka shiteng miet jong ka 9 tarik u Lber, 2023 ha ïew Shnong Dombah, Sakwang, South West Khasi Hills District.
Lah ban pynkynmaw ba ki 5 tylli ki dukan kiba la shah ktah bad shah pynjulor ki long ar tylli ki dukan marbam kata jong ka Bonlina Kharjahrin bad jong ka Drip Wartde, ar tylli ki dukan sha kata jong ka kong Biak Wartde bad ka kong Di-ioris Ramsiej, bad kawei ka dukan die taiñ kaba dei jong ka kong Ridalin Lyngkhoi.
Ha kane ka sngi la ïoh ruh ka jingkren ai mynsiem na u bah Renikton Lyngdoh Tongkhar u Nongmihkhmat jong ka Mawkyrwat Constituency ha kaba u la ong ba kane ka dei ka sngi ba nyngkong eh kum u nongmihkhmat u la ïoh ban leh ei ei na ka bynta ki paidbah hadien ba u la jop ïa kane ka MLA Election 2023 dang ha kine ki khyndiat sngi.
“Watla phi la duh shibun bah ki tiar ki tar, ka spah ka phew ha ka jingshah bam duh noh ha ka ding hynrei ai nguh pat ïa U Blei ba ym shym la don kano kano ka jingjia ba sngewsih ne jingduh ki mynsiem briew", ong u bah Renik.
Kumta, u la ong ba ka jingwan jong u mynta ka sngi ka long ban sngewlem ïa ki baroh 5 ngut ki trai dukan kiba la shah ktah na ka daw jong ka jinging ding noh ki dukan jong ki bad u don ruh ka bynta kum ka dak kaba rit eh ban ïarap bad ban long ruh ka jingkyrshan kaba rit eh ba kine ki 5 ngut kin ïoh ban sdang biang ban pyntyllun ïa ki kam lyngba ki dukan.
“Ngam lah ban ïarap kham bun namar ki la don haduh 5 tylli ki dukan, hynrei tang khyndiat eh kum ka dak jong ka jingaimynsiem bad ma ki ruh da lade kin pyrshang ban wad ki lad ki lynti ba kin ïoh ban sdang bad pynïaid shaphrang ïa ka kam", u la ong.
Ha kane ka sngi la ïadonlang naduh ki trai dukan kiba la shah ktah ha katei ka jingjia pluh ding ki dukan bad kiwei de ki ‘riew rangbah.
Nongstoiñ, Lber 12: Ka jingleh meng jong uwei u trai jong kawei ka karkhana thang dewïong kaba don ha Shallang u ba la tip kyrteng kum u Dharmu, u ba dei ruh u bar jylla hynrei u la pynkylla sha ka jait Sohbar kaba dei ka jait Khasi, ka la pynbitar lep ïa ki nongïalam jong ka All Meghalaya Truck Owner & Driver Association bad ha ka sngi thohdieng ka 10 tarik Lber, ki nongïalam jong ka Association ryngkat ki nongñiah trok ki la hiar sha Shallang ban khang tala shisyndon ïa katei ka karkhana thang dewïong jong utei u bar jylla.
Hadien ba ki la dep ban khang tala ki la wanphai bad leit sha ka ophis jong u Dharmu ban ïakren, hynrei kim lap shuh namar ba mar ïatip ba ki nongïalam ka Association ki la hiar sha ka karkhana, u la sheptieng bad u la phet krad noh sha Guwahati.
Haba ki nongïalam ka Association bad ki nongñiah trok ki la poi ki la lap satang ïa ki manager ha katei ka ophis jong u.
Ha ka jingïakren kaba la neh slem bha ka la poi sha ka jingïania kaba jur bad ka la jan poi wat haduh u pud jong ka jingïasyndong kti ha kaba kitei ki manager kiba dei ki bar jylla ki la hap ban pyndem.
U bah Mosklandar Marngar President ka AMCTODA haba ïakren ha katei ka sngi, u la ong ba ha u bnai Kyllalyngkot ba la dep ki nongïalam ka Association ryngkat ki nongñiah trok, ki la leit ban ïa kynduh ïa u Dharmu bad ki la dep ïapynbeit ba ïa ka bai kit ïa u dewïong ba la dep saiñ, dei ban ai ha ka dor ar hajar phra spah tyngka shi metric ton na Shallang haduh Byrnihat.
Katba lada leit pynhap sha ki jaka ba kham jngai na Byrnihat kum ha Jagiroad bad kiwei kiwei ki jaka, dei ban ai ha ka dor lai hajar haduh lai hajar ar spah shi metric ton bad utei u Dharmu ruh u la kular ban leh kumta.
U la ong ruh ba kaba lyngngoh ka long ba hadien katto kane sngi, u la kylla jutang bad u la leh katba u mon bad um shym la bat ïa ka kular ba la ïakut.
Kumta hadien ba ki nongñiah trok ki la ud bad ujor ïa ka jingshah khñiot ïa ka bai kit bad ka jingleh meng jong utei u Dharmu, ki nongïalam ka Association kim banse ban leh da ka kam da kaba leit khang tala shisyndon ïa katei ka karkhana thang dewïong jong u.
Nalor kata uwei u nongñiah trok u la ïathuh ba ka jingleh baheh jong utei u bar jylla, ka la pynbitar ïa baroh ki nongñiah trok, namar haba leit pan ïa ka bai kit teng teng u ai shi hajar tyngka shi metric ton teng teng u ar ar hajar tyngka bad don teng teng ba um ai wat shi tyngka ruh hynrei u beh ïa ki na ka ophis jong u.
Katei ka jingleh jong u Dharmu ka la pynbitar ïa ki.
Ha katei ka sngi ba ki nongïalam ka Association ki la leit ban khang tala ïa katei ka karkhana thang dewïong, la lap ruh ba ki don bun bah ki nongtrei kiba la wan ïalam ïa ki lok bad ki khun ki kti jong ki bad kaba isangsot ka long ba ki khunlung bad ki khynnah rit ki thiah ha madan bad ring mynsiem da ka tdem kaba mih na ka jingthang dewïong.
Nalor kata hapdeng jong ka jingtap ka pum pum kaba la I sangsot shisha ban peit.
Ha kaba ïadei bad ka jingdon jong ki khunlung bad ki khynnah rit ha katei ka karkhana thang dewïong, na ka liang ka Association ka dawa ïa ka sorkar ba kan shimkhia ban leh ei ei, namar katei ka jingleh jong u Dharmu u trai jong ka karkhana thang dew, ka la pynkheiñ im im peit peit ïa ka hok jong ki khynnah rit bad ki khunlung.
Nongpoh, Lber 12: Hadien ba ki paidbah ka Jirang Constiteuncy kila pynjop biang sa shisien ïa u Bah Sosthenes Sohtun kum u nongmihkhmat sha ka ïing Dorbar thawaiñ ka jylla, u la kular kumba la leh haki snem bala leit noh naduh u 2018 haduh 2023, ban bteng ban tan ïaki kam pynroi ha katei ka constituency naka bynta ka jingbit jingbiang bad ka jingmyntoi jong ki paidbah khamtam ki jingangnud kiba dang sahteng.
Haba kren sha ki lad pathai khubor mynta ka sngi ha ïing sah jong u Bah Sosthenes Sohtun ha Byrnihat u la pynpaw ka jingkhublei bad sngewnguh ïa u Blei nongbuh nongthaw u ba la ri la sumar ïa u bad kumjuh ruh ïaki paidbah nongkyrshan ka party NPP kiba la trei shitom bad sa shisien kila buh ka jingshañiah ban ailad biang naka bynta ban mihkhmat ïaka Jirang Constituency, bad ka jingkhublei ba kyrpang wat sha kito ki bym shym la kyrshan ban ïatreilang naka bynta ki kam pynroi.
Naka liang u Bah Sosthenes Sohtun u la pynpaw ba haka jinglong nongmihkhmat jong u, u la pyrshang ban wanrah shibun ki kam pynroi haka thaiñ Jirang, naduh ki surok, ka pule ka puthi, ka koit ka khiah, bad khamtam ka jingwanrah ïaka Civil Sub Division bad ha kane ka kynti ba mynta kum u MLA ba ki paidbah kila shañiah u la kren shai ba un bteng ban leh kumjuh ban tan ïaki kam pynroi ha Jirang Constituency ryngkat ka jingngeit skhem ba ki lad ki lynti kin plie kumba ngi kyrmen ban bteng ïaki kam ki jam lyngba ka jingïarap jong ka sorkar ba ngi lah pat ban saiñdur ïaka constituency hi baroh kawei.
Nongpoh, Lber 10 : Da ka jingangnud ban pynïaid ïew bad pynpaw pyrthei ïaki jaiñ Ryndia kiba pynmih na Ri Bhoi District khamtam naka thaiñ Plasha, Umden, Diwon, Umkon bad Mawlong, bad kiwei kiwei de ki shnong, u Bah I.
A Diengdoh uba dei u ophisar bala shongthaid ka tnad Textile, mynta ka sngi u la lah ban plie paidbah syndon ïa kawei ka dukan ba die ïaki jaiñ Ryndia, ki tiar shna kti, bad ki jaiñ bala oh shrong bad pynwandur da ki jaiñ Ryndia haki rukom bapher bapher kaba don ha rud surok bah National Highway haka shnong Mawdiangum.
Ïa katei ka dukan la wan ban plie paidbah da u Bah Mayral Born Syiem MLA ka Nongpoh kum u kongsan haka jingdonlang u Bah FR Kharkongor Commissioner and Secretary ka sorkar Meghalaya, ka Kong RB Lyngwa District Sericulture Officer, ki bahaiing hasem bad kiwei kiwei ki riew rangbah.
Naka liang u Bah I A Diengdoh u la aiti ruh ïa katei ka dukan haka samla Baphinbha Rynjah kaba dei ka khun jong u kaba dei ruh ka Fashion Designer kaba pyndep ïaka Graduate na National Institute of Fashion Technology.
Haba kren sha ki lad pathai khubor naka liang u Bah IA Diengdoh u ba long trai ïa katei ka dukan u la ong baka jingthmu jong u ban plie ïa katei ka dukan ka long ban pynïaid ïew ïaki jaiñ ryndia kiba pynmih na Ri-Bhoi kumba bun naki nongthaiñ jaiñ ki ud bad ïam ruh namar ka jingbym biang jong ka ïew ka hat bad kaba sngewsih ka long ruh ba kala don ka jingkam trai wat na kiwei ki jylla ïaki jaiñ bala thaiñ da ki nongthaiñ jaiñ ka Ri-Bhoi.
Kum u ophisar bala shongthaid bala bat ruh ïaka kyrdan Director haka tnad Textile, u iohi ïaki jingeh jong ki nongthaiñ jaiñ bad lyngba katei ka dukan lehse kan ïarap shibun ha kaba ïadei bad ka jingpynïaid ïew ïaki jaiñ Ryndia bad khamtam u don ruh ka jingangnud wat ban die haki ïew Online lyngba ki kor Internet ha kane ka juk stad ba mynta.
U Bah Mayral Born Syiem haba kren ha katei ka sngi u la pynpaw ka jingsngew kmen kaba khraw ba kum kitei ki jait dukan ki mih ban pynthikna ba ki nongthaiñ jaiñ Ryndia na Ri-Bhoi ki dei kiba tbit ban plie ïaka lad ka lynti naka bynta ki nongthaiñ, bad lyngba katei ka dukan bala don ruh kiba lah ban oh shnrong lane pynwandur katkum ka jingkwah jong ki paidbah, haki dur ki sopti, ki jaiñ sem bad kiwei kiwei.
U la ong ruh ba ka long ka jingsarong kaba khraw baka Raid Nongtluh la tip kum ka Eri Silk Village bala buh ruh ïaka Umden-Diwon kum ka headquarter bad kum u nongmihkhmat ryngkat ka jingtreilang bad ki ophisar un sa shimkhia shuh shuh ban wanrah ki lad jingïarap naka bynta ki nongthaiñ la ki dei ki riew shimet, ne ki kynhun ban kyntiew ïaka kam thaiñ jaiñ.
Shillong, Lber : U Superintendent of Police ka East Khasi Hills Shillong, u pyntip ba ha ka 8 tarik mynta u bnai ki pulit ki la lapdien ïa kawei ka metïap jong uwei u briew u bym lah ban ithuh kaba thiah lyngktar ha ka lynti footpath jong ka Naspati Ghari, Cantonment Area, bad hadien ba la bishar bniah bad leh ïa kasba donkam baroh, bad hadien ba la pyndep ïa ka postmortem la pynkynriah noh ïa kane ka met sha ka jaka buh metïap jong ka Civil Hospital Shillong na ka bynta ka jingpynithuh bad ban wan shimti.
Une u briew u dei uba la don kumba 40-45 snem rta, u don ka ryngieng kumba 5.
4 phut, uba kham pyllun dur abd u phong da ka T shirt rong grey, ka jaket dark blue, ka patlun stem bad khlem phong juti ne slipar.
Kumta la kyntu ïa kiba haiing hasem bad kiwei pat kiba don jingïadei bad une u rangbah ba kin sngewbha ban phone mardor sha kine ki nombor na ka bynta ban wan shimti ïa kane ka met.
O/C Lumdiengjri PS :0364-2575505,.
Police Controll Room, Shillong :03642222214/2222215.
Jowai, Lber 12: Kawei na ki seng treimon sngewbha ka ‘Volunteer for A better Jaiñtia’ kaba trei na ka bynta ka miat ka bha jong ki khun ka Ri-Jaiñtia ha kane ka sngi Saitjaiñ 11 tarik kala pynlong ïa ka jingïalang ha Dorbar Hall ka Tpep-pale Jowai, ha kaba la wan ban ïadonlang naduh ki longkmie ki longkpa kiba im ja na ka kam bylla sngi hapoh ka West Jaiñtia Hills.
Ïa ka jingïalang la pynïaid da u Phrangsngi Sutnga, Convener Volunteer for better A Jaiñtia uba la pynsngew halor ka thong bad ka jingthmu jong kane ka jingïalang, katba ka kong Dayoophi Iakai, Convener Volunteer for A better Jaiñtia kala pynsngew shaphang ki kam ba mih hadien ka jingïakren bad ki heh ka Food and Supply, West Jaiñtia Hills.
Ka kong Daioophi Iakai kala ïathuh na ka liang ka ophis treikam jong ka Food and Supply, West Jaiñtia Hills kala dep ban phah lut ïa baroh ki Application na ka bynta kiti kiba ïaleh thymmai ïa ki Ration Card jong ki sha Shillong, kala ong ruh ban ïoh ïa ka Ration Card ba thymmai kum ki nongshong shnong kin hap ban pynthymmai ïa ka Cencus.
Halor kane ka jingïoh jingtip na ka liang kiba bun na ki longkmie kila pynpaw ka jingsngewnguh ïa ka sorkar kaba la ïarap ban pynioh ïa kane ka hok jong ki kum ki nongshong shnong ka Ri India kata ban ïoh ei ïa u khaw ration kaba long katkum ka jingmang jong ka sorkar kmie.
Katba na ka liang u ma Khroo Lamsalanki Pariat ha ka jingkren ula batai shaphang ki rukom ïoh jingmyntoi jong ki nongshong shnong ka Ri na ki lai tylli ki Ration Card kiba long katkum ka jingmang ïa ka bhah na ka Sorkar Delhi kiba kynthup ïa ka AAY Card, PHH Card wa ka Non NFSA card.
Na ka bynta ka jingmyntoi jong ki khun ka Ri-Lum Jaiñtia kiba dei hok ban ïoh ïa kane ka bhah khamtam kito ki longïing ba duk ba rangli, kiba im sngi na ka kam bylla sngi, u ma Pariat ula pynpaw ba ka por kala dawa ïa baroh ki longïing ba duk ba kin ïeng tylli lang kawei ka sur ban dawa ïa ka hok jong ki na ki bor ba halor da ka jingïatrei lang bad ki nongsam Rashon bad ki Waheh Chnong.
Ha kane ka sngi la ïa kren ruh na ka bynta kito ki longkmie bad ki longïing ki bym pat ïoh ïa ka Ration Card hadien ba kila dep Apply da ki bun snem, ha kane ka jingïalang kaba mih ruh ka rai ba kin thoh sha ka Sorkar jylla kumjuh sha ka Sorkar India ban pynjhan ïa ka jingleh Census khnang ba baroh ki longïing kin ïoh ïa ka hok jong ki.
La ïakut ruh ban leit kynduh ïa ki briew jong ka aiñ na ka bynta ban dawa sha ka ïing bishar ba don burom ka Meghalaya High Court lada ka kam ka dawa bad ban pynbor ïa ka Sorkar la kumno kumno ban pynïoh Ration Card sha ki briew kiba dei hok hapoh jong u bnai March 2024.
Ha ka juh ka por yn dawa na ka sorkar ban pynïoh Ration Card sha waroh kito kiba la dep apply bad kiba la dep ban leit buh ïa ki kot donkam sha ka ophis treikam jong ka Food and Supply naduh u snem 2020-2021.
Shillong, Lber 12: Uwei u nongñiah auti rickshaw ha ka jylla Karnataka lyngba ki video ba la saphriang ha ki rynsan social media la ïohi ba u don ka jingïapyni nia kaba jur hapdeng jong u bad arngut ki kynthei kaba shong ha ka kali jong u na ka daw ka ktien kaba kine ki arngut ki ïakren namar kat kum kane ka video ba la saphriang la sngwthuh ba ka don ka jingpynbor da kane ka nongshong ha ka kali jong u ba un kren da ka ktien Hindi.
“Balei ngan hap kren Hindi ma nga, phi wan sha Karnataka kren da ka ktien Kannada ka ktien tynrai jong ngi," la ïohsngew ba une u nongñiah auto u pynpahi ktien ïa kien ki kynthei kiba shong ha ka rickshaw jong u.
“Balei ngin kren da ka Kannada da leilei ngan ym kren Kannada," la pynphai nia kawei ka riew kynthei ïa une u nongñiah kali.
“Kane ka dei ka ri jong ngi kam dei ka jong phi balei ngin kren Hindi ma ngi ha la ka ri kren beit da ka Kannada haba phi wan shane," la ïohsngew ba une u nongñiah rickshaw u la pynphai nia da ka jingdom.
“Phi wan na ki jylla North India (ba kren ha ka ktien Hindi) balei ngin shu kren lang ma ngi tang ba phi wan na ka jylla ba kren Hindi," u la ong.
Kane ka jingïatai nia kaba khluit hapdeng u nongñiah rickshaw bad kine kiba shong ha ka ka la poi sha kaba da khluit tar haduh ba une u nongñiah ricksaw u la phah hiar marmar na kane ka kali jong u.
Lah ban ïohsngew ba wat la na baroh arliang mamla ki nang ban kren ha ka ktien Phareng hynrei ka don pat ka jingpyrshang ban pynbor kren Hindi ïa une u nongñiah rickshaw.
Shillong, Lber 12: U MLA jong ka North Shillong u Bah Adelbert Nongrum u la pynpaw ba ka dei ka kamram jong ka sorkar jylla ban ptynkynriah noh ïa kito kiba shong ha Them Iewmawlong sha kiwei pat ki jaka.
Kane ka Them Iewmawlong kaba ki Harijan ki shong ki sah lah ban kdew ba ka dei kaba hap ha ka North Shillong Constituency.
“Ka dei ka kamram ka sorkar jylla ban pynkynriah ïa kito ki Harijan.
Naduh kaba sdang ba ka sorkar ka la thung ïa kata ka High Level Committee (HLC) ba la khlieh da i bah Prestone ym shym la kynthup lang ïa nga wat la kane ka jaka ka hap ha constituency jong nga bad kane ka jingleh ka sorkar ka la dei ka jingpeit beiñ ïa nga u MLA ba mih khamt ïa kane ka constituency," u la ong.
“Naduh kaba sdang nga la ong ba ngan ym ïapeiñ bad ka nongrim tang ban ïoh vote bad nga la leh shisha kumta ruh, nga khlem leit iuhkjat ban khroh vote ïa kiba shong ha kane ka jaka bad phi ïohi hi ïano ki vote namar nga la kren da kaba shai ba dei ban pynkynriah beit ïa kine ki briew kiba shong ha kane ka jaka," u la bynrap.
U la ong ruh ba ka jingkhang ba ïaid kali na kane ka jaka ka la wanrah ïa ka jingdheng kali bad ka jingkhapngiah kali kaba jur ha kine ki bynta bad ong ba ka sorkar ka dei ban leh wutwut noh ïa kane ka jingpykynriah ïa kiba shong ha kane ka jaka.
“Ka sorkar ka dei ban pynkynriah ïa ito kiba dei ki nongtrei jong ka sha ki iingbasa ki nongtrei sorkar hynrei ïa kito kiba shong be-aiñ ka sorkar ka dei ban leh ïa kaba dei ban leh," u la ong.
Lah ban kdew hangne ba na ka liang ka High Court ka la bthah ba ka sorkar ka dei ban pynkutnoh ïa kane ka mokotduma da kaba shim ïa ki sienjam ha kaba ïadei bad ka jingpynkynriah ïa ki Harijan.
Kumba long mynta ka mokotduma hapdeng ka sorkar jylla bad ka Harijan Panchayat Committee (HPC) ka dang don ha ka High Court haduh kat mynta ha kaba ka High Court ruh kam pat shym la ai ïa ka rai bishar halor kane ka jingïakhun mokotduma, lah ban kdew ba na ka liang ka sorkar ka ïakhun ban pynkynriah noh ïa ki Harijan ba sah ha kane ka jaka katba na ka liang ka HPC ka ïakhun ban pynskhem beit ïa ki ban shongduh noh ha kane ka jaka.
Shillong, Lber, 12: Ki dkhot jong ka Khasi Students Union (KSU) Umsning Circle ha ka nohphai sngi jong ka Sngi U Blei ka la ïoh bat haduh 90 ngut ki bar jylla kiba wan ka jylla Meghalaya da ka jingthmu ban leit trei bylla ha ki Coke Factory kiba don ha East Jaiñtia Hills District khlem ki kot ki sla kiba biang.
Ka seng ka la ong ba kine ki bar jylla ki la pynkheiñ ïa ka aiñ Inter-state Migrants Workmen (Regulations of Employment and Conditions of Service) Act 2011.
Ka jingïohbat jong ka KSU ïa kine ki bar jylla ka long hadien ka jingipher ïa ka rukom wan jong ki haduh ar tylli ki Bos kiba don ïa u number AS-01 GC 7338 bad AS-01 KC 5638.
Ka KSU kumba ka la ju phah ka kyrwoh ïa ka Sorkar Jylla bad ïa ka Sorkar Pdeng ba kin pynkhlaiñ ïa ki aiñ ban pyrkhing ïa ka jingrung kyrthep jong ki bar jylla hynrei kaba lyngngoh ka long wat hapoh Infiltration Check Gate ki nongtrei kim da pyrkhing namarba kine ki bar jylla ki la ïathuh ba ki siew tang T.
4000 hajar ban ïoh rung sha kane ka Jylla bad poi haduh Umsning.
“Ka jingïai kuman jong ka Sorkar Jylla ban pyrkhing ka pynlong ruh ïa ki District ba marjan bad ka Assam ban jur ki jinglute, ka jingtuh, ka khaïi drok bad bun ki runar kiba thmu ba pynïap ïa ki mynsiem ba luilui kiba ngi la sakhi ha kine ki sngi ki taiew ba mynta," ong ka seng ha u kyrwoh ba la phah sha ki lad pathai khubor.
Ka KSU ka maham tyngeh ïa ki nongai bylla kiba ju mlien ban wanrah nongtrei nabar jylla khlem ki kot ki sla kiba biang namar ki dei ma ki kiba pynshlur bad pynkheiñ ïa ka Aiñ Inter-state Migrants Workmen (Regulations of Employment and Conditions of Service) Act 2011 kaba don la ki kyndon hapoh jong ka.
Hadien ka jingtohkit, ka seng ka la aiti noh sha ki Pulit jong ka Umsning ban leit pynphai biang ïa ki bar jylla sha ka jylla Assam.
Shillong,Lber 12 : Ka general election ba khatwei sha ka Meghalaya Legislative Assembly kala wan bad ka la leit noh kum ka umsaw jong ka por lyiur.
Ki sur ki kyrhuh bad ki kynhui ban pynshisha ba ka dei ka Tamasa ba pawnam jong ka snem 2023.
Kaba sah kynmaw ka long ba ki samla ki turbha shakhmat ha kane ka election, lehse na ka daw ba ki kwah ban wanrah shisha ïa ka jingkylla ha ka synshar khadar ban pynkylla ïa ka lawei badum jong ka pali 2018- 2023 sha ka Lawei ba tyngshaiñ jong kane ka pali ba mynta.
Kata, naduh ka pule puthi, ki jingïohkam ïohjam nalor ki kam sorkar bad haduh ki kam kharkhana, namar da ki spah hajar ngut kiba la nang la stad, kiba la biang ka kyrdan kim don jingkyrmen na ka daw ba u lyoh badum u kah ïa ka lawei jong ki.
Kumta ki sngew bitar ïa la ka jong ka jingshem, ki rai ban tur noh sha surok ha ka por election ban pynpaw “ba ngi don hangne ban pynkylla".
Haba ngi phai pat sha tamasa jong ki poltical party, ngi ïohi kumto, wat la ka don ka jingtreilang da ki juh ki party ha ka sorkar synrop MDA 1.
0, pynban ki ïadung ïatynrah la kum ka Ukraine bad Russia.
Ka UDP ka ther ïa ka NPP ba ka lehstad marwei halor ka jingpynbeit pud bad la kynnoh ruh ïa ka scheme FOCUS bad kiwei pat ban pynmyllung ïa u paidbah ba shisur shidur.
Ka BJP kaba kylla khlieh khlieh tdong tdong (ban weng ynnai weng) na ka sorkar synrop jong u Conrad K Sangma, hynrei haduh ka khyllipmat Election ka don beit hajuh.
Wat la katta ruh, ka dangther pyrshah ïa ka NPP ba ka dei ka seng kaba bamklop tam ha India, ym tang ki nongïalam jong ka Unit hangne hynrei wat na u Amit Shah Union Home Minister ruh u pyrshang ban pynthame paidbah da kata ka agenda.
Nangta, ka pyrshang ban pynphriang khubor ruh ba u Conrad Sangma um shah ïa u Prime Minister ban ïalap election ha P.
A.
Sangma Stadium ha Tura namar wat la dep plie da u Chief Minister pynban ka jingtrei kam pat dep satia bad kumta ter ter.
Kumjuh ruh, wat ki katto katne ki NGOs ki pyrshang ban pynsngew paidbah ïa la lyer pyrshah sorkar (anti-incumbency wave) ha kiba bun ki liang.
Hynrei kaba lyngngoh ka long, ba u Bah Prestone Tynsong uba ki khot ieit “Maduh" ha ka jaka ba un dom hynrei u shait pynbiria pynban ha kino kino ki jingïalang kum ka lad ban pynjem noh (nuetralized) ïa ka jingshnabeiñ ïa ki “memes" pyrshah ïa u da kaba shait ong haba phi shna ‘memes’ ne comment ei ei wat shna tang kaba beiñ ne pyrshah, ïaroh de teng teng ïa ki kam babha jong nga ne jong ka sorkar da kaba samrkhie artad.
Nangta,haba la thnam eh ka ïalap elekshon, nalor kiwei pat ki jingkren, utei u Maduh u kren pat kum u nongïathuhlypa (political pundit) da kaba ong, (i) Lada ki kren beiñ katno katno ruh sa peit ki dei kita ki ban wan pan lyngknot ne jaka shong nyngkong na ka Bazar Bus jong NPP bad ha kata ka por ngin phah shong ïa ki sha tnum jong ka Bus bad ngim shah ban ïeng tang ha footboard ruh (ii) yn ai ïa ki tang iwei i bilor um barit ba kin nym ïap tyrkhong haba ki shongbus katba ïa ki jong ngi yn buh da ka Syntex.
Kitei ki jingkren tang hadien ar bad lai taiew ki la urlong sbak.
U nongthoh um da kwah ba jer hangne kiei kita, phi la ïatip hi bad haduh kaba sam slabhah ruh, phin ïohi ïa kata ka jingïathuhlypa ka la urlong, kiwei ki party ki ïoh portfolio tang ki department ki barit baria.
Hooid,ngim mut ban ong ba kitei ki department kim dei kiba donkam hynrei kiba don ha ka sorkar borabor ki ïabeh ïa ki dohmet bad kiba kham donkhleiñ donkshong.
Haba phai sha kawei pat ka liang, ki kyrtong kiba shahrem te haduh mynta ruh ki dang kheiñ jingkheiñ sah, balei nga duna vote na kato ka polling station bad kaei ka daw.
Katba ki katto katne ngut pat kiba shu rem salit, khlem pep kan kyrjaw mluh ïa ka jingmong jong ki da ki snem.
Ym lah ban len kawei ka na ki daw, wat la ka Voice of the People Party (VPP) ka dang shu shylluid tang kumba laibnai ei ei (kata naduh 19 th Naiwieng 2022) bad kaba pynieng candidate tang 18 ngut, pynban ka jingklang ka lyer (wave) jong ka ka long kaba shyrkhei kat haduh ba ka pynking baïong ruh ïa ki katto katne ngut ki MLA,MDC.
Kumba u Bah Ronie V Lyngdoh u ong, ba um poi pyrkhat ba ka jingïaleh jong u kan dei pyrshah ïa u Prah, u dangmut ka dei beit pyrshah ïa ka Kot.
Nangta,ka jingmih madan jong u Bah Tarcis Mawlot na Mawlai Constituency uba ïoh votes tang 264 na ka 40,493 ka dei kawei ka khana ban sahkynmaw namar u ïaleh elekshon ym ban canvass hynrei ban ïalap gospel shaphang ka mon jong u Blei kumno ban pynim ïa ka Ri bad ka Jaidbynriew, ka long kumba leh u Ma Noren Talang mynnymwei.
Haba ngi phai pat sha ka phang jong ki social media,ka long kaba sngewlehraiñ ba phin pule ïa ki jingkynthoh pyrshah,ka beiñ ka khoh bad ka sin ka rngop lada ïa uno uno u briew ruh, tang khyndiat eh phin lap ki jingkynthoh kiba tei bad don burom.
Kane ka pynpaw ïa ka jingnang hiardor jong ka imlang ka sahlang khamtam ïa ka jaidbynriew ritpaid kum ka jong ngi.
Haba ïa nujor bad kito ki nongïalam jong ki jylla kiba mynshwa, kine kiba mynta te ki long jai jai shisha (cool customers) wat hapdeng ka jingklang ka ding ruh hateng hateng, ki ïai pynjem.
Ka jingshahpynsmai jong u Bah Prestone Tynsong ,Bah Sñiawbhalang Dhar kum ki Deputy Chief Minister kam dei shuh kaba dang thymmai kumba long teng u Dr R.
C.
Laloo bad Bah Rowell Lyngdoh, hynrei ngi kyrmen ba kan ïarap ban kyntiew kham stet ïa ka ïoh ka kot bad ka roi ka par jong ka Jylla lyngba ka sorkar MDA 2.
0Khatduh eh wat la ngim tip kaei ka daw shalyndet, pynban ka jingwan sakhi lang jong u Prime Minster Narendra Modi bad u Home Minister Amit Shah ïa ka jingbamsmai jong u Canrad K Sangma bad ka kynhun myntri ha ka 7.
03.
2023 ka la pynlyngngoh namar ka jingwan ïalap elekshon jong ki ha ka Shillong bad ha Tura kumba la kdew haneng, ki la tangon tyngeh shisha ïa ka sorkar u Conrad Sangma.
Uwei na ki MLA jong ka BJP lei hadien ba la shah sloit myntri, u la pynphriang khubor man ka por ba un nym ïatreilang shuh bad u Conrad.
Te imat kumba ong u ‘Maduh Prestone’ ba ka jingkynnoh jong ki ka long ka khlem nongrim, dei na kata ka daw lehse kim sngewshongnia khlem da ïatreilang biang bad ka NPP tang ban pynsawa ïa ka sur jong ki pleng wat la ki don tang arngut ruh.
Hynrei ka MDA 1.
0 ka la mad katto ïa ka jingbitar jong ki paidbah, ka MDA 2.
0 ka hap ban ïaid phikir lyngba ïa ka jingphrang jong ka ding, ym shuh ban kheiñsting ïa u paidbah, ïa ki nonghikai namar kiba shong liang pyrshah ruh ki dei ki snar suda khamtam haba la rung kum ki jong u Bah Ardent Miller Basaiawmoit, Bah Charles Marngar, Ronie V Lyngdoh, u Dr Mukul Sangma bad kiwei.
Khatduh eh, kane ka elekshon ka pynsahkynmaw shisha, nalor ba don u nongïathuhlypa, u nongïalap gospel don ruh sa ka beauty pageant kiba tyrwa ba lah ban apply shithi samla ïa ki kumba ong kawei ka samla ha rynsan paidbah ha Mairang.
Hynrei nalor jong kitei, kaba donkam eh ka long ka corruption free government, ban kyntiew ïa ka roi ka par bad aikam wut wut ïa ki samla ba la nang la stad ym shuh contractual, khnang ba ha ka survey jong ki national agency ka jylla kan nym poi khlem raiñ shuh sha tdong.
Pynursla, Lber, 12: Ki paidbah nongkynshew pisa ha Meghalaya Co-Operative Apex Bank, Pynursla sa shisien pat ki la mad biang ïa ka jingkordit kumba la jia ha ka por ba la pynduh ïa ki lut tyngka 500 bad 1000 namar ka jingpynmih hukum ka bank ïa baroh ki nongkynshew pisa ban leh ïa ka Know Your Customer (KYC) katba ynda ki paidbah ki la leit sha katei ka jaka bun na ki kim shym la ïoh satia ban leh namar ka jingpdiang ka bank tang khyndiat ngut eh ki ban leh ïa kane ka KYC.
Kane ka bank ha la sngi sngi ka pdiang ïa ki nongkynshew pisa ban leh tang 15 ngut wat lada da ki spah spah ngut ki paidbah ki leit ïenglaiñ ban pyndep ïa katei ka jingbthah ka bank.
Haba kren sha ki katto katne ngut ki paidbah kiba la mih na ki shnong jong ki ban wan kiew sha Pynursla ban leh ïa kane ka KYC bunsien ki ong ki hap leit phai namar ka bank kam pdiang palat ïa 15 ngut ban leh KYC ha ka shisngi bad ong ba kane ka jingleh sting ka bank ka pynjynjar hi khait ïa ki namar kim lah shuh ban sei ïa ka pisa kaba ki kynshew ha bank.
“Naduh 3 baje dang step phyrngap ngi la mih na shnong ban wan ïenglaiñ khnang ban ïoh pyndep noh ïa kane ka jingleh KYC phewse sngewsih ba ynda la palat shiteng sngi ki nongtrei bank ki pyntip ba ym lah shuh ban leh namar ki pdiang tang 15 ngut da kaba bthah ïa ngi ban wan pat ha ki sngi longtrei kiba bud.
Ngi kiba wan na ki shnong kiba jngai ka la ktah shibun eh namar ban leit sha bank hap mih dang step bad hap shu reserve beit ka kali hynrei ynda poi hangne la bthah pynban ba ngin wan ha ki sngi kiba bud bad kane ka jingleh ka bank ka pynkordit hi khait ïa ngi namar ngim lah shuh ban sei pisa wat la ka dei ka jong ngi ruh," ong u wei u rangbah.
“Ka bank khyllah aiu kane ba pdiang leh KYC tang 15 ngut shisngi bad ka ai hukum hi bad ka kyntait hi kiwei ki bank katkum ka jingïathuh kiba don account la da dei ha State Bank ne Meghalaya Rural Bank ki pdiang beit 15 ne 20 ne 30 ruh ha ka shisngi hynrei hange pat hana 15 beit bad lada dei ba ki sngewthuh ba duna nongtrei balei kim phah na Shillong ban wan ïarap shipor arpor hynrei kumba long mynta te imat ki kwah pynkordit ïa ki paidbah ba kynshew pisa namar lada ym pat leh ïa kane ka KYC ka bank kam shah shuh satia ban sei pisa," ong kawei pat ka long kmie.
Shuh shuh haba ïakren ki don kiba ïathuh ba ki la wan ïeng laiñ haduh saw sien lynter hynrei khlem seisoh sati bad ynda la leit kyrpad ïa ki nongtrei ki kren heh pynban ki la ïathuh.
“Nga la leit ban kyrpad ba kin sngew synei hynrei la ong pynban ba lada ngam don pisa shuh panram na kiwei ne lada ym lah shah shuh pyndam noh syndon ïa ka accunt na kane ka bank leit plie sha kiwei pat ki bank," ïathuh sngew bynñiaw uwei u rangbah.
“Kaei kaba ngi la mad ha u snem 2016 ha ka por ba pynduh ïa ki lut tyngka 500 bad 1000 ngi kiba plie account ban wan kynshew pisa hangne ha Apex Bank Pynursla ngi mad biang ha une u snem uba mynta," ong ka sur jong ki nongkynshew pisa.
Shillong, Lber 12 : Mynta ka sngi u myntri rangbah ka jylla u Conrad K Sangma bad u bah Prestone Tynsong Symbud Myntri Rangbah ba nyngkong ka jylla mynta ka sngi ki la leit ban ïa kynduh ïa u Symbud President ka Ri India u Jagdeep Dhankar ha nongbah Delhi ban ai khublei ïa u.
U Myntri Rangbah bad u Symbud Myntri Rangbah ha ka jingleit jong ki sha Delhi, kila ïa kynduh ruh ïa ka President ka Ri India ka Droupadi Murmu ha ka sngi Saitjaiñ.
Ka jingïakynduh ka long ruh ïa ka myntri pla pisa jong ka Ri India ka Nirmala Sitharaman bad ha kane ka jingïakynduh na ka liang jong u myntri rangbah ka jylla ryngkat u symbud myntri rangbah ki khmih lynti ba kin ïoh ïa ka jingïatreilang na ka sorkar pdeng bad kane ka sorkar MDA-2 na ka bynta ka roi ka par jong ka jylla Meghalaya.
Kane ka jingleit jong u myntri rangbah ka jylla bad u symbud myntri rangbah ka jylla ban ïa kynduh ïa ka president, ka myntri pla pisa ka Ri India bad mynta ka sngi u symbud president ka Ri India ka long ban leit ai khublei ba ki la wan biang ha ka sorkar ha Meghalaya.
Ka jingpynsmai myntri ka la ïaid beit bad ka sorkar MDA kaba ar ka dei ban shong pyrkhat kumno ban pyntrei kam ïa ki jingkular elekshon.
Ka sorkar MDA mynta ka kynti ka kynthup ïa ka seng NPP, UDP, PDF, BJP, HSPDP bad ki Independent lane ki kyrtong ïeng marwei.
Kawei pa kawei na kitei ki seng politiks ki don la ka jong ka kyndon trei kam bad ki la ai ruh ïa la ki jong ki jong ki jingkular sha ki paidbah.
Te kumno kin pyntrei kam ïa kita ki jingkular lada kim ïamir jingmut lang bad ban ïatai khnang ban wanrah ïa kata ka Common Minimum Programme lane ka jingïateh kular ban pyntrei kam ïa ki mat ki phang kiba hakhmat eh na ka bynta ka bha la miat ki paidbah ka jylla baroh kawei.
Kam pher la ngi jied ne ngi kyntait ia kine kiba bat ia ka sorkar mynta.
Kum ka sorkar, ka dei ban peit ia ki 38 lak ki paidbah khlem da ñiew shiliang khmat ïano ïano ruh.
Ha ki snem kiba la dep la ju shem ba ki don ki minister kiba peit shiliang khmat bad kiba ïarap ai skim tang ïa kito kiba kyrshan ïa ki ha la elekshon.
Kane ka kdew ïa ka jingkhim jingmut jong uta ne kata ka MLA.
Shisien ba lah shah jied dei ban shim ïa baroh ki briew jong ka constituensi kum la ki jong.
Bad lada leh kumta lehse ha kawei pat ka elekshon ki lah ban ïoh ïa ka jingkyrshan wat jong kito kiba pyrshah ïa ki ha kane ka elekshon 2023.
Ka jylla Meghalaya ka ju don ïa ka State Planning Board lane ka metbah kaba pyrkhat bad ringdur ïa ki jingdonkam jong ka jylla baroh kawei ha ki bynta bapher bapher kum ka rep ka riang, ki lynti rit bad ki highway, ka um bam um dih, ka jingkyntiew ïa ka ïoh ka kot and ka koit ka khiah.
Kaba kham donkam eh ban plan lane ringdur mynta ka long ha ka liang ka thoh ka pule namar ba kane ka la hiar shaba palat.
Sa kawei kaba ka State Planning Board ka dei ban leh ka long ban wad jingtip bniah (research) ïa ki jingduna ha kiba bun ki liang kum ka jingpep skul noh ki khynnah naduh ka kyrdan primary haduh ki kyrdan kiba kham shaneng.
Ka jingpep skul kloi (drop-out) than eh jong ki khynnah kynthei, khlem da pass tang ka SSLC (Matric) ruh ka pynlong ïa ki ba kin shongkha khynnah.
Ha ki nongkyndong jongngi ki samla kynthei kiba dang 15-16 snem ka rta ki la ïoh khun.
ïalade ruh ki dang khynnah, pynban ki la hap long kmie.
Bunsien u lok um shong um sah ryngkat namar ma u ruh ïalade u dang khynnah bad lehse ka kam ka jam ruh um pat don.
Kane ka pyntlor palat ïa ka longïing longsem jongngi ki Khasi bad ka dei ruh kawei na ki daw bah ba ngi lah kiew bha ka jingduk bad la nang hiar ka pule puthi.
Lada ngim lah ban the lakam ïa kane, ka jylla jongngi kan nang hiar arsut namar kin bun ki bym nang bym stad bad ki bym don ruh ïa ka jingnang ban trei ïa kano kano ka kam lane ka “skill development" kaba ka sorkar ka ai ban pyntbit ïa ki briew ba kin trei ïa kano kano ka kam, khlem da ap tang ïa ka kam sorkar.
Ban ïoh ïa ka jingtip bniah dei ban ïoh lum jingtip ba thikna lane kata ka “data" ban tip thikna ïa ki jingdkoh ha man la ki shnong kiba don hapoh ki Block bapher bapher.
Kane ka database lane ka jingtip bniah ka duna palat ha ka jylla Meghalaya.
Khlem da tip ïa ki jingdonkam jong ki briew ha ki shnong-rit kumno yn lah ban thaw ïa ki skim kiban ïarap ïa ki.
Kumban shu ai nuksa, lada kiba bun ki longkmie ki duna snam (anemia) kumno ki lah ban trei ban ktah ban rep ban riang bad ban peit ïa ki khun ki kti.
Lada ki don ka met kaba tlot.
La ju tip ruh ba ynda duna snam palat ka kmie, I khun iba ka kha ruh in ym long iba koit ba khiah.
Dei na kane ka daw ba bun ki longkmie khamtam kito kiba ïoh khun khynnah ki khlad noh ha ka por ba kha khunlung.
Lah bun snem mynta ka tnad sorkar kaba dei peit ïa ka koit ka khiah ka la ai jinghikai kumno ban pynjlan khun namar lada shu kha khun man la u snem, ka kmie ka tlot bad haba dei na ka ïing ka sem kaba duk lei lei lah shitom ban pynbiang bam ïa ki khun, ynnai ïakren ïa ka ban phah skul lei lei.
Ha ka jylla Meghalaya ka jingiap ki kmie ha ka por ba kha khun (maternal mortality) ka jur bha bad ka poi haduh kumba 248 ngut ha u snem 2021.
Ka jingiap jong ki khunlung kiba dang kha (Infant mortality) pat ka poi haduh 859 ngut ha u snem 2021.
Kane ka kdew shai ba ka Health Department lane ka tnad kaba dei pait ïa ka koit ka khiah ka hap ban trei shitom shuh shuh ban pynsngewthuh ïa ki kynthei bad longkmie ba ki dei ban rai ban ym kha khun than khah khah namar kane ka ktah ïa ka koit ka khiah jong ka kmie bad ki khun.
Bun ki khynnah kim kot ka bor pyrkhat ban pule kot bad leit skul namar ba kim ïoh ïa ka bam kaba tei.
La kdew da ki bor ba duriap bha halor ka koit ka khiah ha ka jylla Meghalaya kum ka NITI Aayog bad ka National Family Health Survey (NFHS) ba ki khynnah ha ka jylla jongngi ki duna ka rynieng na ka bynta ka rta jong ki, bad namar ba kim ïoh ïa ka bam kaba tei ki duna ruh ha ka bor jabieng.
Ka State Planning Board ka dei ban trei jubor halor kine ki mat ki phang hynrei ka lah ban leh ïa kata tang lada ki briew kiba shah thung ha kane la rynsan ki long kiba nang ba tip (experts) ha ka laiñ trei kam jong ki.
Kumba la ïohi ha kine ki phew snem kiba lah leit, ha ka State Planning Board lah shu thung tang da ki briew kiba na ki seng saiñ hima wat lada kim tip ïa ka dor bad ka bor jong ka Planning Board.
Ki paidbah ki dei ban dawa ba ha ka State Planning Board dei ban thung da kiba lah ban ai buit ban tei ïa ka jylla, ym ban shu shong ha ki shuki khlem da lah ban thaw pyrthei ei ei ruh.
Kata ka Common Minimum Programme lane ka soskular trei kam na ka bynta kine ki san snem ki ban dang wan dei ban pynmih noh kloi namar ïoh shu ïaid ki san snem khlem da ïohi ïa kano kano ruh ka jingtrei kam ka ban tei ïa ka ri bad ïa ki briew kane ka jylla.
Shillong, Lber 12 : Ka Bharatiya Janata Party (BJP) ha ka jylla Meghalaya, kan ïai bteng ban buddien ïa ka jingdawa pyntreikam ïa ka Inner Line Permit (ILP) bad ban pynrung ïa ka ktien Khasi bad Garo hapoh ka khyrnit ba phra jong ka riti synshar ka ri India watla ki paidbah ki khlem ailad ïa ka Party ba kan ïoh thaw ne ïalam ïa ka sorkar Meghalaya.
ïa kane la pynpaw u Nongïalam ka BJP bad Myntri ka Tnad Animal Husbandry and Veterinary bah A.
L Hek haba ïakren bad ki lad pathai khubor.
U Bah Hek ula pynpaw ba ka BJP kan ïatreilang bad ka Sorkar Meghalaya Democratic Alliance (MDA 2.
0) ban ïai pynbor ïa ka sorkar pdeng ban pynurlong ïa ki jingdawa ka jylla.
“Ki paidbah ka jylla ki khlem ailad ïa ka BJP ban thaw ne ïalam ïa ka sorkar Meghalaya hynrei watla kata naka liang ka Party kan ïai buddien bad ka sorkar pdeng halor ka jingdawa ILP bad ban ïoh jingithuh ïa ka ktien Khasi bad Garo hapoh ka khyrnit ba phra ka riti synshar ka ri India namar ka Party ka sngewthuh ïa ka jingangnud ki paidbah nong shong shnong ka jylla" la ong u bah Hek.
U bah Hek ula ong ruh ba kum ka Party kaba don lang hapoh ka sorkar MDA, kan pynbor ïa ka sorkar jylla ban pynurlong ïa ki katto katne ki mat baka BJP ka bsuh hapoh ka Manifesto naka bynta ka jingmyntoi ki paidbah ka jylla.
Ula ong ba ka BJP kan kyrshan ïa kaei kaei kaba ka ka sorkar MDA ba ïalam daka NPP ka shim na ka bynta ka bha ka miat ki paidbah hynrei kan long ba peitngor ruh ban pynthikna ba kino kino ki rai ba ka sorkar ka shim kim dei ban ktah ïa ka bha ka miat jong u paidbah.
Shillong, Lber 12 : U President ka BJP ha ka jylla, Bah Ernest Mawrie u la kubur ba ki paidbah ka jylla haduh mynta kim pat pdiang satia ïa ka party, hadien ba na ki 60 ngut ki kyrtong ba ka pynieng, kiba jop pat ki long tang arngut ha kane ka elekshon ba dang shu dep.
“Ngi burom ïa ka rai jong ki padbah ka jylla, watla ka jingwan ïalap elekshon kadei kaba la wan naduh u Myntri Rangbahduh ka Ri, u Myntri Kampohiing, u National President ka party, ki Myntri ka Sorkar Pdeng kynthup naduh u Nitin Gadkari bad kiewi kiwei hynrei katta ruh ki paidbah kim pat pdiang ïa ka party jongngi.
"U Bah Ernest u la ong ruh ba la katta ruh ki sngew burom pat ïa u Myntri Rangbahduh ka Ri bad kumjuh ïa u Myntri Kampohiing kiba la burom ïa ka rai jong u paidbah da kaba wan ban shim bynta lang ha ka sngi pynbam smai ïa ka kynhun Myntri.
“Katei kadei ka khubor kaba khlain bha namar watla ngi jop tang arngut hynrei ngi don pat bad ki paidbah ka jylla," u la ong.
Halor ka jingkylli, u President u la ong ruh ba ka daw halor ka jingbym lah jong ka party ban leh bha ha kane ka elekshon ba dang shu dep kadei halor ka jingphriang ki khubor hamsaïa lyngba ki social media kaba la jur bha pyrshah ïa ka party kaba kynnoh ba ka BJP kadei kaba pyrshah khristan.
Shuh shuh u ong kawei pat ka long ba ki paidbah ka Meghalaya kim pat sngewthuh ïa ka jingmut jong ka roi ka pa.
“Ngam tip ba kiwei ki politishan ki shim kabu ba da kaba ki kam ba kitei ki skim kidei kiba la wanrah da ma ki hynrei ha ka jingshisha kitei kidei kiba la wan beit beit na Delhi," u la ong.
Nalorkata, u ong ruh ba kum u khliehduh jong ka party u la ju kyntu bunsien ïa ki paidbah ka jylla ba ki dei ban jied ïa ka party na ka bynta ka roi ka pa bad ka shongsuk shongsain.
“Hynrei ki paidbah kim ai satia ïa ka jingkyrshan jong ki bad kumta ngi neh biang kumjuh tang arngut, kaba mut hi ba kim pat pdiang ïa ka BJP," la bynrap shuh shuh u President.
La ïathuh ruh ba ha kane ka sngi Saitjain u la dep ruh ban shong ïa ka jingïalang bad ki kyrtong jong baroh 59 tylli ki constituency.
“Ngi la buddien bad ngi la dep ruh ban wad ïa ka daw bad ngi la ïohsngew ruh ïa ka jingïathuh na ki kyrtong bapher bapher bad ngi la buh jingmut ruh ïa ki na ka bynta ban pynkhlaiñ shuh shuh ïa ka party.
"Ha kajuh ka por, u Bah Mawrie u la ong ruh ba ki la dep ban ïa kren ruh na ka bynta ka jingpynkhreh ïa ka elekshon Lok Sabha bad ruh na bynta ka elekshon MDC ha KHADC bad JHADC ha u 2024.
Nongpoh, Lber 12: Ka Meghalaya Clean & Green Organization (MC&GO) kaba dei kawei ka seng ïeid mariang bad peit pyrman ïa ki kam pynjot mariang ka la ujor mardor sha u Chief Forest Officer (CFO) jong ka Khasi Hills Autonomous District Council (KHADC) halor ka jingjur shaba palat ka jingshalan be-aiñ ïa u rnga bad khamtam ka jingpynjot ïa ki khlaw ki btap bad ki dieng ki siej ka la long kaba shyrkhei ha kaba wat ki mrad bad ki sim ki doh kim ioh jaka shuh wat ban shong rieh tngen.
Ki nongïalam jong ka MC&GO ba kynthup ïa u President u Bah RG Warjri bad u General Secretary u Bah S.
nongkhlaw ki la pynpaw ba ka tnad Forest jong ka Sorkar Jylla bad ka District Council ki dei ban thung da ka kynhun tohkit halor ka jingkhrong pisa be-aiñ jong ki Forest Check Gate na ki trok kit rnga ha shilynter ki surok.
Ha ka jingthoh ba la ujor sha u CFO ka KHADC, ka MC&GO ka la pynpaw ruh ba ka jingshalan be-aiñ ïa u rnga ka la long kaba shyrkhei ha kaba ki trok kit rnga ki ju wan lyngba ka surok na Mawmaram sha Mawlyndep, Umbir bad mih sha Lad Umsaw nangta ka surok na Dongki Ingding, Umpdem, Sohjarang, Zero Point bad mih sha Umsning, kumjuh ruh na bynta kito kiba pyndonkam ïa ka surok na Umrit bad kaba mih sha Umling.
Ki nongïalam jong ka MC&GO ki la pynpaw ruh ba katkum ka jingïathuh jong ki nongñiah trok kiba kit rnga ki hap ban siew ïa ka khajna kaba T.
500, T.
1000 bad T.
1500 sha ki jaka khrong khajna bapher bapher jong ka tnad Forest bad District Council.
Halor kane ka bynta, ka seng hadien ka jingujor sha u Chief Forest Officer ka District Council, ki la dawa ba dei ban pynsted ïa ka jingtohkit bad ba lada kam don kano kano ka jingshimkhia ïa kane ka kam na ka liang jong ki dkhot ka seng kin sa hiar hi da lade ban leit jurip kyndit ïa ki jaka khrong khajna bad ban leh da kaba tyngeh halor ka jingkhrong pisa beaiñ ïa ki trok kiba kit be-aiñ ïa u rnga khlem da ioh ïa ki Transit Pass.
Ka Seng ka la pynpaw ruh ba kam tuklar ïa ka jinglong trai ïa ki khlaw hynrei dei ban ïaid katkum ki lynti jong ka aiñ, namarba kum ka seng ka la hiar jurip bad lap shibun ki khlaw kiba la syllen lut na ka jingpom pathar ïa ki dieng ki siej.
Namarkata, ka seng ka la kyrpad ïa ki bor ba dei peit ban shim khia ïa kane ka kam khnang ban ïada ïa ka jingshah pynjot jong ka mei-mariang khamtam ka jingthang bad shalan be-aiñ ïa u rnga.
Shillong, Lber, 12: Tang katto katne por ba ka khubor ka la saphriang ha YouTube Channel jong ka Batesi TV, shi kynhun ki Khasi kiba pule bad kiba trei ha nongbah Mumbai ki la leit ai mynsiem ïa u Bah Hilarius Mukhim u nongrep synsar na ka shnong Mawshut, kaba hap hapoh ka Bhoirymbong C&RD Block, Ribhoi District uba la mihkhmat ïa ka Farmers Producer Organisation (FPO) ban ïashim bynta ha ka jingpyninam ïa ki mar rep ha ka Mahalakshmi Saras Exhibition-2023 kaba la long ha Mumbai naduh ka 8 tarik haduh 19 tarik Lber 2023.
Ka Farmers Producer Organisation (FPO) ka dei kaba la tip kyrteng kum ka Basuba Broom Producer Company Ltd.
ka ju pynïaid iew ïa u synsar ba la pynmih da ki nongrep na ka thaiñ Bhoirymbong manla u snem.
Ha kane ka iew pyninam ïa ki marrep bad ka jingïakynduh ïa ki nongkhaii na kylleng ki jylla bapher bapher ha ka Mahalakshmi Saras Exhibition-2023 u Bah Hilarius Mukhim u la pynpaw ïa ka jingsngew kyndit ba dang bun ki briew hapoh ka ri India kiba pyndonkam ïa u synsar hynrei kim tip pat ïa ka jaka nangno la pynmih ïa u synsar.
Kane ka jingïashim bynta jong u ha kane ka iew pyninam ka long kum ka sienjam ban pynithuh ïa u synsar uba la pynmih na ka jylla Meghalaya ban shalan sha ki bynta bapher bapher jong ka ri India bad shabar ka ri.
U Bah Ibanshan Basaïawmoit u Khasi uba sah ha Mumbai u la ong, “bun ki bym tip kumno ngi rep ngi riang.
Nga dang lap mynta ba la die ïa u synsar ha Mumbai.
Ka jingwanrah ïa u synshar sha Mumbai kan ïarap ïa ki nongrep ban pynïaid iew ïa u synsar ha ka dor kaba bit bad kan pynïohnong ar shah namarba bunsien ki nongkhaii ki ju khñiot dor haba ki thied ïa u synsar na ki nongrep ha ka dor kaba tad.
"U la ong ruh ba ka jingwanrah ïa u synshar ha kane ka iew pyninam ïa ki mar rep kan pynlong ïa ki briew na kylleng ka ri ban tip kumno ka dur jong u synsar ka long.
U samla Rangjit Khongsar uba trei ha Mumbai uba la leit jngoh ïa ka dukan die synshar jong u Bah Hilarius u la ong ba kane ka dei ka jingsdang ban pynïaid iew ïa u synsar sha ka ri baroh kawei.
“Ïa u synsar la thied beit da ki nongkhaii kiba khñiot ïa ka dor jong ki nongrep.
Hynrei lyngba kane ka iew pyninam ki nongrep kin sa lah ban ïakynduh beit markhmat bad ki nongthied ha kaba kan pynmyntoi ruh shikatdei ïa ki," ong u samla Khongsar.
Ka Sorkar Jylla ka la ai jingithuh ïa u synshar kum u mar rep ha u snem 2019.
Shillong, Lber 12 : Ka sorkar jylla ka la rai ban khot ïa ki dkhot ka Harijan Panchayat Committee (HPC) hadien ka Dorbar Mang Tyngka jongka jylla na ka bynta ban ïakren bad pynbeit ban pynkynriah noh ïa baroh ki Kharmetor na Them ïew Mawlong, ong u Symbud Myntri Rangbah ba ar u Ma Sniawbhalang Dhar.
“ Ngin sa khot ïa ki hadien ka Dorbar Mang Tyngka ban ïa pynbeit noh ïa kane ka kam “ ong u ma Sniawbhalang Dhar.
U la ïathuh ba un sa ïa kren ruh bad u Symbud Myntri Rangbah ba nyngkong u bah Prestone Tynsong shwa ban khot ïa ki nongïalam ka HPC sha ka jingïakren.
Dang ha ka 16 tarik Rymphang ka ïing bishar High Court jongka jylla ka la bthah ïa ka sorkar jylla ban pynbeit noh kloi ïa kane ka kam ba sahteng kata ban pynkynriah ïa ki Kharmetor na Them Iew Mawlong bad la bthah ba dei ban leh ïa kane mar mar hadien ba la kut ka Election MLA.
“ Ka sorkar ka dei ban pyrshang katba lah ban pynsted ïa kane ka kam hadien ka eelction namar la dep pynthikna da ka sorkar ba ka la dep ïoh ruh ïa ka jaka ban pynkynriah noh ïa ki sha wei na kane ka jaka ba ki don mynta" ong ka hukum jongka Division Bench ba la khlieh da u Chief Justice Sanjib Banerjee.
Ka Division Bench ka la pynpaw ruh ba ïa kane ka kam la pynsahteng la katto katne por hadien ba la ïoh pdiang ïa ki jingkyrpad na baroh arliang ban pynbeit ia kane ka kam shabar jongka ïing bishar hynrei namar ka la slem bad shu sahteng ka ïing bishar ka la shim bishar biang bad kan shong bishar biang ruh ha ka 17 tarik Lber 2023.
Kumta dei halor kane ka nongrim ba u Symbud Myntri Rangbah II ruh u la ong ba ka sorkar kan sa khot ïakren ïa ki hadien ka Dorbar Mang Tyngka namar hap ban pynbeit noh kloi ïa kane ka kam kumba la bthah da ka ïing bishar.
Lyngkhoi, Lber 12: Ha ka jingïaseng paidbah jong ka KJP Synod Sepngi kaba la long ha Balang Lyngkhoi mynta ka sngi, baroh arngut ki Pastor kiba la kren bad sam ia khubor ha kane ka Jingiaseng, kata u Rev.
Dr.
BL Nongbri uba la kren ha ka jingïaseng kaba 10:30 mynstep bad u Rev.
P.
Hynñiewta uba la kren ha ka jingïaseng kaba 1:30 mynsngi, ki la ther tyngeh ïa ka jingsam pisa da ki Kyrtong bad ki Party ha ka elekshon kaba dang shu dep.
U Pastor Nongbri, u la ong ba ki Khristan kibym ithuh ïa U Jisu kum U Trai hynrei kiba shu ithuh kum U Khrist, ki leh ïa kane ka la kam kaba long pyrshah ïa ka mon U Blei.
“Ka long kaei kaei kaba sngewkhia ba bun ki khun ka Balang ki ïadon bynta lang ha ka jingïasam pisa ha ka por elekshon kaba long ka jingleh kaba pynsngewsih ïa U Blei", la ong u Principal ka JRTC.
U Pastor Hynñiewta Moderator barim ka KJP Synod Sepngi, u la kren ruh halor ka jingsynshar donbor bad lehbeiñ ïa ki Samla bad ki briew kiba duk ha kine ki san snem kiba ladep da ki bor synshar bad ong ba lada kim kylla kaba mut kin shah bishar ha U Blei.
U Pastor Hynñiewta u la ong ruh ba u khunbynriew u la leh pop pyrshah ìa U Blei haba u la pynjot ïa ka mei mariang kaba la wanrah ka jingpluh ki khlaw, ka jingkhynñiuh jumai ha kylleng ka pyrthei.
Ha kane ka Jingiaseng la ia don lang ruh arngut ki Nongmihkhmat ka Balang Kmie na ri Wales.
Palat shi lak ngut ki paid riewngeit na kylleng ki Balang hapoh ka Synod Sepngi ki la poi sha kane ka jingiaseng ha Lyngkhoi.
Khliehriat Lber 12:Da ki hajar ngut ki riew ngeit kristan kiba na ki hynriew tylli ki presbytery bad kumjuh ki presbytery ba marjan ki la ïa poi sha ka jingïaseng Synod, Biateram Presbyterian Church Synod kaba 27, ba la pynlong ha shnong Muallian, East Jaiñtia Hills District kaba la sdang naduh ka sngi thohdieng, ïa ka phang pdeng jong kane ka jingïaseng la buh na ka kitab jong u Janah, lynnong 1 ka dkhot ba 6 “ To khie to duwai ha u Blei jong me…"Ki nongkren kiba la kren ha ki jingïaseng ruh ki la sam ïa ka ktien u Blei kaba katkum ka phangpdeng ba la buh, kumjuh ruh ha ka jingïaseng kaba 10.
30 mynstep jong ka sngi u Blei la ïoh ban pynkyntang (ordaination) ïa u Rev Nunmoia Ngamlai bad la pynkup burom ruh ïa ki ar ngut ki pastor ki ban shongthait noh, ïa kane ka jingïaseng la pynïaid da u Moderator jong ka Biateram Presbyterian Church Synod, u Rev Samuel Saithwai bad ïa ia ka jingpynkyntang pastor (ordination) la pynïaid da u Rev D.
C.
Haia bad la sam ïa ka ktien u Blei, da u Rev Lalthantluanga, la ïoh ruh ïa ka choir na ka KVP Saipung Bial bad ka Synod Zaipol.
U Rev.
Remsiama Ngamlai, uba dei u pastor jong ka Balang Mualsei, la ïathuh ba katei ka phangpdeng, ka dei ka kyntien shem mynsiem (Spiritual Theme) jong ka Biateran Presbyterian Church Synod kaba 27 kaba ong “To khie to duwai ha u Blei jong me…", la ong ruh ba kane ka phangpdeng ka hikai ïa ngi baroh ba ngi dei ban pynthymmai ïa ka jingim, ka jinglong kristan kaba kynja mynsiem ha ka jingim jong ngi shimet-shi met bad u Blei bad kumjuh ruh ha ka jingim kaba ïadei bad ka imlang ka sahlang, ban don ka jingkitkhlieh ruh ïa ki jingmane Blei ha ki iingmane ha kaba ïadei bad ka jinglong ka bym don ka jingsngew ïapher niam “Ka iingmane ka dei ka jaka jong ka jingsuk bad ka jingbishar ba hok ha ka imlang ka sahlang" u la pynpaw.
Ha ka jingïaseng kaba ha ka por 1.
30 noh phai sngi, la ïalam da ka jingïaseng kynthei Synod PNP Inkhom, ha kaba la ïoh ïa ka jingkren na ka Pi Roibongi Nampui, kaba na ka Balang Saipung, kaba la sam ïa ka ktien u Blei kaba katkum katei ka phangpdeng bad ha ka por 6.
30 janmiet, la sam ïa ka ktein u Blei da u Rev D.
C.
Haia.
Ha ka por myn sngi, ha ka sngi thohdieng bad sngi saitjaiñ, la pynlong ïa ki seminar (Business Session) bad ha ka por janmiet la pynlong ïa ki jingïaseng paidbah, ki la don haduh 700 ngut ki dkhot delegate kiba la poi sha kane ka jingïaseng Synod ha Muallian.
Kumban shu pashat jingtip, kane ka Biateran Presbyterian Church Synod, ka dei kaba la pynïakhlad na ka Khasi Jaiñtia Presbyterian Synod naduh u snem 1996, ki Presbytery kiba hap hapoh kane ka Synod ki kynthup ka Saipung Presbytery, ka Ramthar Presbytery, kiba don ha Meghalaya, ka Zoiram Presbytery, kaba hap lang ha Meghalaya bad Assam, ka Riam Presbytery, ka Ramhoi Presbytery, kiba hap lang ha Meghalaya bad Assam, ka Sangbar Presbytery, kaba hap ha Assam, kane ka Synod ka don ruh ïa ka Mission treikam kaba ïar bha, ha kaba ka Head Quatar jong kane ka Mission jongbka Synod, ka don ha Fiangpui, ha Haflong, Assam, ka Mission ka la lah ban buh haduh hynñiew tylli ki skul, ha kaba saw tylli ki skul ki don hapoh ka jylla Assam bad lai tylli ki skul ki don ha Meghalaya (ha saipung, ha Muallian bad ha Ladrymbai).
Da ki hajar ngut ki kristan ki hynriew presbytery ki la ïa poi sha ka jingïaseng ha Muallian, EJHD.
Shillong, Lber 13 : Ka Pay for Right (PFR) ha ki ar sngi (10 bad 11 tarik Lber) ha ryngkat ka ingïatrei lang bad ka NYK Sangathan Shillong ka la pynlong ïa ki jingïalehkai kaba la tip kum ka District Level Village Cluster Sports Meet.
Hakatei ka sngi ka PFR ka lah pynlong da ki jingpynïalehkai ba bunjait ba kynthup ka jiingïalehkai ïatan tyllai, Mawpoiñ, ka jingpynïamareh 100 meter Race bad ka jingïalehkai Futsal.
Ha katei ka lympung ïalehkai la wan ban ïashim bynta da 3 tylli ki Block ha ryngkat bad ka PFR Academy.
Ki Block kiba ïashim bynta ha katei ka lympung ki kynthup ka Mawphlang Block, Laitkroh Block bad ka Mylliem Block.
Ha katei ka jingïalehkai, ka Laitkroh ka la khur ïa ka nam jop ha ka Futsal bad ka PFR ka la wan ha kyrdan ba ar.
Ïa ka nam jop ha ka jingïalehkai Mawpoiñ la rah da ka PFR bad ïa ka kyrdan ba ar la rah da ka Mawphlang Block.
Ha ka jingïalehkai ha ka 100 merter Race ïa ka nam jop ba nyngkong la ïoh da u Jerimaiah na ka PFR bad ïa ka khusnam ba ar bad ba lai lah ïoh na Mylliem kata u Johnkupar bad Stambor.
Ha ka jingïakob tan tyllai, ïa ka nam jop la ïoh rah da ka Mylliem Block bad ïa ka kyrdan ba ar la ïoh da ka Mawphlang Block.
Ha katei ka sngi ka jingïalehkai ka long kaba shongshit bha na ka jingwan ban ai jingkyrshan jong ki paidbah ïa la ki jong ki kynhun.
Kane ka long katkum u kyrwoh na u President ka Pay For Right u Samla Franky Kharumnuid.
Shillong, Lber 13 : Ka lympung ïalehkai kriket U-15 Inter District Cricket Tournament 2023 ba pynïai da ka Meghalaya Cricket Association ka la sdang mynta ka sngi Nyngkiong ha Ri Bhoi.
Katei ka tournement ka long ruh kum shi bynta ban pynkhreh na ka bynta ban mihkhmat ïa ka jylla sha ki jingïalehkai national kiban wan.
Mynta u snem, man kawei ka jingïalehkai yn pynlong ha ki ar sngi da ki ar inning kawei kawei ka kynhun.
Ki ar tylli ki jaka ïalehkai ba ka MCA ka la jied ki kynthup ha Umbuda kaba ha Ri-Bhoi bad ha Williamnagar, East Garo Hills.
Ka Zone 1 ha Umbuda ka la sdang mynta ka sngi Nyngkong hapdeng ka Shillong Cricket Association-A pyrshah ïa ka Ri-Bhoi District Cricket Association.
Katba ka Zone 2 kan sdang ha ka 15 tarik Lber.
Ha kane ka sngi sdang la wan ban ïadonlang u Vice President jong ka MCA uba dei ruh u President jong ka RBDCA u Bah Rayonald Kharkamni, u Honorary Secretary ka MCA u Bah Gideon Kharkongor, Honorary Treasurer u Dhrubajyoti Thakuria, U President jong ka East Khasi Hills Cricket Association President ha kajuh ka por u Chairman jong ka Tournament Committee jong ka MCA u Bah Dister Marbaniang, ki dkhot jong ka SCA, RBDCA bad ki nongpynïaid ïa ka jingïalehkai.
U Bah Gideon Kharkongor u la pynpaw ba ki player ki donkam shuh shuh ka jingtreii shitom, u la ai mynsiem ruh ïa ki ban pyrshang kamai bun ron lyngba kane ka jingïalehkai, khnang ba kin lah ban ïalehkai bha ha ki tournament jong ka BCCI, kum ka Vijay Merchant Trophy.
Ha ka sngi sdang jong katei ka tournament, ka Ri-Bhoi ka la shah pynkhyllem lut baroh ki wicket da kaba kamai 107 kaba dei ka inning kaba nyngkong katba ka SCA-A kaba la beh ïa katei ka thong ka kamai 60 ron.
Ka Ri-Bhoi kaba la tied biang ka kamai 135 ron (all out), ha kaba ka SCA-A kan hap ban beh ïa ka ron ba 183 ban jop ha ka jingïalehkai kaban long mynta ka sngi Ba arKa Ri-Bhoi, kaba la hap ban tied nyngkong hadien ba ka khlem jop ka jingkynting pisa, ka la kamai 26 ron duh noh 7 wicket ha ka inning kaba nyngkong shuwa ba u Gaurav Narleng u la wan ban mih madan ban kamai da 42 ron.
U Narleng ryngkat u Sanjay Sawkuta (17) bad u Benedict Jones Makdoh (14) ka la ïarap ïa ka Ri-Bhoi sha ka jingkamai ba 100 ron.
U Aashish K Lohar u rangkawang bol sdang u la lah ban khur marwei 6 wicket ai kamai 38 ron katba u Gaurav J Thakuria u ïoh 2 wicket ai kamai 29 ron.
Ka SCA-A haba beh ïa katei ka thong ka khlem da lah ban kamai ron bad dei tang u Lohar uba kamai bun ron da 23 ron.
U Narleng (3/11) bad u Makdoh (3/30) ki khur mar lai wicket, katba u Suraj Kapri (1/6).
Ka Ri-Bhoi ka la duna kamai ron ha ka inning kaba ar, da kaba kamai 47 ron duh noh 6 wicket, hynrei u Narleng u ïoh ban kamai 26 ron, katba u Sawkuta u kamai half century da kaba khyrwit 52 ron na ki 40 bol.
U Makdoh, u kamai 30 ron na ki 27 bol ha kaba kitei ki arngut ki kamai lang da 74 ron ha ka jingduh noh ki phra wicket.
Ki san ngut ki rangkawang bol ka SCA-A ki la ïoh ban khur wicket, ba kynthup u Rithick K Kshir (2/7), Lohar (2/33), Advay Ratan Surana (2/39) bad u Thakuria (2/44) kiba ïoh khur mar ar wicket katba u Mewankitbok M Kharpuri u ïoh 1/12.
Ki team kiba don ha ka Zone 1 jong kane ka tournament ki kynthup ka SCA-A, RBDCA bad ka SCA-B kiba ha ka Group A katba ka East Khasi Hills Cricket Association, East Jaintia Hills District Cricket Association bad ka West Jaintia Hills District Cricket Association ki don ha ka Group B.
Ha ka Zone 2 ki team kiba ïalehkai ki kynthup ka Tura District Cricket Association, South Garo Hills District Cricket Association bad ka West Khasi Hills District Cricket Association ha ka Group A bad ka East Garo Hills District Cricket Association bad ka North Garo Hills District Cricket Association ki don ha ka Group B, ki ar tylli ki team ha ka Group B kin ïalehkai mar arsien.
Ki rangïalehkai jong ka SCA-A : Aashish K Lohar, Dipayan Nandi, Arman Chettri, Rithick K Kshir, Samelawan S Nongkseh, Rudra S Rathor, Mewankitbok M Kharpuri, Rohan Moor, Vedanth Vadera, Rohit Sharma, Gaurav J Thakuria, Abagtha JK Marak, Advay Ratan Surana, Krishiv Chaudhary.
RBDCA : Benedict Jones Makdoh, Soojal Roy, Gaurav Narleng, Sanjay Sawkuta, Pynshai S Timung, Rocky Saha, Nobojit Chettri, Suraj Kapri, Keshab Shah, Anmol Kr Shah, Vikram Marbaniang, Adrian Rymbai, Aryan Tomar, Manbhalang L Marshillong, Pawan Subedi.
Mawkyrwat, Lber 13: Ka ophis jong ka District Legal Services Authority (DLSA), South West Khasi Hills District kum shibynta ban ïasnohkitlang bad ka pyrthei baroh kawei ka la ïoh ban rakhe ïa ka sngi ba kyrpang jong ki longkmie ne ka International Women’s Day 2023 hapoh ka St.
Francis D’Assisi School, Tynsom, Mawthawïang, South West Khasi Hills District.
Ha kane ka sngi la ïoh jingkren bad jingpynshai shaphang kane ka prokram ba kyrpang na ka kong D.
Sohtun, MJS, Chief Judicial Megistrate-cum-Secretary, District Legal Services Authority (DLSA), South West Khasi Hills District bad ka jingkren pdiang sngewbha na u Brother Barnabas Lyngdoh, Principal jong ka St.
Francis D’Assisi School, Tynsom, Mawthawïang.
Ka kong Noshmi Hahshah, Panel Lawyer jong ka District Legal Services Authority (DLSA), South West Khasi Hills District ka la kren halor ki lad jingïaid lyngba ka aiñ kaba ïa dei bad ki kynthei ne ka Protection of Women from Domestic Violence Act 2005.
Ka la ong ruh ba ki don bun bha ka jingñiewshiliang ne ka jingbym ryngkat dor bad ki kynthei bad dei na kata ka daw ba ki mih ki aiñ ba ïa dei bad ki kynthei.
Ka la ban ba ka don ka jingïapher ha ka imlang sahlang kum ha ka jingphah leit skul, ki kam ki jam, ka jingsiew duna dor haba trei ïa kajuh ka kam kumba trei ki shynrang bad kiwei de.
Ka la ong ba ki kynthei kim dei ban long tang ki nongsumar ïing hynrei ki dei ban tur ha ka imlang sahlang bad peit ïa ka roi ka par.
Ka la kyntu namarkata, ba ki kynthei ki dei ban ïeng ha la ki jong ki kjat ban pyntip ha ki bor jong ka aiñ khnang ba kin lah ban ïoh ki lad jingïarap.
Bunsien ki briew ki kynnoh ïa ki bor jong ka aiñ hynrei ka daw ba nyngkong ka long ba ki briew kim pyntip sha ki bor jong ka aiñ ïa ki kam sniew, ka la ong.
Kumta ka la ban, ba lada kim sdang ban tehlakam na ki kam sniew kiba rit ki briew kin sa sdang ban leh ki kam sniew ba khraw ha ka imlang sahlang.
Ka la ïathuh ba ki kam sniew pyrshah ïa ki kynthei ki kham bun ban ïa ki kam sniew ïa ki shynrang.
Ha kajuh ka por ka kong Noshmi Hahshah ka la batai ruh ba ka sorkar lyngba ka District Legal Services Authority (DLSA) ka ai ïa ki lad jingïarap katkum ka aiñ khlem da donkam ban siew pisa ei ei ïa ki plidar.
Ka la batai ruh ba kino kino ki mukotduma ba ïa dei bad ki kynthei ki lah ban ïoh lyngba ka District Legal Services Authority (DLSA) ban ïaleh pyrshah ïa ki kam sniew ha ka imlang sahlang.
Katba ha ka jingkren jong ka kong D.
Sohtun, MJS, Chief Judicial Megistrate-cum-Secretary, District Legal Services Authority (DLSA), South West Khasi Hills District pat ka la ïathuh ïa ki katto katne ki aiñ bad ki lad jingïarap na ka bynta ki kynthei kiba la shah ieh ne shah leh beiñ ha u lok kata ba ki lah ban dawa bai bam na uta u briew tat haduh ba ka kynthei kan ïoh da uwei pat u lok.
Ka la ïathuh ruh ba na ka bynta ki khun, ka lok ka lah ban dawa bai bam na u lok ha kaba ïa ka khun kynthei tat haduh ka por ba kan da leit ïing briew bad na ka bynta u khun shynrang pat haduh ba un da don 18 snem karta bad kane ka dei kata ka aiñ ka ban ïada na ka bynta ki kynthei halor ka bai bam.
Namarkata, ka la kyntu ïa ki kmie ki kpa ba haba ki wanrah ïa ki khun ki kti ha kane ka sla pyrthei ka dei ka kamram jong ki ban ri ban sumar bad ban ai ruh ha ki ïa ka jingnang ka jingstad bad ka bam ka dih kaba paka.
Ka la ban ruh ba kum ki kmie ki kpa ki dei ban ai ka jingnang jingstad ïa ki khun ki kti khnang ba ka lawei jong ki ruh kan nym long ka lawei kaba sah dum hynrei kan long ka jingshai na ka bynta jong ki hi ba kin tip ïa kaei ba ki dei ban leh da ki ïa kynduh ïa ki jingeh ha ka jingim.
Ha ka jingkren jong ka la ïathuh ruh ba ka aiñ ka don ba la khang pyrshah ban phah trei ïa ki khynnah kiba rit ha ki kam kiba khia kiba ktah ïa ka koit ka khiah jong ki bad kane pat kam mut ba ki khun kim lah shuh ban ïarap kam ha ïing ha sem hynrei ka khang ban pyntrei ha ki kynja karkhana bad kiwei de ki jaka.
Ka la ong ruh ba lada don ki para khynnah khamtam kiba la kham heh ki leh ki kam ba lai phew jait ba ki shoh ki dat beiñ bad leh ki kam bymman kim dei ban sngap jar jar kum ïa kine hynrei ki dei ban mih shakhmat ban pyntip sha ki bor jong ka aiñ khnang ba kin sa leh ïa kaba donkam.
Haba kren ai jingkyntu na ka bynta ki khynnah skul, ka kong D.
Sohtun ka la ong ba kum ki khynnah skul ki dei ban don ka thong ryngkat ki jingtrei shitom ha ka jingim jong ki namar lada ki leit skul khlem ka thong shakhmat kata ka jingshong skul jong ki kan sa long leh noh ei.
Ha ka jingkren pynkut, ka kong D.
Sohtun ka la buh ka jingkyrpad ïa ki longkmie bad ki riew kynthei ba lada ki don kano kano ka jingshah leh beiñ ne shah ñiew beiñ ïa ki hok ki jong ki sngewbha wat ju sngap jar hynrei ki dei ban mih shakhmat ban pyntip khnang ba ka aiñ ka lah ban ïarap na ka bynta jong ki.
Ïa ka jingkren khublei la ïoh na u babu George Shangpliang.
