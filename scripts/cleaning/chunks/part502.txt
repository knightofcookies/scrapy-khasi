Shuh shuh la ong ruh ba na ka liang jong u Engineer u la kular  ban shimkhia bad ban pynkloi noh ia katei ka kam bad u la ong ruhba lada kito ki iing kiba dang sah bai bording lada kim siew dep noh ka tnad kan ym shah shuh ban ring bording namar na ka liang jong ka ophis hi kan sa leh noh ia kam kata ka long ban bujli da u wei u tranformer.
Shillong: Ka GVK EMRI ka la hukum ban pynkynriah kam noh iaki nongialam ka Meghalaya EMRI Workers Union ia u president bah Roypar Kharraswai bad ka Secretary ka kong Susan Lyngdoh sha lum Garo hakaba kane ka jingleh ka la pynbitar iaka Union bad ki la byrngem ba kin pynlong kajingiakhih ba kham jur lada ka sorkar bad ka kompeni ki iaid beit iakatei ka hukum.
Ia kane laiathuh haba iakren bad u bah Roypar Kharraswai bad la iathuh ba ka State Head jong ka GVK EMRI ka la pynmih ia ka hukum, ban pynkynriahkam noh naduh ka 21tarik mynta u bnai ia u President bad ka Secretary lem bad kiwei sha Garo ha kaba la pynlyngngoh iaka Union ba haduh mynta u juh u briew u la iohpdiang iaki order haduh 3 bad 4 tylli kaba la long ka jing pynsyrwa kai iaka pisa bad iaki kot sada,la iathuh u ne u rangbah.
Shuh shuh, la ong ba katkum ka Trade Union Act ymlah ban pynkynriah kam haba dang don ha ka kynrum kynram bad ha kajingdawa jong ka seng ka long ba ymdei ban pyn kynriah shabar ka District, namar ki briew na kajuh ka district ki lah ban sngewthuh ia ka jingdonkam ki trai jaka kum haka ktien, ka jinglong ka jaka khnang ban kloi ban poi sha kata ka jaka ba ki don namr ki dei ki trai shnong,hynrei sha shnong nongwei haduh ban iohkem ia ka jinglong ka jaka u nongpang u la mad pynban ia ka jingsngewsih.
Shuh shuh, u la kyrpad ba ki paitbah kin sngewthuh ba maki kim banse ban pynlong ka jingiakhih hakano kano kapor bad ba kin iaishah halor kata namar ki la shah lehbein sha ki kine ki heh nongpyniaid ka 108 bad haka sorkar namar ka GVK 108 kam ithuh iaka Union jongki.
Jowai:  Hadien ka jingioh pyllait ia ki ar ngut ki thei samla lud 14 bad 15 snem na Umpleng (cement area) East Jaintia Hills, mynta ka sngi pat ki pulit ka West Jaintia Hills lyngba ka tnad pulit kynthei hapoh ka jingialam ka kong B Shadap, ki la ioh ban pyllait sa kawei pat ka khynnah 17 snem ka rta kaba la phet ban ia kynduh ia u samla ba ieid jong ka uba sah ha Sohryngkham East Khasi Hills.
Katkum u SP ka West Jaintia Hills, u sahep Lakador Syiem, u la iathuh ba ka kmie jong katei ka khynnah, na Mynska ka la wan ban ujor halor ka jingjahrngai ka khun jong ka.
Na ka liang ki pulit hadien ba ki la ioh ia kane ka jingujor ki la pynlong ia ka jingtohkit ban lap dien ia ka bad ha ka jingtohkit la lap ba ka don ha Sohryngkham bad ki pulit ki la hiar wut wut ban leit shimti ia ka na kawei ka iing kaba don ha Sohryngkham.
Na ka liang u SP u la iathuh ba ia katei ka khynnah la dep ban phah eksamin ha ki Doctor bad ym pat shym la ioh ia ka report.
“Lada ka report na ki Doctor ka pyni ba ki don ki dak ki shin kiba be-ain ngin hap ban leh ia kaba donkam katkum ka POCSO Act", la ong u heh pulit uba peit ia kum kine ki kes.
Nongpoh:  Kawei ka trok kit dewiong kaba don ia u number ML 04C 6884, kaba la mih na Ri lum Jaintia bad kaba la pyndonkam ban iaid lyngba ki surok kyndong na ka bynta ban poi sha Assam, ka la kylla noh hynnin ka miet ha ka shnong Jatah kaba don ha ki thain Mawhati ha Ri Bhoi.
Ka jingtip kaba la iohlum na ki paidbah jong katei ka thain, la iathuh ba katei ka trok ka la kylla hynnin ka miet ha katei ka shnong bad la iathuh ruh ba katei ka trok kaba kit Dewiong, kaba la mih na Jaintia ka la rung lyngba ka surok na ki thain Nartiang ban mih sha Mawlasnai ter ter sha Tyrso, da ka jingthmu ban mih sha Mawhati ban pynpoi sha Assam, hynrei haba la poi sha katei ka shnong, katei ka trok ka la kylla noh.
Ki la iathuh ruh, ba watla kim tip ba ki dei ki trok kiba kit ia kino ki mar, hynrei ki briew kiba sah ha katei ka thain, ki la iathuh ba bun ki trok kiba la pyndonkam ia katei ka surok, kiba la wan na ki thain Jaintia da kaba pyndonkam ia katei ka surok ban mih sha Mawhati, kaba dei ka surok kaba mih sha Umsiang bad sha ka jylla Assam.
Shillong:  U symbud myntri rangbah ka jylla u bah Prestone Tynsong ula kular ban peit ba ka jingshalan masi sha Bangladesh, kan sangeh noh hadien ba ka la ktah jur ia ka kam jong ki nongshoh doh masi ha kane ka jylla.
Haba pynthikna ia kane,  u president ka seng Khasi Jaintia Butchers Welfare Association (KJBWA), u bah Generous Warlarpih  u la ong, “Ngi la iakren ban iapyrkhat lem ia ka jingeh ki nongshoh doh, ka jingjur palat ka jngshalan masi sha Bangladesh, ka la ktah jur ia ngi".
Haba pynpaw ba ka jingsngew tynnad ia ka jingkular u bah Prestone ban peit ia ka jingiaid ki kali kit masi ha surok, u bah Generous u la ong, “U Symbud myntri rangbah ka jylla u ong ban shim khia ia kane ban khang lad ban shalan masi sha Bangladesh".
U bah Generous ula bynrap, “Ha kine ki sngi ban wan, yn sa lah ban leh eiei ban pynsangeh ia ka jingshalan masi sha Bangladesh.
Ia ka kam kaba iadei ha lynti ne ka surok yn shim khia ka sorkar".
Ha kajuh ka por, u bah Generous u la ong ba ka seng kan iashong jingialang lashai ban iakren pynbeit wat ban sdang ban die doh masi noh hadien ba la sangeh shi taiew tam mynta.
“Na ka liang jong ngi, ngin iapynbeit ia ka kam iew ban iashong lashai bad ym slem ban sa plie noh ia ki dukan", u la ong.
Lah ban kdew ba ka KJBWA ka la sangeh ban shohdoh masi naduh ka 7 tarik mynta u bnai ban pyrshah ia ka jingshalan masi sha Bangladesh.
Nongpoh:  Ka Ri Bhoi District Sports Association (RBDSA), hynnin ka sngi ka la pynkup burom baroh ki rang bad thei ialehkai Athletic na Ri Bhoi, kiba la wanrah ka nam bad burom ia ka Distrik, lyngba ka jinglah jong ki ban ialehkai bha tad haduh ba kin da lah syndon ban rah ia ka nam lahduh ha kane ka Inter District Athletic Meet 2019, kaba dang shu dep shen ha Nongbah Shillong.
Ha kaba pynkup burom ia kitei ki rang bad thei ialehkai ka Ri Bhoi, la sakhi da ka jingdonlang u Dr.
D.
D Lapang, nongaibuit ka sorkar jylla, u Bah Jason S Mawlong, u Bah Charles Marngar, MDC Mawhati, u Bah R.
B Shadap, President ka RBDSA, ki nongkitkam ka RBDSA, ki kmie ki kpa jong kitei ki khynnah lem bad kiwei ki riew rangbah ka them Ri Bhoi.
Nalor ka jingpynkup burom ia ki nongialehkai Athletic, na ka liang ka RBDSA, ka la pynkup burom ruh ia ki heprit, kiba la poi sha ka thup jong ha phainal ha ka lympung ialehkai phutbol ka U-12 CYMDS kaba dang shu dep ha Nongbah Shillong, ha kaba ka Ri Bhoi ka la wan ha ka kyrdan ba-ar.
Na ka liang ka RBDSA, ka la pynkup burom ia kitei ki rang bad ki thei ialehkai, da kaba sam da ki Momento ne ki tiar sah jingkynmaw sha baroh kiba la don bynta ha ka ban wanrah nam ia ka Distrik lyngba ki kam ialehkai.
Ha kane ka jingpynkup burom ia kitei ki nongialehkai ka Ri Bhoi, la ioh jingkren na kiba bun ngut kata kaba kynthup naduh u Dr.
D.
D Lapang, ha kaba ki la pynpaw ia ka jingkmen ban iohi ia ka jingnangkiew ka Ri Bhoi ha ki kam ialehkai bad khamtam eh ha ka Athletic.
Ki la kyntu kynpham ia kitei ki rang bad thei ialehkai, ba ki dei ban trei shitom shuh shuh, khnang ba kin nangkiew ha ki kam ialehkai bad ba kin ioh ruh ban mih khmat ym tang ia ka Distrik, hynrei ia ka Jylla bad na ka Ri ruh kumjuh.
Shillong:   Ka  Janailin Kharpan ka nongsiat khnam na ka jylla, ka la shah khot sha ka rynsan jied nongsiat khnam ka ri ka Selection Trial for Junior & Cadet.
Kiba shah jied na kane ka rynsan, kin mihkhmat ia ka India sha ka Youth World Championship & Asia Cup (Recurve , Compound) ban long ha SAI NBA Haryana ha ka 23-24  tarik Jylliew mynta u snem.
Ka Archery Association Meghalaya (AAM) ka kitbok ia ka ba kan poi sha ka thong ka jingjop, la ong ka kyrwoh na u bah  R.
P.
Ryntathiang u Assistant Secretary ka Archery Association Meghalaya.
Shillong: Ka jingiakhun ka lympung District Subroto Cup ka East Khasi Hills ka U17 boys ka la poi sha ka quarter phainal.
Ha ka jingiakhun myn hynnin ka sngi, ka  Shillong College HSS ka la pylliem ia ka Iewrynghep HSS da 3-1, ka O.
M Roy HSS ka la pylliem ia ka Lumpyllun SS da 2-0, ka Tlongumniam SS ka la pyllem ia ka St.
Anthony’s HSS da 1-0 bad ka H.
Elias HSS ka la pylliem ia ka Rusa HSS  3-0.
Ia ka semi phainal kan long lashai ka 10.
30 am hapdeng ka H.
Elias HSS pyrshah ia ka Tlongumniam SS bad ha ka por 11.
45 hapdeng ka Shillong College HSS pyrshah O.
M Roy HSS.
Shillong: Ka Meghalaya Arm Wrestling Association ka la phah ia ka kynhun jongki 21 ngut ki nongiakhun kti ka Jylla kin mih khmat ia ka jylla sha ka 43rd National Arm Wrestling Championship ka ba long ha Bhilai, Chhatisgarh naduh ka 19 haduh ka 23tarik mynta u bnai.
Ia katei ka lympung la pynlong da ka Indian Arm Wrestling Federation.
Ka kyrteng ki nongialehkai kiba leit mihkhmat ia ka jylla ki long:Shynrang: U Hubert Paliar, u Arun Lyngdoh Marshillong, u Rangdapbor Sweet, u Kynsaiborlang L Nongrang, u Precious Marbaniang, u Wilynder Khonglam, u Defender Samati, u Micky Khyriem, u Alex Lyngdoh, u Kishore Chettri, u Everson Thangkhiew, u Alan S Marbaniang, u Baniaikyrsoi Khongwir, u Banbatjuban Khongwir, u Banshan Terang.
Kynthei: Ka Ewan Suchiang, ka Margareth Pathaw, ka Badalyne Kharbangar, ka Aibok Rina, ka Mihsngewbha Rymbai.
Ka seng ka ai khublei ruh ia baroh ki briew kiba la ai ka jingkyrshan ia ki nongialehkai jong ka kiba leit shim bynta sha katei ka lympung.
Ka seng ka kitbok ruh ia baroh ki nongialehkai ba kin lah ban ialehkai bha bad wanrah burom ia ka jylla.
Shillong: Ka jingdon ki briew kiba ioh ia ka jingpang Japanese Encaphalitis (JE), ka la kiew sha ka 15ngut haduh hynnin ka sngi ha West Garo Hills, ong ka khubor bad katei ka dei hadien ka jinglap thymmai ia ki 13ngut kiba ioh ia katei ka jingpang hynnin ka sngi, ong shuh ka khubor.
Ki bor jong ka West Garo Hills District, ki la shim khia bha halor kane ka jingpang bad ki la thaw ia ki lad ki lynti ban pynduh jait syndon ia katei ka jingpang kaba shyrkhei shibun eh.
Mynta ka sngi U Conrad Sangma, myntri rangbah ka Jylla, ula lum ia ki heh ka tnat ka koit ka khiah, ia U Deputy Commissioner lem bad kiwei de ki heh sorkar, ban iakren halor ka jingpang, kaba mih na katei ka jingpang.
U bah AL Hek, haba kren ha ki kotkhubor, u pynsngew ba ka sorkar, ka la trei tyngeh ban khanglad ia ka jing saphriang jong katei ka jingpang.
Ka Nusrat Jahan, ka dei ka aktor ba pawnam bha jong ki phlim Bengali bad ka dang shu jop elekshon shen, na ka tiket TMC jong ka Mamata Banerjee.
Katba kiwei ki MP, ki dang ia bunkam ban ia shong dorbar ha Parliament, hynrei ka Jahan, hynnin ka sngi, ka la pyndep noh ia ka jing ia poi kha jongka ha Turkey.
Ka  Jahan, 29, ka ia poi kha bad U Nikhlin Jain, uwei na ki nongkhaii bad la iathuh ba kitei ki ia poi kha ha Bodrum jong ka ri Turkey.
Ka Nusrat Jahan, ka la jop na Basirhat Constituency jongka  West Bengal, na ka tiket  Trinamool Congress, ha kaba ka la jop haduh 3.
5 lak vote.
Ka Jahan, ka dei kawei na ki nongkhring briew kaba khlain bha ha kane ka elekshon ba dang shu dep ha West Bengal.
Nalor kiba ha iing jongka, ka Mimi Chakravorty, kaba dei ka paralok kaba iajan bha bad ka bad kaba dei kawei na ki actress Bengali, ka leit ban shim bynta lang ha katei ka jing ia poi kha jong ka Jahan.
Kitei ki arngut ka Jahan bad ka Chakravorty, ki la shah wohnia tyngeh ha u bnai ba ladep, haba ki shah shondur ialade ha khmat jong ka Parliament, da kaba ki phong patlun Jeans.
Kitei ki arngut ki dkhot, kim shym la ioh lad ban bam smai kum ki dkhot thymmai, namar ba ki don mynta ha katei ka jingshim bynta ha ka jing shong kurim ka Jahan.
Shillong: Ka St Mary’s College  mynta ka sngi ka 20 tarik 2019 ka la leit buh Mawnongrim ban shna ia ka College ha Syllei u Lar Umroi Ribhoi District.
Ha kane ka sngi la ia don ryngkat da u Myntri ka pule puthi  u bah Lakmen Rymbui u MLA ka Umroi Constituency, u bah George B Lyngdoh u Archibishop ka Shillong Dioceses u Rev Dominic Jala, ka Principal ka st Marys College, Mary Harriet, ki sister ki Phader, ki nong synshar shnong bad ki nongshong shnong ka Syllei u lar Umroi.
U Myntri ka pule puthi u la kyntu ia ki khynnah ki ba pass bha ha ka Math ka Science ba kim dei ban beh tang ia ka Doctor ne Engineer hynrei ki dei ban phai ruh sha ka  phang ka kam hikai.
"Lada ki khynnah kiba pass bha ha ka math bad science kin wan sha ka kam hikai ki khynnah ki ba shah hikai ha ki  kin long ki ba tbit ba ki nong hikai ruh ki ladei lupa ki ba tbit,"la ong u myntri ka pule puthi.
U bah Lakmen u la ong “Ka jinghiar jong ka jingpule ha ki nongkyndong ka dei na ka daw ba ki nonghikai kiba dei ban hikai kim ju leit ban hikai kine baroh ki dei ba kim ju don ban ujor" kine baroh  ula pynpaw hadien ka jingduna ia kiba pass ha u ne u snem ha ka result MBOSE.
U MLA ka Umroi Constituency u bah George B Lyngdoh u la ong “Haba ngi peit ia ka result kaba ladep mih ha MBOSE ka la dei ka por ba ngin phai khmat ha ki skul kiba pyniaid da ki balang ba ki la kiew ha ki rukom hikai bad ka jingpass bha ki khynnah ka sakhi ia kata.
"Na ka liang u   MLA ka Umroi Constituency  u la ai  T.
10 lak ban iarap ban tei ia ka St Mary’s College ha Umroi.
Da u Bah Philip MarweinHa Meghalaya baroh kawei, ym donkam laisen ban khaii na ka bynta ki riewlum trai shnong Khasi, Jaintia bad Garo.
Ki lah ban khaii katba mon khlem laisen.
Hynrei na ka bynta ki dkhar bad kiwei ki khyllah jait ki donkam ban don ka laisen khaii ba dei ban ioh na District Council- ha Jaintia Hills dei ban ioh na ka Jaintia Hills District Council, ha Khasi Hills na ka Khasi Hills District Council bad ha Garo Hills pat dei ban ioh na ka Garo Hills District Council.
Kane ka long kaba donkam haduh katta katta.
Ka jingthmu jong ka Laisen khaii na ka bynta ki dkhar bad ki khyllah jait ka long ban teh lakam ia ka khaii pateng jong ki khnang ba kan ym ktah ia ka khaii pateng jong ki trai muluk trai jylla bad ban ailad ia ki ba kin roi stet ha kane ka lain kamai kajih bad, dei na kane ka daw ba la khot ruh ia kane ka Trade Regulations for the non-tribal.
Ka jingthmu hi ka long ban iarap bad iada ia ka kahii-pateng jong ki trai shnong trai riewlum trai jaka na ka jingwan knieh kamai jong ki dkhar bad kiwei ki khyllah jait.
Na kawei ka por sha kawei pat, ka ju mih ia ka huri hura halor kane ka kam bad ki la mih ruh ki jingiashoh bad iamynsaw tang namarba khynra ia ki laisen khaii lane talasi ia ki dkhar kiba khaii ha ki surok bad ha ki dukan ban tip kino kiba la don laisen bad kino ki bymdon.
Ki la don ruh ki khep ba don ba la poi sha hospital ruh ba don ka jingiashoh briew tang namarba talasi laisen khaii lane khang noh ia ki dukan ki bym don laisen.
Ka jingpynkhih kaba dang shen ka dei ka jingkhang jong ka KHADC ia ki 33 tylli ki dukan dkhar ha Nongmynsong halor ka nongrim ba kim don laisen ban khaii.
Ka District Council ka la leh ia la ka kamram namarba ba haba khlem laisen kumno kita ki dkhar ki lah ban khaii.
Ka don ka nongrim kaba biang.
Ka District Council ka dei kein ban pyntreikam ia ki Rule bad ki kyndon kumba la pynkup bor ha ka katkum ka Sixth Shedule.
Namarba, katkum ki kyndon kiba shai ka dei ka kamram jong ka District Council ban iada iaka khaii-pateng ka jong ki trai shnong riewlum na ka jingwan tyllep ki bor khaii pateng jong ki dkhar heh paid lane kita ki non-tribal.
La jar katta ruh ki kyndon bad ki rule jong Sixth Schedule kim ong ba la khang ia ki dkhar ban ioh laisen khaii hynrei, ka ong ba donkam ban teh lakam (regulate) ia ka khaii jong ki, ban dup ioh iada ia ka khaii-pateng jong ki trai jaka ki riewlum Khasi, Jaintia bad Garo.
Hynrei ka District Council ruh kam lah satia ban kyntait mardor ban ym ai laisen khaii ia ki dkhar bad kiwei ki khyllah jait.
Kito kiba don ki nongrim kiba biang bad ynda ki la pynbiang nadong shadong ia ki kyndon ki lah ban ioh laisen khaii.
Kumba ka long mynta, da ki bun hajar ngut ki dkhar bad ki khyllah jait ki la ioh laisen khaii na ki District Council ha ka jylla.
Ka jingkylli mynta ka long hato kane ka jingai laisen khaii khah khah bad ba la bun tylli kam ktah ia ka kam kahii-pateng jong ki traishnong trai muluk? Hato ki District Council ki da bishar bniah bha thik-pa-thik kumno ban ai laisen bad iano ban ai laisen ban ym ktah ia ka khaii-pateng jong ki trai jaka trai muluk riewlum Khasi, Jaintia bad Garo?Hangne nga sheptieng ban kdew ba bun ki laisen ba la ai da ki District Council ki ktah bha ia ka khaii pateng jong ki trai shnong trai muluk.
Ki District Council ki dei ban bishar bniah kumno, hano bad ha kino ki jaka dei ban ai laisen khaii- namarba bun na ki laisen ba la ai ki la ktah bha ia ka kam khaii jong ki riewlum trai jaka.
Ka donkam ka jingpeit phaidien bad jingbishar bniah bha halor ka jingai laisen khaii (the whole issue of granting trade licenses has to be reviewed and restructured to fit into its purpose).
Ka long kaba sngewsih ba ha kane ka kam laisen khaii ka don shibun ki jnit ki jnat bad ki sohkyrdot ba dei ban law bad loit bha.
Khamtam ki don bun ki buit kyllain ban leh tang ban ioh laisen khaii bad kawei ka buit kaba kloi bha kaba ju pyndonkam khah khah ka long, ban pynbam tyngka naduh na trai shaduh sha kliar.
Lada kane ka treikam, bad ka la treikam ruh ha ki por ba la leit, baroh ki jingthmu jong ka Sixth Schedule ha kaba iadei bad ka kam laisen kahii ki shu kylla kamkai.
Kaba sngewsih ka long ba ki la don katto katne ki CEM, EM bad ki ophisar kiba dei khmih ia ka Trade ha ki por kiba mynshuwa, ki la kylla long kiba riewspah bad kiba bit ba biang tang namarba ki la shim kabu da kaba khaii im im peit peit ia ki Laisen Khaii (trading of trade licenses).
Lada kane ka long kumne baroh ki jingthmu jong ka laisen khaii ka shu long kamkai.
Ngi da khmih lynti naduh ka mynsiem ba ki CEM,EM bad ki ophisar kiba bat mynta ia ka Trade ha ki District Council jong ka jylla kin ym shet kylla ia ka jingthmu jong ka Sixth Schedule.
Bah RM ShabongKa sorkar India, ka don ia ka jingmut ba thymmai bad kat ka long ba kan pynduh noh ia ka kyrdan pule jong kito kiba kwah ban niah kali bad katei ka mut, ba lada mynshwa ka donkam ia ka Class VIII ban long draibar, hynrei nangne shakhmat ym donkam shuh ban wad ia uba nang ban thoh ne pule, hynrei kan donkam noh, tang uba shon da ka kti kmie ruh kam lei lei.
Ka rai jong ka sorkar India, ban pynduh noh ia ka kyrdan pule, ka long namar ba ka wan ka jing ujor na ka sorkar Haryana, ha kaba ki don bun bah ki samla kiba tbit ban niah kali ha katei ka Jylla, hynrei kim ioh lad satia ban trei ia katei ka kam, namar ba kim don pat ka kyrdan pule kaba iahap, katba kum ka jingkwah ka sorkar India, lane ba kin pule Class VIII.
Lyngba katei ka rai jong ka sorkar India, ngim tip, ia kaei ka ban jia la shai la shisngi ia katei ka kam niah kali bad la kan kham bha ne kan kham sniew, namar ba ki surok ki la nang khap ngiah, nangta ki kali ki la nang bun bad ki nongniah ruh kin don kiba bieit kot, kiba stad malu mala bad kiba stad tam ruh, kin ia tyllun lang ha kawei ka surok bah.
Lada iakren ha Ri Khasi Jaintia, ngi iohi, ba ka jing pyn jynsur kyndon, kam da donkam than, na ka bynta ban niah kali, namar ha kine ki sngi, ka jingkiew ka jingieid ia ka pule puthi, ka la stet shibun eh bad haba shu peit ha kine ki sngi, ngi iohi, kumba uba bun bah u samla uba la lah ban ia pyndep ia ka kyrdan SSLC bad kumta, ula long uba bit ban ioh ia ka laisen niah kali.
Kam dei tang katta, ha kajuh ka por, ka jing donkam ia ka jingnang jingtip, ka long kaba khraw shibun eh bad kata ka long ban pule ia ki jingthoh kiba don hapdeng surok kum ki “no entry"  ki “no parking" bad kiwei kiwei bad nangta sa ka jingpeit ia ki number kali bad haba kit mar kit mata, ka donkam ban ia soi hapdeng u nongkit bad u nong ai mar bad sa shibun ki jingdonkam bad haba ka long kumta, ka la i donkam toi ba u nongniah kali, u dei ban pyndep ia ka kyrdan SSLC.
Ka la dei namarkata ia ka sorkar India, ba kan nym pynduh ia katei ka kyrdan pule, hynrei ba kan shu pyn jynsur, katba kum ka jing ia shah na uwei u briew sha uwei pat.
New Delhi: Ka kaiphod jong ka  Jal Shakti ministry, ka pyni ba ka  West Bengal, Meghalaya bad ka Bihar, ki dei ki lai tylli ki Jylla, ha kaba ka jingtan um dih sha ki longiing, ka long tang shi percent.
Katei ka dei ka kaiphod, kaba la phah sha ki myntri peit um jong ka sorkar Jylla, ha kaba la pyni ba kitei ki jylla, ki ioh um dih lyngba ka jingtan um na ki nar kor, ka long tang shi percent sha ki iing briew.
Hadien jong kata, ki don khyndai tylli ki Jylla, kiba ka jingsam um sha ki iing briew, ka long tang 5 percent bad nangta sa ki 13 tylli ki Jylla, ka long 10 percent bad ha katei ka kaiphod, la pyni ia ki hynniew tylli ki Jylla, ha kaba ka jingsam um dih sha ki long iing, ka long palat ia ka 50 percent.
Mynta katei ka tnat, ka don ia ka jingthmu, na ka bynta ban pyn treikam ia ka skhim kaba la kular da ka sorkar BJP bad kata ka long  “Nal se Jal" lane ka um na ka umkor, na bynta kawei pa kawei ka longiing, ha kaba yn pyntrei kam ha ki san snem ban sa wan.
Shillong: Ka Ri Bhoi Entertainment Society  mynta ka sngi ka 20tarik u jylliew 2019, ka wan  ban pynbna paidbah na ka bynta ka jingpynlong ia ka Grand Finale jong ka Ri Bhoi Idol, ka ban long ha ka 13 tarik u Naitung  2019 ha Madan NSCA Pahamsyiem Nongpoh Ri Bhoi District.
ka ban sdang naduh ka por 3 baje janmiet.
Ki nong shim bynta ha kane ka sngi kin don 16 ngut ki ban iakhun ha ka Grand Finale.
Na ka liang ka RiBhoi Entertainmednt Society ka khot ka wer kyrpang ia ki nongshna phlim, nongpynmih phlim Khasi ban sakhi ia ka sap rwai ki Khun ka dong ri Bhoi  ba kan long ka lad ban ioh rwai sha ki phlim hapoh ka jylla.
Na la liang ka RBES ka la pynpaw ia ka jing khublei ia baroh kito kiba lah noh jingiarap sha ka committee bad kiba la don bynta ha ka jingpynlong ia kane ka jingiakop rwai baheh hapoh ka District ri bhoi,bad ka kitbok kit rwiang ia ki nong ia shim bynta ba kin ia leh bha.
Bah RM ShabongBaroh ki ia kwah ban kynriah ia ki khar metor na iew mawlong  sha kawei pat ka jaka bad hangne ngi iohi ia ka seng NPP, UDP, Congress, HSPDP bad ki sengbhalang ruh ki don ia katei kajuh ka jingmut, hynrei ka wan ka phang, kaba hap ban iakren bad kata ka long ba kumno ka sorkar Punjab lane ka seng Congress, kaba synshar ha katei ka Jylla, ka da lushia tasam ia ka synshar khadar jong ka sorkar Meghalaya.
U nongialam jong ka sorkar Punjab, uba dei u kapten shipai bad uba dei ruh u kha heh jong ka seng Congress, ngim tip, la ula kylli jingmut ne em halor kane ka phang, na ki paralok jongu, kiba don ha katei ka seng, ha shwa ba un tyrwa ban bei tyngka sha ki kharmetor ha Iew Mawlong, ba un phah ia ka kynhun sorkar, ban wan peit ia katei ka them metor bad kumta ter ter bad katei ka pyni, kumba U Singh jong ka Punjab, um shaniah satia ia ka sorkar NPP ha Meghalaya bad dei na katei ka daw, ba u pyneh horkit hordang ban kynriah ia ki khar metor na katei ka jaka.
Ngi im ha ka synshar paidbah bad ngi sngewthuh shai, ba u myntri rangbah ka Punjab, u da sngewthuh bha ba ka sorkar Jylla, ka don la ka jong ka hok, la ka jong ka iktiar bad wat ka sorkar India, ka don la ka jong ka bynta bad la ki jong ki ain, hynrei lada ka sorkar Punjab pat kam hun hi tdot, halor ka jingshakri jong ka sorkar Meghalaya, ia kitei ki kharmetor, kumta ka long ka mat kaba da eh than ban pyrkhat bad lehse, ka pynpaw ba U Singh ka Punjab, u kwah ban pynthut ia kane ka sorkar bym dei Congress lane ioh lehse u kwah pynban, ba un synshar hi noh ia kitei ki para doh para snam jongu.
Na kaei kaba paw ha kine ki sngi, ngi iohi, ba la pynpoi sha ka jingsngew jaitbynriew ia katei ka mat (wat la kam long satia kumta) bad katei ka daw, ka long namar ba ki paralok jongngi kiba na ka sorkar Punjab, ki la tuklar bad lushia palat ia katei ka sobjek, ha kaba la imat, kumba kim iahap, ia kano kano ka jingmut jong ka sorkar Jylla, hynrei ki shu kwah beit ba ka Meghalaya, kan pdiang ia kaei kaba ki kwah ki khar metor, lyngba ka jabieng kaba wan lut nadong shadong na Punjab.
Ka daw baroh dei naka sorkar jylla wat kynnoh ia kiwei pat.
Balei lada ka sorkar jylla ka iaid laka kam mano ban saham tang shikyntien ruh? Dei namar ba ym don ba nud ban shim iaka rai naka liang ka sorkar jylla sa kurhuh sa ki sing briew na bar ruh.
Shillong: U Myntri ki kam pohing ka jylla u James Sangma u la ong ba u la ioh pdiang ia ka jingthoh na ka liang ka sorkar jong ka jylla Punjab, lyngba u Myntri Rangbah ka jylla Punjab kaba u la thoh sha u myntri rangbah ka jylla, ha kaba ka sorkar Punjab ka la pynpaw ka jingsngewkhia halor kine ki jingjia.
Ka jingiakhih pyrshah Them Metor ka la jia shisnem mynshuwa hadien ka jingiakynad hapdeng u nongniah bos bad ki katto katne ki nongshong basa ha Them Metor.
Ka sorkar jylla lyngba ka High Level Committee ka la pynlong ia ka jingjurip katba ki jingdawa ban pynkynriah noh ia ki nongshong shnong ha katei ka colony.
Ka Harijan Panchayat Committee ka la pyrshah ruh ia ka jingjurip ba la pynlong da ka Shillong Municipal Board.
Halor kane u Myntri Rangbah ka Punjab u Captain Amarinder Singh u la ai jingthoh sha u Myntri Rangbahduh,  ka ri u Narendra Modi.
Ha ka sngi Balang jong ka taiew, ka 19 tarik u Jylliew, u Jasbir Singh Dimpa MP na Punjab u la ialam ia ka kynhun ba saw ngut ban iakynduh ia u Myntri ki kam Pohing ka jylla u James Sangma.
Kumta hadien ka jingiakynduh jong u Myntri ki kam Pohing ia kane ka kynhun, na ka liang jong ka sorkar lyngba u James Sangma u la ong, “Ngi la ai ia ki ka jingkular, ba ngin shimkhia halor ka jingshongsuk shong shngain jong ki paidbah Punjabi kiba shong ba sah ha Meghalaya.
"Naduh ba la jia ka jing huri hura halor ka Them Metor, ka kynhun jong ki para jaidbynriew Sikh na nongbah Delhi bad Punjab ka la wan jurip 2 sien sha nongbah Shillong bad ruh ban pynpaw ka jingsngew diaw halor kane.
Kumta na ka liang jong u myntri ki kam pohing ka jylla, u bah James Sangma u la ong ba ha broh kine ki kynti, u la kular ban khmih ba kan ym don kano kano ka jingiapher jaidbynriew bad ba ki briew bym dei ki trai paid riewlum ruh kim dei ban shongsyier hapoh nongbah.
U Myntri James Sangma u la pynpaw ba ka jingpynpur khana lamler kadei kawei na ki daw ba jur ki jingiakhih, kumta u la ong ba lyngba kum kine ki jingiakynduh ban iakren bad phylliew jingmut hapdeng ki nongialam ki paidbynriew Sikh bad ki nongialam Sorkar kan wanrah ka jingiasngewthuh jingmut bad ruh ka shong suk shong sain.
“Dei lyngba ki jingiakren ba ngin sa lah ban wanrah ia ka jingshong shngain hapdeng ki trai shnong bad ki jaidbynriew Sikh," la ong u James Sangma ha kaba u la pynrem jur ruh ia kito kiba kynthah ding bad pynpur khana lamler.
“Ka jing pynpur khana lamler ka ktah shibun ia ka imlang sahlang bad ka pynshong syier ia kiba lui lui.
Kumta nga kyntu ia ki briew ba kim dei ban leh kumta," la pynkut u James Sangma.
Halor kane ka phang, ngi ki paidbah jong ka Ri Khasi Jaintia, ngi long ki jaitbynriew ba la pun la heh la san da kaba bam doh masi.
Hynrei kyndit ka long kaba sngew lyngngoh kumno ka synjuk (KJBWA) ka khang ia ki paidbah ban bam ia ka doh masi, da kaba khang ban tied masi na ka iew masi ha Khanapara, Ri Bhoi Dsitrict kaba la ktah lang ia kiwei ki District, katba kane ka Synjuk kam da trei kam bha ha baroh ka Ri Khasi Jaintia bad kam ioh jingkyrshan na kiwei pat ki District, hynrei ki pyndonkam da ki kynhun sengbhalang bad mushlia lut sha kiwei ki district.
Ka jingpyndait ia ki sohshkor da ka Veternary department ia ki masi, balei ba hap siew haduh Rs.
60.
00 tyngka u wei u masi khlem ka receipt da ka veterinary department ia kaba la pyrshah da ba bun ki nongshoh doh, hynrei la leh jubor baroh shikatta da kaba pyndonkam da kynhun seng ki sengbhalang.
Kane baroh ka long ka jingleh donbor bad iuh roit ia ka hok longbriew manbriew.
Kumta ngi kyntu bor ka ain ba dei peit ban tuklar lem ia kane kam namar ka la ktah ia kiba bun ki paidbah nongbam doh masi ha ri Lum Khasi Jaintia, ym ban shu sngap ia kito ki khwan myntoi, bad nangno ki ioh ia ka bor ban khang ia ki iew ki hat, kane ka ktah shibun bad pynkhein ruh ia ka hok ba laitlud (Fundamental Rights) jong ki paidbah kiba bam doh masi.
kane ka dei ka kam khaii shimet jong ki lada kim lah shuh ban ieng ki dei ban kynran dien, ym da ka ba pynsngewthuh bad ialam bakla ia ki paitbah.
Kumba ka long haba phi sngew ioh nong ki ioh thiah Iyngngai wat lada don ka jing iaid masi sha ri Bangladesh, hynrei haba ki sngew duhnong ki khang noh ia ki iew ki hat kaba la ktah shibun ia ki paidbah.
U Syiem ka Hima Mylliem, ula dei ban pyrkhat ia kane ka kam bad ban ujor ejahar (FIR) pyrshah ia kito ki briew ba khang iew ba nangno ki ioh bor ban khang ia ka mon ba laitlud jong ki paitbah ban thied ia ki masi shoh doh na ki iew ki hat bad ki bor jong ka ain ki dei ban leh da kaba tyngeh namar ka ktah ia ki nongot duh masi ha kiwei ki ki District ruh bad kumjuh ia ki paidbah nongbam doh masi.
Ki ba burom iaphiBah S.
Mawlong-MairangBah l.
Langstieh-Mawlai.
New Delhi: Hadien shibnai, ba ula tyrwa ban hiar shuki noh, kum u nongialam jong ka seng Congress, U Rahul Gandhi mynta ka sngi, ual kren shai, ba um kwah satia ban don bynta ha kaba jied ia U President thymmai jong ka seng.
“Ngam kwah ban jied ia uwei pat, u ban long U President jong ka seng" ong U Rahul Gandhi.
U Rahul, ula kyntait ruh ban long nongialam ia ka seng Congress ha Lok Sabbha, ha kaba katei ka seng, ka hap ban jied ia U Adhir Ranjan Chowdhury, U MP uba na West Bengal.
Ka jingthmu jong U Rahul, ban hiar shuki noh, ka dei hadien ba ka seng Congress, ka la rem kput ha ka elekshon MP ba dang shu dep, ha kaba katei ka seng, ka ioh tang 52ngut ki MP ha Lok Sabbha bad wat ialade ruh, ula shah rem ha ka jing iakhun pyrshah ia ka Smriti Irani ha Amethi.
Agartala: U Biplab Deb, myntri rangbah ka Tripura, ula maham ia ki Bank kiba don ha katei ka Jylla, ba kim dei ban pyndik ia ki samla trei kam lajong, da kaba phah wad nong bah khlieh, na bynta ki jingshim ram jongki hapoh Bank, na ka bynta kito kiba kwah ban shim ia ki ram Mudra.
Ha ka jingialang, kaba 129 jong ki Bank, kaba long ha katei ka Jylla, U Dev, u ong ba ka sorkar, ka la tip ba ki bank kiba heh, kim pyndik ia ki nongpan ram, hynrei ki wad daw ban pynthut ia ki nongshim ram bad na ka daw, ba ki samla, kim ioh ia u nongbah khlieh, kumta ki samla ki ngiah noh bad hadien kata, ka jing kynnoh ka leit sha u myntri rangbahduh bad sha ka sorkar.
Ka skhim Pradhan Mantri Mudra Yojana (PMMY), ka la trei kam naduh u snem 2015, ha kaba la thaw da U Narendra Modi, myntri rangbahduh bad kitei ki ram, ki dei na ka bynta ki nongtrei kam lajong kiba don ia ki kam kiba rit ba ria.
U tnga ula khluit tyngeh tyngeh, ia ka tnga jongu bad la ot da ka kurat ia ka jingthiah, ha ka por ba ka tnga jongu, ka dang don ha katei ka jingthiah, da kaba kynnoh ba ka la iathiah bad uwei pat u shynrang ha katei ka jingthiah.
U Anthony Fancy, 52, ula leit beit beit sha ka kamra thiah, ha kaba ka don ka  Sarah Ford-Fancy bad u ruh ula buaid ialade bad ula ot lyngkhot lyngkhai ia katei ka jingthiah.
U Fancy, uba la bitar lain, ula ong “Khun ka ksew, pha la iathiah bad uwei pat u briew ha kane ka jingthiah" bad mar kumta hi ula ot lyngkhot lyngkhai da ka kurat.
Shillong: U Rangbah Shnong ka Baridua  8mer jong ka Ri Bhoi District, u bah Ioanis Narleng u la shah shoh ha ka por kum ba 3baje eiei  ki briew ki bym ithuh ba don kumba 40ngut eiei ki ba la wan ban shoh bad da ka kali bad rah ruh da ki tiar kiba pynmynsaw.
Kane ka jingjia ka la jia ha dien ka jing shah byrngem byrsit jong utei u rangbah shnong ka Baridua bad u syiem ka Raid Marwet myn ha ka 10 tarik ha Shillong.
La iathuh ba kitei ki briew ki ba la hiar na kali bad ki la leit beit ban shoh beit ia u.
Donbok ha kane ka por ba don ki ba haing jong u bad ki la pyrta briew ban iarap ba la mih ki briew ka shnong bad kine ki briew ki la phet noh da ka jing tieng.
Hadien kane ka jing jia u rangbah shnong ka Baridua u la leit buh noh da ka ehajar hapoh ka Khanapara P.
S bad ki pulit ki dang pynlong ia ka jing toh kit ban lap ia ka jing shisha.
Ka khubor kaba na NongpohKhyndiat sngi mynshwa hadien ba u Bah Ioannis Narleng, Rangbah shnong ka Baridua lem bad u Ken Syiem, Syiem ka Raid Marwet, ki la shah byrngem ha ka kynhun jong ki katto katne ngut ki briew, ha phyllaw ka ophis u Syiem Mylliem ha Nongbah Shillong, ha kaba katei ka jingbyrngem ka la wan ban urlong hynne ka sngi, utei u rangbah shnong u la shah wan thombor ha ki briew ki bym shem la ithuh satia.
Katkum ka jingiathuh da utei u Rangbah shnong, la ong ba katei ka jingjia ka la jia ha ka por 3 baje ei ei janmiet, ha kaba katei ka kynhun ki runar kaba don kumba 30 ngut ei ei ki briew, kiba la wanrah artad bad ki tiar pynmynsaw, ki la shu wan beit beit sha ka iing jong u da ka jingthmu ban shoh pynmynsaw ia utei u rangbah shnong.
U la iathuh ruh, ba ha katei ka por ba ki runar ki la thmu ban wan thombor ia u ha katei ka iing sah kaba don ha Baridua, ki bahaiing jong utei u rangbah shnong ki la hylla briew ban pan jingiarap bad kaba la pynlong ruh ia ki paidbah ba kin iamih ban shoh bad ban pynher krad kylla ia kitei ki runar.
“Jin lada ym kloi ka jingiarap na ki paidbah nongshong shnong ngam tip shuh kaei ka ban jia ianga" ong utei u Rangbah shnong, namar kitei ki briew ki la wan ha ryngkat bad ki tiar pynmynsaw bad ha katei ka por ba ki poi ha ka iing jong u, ki da pynmih ruh ia ki kyntien ba dei ban pyndep beit ia u.
Haba kylli ia kitei ki briew kiba la thmu ban thombor ia u, utei u rangbah shnong u la iathuh ba um shem la ithuh lut ia baroh kitei ki runar, hynrei u shu ithuh tang ia u Bah Goldonstar Khongwar, u rangbah uba la wan ryngkat bad kitei ki 30 ngut.
Haba iadei bad katei ka jingjia, u Bah Iaonnis Narleng, u la ujor da ka Ejahar sha Khanapara Police Station bad u la kyntu ruh ia ki bor Pulit ba kin shimkhia ha ka ban kem mardor ia kitei ki runar, kiba la thmu ban thombor pyrshah ia u.
La pyni ha ka jingshondur da ki arngut shi baieid, ba ki la pyniap hi ialade, da kaba siat da ka pistol na khlieh jongki.
Kitei ki arngut shi jur, ki dei na ka shnong Lilasar kaba don shatei jong ka India, ha kaba U  Bhanwarlal Mundhan, 23 ula siat iap ialade bad ka samla jongu ruh kumjuh, ka bym shym pat tip kyrteng satia.
Ki lad khubor ki iathuh ba kitei ki shijur ki la ia ieid lah slem bha, hynrei ym tip na kano ma ka daw, katei ka thei samla, ka la ia poi kha noh bad uwei pat u briew bad katei ka la jia la ar bnai mynta.
Katei ka samla, ka la leit poi sha shnong U Mundhan, la shiphew sngi mynta bad kitei ki ia leit sah ha kawei ka jaka rep bad ha katei ka sngi, ba kin pyniap ialade, ki la dih da ka beer, haduh ba kin da buaid jawsheh bad ki sa siat iap artad ialade.
U Mundhan, ula ring dur bad buh ha ka social media bad ki don ki dur bad ki audio ruh kiba u ring ha ka por mynstep, ha shwa ban pyniap ialade bad ia la ka jong kaba ieid.
La iohi ruh ba kitei ki arngut ki pynap pistol hi ialade bad ki da shondur artad.
Shwa ban pyniap ialade, ula phone ruh ia u hynmen jongu, ha kaba ula iathuh ba ma u bad ka samla jongu, kin pyniap noh ialade.
La lap da kiba ha iing hadien jong katei ka jingjia, ha kaba ki la thiah lyngktar ha madan bad ba ka snam ka la phlei jur na katei ka jingsiat iap jongki ialade hi.
Shillong: Myn hynnin ka sngi u bah Paul Lyngdoh haba iakren bad ki lad pathai khubor ha kamra treikam jong u, u la ong ba ymdei ban pynkhleh bad ka jingaikam  ia ki samla ka muluk da ki kompeni ba nabar katba ki pynkhein ne iuhroit pat iaki kyndon ha ka jylla khamtam ha KHADC.
Kane kadei halor kajingleit buh jing ujor jong ki samla kiba trei haka kompeni Swiggy ba kitei ki samla ki la ong ba lyngba jongka ki iohkam ban kamai jakpoh bad ki shngain haduh ba maki ki la shim ram ban sei iaki thuk thuk jongki ban trei hakane ka kompenibad mynta naka liang ka KHADC ka la leit khang noh namar ka khlem leh iaki jingdonkam ban applai laisen.
Shu shuh,u laong ruh ba shubuh tang namar ba ka hospital ka ai jingsumar ba paka yn shu shna beit ia ka hangno hangno khlem da pan iaka jingbit na ka MUDA shwa bantei ,ne lada ka skul ka pyn pass bha iaki khynnah jongka kan leit shna iing skul beit ha surok PWD,kam lah ban long u la ong shuh shuh ba hap ban burom bad bud iaki kyndon jongka ta ka nongpeit.
U  la ong ba kine ki samla ki dei ban da pule iaki rul ka Distrik konsil khnang ban shai.
Hooid  ka jingdon bad jingshim khia jongka KHADC ban pyrkhing kan dei ka jingshngain iaki hi namar ki kompeni kim wan hangne ban shakri kumto hynrei ban wan kamai spah ialade,u la bynrap.
U la iathuh shuh shuh ba shibun ki ain kiba iadei bad kane kajuk mynta la pynkhreh bad ba ynsa pass hakane ka session ban sa long shen namar ka por ka la iaid, kum ka nuksa ia ki   online shopping ka ain mynshwa kam pat don,hynrei ka konsil ka la pynkhreh ban kynthup lut ia baroh ki jait kam katkum ka juk.
Leit iakynduh ki samla ka Swiggy ia u bah PaulHynnin ka sngi ki samla kiba trei ha ka kompani Swiggy ki la leit ban buh dorkhas ha u bah Paul Lyngdoh ubadei u in charge ka trade ha KHADC ban kyrpad ia u ban pynpaw ia ki jingeh jongki lada khang iaka kompeni swiggy namar don na ki ki la sei thuk thuk da ka ram khnang ban khamsted ki kam ban trei hangtabad ki ong ba lada shah khang noh kumno kin siew ia ka ram ba man u bnai bad kumno kin kamai jakpoh namar ki sngew imnong bha ban trei haka ne ka kompani.
Shu shuh u bah Hamari Rangad bad u Ordinally Laloo, ki kubur ba ka kompeni hi kam pynbiang iaki kot kisla bad ka jingleh jongka KHADC ban khang ruh ka long kaba shongnia, hynrei na ka liang jongki ki kwah ban kyrpad ban shah ba kan plie biang khnang ba kan ym ktah iaka jing bylla jong ki.
Shillong:  Ka Executive Committee jong ka kyntoit Mawlyndep ba hap ha shnong Sohryngkham bad ka seng longkmie Mawlyndep,  ryngkat ka HYC Mawryngkneng circle ka la ioh kem kyiad mynta ka sngi, na khlaw lum maskut ba hap ha shnong sohryngkham na u snar nong die kyiad beain u bah Phribor Kharmalki.
Ka shnong kan sa shim bishar ia une u briew bad lada un dang iai bteng ban die kyiad beain yn aiti noh ha ka ain namar ka jing don kum kine ki nong die kyiad beain ha shnong ha thaw kan pynjot ia ki khun samla jong ka shnong.
Jowai: Ka Khasi Students Union Jaintia Hills District Unit myn hynnin ka sngi ka la leit ia kynduh ia u Deputy Commissioner, ka West Jaintia Hills District u  Ma Garod LSN Dykes hapoh ka jingialam jong u General Secretary Samla Garland S Manner bad u Samla Shaniahskhem Dkhar Asst Finance Secretary bad kiwei kiwei ki nongialam ka Seng.
Kane ka jingleit kynduh ka Seng ia U DC, ka dei halor ka nongrim ban pynkynmaw biang ia u DC halor ka jaka talasi mynder, kaba don ha shnong Saphai bad Khanduli West Jaintia Hills bad ruh ban pan jingpynshai halor ka jingiaid shaphrang ka kam kaba iadei bad ka jaka talasi mynder, hapoh West Jaintia HillsHaba pan jingpynshai na u tei u khliehduh jong ka District, u la ong ba na ka liang jong u, u la dep pynbeit ban ia shong jingialang bad ka District Task Force bad kiwei ki Department kiba dei peit ia kane ka kam ha ka 3tarik Naitung 2019, na ka bynta ban iakren ia katei ka phang.
U DC ula ong ruh ba u dang shu sdang trei dang ha kine ki shi sngi ar sngi, kumta um pat lah ban peit ia ki bui, kiba iadei bad katei ka kam bad kumta  um pat lah ban batai bniah bha na haduh katno ka kam ka lah iaid shakhmat, hynrei hadien ka 3 tarik un sa lah ban batai kham shai iaka jong iaid beit ka kam.
Ha kaba iadei bad ka jingthmu tei ia ka jaka talasi mynder ha Khanduli, na ka liang u DC ula ong ba ka kam ka ladep nadong shadong khamtam ia ka jaka, hynrei kaba sah dei sa tang na ka Tourism Department, katba ka Saphai pat  ula ong  ba ia ka  jingpynsngew paidbah,  lah dep pynlong ha katei ka shnong bad na ka liang ki nongshong shnong ruh ki la pdiang bad mynjur ban tei ia ka jaka talasi mynder, hynrei ka ba dang sah ka long satang ka jingia pynbeit bad ki trai jaka.
Na ka liang u Samla Shaniah Dkhar  ula ong “Ngi ban jur ia ka Sorkar ba ka dei ban pynstet iaka kam ha kaba iadei bad ka jingtei iaka Entry and Exit Point khnang ba ka jingthmu teh lakam ia ka jingwantuid ki mynder yn lah ban sdang noh mar mar".
Ka Seng ka la rai ruh ban buddien biang khah khah ia katei ka kam khamtam hadien ba ladep ka jingialang kaba la thmu ban pynlong ha ka 3tarik Naitung 2019   ia kaba la pynbeit hapdeng u DC bad ki tnad Sorkar baroh kiba don hapoh West Jaintia Hills.
“Ngi khmihlynti ba ka Sorkar ban ialeh ban pynstet kloi katba lah iakatei ka kam bad ngi banjur ruh ia u DC ban pynstet klo ikatba lah" la ong u samla Shaniah Dkhar.
Shillong:  Ka kynhun ba san ngut na Punjab ba la phah da u Myntri Rangbah ka jylla u  Capt Amarinder Singh ka la wan poi ha ka nongbah Shillong hynnin ka janmiet ban pan jingshai na ka sorkar Meghalaya halor ka jinglong shngain jong ki briew Sikh kiba sah ha Them Iew Mawlong.
Ia kane ka kynhun la ialam da u myntri ka tnad Water Resources u Sukhbinder Singh Randhawa, kan iakynduh ia u Symbud Myntri Rangbah ka jylla u bah Prestone Tynsong bad ia u myntri kam pohiing u James PK Sangma mynta ka sngi Palei.
Kiwei ki dkhot ha kane ka kynhun ki kynthup ia u  Ravneet Singh Bittu bad u Jasbir Singh Gill kiba dei ki MP bad u Kuldeep Singh Vaid u MLA.
Haba kren sha ki lad pathai khubor myn hynnin ka janmiet, u Randhawa u la ong ba ki la wan mareh shane wut wut hadien ba u Myntri Rangbah ka jylla Punjab u sheptieng ioh ba ki Sikh kiba sah ha kane ka jylla kin shah pyndik kumba la jia ha Delhi ar sngi eiei mynta.
“Ngi kwah ban kyntu ia ka sorkar Meghalaya ban nym pynkynriah ia ki Sikh na Them Iewmawlong kiba la sah  150 snem eiei.
Ka dei ka kamram ka sorkar jylla ban ai ka jingiada ia ki Sikh"  la ong u Randhawa.
U la ong ba kim kwah ba kan wanrah ka jingsngew iapher tang namar kane ka kam watla ki don bun ki samla na Meghalaya kiba don sha Punjab.
“Ki Sikh  kiba sah hangne kim dei ki poiwir.
Ngi don kawei ka shnong ha Punjab ha kaba ym don uwei u briew u lah ban long trai.
U briew uba sah ha kata ka jaka, u kylla long u trai jong ka jaka.
Ki Sikh ki sah ha kata ka jaka da ki spah snem.
Ngam ngeit ba ka long kaba dei ban kyndang ia ki na katei ka jaka.
Ym don ba kwah ban phet na jaka sah" la ong kine ki nongialam na  Punjab.
Ka KHNAM ka pynrem jur ia ka jingailad jong ka sorkar MDA ia ki bor bana bar ban Leit ban iuh kjat ha them iewmawlong kum ha kane ka por ka jinghuri hura bad ruh khamtam haba ka HLC kam pat dep ban punbiang ia ka report jong ka.
Haka 19 June 2019 haka por janmiet kine ki bor bana bar kiba kynthup ia ki MP bad ki MLA na Punjab ki la leit sha them iewmawlong ka  jingkylli ka long ki Leit ban pynsngewthuh ne ki Leit ban ai mynsiem bad pynshit bad pynkhluid shuh shuh ia kane ka issue.
Shillong:  Ki nongialam jong ka Hill Farmers Union (HFU) myn hynnin ka sngi ki la ialam ia kumba 150 nut ki nongrep na ka thain South West Khasi Hill sha ka jaka rep ia u phlang ba pynmih umphniang (lemon grass) ha Byrwa ri Bhoi District.
Ki nongrep  ki la pynpaw ia ka jingkmen ban ioh leit jngoh ia kane ka jaka rep jong u bah Best Marwein bad ki la ai khublei ia ki nongialam jong ka Central body hapoh ka jingialam jongu bah Commander Shangpliang kiba la lah ban ialam ia ki sha kane ka jaka rep.
Ha kane ka sngi la ioh ia ka jingbatai na u Bah Best Marwein uba dei u trai jong katei ka jaka rep bad ki la pynpaw ba ki kwah ia u symbai ban rep sha ka thain South West khasi hills.
Na ka liang jong u Bah Commander Shangpliang President jong ka HFU u la bthah ia ki nongrep ba kin ai kyrteng ha ki nongialam jong ka HFU ha ka thain bad sa phah ia ki kyrteng kiba kwah ban rep ia une u phlang sha ki nongialam ka Central body, khnang ba na ka liang jong ki kin iakren bad ka sorkar na ka bynta ban pynioh ia u symbai da kaba iakren bad ka sorkar.
Na ka liang jong u bah Shangpliang u la pynshlur ia ki nongrep ba kin rep ia une u phlang, khnang ba kan long ka jingmyntoi na ka bynta jongki nongrep.
La ioh ruh ia ka jingkren na u bah Alfondbirth Kharsyntiew Genral Secetary jong ka HFU sengkmie uba la pynpaw ba kum ka seng kan shim jingkitkhlieh na ka bynta ban iakren bad ka sorkar halor kiba bun ki jingeh jong ki nongrep kiba ki iakynduh naduh ka dor ka dor ka mur bad ka jingot kilo ia ki mar rep.
ki nongialam jong ka HFU na south west kiba la wan lang ki kynthup ia u bah Maiantis Lynglyngkhoi, Rymphai Kharkongor, bah Ferdinand Lyngkhoi bad kiwei kiwei.
Jowai:  Kiba ha iing hasem jong ki ar ngut ki samla 14 bad 15 snem ki la ioh ban pyllait ia ki na jingshah shalan sha bar jylla lyngba ka Assam  myn hynnin mynstep  na Umpleng lane Cement kaba don ha ka thain Elaka Sutnga.
Kitei ki samla kiba dang ha ka rta 14 bad 15 snem, kawei kaba trei iing ha iing u mama bad kawei kaba pule Class na ka Shnong Byndihati ki la jah rngai na iing naduh ka sngi U Blei, hynrei da ka jingtrei shitom kiba haiing hasem ki la lap ba ki la shah set ha kawei ka iing kaba shongwai da kawei ka Khar Boro bad u Lok jong ka ki sah ha katei ka jaka.
Kitei ki arngut ki samla lud ki ba hapdeng ka rta 14 bad 15 snem ki la jah rngai na shnong Bendihati ha ka 16 tarik sngi u Blei.
Ha ka step17 tarik lah sngi u blei ki kmie ki kpa jong ki tei ki khynnah ki la leit ujor sha ki pulit ba ki khun jongki ki la jah na ing.
Mynta ka sngi 19 tarik ha por mynstep 7baje u paduh jong ki u la iohi ba kitei ki arngut ki samla lud ki la riam dkhar da ka jingthmu ban ialam ia ki sha jylla Assam.
Hadien ba la ioh bat ia ki da u paduh jong ki u la pyntip wutwut sha ka bor shnong Lamyrsiang bad da ka jingiatrei lang ki paidbah na katei ka shnong la ioh ban bat ia kitei ki khynnah bad ruh ia ka tei ka nong shallan kynthei ka ba dei ka longkmie ka ba na Bodo land district jong ka jylla Assam.
Nongpoh:  Ka RBYF, Nongpoh Circle, myn hynnin ka sngi ka la pynlong da ka jingialang, kaba long ruh kum ka dak ban aikhublei kitbok kitrwiang ia u Samla Rilang Dkhar, na ka shnong Umshaken Ri Bhoi, uba la ioh ia ka kabu ban mih khmat na ka jylla sha ka 3rd lead 4th Bouldering All India Sport Climbing 2019 Competition, ka ban sa long ha ka 21 haduh 23 mynta u bnai ha Darjeeling.
Utei u samla, u la iathuh ba ia katei ka jingiakop kiew lum, la pynlong da ka India Mountaineering East Zone Committee, ia kaba yn sa pynlong ha Himalayan Institute Darjeling West Bengal bad utei u samla u la mihkhmat na ka Meghalaya Sport Climbing & Mountaineering Association.
Haba iadei bad katei ka jingpynkup burom, kitei ki nongialam ka RBYF, ki la ong ba ka daw kaba la pynlong ia ka seng ba kan aikhublei kitbok kitwriang ia utei u samla, ka dei namar ba dei tang ma u, uba la ioh ia ka kabu ban leit iashim bynta ha katei ka jingiakop, kaba la wan iashimbynta da kiwei pat ki nongkiew lum ha ka ri hi baroh kawei.
Nalor ba ki la ai ka jingkhublei kitbok kitrwiang, ki RBYF, ki la noh synniang ruh da ka pisa sha utei u samla, kaba long kum ka jingiarap ia u ba un leit iashimbynta ha katei ka jingiakop.
Shillong:  U bah Paul Lyngdoh EM ka tnad Trade ha KHADC u la ong ba ka KHADC kan ialeh ban bud ryntieh  bad bishar halor ki kot ki sla iano ban pyllait bad iano ban khang,na ka bynta kito ki dukan jong ki bar jylla ia baroh ki jaka bahap hapoh ka jylli ka KHADC da kaba  bud katkum ki kyndon jong ka 1954 bad 1959 kiba lakha na ka riti shynshar ka ri bad ka Six scheduled kiba la don shwa wat ban kha iaka jylla jongngi ruh.
Ia kane u bah Paul Lyngdoh u la iathuh haki nongthoh khubor hadien ka jing leit ia kynduh ki 33 ngut ki bar jylla ba la shah khang iaki dukan jongki ha Nongmynsong da ka KHADC ha kine ki khyndiat sngi ba ladep,bala ialam da u bah A.
L.
Hek MLA ka Pynthorumkhrah ba long ruh u Myntri ka sorkar jylla.
Shuh shuh,une u EM u la kyntu ruh ia ki paitbah ba kin da pule iaki rul ka konsil khnang ba kin shai, dakaba bynrapba kitei ki briew, wat la ki la sah slem haka jylla, hynrei kim ioh pat ia ki jing mynjur na u Rangbah shnong bad kan shimpor kumba shitaiew eiei ban bishar bniah ia ki ba lada lap ba ki iaid biang katkum ki kyndon sa lah ban ai jaka.
U la ong ruh ba ki don ki laisen pateng daki kpa jongki ki ba laiap naduh 20 snem hynrei ki iai pyniaid iaki kam jongki khlem da leit pynthymmai ha KHADC.
Haba jubab,u la ong ba ka don ka jingaibor ba ka konsil kam da donkam ban da ai jingtip haba ka dei ban leit jurip iaki dukan hangno hangno hapoh u pud jongka,u da ai nuksa kum ba u nongniah kali um dei ban ap ba ka tnad DTO kan wan wad ia u ban kylli la u don laisen neem  hynrei dei ma u u ban pynbiang shwa ba un shah bat ka kali.
Shuh shuh,u la ong ba ka jingkhynra kam pat dep,te kidon ki dukan ba kham hadien ki don kikot na u Rangbah shnong bad ki don ki bym don kiba pyni da ki ba laioh naduh 15 snem mynshwa,katba ka kyndon jongka konsil ka long ban ioh NOC na u Rangbah Shnong man la ka lai snem,iakane u la ong haba jubab iaka jingkylli.
Shuh shuh,u la jubab ba ka shuki jong u kam dei ban kohnguh tang ba don ba  pynbor  da kaba u ong, “Nga shong hangne ban pyndep iaka constitutional mandate bad ban pyntreikam iaka jingkitkhlieh jong nga kum u EM kumba nga la shim jing smai ngi ong khlem jingtieng ne jing shahliang,khlem da ieit iano ne isieh iano," hynrei  u la ong ban leh katkum ki ain ki kyndon bala pynkhamti hakaba wanrah ka jingiada ban myntoi  u trai muluk ba ka kamai kajih ka khaii pateng jong ki jait bynriew ba dang tlot bor la dei ban ai iaki kabu kiba khambha kynthup naduh ki shnong kithaw,ki hima bad tnad sorkar ruh.
Shuh shuh,u la ong ba ka konsil naduh mynta kan pyntreikam noh da ka digital ban pynthymmai iaki laisen khnang ba kin ym iohlad shuh ban leh mon,bad u bah Hek u la leh iala ka kamram kum u MLA ban wan iakren, hynrei  ma u ruh un  leh laka kamram kum u EM,u la ong haba jubab iaka jingkylli.
Nongpoh:  Kawei ka Sumo Gold kaba don ai u number ML 08 F 8521 bad kaba dei ka jong u Bah Ramkhilawan Sah u ba dei u ba trei hapoh ka Post Office, Nongpoh, hynnin ka miet ha ka por 12 baje ei ei mynmiet, ka la shah rongtuh ha ki runar ki bym shem la lah ban ithuh durkhmat, ha ka por ba ki dang pynieng ha phyllaw jong ka Post Office kaba don ha Nongpoh.
U trai jong katei ka kali, u la iathuh ba mar ia tip halor ka jingshah rong tuh, u la leit ban pyntip sha ki bor pulit bad ban thwet ia katei ka kali, hynrei khlem da lapdien shuh shaei ba ka don, pynban dei hynne ka janmiet ba ki katto katne ngut ki briew ki la iohi ba katei ka kali la pynieng harud surok na 13mer sha Killing bad kiba la pyntip sha ki Pulit ka Ri Bhoi bad kaba la pynlong ia u trai bad ki Pulit ba kin leit shim noh ia katei ka kali kaba la pynieng da ki runar ha katei ka jaka.
Haba batai halor katei ka jingshah rongtuh ia katei ka Sumo, u Bah Lin Nongbri, Post Master ka Nongpoh Post Office, u la iathuh ba kitei ki runar ki la pynpait haduh lai tylli ki tala heh, kiba la khang ia ka khyrdop jong kane ka post office bad hadien kata ki sa rongtuh ia katei ka sumo.
Shuh shuh, u la iathuh ruh hadien ba la shah rongtuh ia katei ka sumo, ki ki la hiar ban tohkit lyngba ki kor ringdur CCTV kiba don Toll Gate, Pahammawlein bad dei hangtei ba la iohi ba katei ka sumo ka la iaid lyngba jong katei ka Toll Gate ha ka por 1 baje ei ei mynmiet.
Haba iadei bad katei ka jingshah rongtuh ia katei ka sumo, ki bor pulit, ki dang pynlong ia ka jingtohkit kaba jur ban lapdien ia ki runar kiba la donkti ha ka ban rongtuh ia katei ka sumo na phyllaw ka Post Office kaba don ha Nongpoh.
Shillong:   U Myntri Rangbah ka jylla u Conrad K Sangma ula kyrshan ia ka jingthmu ban pynlong tang kawei ka jingjied ia ki MP, MLA ne ka One Nation One Poll.
“Kawei ka ri, kawei ka jingjied ne elekshon, ka dei kaba biang bha ban lait na ka jinglut jingsep, kan wanrah ia ka jingtbit bad ka jinglait na kiei kiei ki jingdkoh’, la ong u Conrad.
Hynrei na ka liang u Conrad u la ong ba ka donkam shwa ban iathir bniah ia kane ka kam namar ba ym dei ban iaid sted.
“Ka dei kaei kaei kaba don jingmut hynrei ka donkam ban iasyllok shwa kham bha ia ki seng sain pyrthei, ia ki kynhun", la ong u Conrad.
U la ong ba u Myntri rangbahduh ka ri, u Narendra Modi u la pynpaw ba kane ka jingmut kam dei ban leh khohreh hynrei ka dei tang ka jingsdang ban poi sha ka thong.
“Ka dei tang ka jingstad bad kam dei ka mat jong ka sorkar hynrei kane ka mat ka dei jong ka ri baroh kawei’, la iathuh u Conrad ia ka jingkren u Modi.
Ha kawei ka liang, u Conrad u la iathuh ba la iakren ruh ia ka jingtreikam ka Parliament ha kaba u la dawa ba dei ban ai nongtrei ia ki MP bad ban kiar na kaba iakyrkait namar ba kam nym wanrah jingmyntoi hynrei ia ki MP dei ban bishar da ka jingiashim bynta ha ka jingiatai hapoh parliament.
La iakren ruh ia ka jingrakhe dap 75 snem ka jinglaitluid ka India bad ka jingrakhe ia ka sngi kha u Mahatma Gandhi bad ban kyntiew ia ki district kiba dang sahdien.
Shillong:  Ha ka jingiakhun jong ka U14 Boys, ka O.
M Roy HSS bad ka District Riwar Sepngi HSS kila rung sha ka phainal ka District Subroto Cup ka East Khasi Hills bad kin iaknieh ia ka nam lahduh mynta ka sngi.
Ka Om Roy ka la pylliem ia ka Umpohliew Jingtip da 4-1 katba ka District Riwar Sepngi HSS ka la pylliem ia ka Sacred Heart HSS da 2-0.
Ha U17 Boys, ka Rusa S.
S Smit, H.
Elias HSS, Tlongumniam HSS, St.
Anthony’s HSS, Shillong College, Iewrynghep SS, Lumpyllun SS bad ka O.
M Roy HSS ki la rung sha ka quarter.
Shillong:   Ka Shillong Lajong ka la pynliem ia ka Smit Sports Club da 4-1 ha ka jingiakhun ka U-18 Shillong Premier League 2019.
Ia kine ki kol la thep da u  Dajied Wanshnong 10’, Amon Lepcha 24’, Glennys G.
Lynrah 29’ bad u Abhay Gurung 90+3’.
Katba ia ka Smit la thep da u Rapborlang warkhyllew ha ka 19 minit.
Ka Shillong Lajong kan iakhun ia ka Nangkiew Irat ha ka 22 tarik Jylliew ha madan MFA.
Ha kawei ka jingialehkai, ka Nangkiew irat SC ka la iakhaid khlem don ba lah thep kol bad ka Rangdajied FC.
Ha ka jingiakhun ha ka 4th Division, ka Lumpyngnad SC ka la shah pylliem ha ka Rynjah SC da 0-1 bad ia kane ka kol la thep da u  Aibanskhem Nongshli ha ka 49 minit.
Aizawl: Ka sorkar Mizo National Front ha Mizoram, ka la pynmih ia ka kyndon, ha kaba ki nongtrei sorkar, ki dei ban riam da ki riam tynrai, haba leit trei, la kumno kumno shisien ha ka shitaiew.
La pynmih ia katei ka hukum da U  P.
Biaktluanga, Commissioner and Secretary, General administration department, da ka jingmynjur u myntri rangbah ka Jylla, U  Zoramthanga.
Katei ka rai, ka lam ia syriem bad kaba la rai da ka sorkar BJP ha Assam, kaba bthah ia ki nongtrei jong ka sorkar Jylla, ba kin riam da ki riam tynrai, ha ka sngi saitjain ba nyngkong bad ka sngi saitjain kaba lai jong u bnai.
“Ka jing pynneh pynsah ia ka dustur ka riti bad ka tynrai, ka shong eh, ba kumno ngi niew kyrpang ia ka, ha kaba kum kane ka juk iabeh rong kaba mynta" ong ka kyrwoh.
La sngewthuh ba ka sorkar Mizoram, ka don jingthmu ba ki nongtrei sorkar, ki nongtrei ha ki tnat sorkar bapher, ba kin riam ia kitei ki riam tynrai ha ka Sngi Balang man la ka taiew.
La iathuh ba mynta ka sngi, ki nongtrei sorkar ha Mizoram, ki phong da ki jain tynrai jongki, kaba long tang ar sngi, hadien ba la pynmih ia katei ka hukum, da ka sorkar Jylla.
Patna: Ka jingpang Acute Encephalitis Syndrome ha Bihar, ka la pyniap ei ia 130ngut ki khynnah rit bad na kitei kiba iap, ki kynthup ia 93ngut ha  ka Sri Krishna Medical College, kaba haMuzaffarpur bad sa 19ngut kiwei pat kiba iap ha  Kejriwal Maternity Hospital kaba ha Patna.
Hynnin ka sngi, U Nitish Kumar, myntri rangbah ka Bihar, ula leit jngoh ia kitei ki hospital bad ula pynbna ba un siew T.
4lak sha kawei pa kawei ka long iing, kaba la mad ia katei ka jingiap jong ki khun na katei ka jingpang.
Ha ka sngi U Blei ba ladep, U Harsh Vardhan, myntri ka koit ka khiah, ula leit jngoh ia kitei ki hospital bad ula iakren ruh bad ki bor pyniaid jong ka sorkar Jylla bad kumjuh ka sorkar pdeng, hynrei, ha ka jingleit jongu, ki la don kiba kren pyrshah bad pynher lama iong, halor katei ka jing nang jur katei ka jingpang ha Bihar.
Shillong:Ka kabu ksiar na bynta ki nongkhaii kiba dei ha ka lain ka bam ka dih kan plie lyngba ka North East Food Show ka ban sa long ha u bnai Nohprah mynta u snem.
Ia kane la iathuh u bah Prestone Tyngsong symbud myntri rangbah ka jylla hadien ba la wait ka jingialang jong ka Advisory Council kaba nyngkong eh hynne ka sngi ha pinewood hotel shillong.
Ia ka North East Food Show ka sorkar jylla kan pynlong ryngkat bad ka jingiatrei lang jong ka ‘Comexposium India’ naduh ka 4 tarik haduh ka 6 tarik u Nohprah 2019.
Ha kajuh ka por la kyrshan lang ia kane da ka M/s Intr Ads, New Delhi kumjuh run ka ‘Salon Internation de l’Agroalimentaire’ (SIAL).
Ia ka tamasa bam kaba heh kaba la tip kum ka ‘North East Food Show yn pynlong ha North Eastern Hill University (NEHU) Shillong.
Ha kane ka jingialang kaba nyngkong eh jong ka Advisory Council kaba la long hynne ka sngi ka 19 tarik u Jylliew 2019 la wan ban iadon bynta da ki riew pawkhmat ki jylla kane ka thain shatei lam mihngi, kumjuh ruh ki dkhot treikam na sorkar pdeng, lem bad ki dkhot nongtreikam jong ki karkhana pynmih jingbam, ki nongmihkhmat jong ki seng kiba iadei bad ka hospitality lane ki shnat kiba iadei bad ka food sector.
Ki nongiashim bynta ha kane ka food fest kaba heh ki la pynpaw ka jingsngewtynnad bad ka jingshitrhem namar kadei ka sien kaba nyngkong ha ka history jong Kane ka thain.
Lyngba kane ka lympung yn lah ban pyniar iaka khaii pateng bad pyniaid iew ia ki marbam mardih tynrai jong ki paid riewlum kane ka thain, ban saphriang ha satlak ka pyrthei.
U Neymar, u la pynpaw sha ki bor pyniaid jong ka Paris Saint-Germain, ba u kwah leit iing palat bad ula pynsngew ruh ba ula babe, ba ula mih na Barcelona.
U Neymar, ula mih na Barcelona, ha u snem 2017, ha ka dor kaba rem tam kaba poi sha ka  £198million.
Mynta pat ka mih ka jingeh, na bynta ka lashai ka jongu ha ka kam ialehkai, namar ba ula kren shai ba un leit phai biang ialade sha Barcelona.
La iathuh ba U Thomas Tuchel, u nonghikai ka PSG, u sngewkhia shibun eh, halor ka jingeh kaba mih ha ka kamra pynkhreh pynkhrum jong ki nongialehkai, namar ba U Neymar, u pynmih jingeh man ka por bad namar ba u kwah ban mih noh na ka PSG.
La iathuh ba Neymar, ula iathuh ia U President ka  PSG, U Nasser Al-Khelaifi, ha kaba ula ong : ‘Ngam kwah shuh ban dan gialehkai bad ka PSG.
Nga kwah ban leit phai sha la iing bad nga la babe ba nga la mih mynshwa".
La iathuh ba ka Barcelona, ka dang pynkhreh ban pyllait ia U Antoine Griezman, ba un leit noh sha PSG, ha ka jaka, ba wan sha Barcelona, na ka bynta ba kin ioh ban shim biang sha lade ia U Neymar.
Shillong: U myntri ka koit ka khiah  u bah A.
L Hek, mynta ka sngi u la leit ban kynduh ia u Executive Member in-charge ka Trade jong ka Khasi Hills Autonomous District Council (KHADC) u bah Paul Lyngdoh ban pan jingshai halor ka daw ia ka jing leit khang ia ki 33 tylli ki dukan ha  Nongmynsong da ka District Council, halor ka nongrim, ba kim biang ia ka trading lisen ba la ai ia ki da KHADC.
U Bah AL.
Hek u la ong “Ka KHDC ha ba ka ai trading laisen ia u wei u bar jylla ka dei ban ai laisen lang ia uwei ruh uba biang ki kot ki sla bad u ba dei u nongshong shnong jong ka jylla".
“Kum u nongmih khmat ka dei ka kamram jong nga ban khmih ia kino kino ki jingeh ki ba ki briew jong ka Constituency jong nga ki ia kynduh.
Kumta ng la wan ban kynduh ia u EM ka KHADC ban kyntu ia u ban iarap ia ki nongshong shnong wat la kim dei ki trai jylla namar ki dei kiba la shong la sah hangne bad kiba la kamai jakpoh hangne la bun phew snem," la ong u ALHekU bah Hek u la ong na ka liang ki tnad trei kam ka Sorkar ki dei ban ai ka jingiarap ia ki ia uno uno bar jylla u ba shong shong bad u ba biang ki kot ki sla bad ki jing pynshisha ban ioh ia ka trading laisen.
Kat kum ka jingiathuh u ALHek ka Council ka la ai por ia ki trai dukan shitaiew ban pynbiang ia ki kot ki sla ban ioh ia trading license.
Da u Bah Philip MarweinKa Doh Masi ka long kaba bang bad ka ba shngiam bha.
Lada bam ia ka kham bun ruh ngi lah namar kam ngiah kloi kumba long ka Dohsniang.
Hynrei mynta ha sor Shillong ym ioh Doh Masi shuh naduh ka 7 tarik jong une u bnai Jylliew, 2019.
To ngin ia-ap shitom lano ka doh masi kan wanphai biang ha iew.
Kumba ngi ia-tip, ka daw jong kane ka long ba ka seng nongot doh Masi ‘Khasi -Jaintia Butcher Welfare Association’ (KJBWA) ka la sangeh ban thied Masi na iew Masi ha Khanapara bad nawei nawei.
Katkum ka jingiathuh jong ki dkhot jong kane ka seng, ka daw ba ki sa sangeh ban thied Masi ka long kum ka jingpyrshah jur ia ka jingshalan tuh kaba jur ia ki Masi khar sha Bangladesh bad ka jingioh tang ia ki Masi kyntait ha Iew Khanapara.
Kat haduh ba la thoh ia kane ka jingthoh ka seng nongotdoh masi ka dang pynsangeh shuwa ia ka jingthied bad jingotdoh masi.
Kaei ka jingshisha halor kane ka kam? Ka jingshisha hi ka long ba ka jylla Meghalaya ka duh bamdoh Masi, dohsniang, dohkha bad pylleng lada ki Masi, ki sniang, dohkha bad pylleng kim wan nabar ka jylla.
Ngim lah ban pynbiang na lade (na la ka jylla).
Kane ka jingshisha kam dei tang mynta hynrei ka la ju long kumne naduh ki por kiba mynshuwa.
Hooid, ha ki snem kiba mynshuwa haba ka jingbun briew ruh ka dang duna, ngi dang ioh ia ki Masi khasi bad sniang khasi ban ot ha ki iew ki hat.
Hynrei hadien ba la kiew ka jingbun briew ym lah pyndap doh masi ne dohsniang shuh bad kaba bud nangta ruh ka long, ba ka jingri masi khasi ka la duna shibun ym tang ha Ri Khasi-Jaintia hynrei ha Rilum Garo ruh.
Hooid, ka jingri sniang ha bun ki shnong ka la kiew hynrei ym lah ban pyndap ia ka jingdonkam ha ki iew ki hat.
Mynta ka jingbam dohsyiar hapdeng ki Khasi-Jaintia bad Garo ruh ka la kiew bad ka kam Ri Syiar bamdoh ruh ka la kiew mynta, hynrei la katta ruh ka don ka jingshalan syiar na Assam ruh ban pynbiang dohsyiar ha ki katto katne ki iew ha Meghalaya.
Kumba ka long mynta ka don ka jingdawa kaba jur na ka bynta ka doh masi, dohsniang, dohsyiar bad dohkha ha ki iew ki hat Meghalaya jong ngi hynrei ym lah ban pyndap.
Ka iew ka heh hynrei duna ka mar ban shalan ha iew.
Shibnai shibnai ngi donkam bun ki Masi, ki sniang, ki syiar, ka dohkha bad ka pylleng, ha ka jingshisha ngi donkam da ki spah hajar ton.
Lada kine ki mar kim wan nabar jylla ka la eh shibun ia ka jylla ban pyndap ia ka jingdonkam.
La donkam ki nongri Masi, ri sniang, ri syiar, ri dohkha bad wat ban ri blang ruh.
Ia ka dohblang ngi thap klet noh hynrei kane ruh ka dei ka doh kaba bang bha ban bam wat la ym pat iabam paidbah kumba bamdoh Masi ruh.
Kumta, ka long ka kabu ksiar ia ki paidbah na Meghalaya ban iabeh sha kane ka kam ri Masi, sniang, syiar, blang, dohkha bad ri syiar pynkha pylleng.
Na ka bynta ki Masi khar ngi ioh na Assam, Bihar, UP bad nawei; na ka bynta ki sniang ngi ioh na Assam, Bengal, Bihar bad nawei; na ka bynta ki syiar ngi ioh na ka jylla bad na Assam; na ka bynta ka dohkha ngi ioh na Andhra Pradesh bad na Assam nalor ka jylla lajong bad, na ka bynta ki pylleng ngi ioh na Andhra Pradesh.
Dei na kane ka daw ba ka long ka kabu ksiar ia ki ba khlem kam khlem jam, khamtam na ka bynta ki samla ban ialeh ban iit ki lad ki lynti kumno ban rung sha kane ka kam ri jingri.
Ki bor sorkar ruh ki dei ban pynleit shibun ka bor, ka por, ka pyrkhat pyrdain bad ka peisa na ka bynta ban iarap ia ki samla khlem kam ne ia ki paidbah kiba mon ban leit ban shim ia kane ka kam ri jingri.
Ngi don shibun ki Mission sorkar ban pyntreikam hynrei shano ka mission na ka bynta kane ka kam bah.
Shano kata ka Livestock Mission kaba iadei bad kane ka bynta? Ngi la don kata ka Aquaculture Mission, Milk Mission hynrei shano ka Mission na ka bynta kane ka bynta? To ngin ap khmih lynti ba ki paidbah Khasi-Jaintia bad Garo jong ngi kin shim ia kane ka kam ri jingri ha ka rukom kaba dei bad kaba heh.
Kaba donkam kyrkieh ruh mynta ka long, ba ka sorkar MDA kan shim khia bha ia kane ka jingsangeh otdoh masi jong kane ka seng KJBWA, da kaba iit ki lad ki lynti kumno ban kut noh kane ka jingiakhih, namarba ki paidbah nongbam doh Masi ki la duh bam bym ioh doh Masi shuh ha iew ha hat.
Ka long iing jong ki  Kesharwanis, ka la rai ban pynheh ia ka iing jongki, da kaba thaw iing ha uwei u dieng uba don ha ka kper jongki hi.
Utei u dei u dieng, uba la don 150 snem ka rta bad mynta ula nang heh bad nang pyiar ki tnat ha ka nongbah Jabalpur, kaba don katei ka longiing.
“Ngi dei kiba ieid ia ka mariang bad u kpa jongnga, u kwah ban pynneh ia utei u dieng" ong U Yogesh Kesharwani, u khun, ha kaba u kpa jongu, ula tei ia katei ka iing ha u snem 1994, ha kaba la iarap ban ai jingmut da uwei u engineer.
“U dieng, ula don 150snem ka rta.
Ngi tip, ba ka suk ban pom, hynrei ka eh pat ban thung bad ban ioh biang kum utei u dieng" ong U Yogesh.
Utei u dieng, u dei uba la khot peepal ha ka ktien Hindu bad la tip, ba u dei u dieng uba kyntang bha bad u dei ruh uba la khang ban pom noh ia u.
“Ngi ngeit ba ki don  350 million tylli ki blei ha uwei u dieng peepal.
La thoh ia katei ha ka kot ba khuid ka Geeta," ong U Kesharwani.
Ka lok jong U Yogesh, mynta ka lah ban duwai ha la iing, da kaba shong hajan jong utei u dieng man la ka step.
Katei ka iing kaba saw mala, ka dei ka jingtei kaba la khring ia ki nongshong shnong jong katei ka nongbah bad la iohi ia ki sla dieng, ba ki mih na ki jingkhang iit, ki jingkhang bad kitei ki pynlong ia kiba leit ba wan, ba kin kwah ban peit bha ia katei ka iing.
Monarch ShabongKi don shibun ki khubor kiba sniew shaphang ka North Eastern Hills University (NEHU), ha kaba la kynnoh ha ki bun rukom, hynrei ha kaba iadei bad ka jing pyniaid ia ki bos sha kylleng ki dong jong ka sor bad ki khapsor, ka dei kaba hap ban ai jingiaroh ia katei ka University.
Ka sorkar Jylla, ka dang iakren shaphang kita ki bos na bynta ki khynnah skul, hynrei ka NEHU, ka la dep leh bad ka la dep pyniaid da ki phew snem mynta bad kata ka long ba ki samla pule ka NEHU, kim donkam ban khuslai ia ka leit ka wan jongki, namar ba ki bos, ki la wan ap na syndah iing jongki bad kam dei tang katta, hynrei ha ka dor ruh kaba tad shibun eh.
Ban iakren ha kine ki sngi, ia ka bai bos, kaba ar tyngka shi khlieh briew shisngi, ka la kylla long kum ka jing iathuh khana hyndai, namar ba wat ki bos saw jong ka sorkar, ki shim san tyngka na Iew sha Khyndailad, katba ki taksi, ki shim T.
10 na bynta kajuh ka jingleit bad ka jingjngai.
Kam dei tang katta, lada jia ba ki samla NEHU, ki ia leit lut da ki taksi, tharai, ka la shlei map ka leit ka wan jong ki taksi naduh na Motphran, sha Mawlai surok bah bad kaba bteng ter teng shaduh sha Mawtawar, hynrei lyngba katei ka jing pynbeit ba stad jong ka University, la iohi ba ki samla NEHU, ki leit ki wan kynjai bad kam don ka jing ia knieh taksi jongki, lada dei ha Motphran, ha Mawlai bad wat ha ka por ba ki wan phai na klas ruh, hynrei la iohi toi ba ki taksi ki peit jawdud bad ki shlei mam ki bos jong katei ka University.
Ka nuksa jong ka NEHU, la iohi ba ka long kaba jop bad kumta ka sorkar Jylla, lada ka dei shisha ban pyn jynsur ia ka leit ka wan ki paidbah, ka dei ban sdang shwa  ban pyniaid da ki bos ia ki khynnah skul, kiba don ha kylleng ka nongbah Shillong, kum ka St Anthonys, St Mary’s, St Edmunds,  nangta sa ka KJP Girls, ka St Josephs bad kitei ki long ki khyndiat tylli ki nuksa, ha kaba kitei ki skul, ki dei ban long ia la ki jong ki bos bad ba ki khynnah, ki dei ban shong beit da kitei ki bos, ha ka por ba leit bad ba wan phai ruh kumjuh bad lada ka long kumta, ngin iohi ia kawei ka kali bad ki phew ngut ki khynnah, ban ia kaba ngi iohi ia ki phew tylli ki kali bad ki phew ngut ki khynnah.
AIS SujaU Blei uba im, u kren! U Blei haba u la lah kren mynhyndai ha ki kpa tymmen da    ki bun bynta bad rukom ha ki Nongiathuhlypa, ha kine ki sngi ba khaduh u kren ha ngi ha u khun (Jisu)" Hebru 1:1.
U Blei u ju kren ha ki sur bajam ha ki Kpa tymmen hyndai: ha u Adam u Blei u ong – Ko Adam me do haei? Ha ka Im u Blei u ong – “Kaei kane ia kaba pha la leh?" u ong ha u Adam – “Namar ba me la shah shkor ia ka ktien a tnga jong me, bad me la bam na uta u dieng, ia uba nga la adong ia me, da kaba ong men ym bam na u, te ia ka khyndew la tim na ka bynta jong me, da ka jingshitom men bam ha baroh ki sngi ki rta jong me" Genesis 3:9-17.
Ha u Abraham, u Blei u ong – “Ngan kyrkhu ia kita kiba kyrkhu ia me, ngan tim ia kita kiba tim ia me" Genesis 11:3.
U  Blei u la kren shuh shuh ha u Abraham – “To tip shisha ba u symbai jong me un long nongwei ha ka ri ka bym dei ka jong ki bad kin shakri ruh ia ki bad kita, kin pynshitom ia ki 400 snem" Genesis 15:3.
Ha u Noah u Blei u ong – “To thaw ka iinglieng da u dieng Kopher, ia ki pulit (kamra), men thaw ha kata ka iing lieng, men tah ia ka da ka bsiang shapoh bad shabar" Genesis 6:14.
Kum kine kiei kiei u Blei uba im u kren, ha ka jingtynshain bad ka sur bakhraw na bneng.
Ha u Daniel pat, u Blei u phah da u Angel Gabriel bad u la ong – Ko Daniel, nga la wan ia ka ban pyllong ia me, uba nang ha ka jingsngewthuh" Daniel 9:22.
Ka mut ba u Blei u phah ia u angel Gabriel sha u Daniel.
Ha ki Nongiathuhlypa pat kum u Amos, u Blei u la phah ia ki ban iathuhlypa ia kiei kiei ki ban sa jia long ha Israel.
U la pynbna da kaba ong – kumne u ong u Trai, shaphang ka Damascus.
Kumne ong u Trai, shaphang ka Gasa, kumne ong u Trai shaphang ka Tyros.
Kumne u ong u Trai shaphang ka Edom, bad kumta ter ter.
Amos 1:3-6.
Ka daw ka long, namar u Blei um kren shuh da lade kum ha u Adam, Noah, Abraham bad kiwei.
Don ka por u Blei u phah da u angel Gabriel bad da ki Nongiathuhlypa kum u Amos, Isaiah bad kiwei ban pynbna ei ei na u Blei.
Kumta u Blei u la kren da ki bun bynta bad bun rukom.
Dalade, da ki angel, bad da ki nongiathuhlypa.
U Blei uba im um kren ia ki maw ki dieng ia ki mrad ki mreng, hynrei u kren sha ki bynriew jong ka pyrthei.
Hadien ki nongiathuhlypa kiba ong – “Kumne u ong u Trai, kumne u ong u Trai, jar, ym don Nongiathuhlypa shuh kiba pynbna ia ka ktien u Blei – kiba ong, kumne “U ong u Trai" namar ka don ka por jingsngapjar u Blei khlem kren ei ei shuh kumba 400 snem  kata hadien u Malakhi, ka long ka por jingsngapjar u Blei (400 silence years).
Kumta hadien ba la kut ki 400 snem, u Jisu u la wan ban long briew sha kane ka pyrthei, u Jisu u la heh la san, u la samla bha, u la sdang ban leh ki ka phylla ki kambah (miracles and wonders), u la kren shaphang ka hima ki bneng.
Une kein uta u khun ia uba u Blei u la phah naduh bneng sha pyrthei ban kren da lade shaphang ka hok bad ka Hima u Blei.
Une u khun u Blei u la don naduh kaba mynnyngkong bad u Blei ha bneng.
Ioannis 1:2.
Namar ka jingieit bah ia ka pyrthei, u Blei u la phah ia la u khun (Jisu) ban pynim ia ka pyrthei da u.
Ioannis 3:16.
Bad ngi iohi ba u Blei u la kren ha ngi, ha nga, ha phi da u khun jong u u Jisu Khrist lyngba ka ktien jong u, lada ngi ngeit, hynrei u bymgeit te u la rem lypa.
Ioannis 3:18.
U Jisu u la kiew noh sha bneng ha u lyoh: ki kam Apostol 1:9.
Shwa ba un leit sha bneng, u la kular ban phah sha kane ka pyrthei da uwei pat u ban kren ban pynshai ia ki briew, uta u dei u Mynsiem Bakhuid (Holy Spirit) jong u Blei.
Shwa ba u Jisu um kiew sha bneng, u ong – Ngam iehnoh khun swet ia phi: NGAN WAN PAT HA PHI".
Ioannis 14:18.
“Uta u nongpyntngen, u Mynsiem BAKHUID, ia uba u Kpa un phah ha ka kyrteng jong nga: uta kein un hikai ia phi ia kiei kiei baroh".
Ioannis 14:26.
Mynta ngi iohi ba u Blei ym tang ba u kren da lade, lane da ki angel jong u, lane da ki nongiathuhlypa, lane da la u khun jong u u Jisu Khrist, hynrei u Blei u la kren ha ngi mynta da u Mynsiem Bakhuid hadien ba u Jisu u la kiew noh sha bneng.
Naduh ba u Jisu (U Khun) u la kiew noh sha bneng haduh mynta, dei u Mynsiem Bakhuid uba kren sha ki dohnud briew ban thaw thymmai ia ka jingim briew hangne ha pyrthei.
Une u Mynsiem Bakhuid u pynkynduh ia ki briew shaphang ka pop ka hok haduh mynta bad ha kaba sa wan.
Ngim lah ban iohi ia uta u Mynsiem Bakhuid u dang trei mynta ha sawdong pyrthei, kumba ki um ki tap ia ka duriaw.
Ka mut ba u Blei u kren ha ki briew mynta da u Mynsiem Bakhuid, bad ka long kaba shyrkhei ban ialeh pyrshah ia u Mynsiem Bakhuid jong u Blei.
“Shisha nga ong ha phi, ba yn mab ia ki khun bynriew ia ki pop baroh bad ia ki jingkren bein blei.
Hynrei uno uno uba kren bein ia u Mynsiem Bakhuid, un ym ioh jingmab" Markos 3:28.
Uba kren bein ia u Mynsiem Bakhuid jong u Blei yn ym mab, ha kane ka pyrthei, lymne ha kata ka ban sa wan" Mathaios 12:32.
Balei ba u Blei um mab shuh ia kita kiba kren bein ne kyntait bein ia u Mynsiem Bakhuid? Ka daw ka long ba u Mynsiem Bakhuid u long ka jingkhot kaba khadduh ia ki briew ka pyrthei ban phai na ki lynti bymman jong.
Namar ynda la khang noh ne shim noh ia u Mynsiem Bakhuid na ka pyrthei te ym don jingmab shuh.
kiba eh dohnud kiba ialeh pyrshah ia ka jingkhot ieit u Mynsiem Bakhuid, ki lah thikna ban poi dujok ding.
U Blei un ym kren shuh da kiba bun rukom bun bynta.
Da u Mynsiem Bakhuid, dei ka jing khot kaba khadduh ia u briew sha ka jingkylla bamut bashisha namar ym don da uwei pat hadien jong u Mynsiem Bakhuid, hynrei kan wan ka jingbishar ia ki briew ka pyrthei baroh phar.
Hangne, ngi iohi ba u Blei, u long u Blei uba im uba iai khot ia ki briew sha ka jingkylla bamut, naduh ba sdang ka pyrthei haduh mynta, na ka pateng sha ka pateng u David u ong – “Naba Me long uba khraw, bad me leh ia kiei kiei kiba phylla: ME LONG U BLEI TANG MA ME HI" FOR YOU ARE GREAT AND DO MARVELOS DEEDS; YOU ALONE ARE GOD" Salm 86:10.
Sngap ia jingkhot ieit u Mynsiem BakhuidSngap ia jingkhot, wat buh teng;Wan kloi katba u dang khot ieitIoh ba yn lap ba khang“Mynta u Blei, u hukum ia ki briew baroh kylleng la kylleng – BAN KYLLA KABA MUT" ki Kam Apostol 17:30.
U Blei uba Im, u kren mynta da lyngba u Mynsiem Bakhuid.
Amen.
U Om Birla, u MP jong ka seng Bharatiya Janata Party (BJP), uba na  Rajasthan, ula shah jied mynta ka sngi, kum u lamphang dorbar, ha ka dorbar kaba 17 jong ka Lok Sabbha.
La tyrwa da ia ka kyrteng jong U Birla, da U Narendra Modi, myntri rangbahduh, uba dei ruh u nongialam jong ka iing dorbar Lok Sabbha bad la kyrshan baroh kawei ka iing da ka jing ia pynmih sur.
Kiwei kiba kyrshan ia U Birla, ki long ka seng  Congress, DMK, Biju Janata Dal, AIADMK, YSR Congress nalor kiwei pat ki seng sain pyrthei.
U Birla, 56, u shimti ia katei ka shuki na ka Sumitra Mahajan, kaba la jop la phra sien kynthih kum ka dkhot jong ka Lok Sabbha.
Thud palat ka network airtel ha mynsngat west jaintia hills bad ki shnong ba marjan haduh ba palat mynta la lai taiew eiei ha ka ba ki paitbah ki la sngew bitar bad thlia ia ka jingbymlong shuh tang ban iakren phone ruh.
Heipor Uni Phai <heiporuniphai90@gmail.
com.
Nongpoh: Haba iadei bad ki huri hura kiba la iai jia na ka por sha ka por, ha ki shnong kiba don ha khappud ka Meghalaya-Assam, u President rangbah ka Karbi Student Association, u Bishnu Teron, u la kynnoh ba ka daw kaba la pynlong ia kitei baroh, ka dei tang namar ka jinglehsting ka sorkar Meghalaya bad Assam, ban iakren halor ka jingeh kaba la iakynduh da ki paidbah ha ki thain khappud bad khamtam eh halor u pud u sam uba thikna.
Haba iakren bad u Nongthohkhubor, u Bishnu Teron, u la ong ba ka long shisha kaei kaei kaba sngewkhia, ban iohi ia ki huri hura bad kiba ktah ruh ia ka shongsuk shongsain kiba la iai jia ha kito ki shnong kiba don ha khappud ka Meghalaya-Assam, kumta haba kum kitei ki jia, ka jingkynnoh kam leit sha ki paidbah kiba sah ha kitei ki shnong, hynrei la dei ban kynnoh beit beit sha kine ki ar-tylli ki sorkar, namar ka jingleh kyllut ka jong ki ban pynbeit noh ia kitei ki jingeh.
“Kaba nga don ban kren hangne ka long beit tang bad ki shnong khappud kiba iadei bad ka Karbi Anglong, ha kaba la lap ba ki shnong kiba don ha khappud kam pher wat ha Meghalaya ne Assam, ki dei kaba sahdien bha bad ki briew ki shong ha kitei ki shnong ki dei kiba dang duna bha ha ka pule ka puthi, hynrei sngewsih pat ban iohi ba ha kiba kum kitei ki shnong, la shait mih ki huri hura bad kiba da ktah wat ia ka shongsuk shongsain" ong u Bishnu Teron.
Ki kam huri hura ha ki thain khappud ka Meghalaya bad Assam, kim sangeh lano lano ruh, kata ka long teng teng la jia ha Block-1 bad teng teng pat ha Block-2 bad kaba sngewsih la lada iai mih kiba kum kitei ki huri hura, ka long ba ka wanrah ruh ia ka jingiasngew pher jait bynriew hapdeng ki briew na Meghalaya bad Assam bad kaba lah ruh ban ialam sha kaba kham ma shuh shuh, la bynrap u Bishnu Teron.
Shuh shuh, u la ong ruh ba ia ka kam khappud hi ka dei ka kamram jong kine ki ar-tylli ki sorkar ba kin shimkhia ban iakren pynbiet bha, hynrei sngewsih ban iohi ba wat haba kiba kum kitei ki huri hura ki iai mih, pynban ka sorkar Meghalaya bad Assam kim shem la shimkhia ha ka ban iakren bad khamtam eh ban pynbeit noh ia u pud u sam uba thikna.
Namarkata, halor kiba kum kitei ki huri hura kiba la iai mih na ka por sha ka por, ka seng hi ka kyntu ia ki paidbah kiba sah ha khappud ba ki dei ban long kiba ia ieid bad burom kaba mar kylliang, khlem da wanrah ia kano kano ka jingiasngew pher jaid bynriew.
Halor kine ki huri hura, kiba la iai kynduh da ki paidbah kiba sah ha ki shnong khappud ka Meghalaya-Assam, khamtam ha Block-1 bad Block-2, na ka liang ka seng kan sa iakren bad ki kynhun sengbhalang na Meghalaya na ka bynta ban iakren bad pynbor ia kine ki ar-tylli ki sorkar, ba ki dei ban shimkhia ha ka ban iakren bad iapynbeit ha ki kam khappud, u la bynrap.
Shillong:  U Myntri rangbah ka jylla u Conrad K Sangma u la ong ba ka sorkar kan sa shim ia ka rai hadien ba la ioh ia ka kaiphod na ka High Level Committee (HLC) ba la thung ban bishar bad pule bniah ia ka kam them Iewmawlong bad ban pynkynriah ia ki briew na katei ka jaka.
Haba kren myn hynnin ka sngi, u Conrad u la iathuh ba ki kynhun na ki jaitbynriew Sikh, ki la wan iakynduh ia u ha nongbah Delhi na ki Gurudwara committee  bapher bapher bad ki la pynpaw ia ka jingsngew khia ia ka jingshngain ki briew ba sah ha them     Iewmawlong.
“Ka kamram ka sorkar ka long ban ai ka jingiada ia kano kano ka jaitbyntiew baroh bad kane ka dei ka kamram ba kongsan tam.
Hynrei ha kajuh ka por, ka kam ai jingshngain kam dei ban iakhleh bad kiwei ki kam", la ong u Conrad.
U la iathuh ba halor ka jingdawa ki Sikh ban ai longtrai ia katei ka jaka, u Conrad u la ong ba haduh mynta, ka sorkar ka dang iaid ha ka jinglum jingtip ne reinventorisation bad kan ap haduh ban da dep ia ka kaiphod  da ka HLC.
Ha kajuh ka por, u la ong ba ym pat don kawei ruh ka sorkar kaba leh ia kane ka kam them Iewmawlong hynrei dei tang kane ka sorkar kaba la leh ia ka kam.
U la ong ba ka HLC kan peit bad bishar ia kano kano ka jingsngew jong kano kano ka kynhun bad mano mano lah ban wan aiti ia ki kot ki sla sha ka HLC.
Shillong: Myn hynnin ka sngi u Dy CEM ka KHADC bah Pyniaidsing Syiem ryngkat bad u bah Titostarwell Chyne, ki la iathuh hakhmat ki nongpathai khubor ia ka jingleit kynduh jongki ia u Union Minister u A.
Singh Thakur,lem bad iakiwei kiwei de ki Myntri ka sorkar India ban pan song pisa na ka bynta ka konsil kaba kot sha ka T.
1544.
34 klur ha kaba ki heh nangthie ki pynpaw ka jingiarap ban pyniaid shaphrang ia ka konsil.
Shuh shuh, ki la leit ban rah ruh ia ki bun tylli ki mat badonkam jong ka konsil kum ki projek ban ki ban pynmih khajna iaka konsil khnang ba ka konsil kan lah ban ieng ha la ki jong ki kjat,kum kaba don noh ka Traditional Tourism jong ka konsil khnang ban wah rah ia ka jing pynitynnad biang iaka mariang haka rukom long tynrai jongka,ban pyn riewspah  ha ka riti ka dustur la jong ha ka kup kasem,ka tem ka put,ka rwai ka siaw,ka jingdon jingem,ka it ka hima bad kiwei kiwei.
Shuh shuh,ban pynioh song iarap pisa   ia ka tnad khlaw jong ka konsil khnang ban pynjyrngam ia kiba bun ki jaka ba la syllen,ia ka Mission ri dohkha ban pynpoi sha u paitbah da ka konsil,ban ioh song pisa ban thaw iaki market complex ha man la ki iew bahap hapoh ka KHADC.
Shuh shuh,kine ki rangbah ki la iakynduh ruh iaka Minister ka Tribal Afairs ka sorkar India ban pynsgew ia kitei ki jing donkam katkum ka artikil 275 ba lyngba kitei ki jingkyrpad kan long ka jingthaw lad ban iohkam iohjam ki samla jongngi, ha kaba katei ka Minister ka la kular.
Nongpoh: Ki nongialam ka Joint Action Committee na ka Mawlai, Shillong, hynnin ka sngi ki la hiar sha Ri Bhoi ban leit kynduh ia u SP ka Ri Bhoi, na ka bynta ban buddien halor ka jingjia shah pyniap ia u Bah Dismarlin Lyngdoh Lyngkhoi, uba trei kum u Home Guard ha ka jaka buh marbam ka Food Corperation of India, kaba don ha shnong Mawsmai ha Ri Bhoi District, uba la shah bom shah tied ha ka miet 24 tarik u Iaiong, tad haduh ba un da khlad noh syndon na ka pyrthei.
Kitei ki dkhot ka JAC, kiba la wan kynduh SP, ki kynthup ia u Bah Donbok Kharlyngdoh, Chairman ka JAC, u Bah Seibor Lyngdoh, ka Kong Rani Kurbah napoh ka STIEH, u Bah Pynsuk Hynñiewta bad u Bah Rhembor Saibon nongialam ka HYC, Sengkmielem bad kiwei.
Haba kren sha ki lad Pathaikhubor, u Bah Donbok Kharlyngdoh, u la ong ba ka nongrim kaba hakhmat eh kaba ki nongialam ka JAC, ki la pynpaw ka long ban kyrpad ia ki bor pulit ka Ri Bhoi, ba ki dei ban iaibteng ban thwet bad ban kem noh ia kitei ki runar, kiba la donkti ha ka ban bom pyniap ia u Bah Dismarlin, namar kumba la ioh jingtip da ki nongialam ka JAC, la ong ba kitei ki runar ki la pyrshang wat ban pan jamin lyngba ki plidar jong ki, khnang ba kin lait na ka jingshah kem ha ki Pulit.
U la iathuh ba ha ka jingiakren bad u SP, la ioh jingtip ba kine ki saw ngut ki dribar bar jylla kiba la shah kynnoh donkti ha kane ka kam pyniap briew ki dei nabar ka jylla Meghalaya bad kata hi ka dei ka dawbah halor ka jingslem ban iohkem ia kitei ki runar, kiba dang phet rieh kat haduh kine ki sngi, hynrei watla katta u Bah Donbok, u la iathuh ba na ka liang ki Pulit ka Ri Bhoi, ki dang pynjur ka jingthwet ia kitei ki runar bad kata ka long lyngba ka jingiatreilang bad ki Pulit ka Jylla Assam.
Nongstoin:  U Secretary jong ka School Managing Committee Association, Bah Hopestandard Myrthong haba kren sha ki lad pathai khubor myn hynnin ka sngi u iathuh  ba ki jingsam ia u khaw ja sngi, da ki nongsam khaw jong ka Sorkar ka long kaba thurmur haduh katta katta, namar ym ju don jingthew bad ki nongsam khaw sorkar ki ju wan bret beit sha baranda skul ia ki byrni ba synjap ba la shu thoh 50 kg.
Kumta ter ter bad sa phah soi ha ki babu, hynrei ynda la shet pat imat u don tang 20 kg ne 30 kg.
“Ka sorkar barabor ka ju kren ba ngi la im haka juk shai.
Kumta ia baroh ki Scheme jong ka sorkar dei ban trei ha kaba shai khnang ba kan ai jinghun ia baroh (Transparency and Accountability) hynrei  haka jingiadei bad u Mid day Meal pat la pdiang beit iaki byrni synjap bad ka por ioh ruh kam long ryntieh" ong ka khubor.
Kumta U Secretary jong ka SMC Association, u khot lang ia baroh ki School naduh mynta ym dei shuh ban ai jingkhein ia ka jingsam ja sngi, hynrei ia ki jingkhein jingdiah yn leh noh da ki nongsam jong ka sorkar bad ki Secretary Managing Committee kin shu soi, namar lada ai jingkhein ki nonghikai, ka long kumba ialeh pyrshah ia ka jingtiplem namar kumno yn ai jingkhein haba ym tip u don katno kilo,  hapoh ka byrni khaw, ong ka kyrwoh na U bah HS Myrthong,  Secretary, School Managing Committee Association.
Shillong:  U Myntri rangbah ka jylla u Conrad K Sangma myn hynnin ka sngi u la pynkup burom ia ki samla kiba la pass bha ia ka eksamin SSLC bad HSSLC (toppers) 2019 ha ka jingialang ba la long ha State Convention Centre, Shillong ba la pyllong da ka University of Science & Technology, Meghalaya  ryngkat ka jingiatreilang bad ka ERD Foundation, Guwahati.
“Haba ngi rakhe leh kmen n aka bynta ka jingjop, ngi dei ruh ban peit ia ka bynta kaba sngewsih, ha kaba kiba bun ki samla kim shym la lah lait ne pass", la ong u myntri rangbah.
Ki don  baroh 74 ngut kiba shah pynkup burom kynthup kiba pas ia ka SSLC bad ka HSSLC 2019.
U la pynpaw ka jingsngewsih ia ka jingduna ki pas ia kane ka eksamin SSLC bad HSLC bad kane ka jingduna kiba pass ka dei kawei ka jingeh ka jingtynhuh ia ka sorkar.
U la ong ka jingduna kiba pas ia ki eksamin ka la bteng ha kine ki snem bad ka la donkam ban phaikhmat halor kane.
“Ki samla ki dei ka spah kaba khraw tam ia ka jylla bad ka jingdon ki samla kiba stad kiba tbit kan wanrah ia ka imlang sahlang kaba seisoh bad kaba tbit" la ong u Conrad.
U la kyntu ia ki samla kiba la wan shakhmat eh ba kin bud ia ka jingangnud jongki ban poi sha ka thong hynrei ki dei ban iaid bad ka burom ka akor.
Ha kane ka sngi, la ioh ruh ia ka jingkren na u myntri ka tnad pule puthi, u bah Lakhmen Rymbui u la ong ba ka jingtrei shitom, ka jingaiti lut ki khynnah nalor ka jingkyrshan ki kmie ki kpa bad ki nonghikai ka la wanrah ia ka jingjop iaki.
U myntri rangbah lem bad kiwei, kila sam laptop, digital tablets, syrnot sha ki samla ba wan shakhmat kiba la shah pynkup burom ha kane ka sngi.
La ioh ruh ia ka jingkren na u Mahbubul Hoque, u Chancellor, USTM, ba la iadon lang ki kmie ki kpa kiba haiing hasem jong ki samla ba shah pynkup burom.
La don lang ha kane ka sngi, u  myntri ka Revenue & Disaster Management etc bah Kyrmen Shylla bad u bah D D Lapang nalor kiwei.
Shillong:  Ka Khadsawphra College, Mairang, kawei na ki shlem saindur ia ka lawei ki Samla pule ka la pynlong ia ka Orientation programme ha ka 17tarik Jylliew 2019 kaba dei artad ka sngi kaba nyngkong eh kaba ki khynnah thymmai ki ba pule ha ka Class XI (Arts & Commerce) bad kumjuh ki BA & BCom 1st Semester kin rung ha kane ka college.
Ha kane ka sngi u Principal, Vice Principal ryngkat bad ki Nonghikai jong kane ka College ki la ioh ban hikai bad kdew lynti ia ki kumno ba kin poi sha ka thong ha ka jing im jong ki.
U babu Boldness L.
Nongum Principal jong kane ka college u la iathuh bniah ia kaei ka thong kaba kane ka college ka don ban leh na ka bynta ka lawei ki khun samla.
“Ngin ai ka jingshakri kaba bha tam ia ki samla pule jong kane ka college ymtang ban pynioh ha ki ia ka jingtip jingnang hynrei kumno ban pynlong ia ki samla pule ki ba tip ia ka akor ka burom bad ban long ki briew kiba kordor haka jing im jong ki", la ban shuh shuh I Miss Aida C War, Vice Principal jong kane ka college.
Napdeng ki samla pule kiba wanrung thymmai la iohi ruh ba kin don ki khynnah ki bym don ki dkhot met kiba bit ba biang kumba long lem kiwei ki para khynnah hynrei ka jingdon jong ki ka la nang ai mynsiem shuh shuh ia kiwei pat ki para khynnah kumno ban trei shitom.
U babu Boldness u la iathuh shuh shuh ba kane ka college ka la pyrshang pynbiang nadong shadong na ka bynta ki khynnah kiba don hapdeng ka jingduna ha ka liang ki dkhot met jong ki kiba ki khot “Ki differently abled" kata naduh ka lynti iaid jong ki (ramp), ki jaka leit bar kiba kyrpang, ki jaka shong jong ki bad kiwei kiwei.
“Ngin leh kaba bha tam na ka bynta jong ki" la ong u babu Boldness.
Hadien ba kut ka programme ki khynnah ki la ioh jingshai bad rung sha kamra class da ka khmat kaba phuh samrkhie bad ka mynsiem kaba kmen.
Shillong: Uwei u briew ba la antad ba u dei u nongtrei bylla sngi u la shah ujor ba u la jrongkti ia kawei ka khynnah 16 snem katba ka dang don ha lynti ban leit sha skul bad u la byrngem ruh ba un leit bud sha skul.
Shillong:  Halor ka jing ai jing mynjur, na ka Hima Nongspung sha ka Assam ban shna iaka surok PMGSY ha Balakhawa hapoh ka Hima Nongspung ha Them Ribhoi bad kajing lum pisa na u kontraktor haduh phra lak da u bah Michael Warjri,na ka liang ka KHADC ka la khot hajir ia kitei ki arliang mamla ban leit ai jingpynshisha la ar sien kynthih ha kamra treikam jong u Dy.
CEM bah Pyniaidsing Syiem, hynrei kala long kumba ialeh khiew jakai ki khynnah ba haduh mynta ruh ka KHADC kam pat lah ban shim kano kano ka rai halor jongki namar ba kim lah ban wan mih lang haka juh ka tarik  haka juh kasngi bala khot iaki, ha kaba u Secretary u bah Michael Warjri u la aidaw ba um shym lah ban leit, namar ba u shitom.
Shuh shuh,kane khlem artatien ka la  ktah ruh iaka jingiatip lem jong ki EM ka KHADC ban shu shim noh iaka rai khlem da iai shah ia ki sa shiwat, kata ka la long ban ap iaki haduh ka sien ba lai  ban khot biang ia ki ba kin wan ai jing pynshai ia ki nongrim jongki bad da kata ka la biang ba kin shim rai da kano kano ka lynti halor ka jingshem jongki.
Kane ka jing jia ka la pyn khih ruh ia ka jingmut jingpyrkhat ki paitbah ba bun balang ryngkat ka jing kwah tip mano shisha kita kiba don kti halor katei ka kam.
Hynrei, ki jingshisha kin paw pen ryngkew ynda ka jing khot ba khaduh na ka liang ka KHADC lyngba u Dy.
CEM bad ki EM ba dei peit kin khot bad shong bishar biang ha ka 28tarik mynta hi u bnai.
Mawkyrwat:  Ka Mawkyrwat Electricity Consumers Forum (MECF) ka kynhun kaba kynthup ia ki Rangbah Shnong(s), KSU, SSSS, HYC, FKJGP & HANM South myn hynnin ka sngi ka la leit ban khang tala noh ia ka ophis trei kam jong ka FEDCO Company hapoh Ka MeECL Mawkyrwat.
Katkum ka kyrwoh ba la phah da u bah Wallambok Syiemiong Chairman MECF la ong ba katei ka jingleit khang tala ka MECF ia katei ka FEDCO ka dei namar ka jingbitar ia ka jingmutlop bad jingleh thok jong ka FEDCO bad ka MeECL, wat hapdeng jong ka jingpyrshah jong ki paidbah katei ka thaiñ.
Ka MECF, ryngkat ki paidbah ka la leit ban ai da ka jingthoh kaba shai ba ia mynta, namar ki bor ka MeECL ki la shu aiti ha ka Company khlem ka jingshai ki paidbah dei ban pynsangeh shwa ia ka Company tad haduh ba ynda pyntreikam lang salonsar ia baroh ki District hapoh ka Jylla.
“Lada ka FEDCO company kadei kaba bha balei ym leh lang ia baroh? lane balei ym sdang shwa na sor bad khapsor? balei tang ia ka Mawkyrwat bad Mawsynram?" Ong ki nongialam jong ka MECF bad ki la kynnoh ruh ba ka jingsngap mynthi bad leh buit tuh wat ia ki bill light, ha kaba mynta ka bill light ba la pyllait sha ki paidbah kam dei jong ka MeECL, kam dei ruh jong ka FEDCO, hynrei la leh buit tuh da ka bill kaba khlem don iktiar(muhor) ei ei, kata ruh thik – thik, la sam bad phah wan siew ki paidbah.
Kumta ia katei ka rai ban khang tala, la leh tang da ki dkhot ka Executive Body, hynrei ka MECF, ka pyntip paidbah lyngba kane kyrwoh ba ka General meeting kan long la 20 tarik Jylliew  2019, por 11 baje mynstep thik hapoh ka Auditorium Hall Nativity Mawkyrwat, bad ka la kyrpad ia ki paidbah nongthang light baroh ba kin ia poi ryntih khnang ba kin shim lang ia kiwei pat ki rai.
Shillong: Ki nongialam ka KSU Laskein myn hynnin ka sngi, ki la ia kynduh ia U James K Sangma, myntri kam poh iing ka sorkar Jylla ban iakren halor ka jingeh jong ki nongshong shnong ha ki khappud jong ka Block I, kaba don ha khappud jong ka Assam bad ka West Jaintia Hills.
La ujor ruh ha u myntri, halor ka jingshah pyndik jong ki nongshong shnong ka thain Pnar, ha ki pulit Assam bad nalor kata sa ha ki ehrang KNV bad ki UPDS.
Ka Khasi Students’ Union (KSU), ka dawa namarkata ha u myntri kam poh iing, na ka bynta ban plie noh ia ka kut pulit ha  Psiar.
La iathuh ba katei ka dei ka jaka kaba ka la don ka Health Centre bad nangta sa ka ophis jong ka MeECL.
Ka KSU, ka dawa namarkata ban pynheh ia ka kut pulit ha Raliang, ba kan long ka kut pulit ba pura.
La dawa ruh ban buh ia ka kut pulit ha  Mukroh, kaba don ha khappud jong ka Assam, namar ba ki runar na Assam, ki ju pyndik ia ki nongshong shnong jong ka Barato.
Halor ka jingbuh ia ka kut pulit ha  Psiar lane Moluber,u myntri poh iing, ula ong ba kim lah ban buh ha kine ki ar tylli ki jaka, namar ki hap ban burom ia ka Status quo kaba la ia soi ha pdeng ki ar liang sorkar jylla, hynrei na ka liang ka seng ka pynbor ia u myntri ban buh ha Khatkasla khnang ba kan pynsuk ia ki paidbah khappud haba don kano kano ka jingeh.
Ia kane ruh u myntri, ula ong ba un sa wad bniah ban pyntikna iakane ka jaka bad lada ka long kaba tikna ba kam dei kaba hap ha ka jaka ba khajia na ka liang jong u, un kloi ban buh.
Ha kaba iadei bad ka jingkyntiew kyrdan ia ka kut pulit ha Raliang na ka liang u myntri, ula kular ban shimkhia bad u la ong ruh ba ka Raliang PO, ka la dei hi ban kiew kyrdan, namar ka jingheh ka jaka, hynrei u dang peit bniah katkum ka jingdon ka iarong tyngka jong ka sorkar.
Shillong:  U bah Generous Warlarpih u President ka seng KJBWA u la ujor ha Umiam PS ba ha ka 16tarik mynta u bnai kumba 10 baje mynmiet ki dkhot jong ka seng ki la ioh jingtip ba ka trok  no ML-10C-4492 kaba  kit masi ka iaid lyngba ka surok bah ha Ribhoi  ban dietuh sha Bangladesh bad ki dkhot ka seng ki la hiar bad lalap ia ka kali ha Lasharai,haba la pynsangeh noh bad katba ki dang kylli jingkylli ia u nongniah,kawei ka maruti Alto Standard ka la wan ieng pyrshah ha ka jaka ba ki don bad ka phet noh,sa shiphang pat ka wan sa ka Hyundai I 10 bad u wei u briew bym ithuh u la hylla ba ki masi ki dei jong u.
Hadien shiteng kynta lawan sa ka Hyundai Verna ba la niah da u  Nona Rapsang uba la wan ban tur sha ki dkhot ka KJBWA bad shi kynhun na ka kali Verna rongiong ki la pyrta ban shoh beit shoh beit ba uwei na ki la ithuh kum  u Tony Rapsang u la kam ba ki masi ki dei ki jong u.
Ha kane ka jing jia 10ngut ki dkhot ka KJBWA ki la mynsaw,bad ia lai ngut kiba mynsaw u Pynshisha Buhphang na Mawlai Mawdatbaki u Khrawkupar Lyngdoh na Mawlai Nongpdeng u Kupar Kharnaior na Mawlai Kynton masar la pynkit noh sha Dr.
Gordon Roberts Hospital ban ioh jingsumar katba iaka kali maruti ML-05D-8156ba dei jong u  Kidlang Marbaniang, la pynjot da kitei ki runar.
Jowai: Kawei ka longkmie Nepali ka la khlad noh hadien baka la mynsaw jur na ka daw ka jingiashoh bad kawei pat ka longkmie bad ka daw halor kane la suba jur ba dei ka jingiaknieh lok.
Kane ka jingjia ka la jia ha kawei ka Iew-khlaw Dewiong kaba la tip kum ka Nongjri kaba don hajan ka shnong Sakhain kaba hahap hapoh ka Elaka Sutnga jong ka East Jaintia Hills District.
Ka khubor na ki heh pulit ka EJH ka la iathuh ba ha ka sngi U Blei, ar ngut ki longkmie Nepali kiba la tip kyrteng kum ka Saili Dorji bad ka Subhas Rai ki la ia khyrwit  haduh ba ka Subhas Rai ka la mynsaw jur bad khlad noh hadien.
Halor kane ka jingjia u lok jong katei ka Subhas ia uba la tip kyrteng kum u Sudesh Raj ha ryngkat ki paralok jong u ki la tep noh ia ka.
Hynrei napdeng kitei ki paralok bad kiba haiing hasem jong ka, ki la pyntip sha ki pulit ha kaba ki pulit ki la leh ia kaba donkam.
“Ngim lah satia ban sei biang ia katei ka met ba la tep namar ba u Magistor uba dei ban donlang um shym la lah ban don mynta ka sngi na ka daw ba u bun kam" la ong utei u heh jong ki pulit.
“Ngin sa sei la shai ban pyndep ia ki jingdonkam baroh kynthup ia ka Post Mortem", u la bynrap.
Shillong: Ka kynhun jong in nonghikai kolej hapoh ka lama jong ka Meghalaya College Teachers Association (MCTA) ka la dawa ba ki nonghikai jong ki private college baroh kin dei ban ioh kajuh ka tulop kum ki nonghikai hapoh kiwei ki college ba bei pisa ka sorkar, namar ba ki trei thik kajuh ka kam.
Ia kane la iathuh ka kong Amanda Basaiawmoit, secretary ka MCTA ha ka jingiakynduh bad ki nongpathai khubor mynta ka sngi.
Ha kane ka sngi, na ka liang jong ka MCTA ka la pynpaw ka jingpyrshah ia ka jingleh donbor jong ka St Edmund’s College.
Haba pynshai halor kane, ka kong Amanda, ka la ong ba katkum ka Management Rules 2019 jong ka Directorate of Higher and Technical Education (DHTE) jong ka sorkar Meghalaya, ka St Edmund’s College kaba dei ka sponsoring body kam don hok ban thaw ia ki kyndon na bynta ki jing thung kam nonghikai.
Ha kawei ka bynta ka St Edmund’s College ka la kam ba ka dei ka Minority Institution, hynrei katkum ka ain jong ka NCMEI, kam lah ban long kumta namar ha jylla Meghalaya kane kam iahap haba peit na ka jingbun paid jong ki jaitbynriew lane ka demography, ba ka St Edmund’s College kan dei ka Minority Institution.
Na ka liang jong ka MCTA ka la kynnoh ruh ba kane ka kolej ka la pyndonkam bakla bad buhrieh ha kaba iadei bad ka pisa pilain.
“Lyngba ka RTI ngi la shem ba ka St Edmund’s College ka la pynpaw ba ka la siew pisa sha ki nonghikai jong ka College Post hynrei kita ki nonghikai kim shym la ioh ia kata ka pisa kaba dei ka shift allowance," la ong ka kong Amanda.
Ha kaba iadei pat bad ka service rules, ka kong Amanda, ka la ong ba ka St Edmund’s College ka la pyndonkam bakla namar ba ka la buh ia la ki jong ki rule na bynta ki nonghikai sorkar bad links nonghikai college post.
“Kane ka long pyrshah is ka article 14 jong ka Constitution jong ka Ri India bad kaba pynkhein ia ka Right to Equality," la iathuh ka kong Amanda bad kala bynrap da kaba ong, “Ngi kwah ban ioh jingpynshai na ka sorkar halor kane.
".
Shillong: Ka jaka  die kali ia kaba la tip kyrteng kum ka Nongmalieh Ford kaba don ha Mawlai Mawiong, mynta ka sngi ka 18 tarik u Jylliew, 2019 ka la pyllait paidbah ia ka kali thymmai ba la tip kyrteng kum ka EcoSports Thunder.
Ia ka shlem die kali jong ka Nongmalieh Ford, la plie paidbah dang shen, kata, ha u bnai Kyllalyngkot, 2019.
Kane ka kali ka long ka ba la kham itynnad bad i pher ban ia ki kali ki barim bad ka don ruh ia ka Sunroof bad ka don ia ka automatic key start bad ka dor ka long 7lak 69 hajar ia ka model petrol bad 8lak 19 hajar ia ka model Diesel.
Ha ka jingialang kaba lyngkot, la pyllait paidbah ia ka kali EcoSports Thunder da u Managing Director, u Bah Rajesh Lapang ha ryngkat ka jing iadon lang u General Manager u Bah Donbok Shangdiar, ki nongthied kali bad ki nongshah khot sngewbha.
Shillong: Ka Meghalaya Drugs Uses’ Coalition of Meghalaya mynta ka sngi kala kynduh ia ki nongpathai khubor ba ban pynpaw ia ka jingpyrshah bad ka jing bitar halor ka jing jia ha ka 7 tarik u Jylliew 2019 ha  Polo ia ka ba ki pulit ki la ioh ban bat ia ki khynnah kiba ju pyndon kam ia u drug  ha ka ba ki pulit ka Anti Narcotics Task Force ki la shoh la dat bad thad khlemrain ha ki Social Media.
“Ki khynnah ki la shah shoh shah dat bad ki la shah thad pynkhlem rain ha ki social Media" la ong u Barry L Kharmalki, Drug User Union of Meghalaya (DUUM).
Halor kane, u bah Kharmalki u la ong ba na ka liang jong ka Union ka kyrpad rit ia ki bor jong ka ain ba kin long kiba jaijai haba ki pynlong kano kano ka jingkhynra sha ki ktem lane ki jaka rieh ba kim dei ban pynshitom tohmet iaki lane ban thad pynkhlemrain iaki lyngba ki  social media.
“Kane ka long pyrshah ia ka ain bad ka hok jong ki briew," la ong u bah Kharmalki bad u la bynrap, “Ka Union kam pyrshah ia ka jingtreikm jong ki bor jong ka ain hynrei kim dei pat ban shu thombor palat u pud khlem burom ia ka longrynieng jong u briew.
"U bah Baarry L Kharmalki u la ong ruh ba ki pulit haba ki leit ban khynra myn ha kane ha Polo, ki la shim noh ruh ia ka pisa kaba dei ka jong kine ki briew.
Ha kajuh ka por u bah Barry u la ong ba ka Union ym ba ka kyrshan lane pynshlur ia kine ki briew kiba la ngop ha u drok, hynrei kaba donkam ka long ban iasyllok bad ki.
“Ka Union kan iaid shakhmat lyngba ka ain halor ka jingshah leh bein ka jong ki.
Ban thad paidbah kumto kan ym poi shano shano ruh, kan ym iarap iaki ba kin ieh noh ia une u jingdih pynbuaid," la ong u bah Barry.
“Ban shu shoh shu dat te kan ym iarap iaki hynrei donkam da ka jingieid," la ong u bah Barry.
U la pynkut da kaba ong, “Ngi pynrem jur ia kane ka jing leh jong ki pulit ia ki 30 – 40 ngut kiba inject drug hapoh Meghalaya khamtam ia kiba hapoh ka 18 snem ka rta kynthei bad shynrang.
"Lah ban kdew ba ki don haduh kumba 300 ngut ki nongdih drok ha jylla Meghalaya kiba la register hapoh ka Anti Narcotics Task Force, hynrei ym don record pat katno ngut ki nong supply ia u drok kiba la shah kem.
Ka sorkar India, ka la rai ban weng noh ia ka kyndon, ha kaba ki nongniah kali, ki dei ban don ka kyrdan pule.
Na ka liang jong ka tnat ka kit ka bah jong ka sorkar India, ka la rai ban weng noh ia katei ka kyndon, ha kaba u nongniah kali, u die ban pyndep ia ka Class 8.
Katei ka rai, ka long namar ba ki don bun bah ki samla kiba khlem kam, khamtam ha ki nongkyndong, ki bym don ka kyrdan pule kaba iahap, hynrei kiba don sap ban niah kali bad la iathuh ba ha ka jing ia kynduh jong ka tnat ka kit ka bah ba dangshen, ka sorkar Haryana, ka la dawa ban weng noh ia katei ka kyndon halor ka jingdon ka kyrdan pule, ha kaba la ong ba ki don bun bah ki  nongniah kali kiba bit, hynrei ki bym don jingnang jingstad satia ha ka thain Mewat jong ka Jylla Haryana bad la ong shuh shuh ba ka jingniah kali, ka dei namarkata ka sap, kaba kham donkam ban ia ka jingnang jong u briew ban thoh bad ban pule.
La ong ruh ba mynta ka don ka jing duna jong ki nongniah kali, haduh 22lak ngut bad katei ka ktah shibun ia ka jingiaid beit jong katei ka tnat treikam.
Ka tnat niah kali, ka la rai ban pynlong pat ka jingpeit bniah ia ka jingtbit niah kali jong ki nongniah kali, ba kan nym buh jingma ia ka kam ba ki trei bad ia ka leit ka wan jong ki nongshong kali.
Nga ruh nga monjur ia jane.
Ki politician ha India bun ki bym nang thoh nangtar suda.
Haba ki thoh kyrteng,ki shu dro.
pynban ki long ki nongthaw ainNga mynjur ia kane ba ki driver kim da donkam ia ka kyrdan pule kaba shalor hynrei kidei pat ban nang ban pule ia ki jingthoh kum ka kot khubor ha ka ktien lajong.
Te la kumno kumno ruh ki dei ban tip ia u A,B,K,D bad ban pass ia ki skul shnong kiba tang haduh klas 3 ne klas 4 tang ban nang ban sign ia ka kyrteng la jong.
khublei.
Hoid nga ruh nga Don ban Ong halor Kane,nga ruh nga sngew dei ba omdon Kam Jing pule ia Ki draivar,namar ka pyrthei kyrduh Kam ,, ban pynheh ia ka Jing pule ruh kalad ia ngi Kam ple,, nga sngew dei ban weng noh ia ka kyndon ba lah buh ka sorkar ia ka kyrdan pass class 8 KHUBLEI,??.
Da u Bah Philip MarweinKa Them Metor ha Iewmawlong ha kjat Iewduh bun ki briew ki sngew kynjing ban ialap shaphang jong ka namarba ka jaboh hynrei, kane ka jaka ka la kylla paw nam haduh katta katta haduh ba ka la paw ha ki kotkhubor ym dei tang mynta hynrei naduh mynshuwa ruh.
Kane ka jaka ka long kaba khapngiah haduh katta katta bad ka long ruh kaba dap da ka jakhlia suda (Slum) hynrei ki Kharmetor kim salia wat hapdeng kane ka jaboh ruh.
Shi bynta jong kane ka jaka ka dei jong ka Shillong Municipality bad shi bynta pat ka dei jong ka Hima Mylliem.
Ia ki Kharmetor la pynsah ha kane ka jaka jong ka Municipality naduh bun bun snem mynshuwa namar ki pynkhuid ia ka jaboh jong ki paikhana hapoh u pud u sam jong ka Shillong Municipality namar ki trai shnong kim treh ia kane ka kam.
Ka long ka jingshisha ba kine ki Kharmetor ki la ju sah ha kane ka jaka da ki bun bun phew snem naduh ki por jong ki kmie ki kpa jong kine ki jaitbynriew.
Mynta kine ki jaitbynriew ki la sngew trai ia kane ka jaka bad kim treh shuh ban kynriah shano shano ruh wat la ka sorkar ka don ka jingthmu kaba bha na ka bynta jong ki.
Ha ka jingshisha ka sorkar ka la dep tei ia ki iingsah kiba kyrpang na ka bynta jong ki hynrei kim treh satia ban kynriah na Them Metor Iewmawlong.
Ka daw kaba kongsan balei kim treh ban kynriah ka dei namarba ki la sngew trai palat ia ka jaka sah, ki la shna ruh ia ki iingsah na ka bynta ialade bad ki la pynkha ia ki iing sah jong ki da kaba aiwai bad ki ioh peisa shibun shibun.
Nangta, ki don napdeng jong ki ruh ba ki la shna ia ki dukan ban aiwai ha kiwei pat.
Ia kine ki jingpynkha iing bad shna dukan kim shym la ioh jingbit na ka Shillong Municipality lane na kiwei kiwei ki bor sorkar.
Ki leh la ka leh katkum ka jingbit lajong.
Don napdeng jong ki la kam ba ki la long trai halor ka khyndew.
Ki don ruh napdeng jong ki kiba la kam ba ki la ioh longtrai halor ka khyndew namarba ki la ioh pata khyndew na u Syiem Mylliem.
Ki la shna ruh ia ka skul bad ia ka Temple ha kane ka jaka bad ki da kam ba ki ioh jaka puta ban tei ia kine da kaba ioh pata khyndew na U Syiem Mylliem.
Ia kine ki jingkam baroh ym pat  pynshisha hakhmat ki bor jong ka ain.
Mynta, ka jingshisha ka long ba ki Kharmetor kiba sah ha Them Metor Iewduh ki don ar jait.
Shi jait ki dei ki Nongtrei sorkar Meghalaya (Nongtrei ha Shillong Municipality bad ha kiwei ki department) bad shi jait ki dei kiba shu sah be-ain hangto.
Ka sorkar Meghalaya ka la pynkhreh jaka sah thymmai na ka bynta ki Kharmetor kiba dei ki nongtrei jong ka hynrei, ia kito kiba sah be-ain ka sorkar kam lah ban ai jaka ia ki, ki hab ban mih noh na kane ka jaka bad hab ban wad jaka sah shawei.
Ynda ka sorkar ka la dep pynkynriah ia ki Kharmetor na kane ka jaka, ia kane jaka ka plan ban pyndonkam na ka bynta kiwei kiwei ki jingdonkam kiba bun, kiba kynthup ban shna ia ki jaka pynieng kali bad wat ban shna ia ki dukan heh (shopping Complex) bad kiwei kiwei.
Ka jingshisha hi ka long ba ka sorkar ka don ka jingthmu kaba bha na ka bynta ki Kharmetor hynrei dei maki hi kiba tharai sniew bad bynnud ban sah ha kane ka jaka bad ki don ruh napdeng jong ki, kiba don ka jingthmu kyllain kaba shalyndet na ka bynta ka jingmyntoi shimet jong ki hi.
Kum ban shu pynkynmaw, dei ka KSU nyngkong eh kaba la dawa ban pynkynriah ia ki Kharmetor na Them Iew Mawlong (Them Metor) naduh ki snem kiba mynshuwa bad ka KSU ka la pynlong ka jingiakhih kaba jur halor kane ka kam.
Ka sorkar Congress ha Meghalaya ha kato ka por ka la shna ia ki iingsah na ka bynta ki Kharmetor hajan Polo Tower bad sharum ka Iingsah jong u Chief Secretary.
Katba ha ki iingsah hajan Polo Tower la leit sah da ki Kharmetor, ha ki iing ba la shna kyrpang harum ka iingsah u Chief Secretary ki Kharmetor kim shym la leit sah.
Ki shu sah thylli kumto bad hadien pat la pynlong ophis noh shipor arpor da ka Shillong Municipality.
La ioh jingtip ba shen ka Ophis Shillong Municipality kan kynriah noh na kane ka jaka.
Kane ka jyrwit jyrwat kaba mih ha Them Metor Iewmawlong bad ki Kharmetor ka la nang jwat bha mynta namarba ki sorkar kiba mynshuwa ha Meghalaya kim shym la leh ei ei lane kim iohi jngai ia kane ka kam.
Kane ka sorkar kaba mynta, MDA, ka la dep thaw ia ka High Level Committee ban wad ki lad ki lynti kumno ban pynbeit noh ia kane ka jyrwit jyrwat.
Katba nang pynslem katta ka nang jwat shuh shuh.
Ka long ka jingbha kaba khraw na ka bynta ki Kharmetor ba kin mih noh na kane ka jaka ban leit sah noh ha ki iing ba la mang kyrpang na ka bynta jong ki.
Kiwei kiwei ki Kharmetor kiba shu sah be-ain ha kane ka jaka kan bha ia ki ban wad jaka noh shawei kloi katba lah, namar na ka bynta ka jingbha jong baroh hi ia kane ka jaka dei ban thaw thymmai noh da ki  plan kiba thymmai.
Ha kajuh ka por dei ban ai lad ia ka sorkar Meghalaya ba kan pyntreikam ia ki plan jong ka namar ka dei na ka bynta ka jingbha jong ki Kharmetor hi.
Ha kajuh ka por ym dei pat ba ka sorkar kan shu leh donbor da kaba iuhroit ia ka hok jong ki Kharmetor ruh.
Lada ki Kharmetor ki la long trai halor ka khyndew ha Them Iewmawlong (Them metor) ai ba kin pynshisha ia ka jinglong trai khyndew jong ki hakhmat ki bor jong ka ain.
Hynrei, long katba long ka jaka ba sah mynta ki Kharmetor hi ka dei ka Slum bad ia kane ka Slum hi donkam ban weng noh.
Kane ka jaka ka dei ban kylla thymmai bak-ly-bak.
Ka Khasi Hills Autonomous District Council (KHADC) ka don ki ain bad ki rules ha kaba iadei bad ka Khaii ka pateng da ki dkhar hangne ha ri Khasi  jong ngi.
Ka ai licence ruh wat ia kito ki dkhar kiba tyrwa die ia ki tiar ki tar kiba ki shu tynrong ha khlieh (Hawking on head-load).
Kane ka kam ka hap hapoh ka Rules ba la tip kum ki The United Khasi-Jaintia Hills District (Trading by non-tribals) Rules, 1950 as amended {Rules 4(13)} FORM ‘M’ (Hawking on head-load) (Inserted vide Amendment Rules, 2005).
Ha ka Form ‘M’ jong ka Licence ka don kawei ka bynta no.
5 ha kaba u nong ai licence u dei ban kdew ia ka jaka ne ki jaka ha kaba kiba u nongioh kyndon licence u lah ban leit tyrwa ne die tiar.
Bad ha ki kyndon jong ka Licence ka don kawei ka bynta no.
3 kaba ong ba u nongioh licence un die tang ia kita ki tiar kiba na ka bynta jong ki u la shim ia ka licence bad u sa leh ia la ka kam tang ka ki jaka ba la kdew ha ka licence.
Halor jong kitei ki Rules na la kdew haneng, la sngew dei ba ka District Councils, da ki Rules ba kan thaw, kan ai bor lang ia ki sorkar / Sirdar, ki Rangbah Shnong / Matabor, ne ia kiwei pat ruh ki nongkit kam shnong ba kin tohkit ne talasi ia kita ki nongwan tyrwa bad nongwan die tiar, bad ba lada ki shem ba kim don licence ne ba ki iaid pyrshah ia ki kyndon ka licence, kin beh noh ia ki.
Nga la ju iohi ha la ka shnong, ha la ka thain bad ha kiwei kiwei de ki shnong ba kine ki nongwan tyrwa bad nongwan die tiar ki dei ki dkhar Muslim.
Kine ki don ki khmat kham sha lyndet bad ki don la ki jingthmu barieh.
Bad kata ka long ban ioh shongkha ia ki kynthei Khasi.
Ki la don napdeng jong ki kiba la shong la sah ha kine ki shnong jong ngi ryngkat bad la ki tnga Khasi bad ki khun ki kti jong ki.
Kane kein ka dei kata ka jingshah hiar thma ba jar jar jong ka jaidbynriew jong ngi (a silent invasion).
Lada ki bor synshar ki thiah thai halor kane ka kam, bad lada ki briew jong ngi ki long kiba shu hun beit, bad shah shet jadu, ka jingeh kan nang khraw katba nang iaid ka por.
Josper S Dura.
Bah RM ShabongKa ishu kharmetor, ka dei kaba la slem shi katdei bad ka jing iakren, na ka bynta ban pyn kynriah na katei ka jaka, kam shym dei kaba ki iakren tang mynta, hynrei ka dei kaba la iakren naduh ki phew phew snem mynshwa bad kam dei ruh, kaba iakren tang ha iew ha hat, hynrei, la ju iakren ha ki rynsan bapher, kynthup ia ka iing dorbar jylla.
Ha kine ki sngi, la iohi, ba katei ka ishu ka la kylla rong bad kata ka rong, ka long ba lada beh ia ki khar metor na katei ka jaka, ba k don mynta, kan dei ka jingleh niewbein kaba khraw tam bad ka jingthombor ia ka hok longbriew manbriew jongki bad kumta, ki dei ban pyneh horkit hordang, lada ka dei imat ban poi sha ka shkor jong u myntri rangbah duh, lane imat wat sha ka bor kaba kham palat ban ia kata ruh.
Itynnad shi rukom, ba ki nong ialam bapher na ka Jylla Punjab, ba ki ia kit ia bah, ia ka khia ka shon jong kitei ki harijan, kiba la la san la heh bad kiba la shong la sah hangne da ki rta briew lynter bad katei ka dei ka nuksa, ba lada u dei u para doh para snam, lada u don ha Meghalaya, ha Assam, ha London, ha New York, kumta, ka dei ka bynta ban ia kit ia bah, ha ka iap ka im bad wat lada ka long beain ruh dei ban ia kyrshan dohiap bad ban pynlong ain.
Halor kane ka ishu, la iohi, ba wat ka sorkar Jylla ruh, la imat, kumba ka la ktha khlieh, namar ba naduh ki MLA, ki MP kiba na Punjab, naduh u myntri rangbah, haduh ka komishon rit paid nangta sa ki myntri ka sorkar India, ki ia nion lut ia ka sorkar Jylla bad ka sur jongki, la imat, kumba ka thew ba ym ban pynwit ia kitei ki jaitbynriew na katei ka jaka, hynrei ban ailad ba kin nang pynheh ia la u tnum u tyndai bad ba kin thew ia ki paki ki dulan, ki skul, ki iingmane bad ter ter ha katei ka ktem bah jong ka sor.
Ki don bun ki ing, kiba la shah jynrat shah pyn kynriah bad don kiba ka sorkar ka siew da ka dor, hynrei don kiba shah jynrat naphang bad ia kitei ngim iakren shuh tang ha ki rud surok na Shillong sha Guwahati bad ter ter, hynrei ka jingshim jaka, kaba la nang ima, kumba la pynmih ha ki kotkhubor man ka por, hynrei katei ka dei kaba ka sorkar, ka ju ong ka jingdonkam ia ka bha ka miat jong u paidbah.
Shillong:  Myn hynnin ka sngi ha ka jingiakren  u Rupang bad u Bah B.
Shylla u Asstt.
Registrar ka NEHU, u la iathuh ba ka skul bah ba la tip lyngkot ka NEHU ka ju shim tang 600 tyngka shisnem  na uwei uwei u khynnah skul  naduh ka kyrdan degree shaneng, bad 200 tyngka shibnai  iaki khynnah klas 12 shapoh ter ter khlem da khein ia kiba jan tam ne iaki ba jngai tam,hynrei baroh ki ki ioh bynta lang iaka juh ka dor.
Shuh shuh,la iathuh ba ki bos ki don ar jait,kawei kadei ba la tip da ka Kendra Vidyalaya kaba dei naka Central Scheme bad kane ka kit iaki khynnah skul ba hapoh ka klas 12,bad kawei pat kadei ka University Bus kaba kit iaki khynnah skul naduh kyrdan Degree shaneng bad baroh ki bos ki don kumba 18 tylli.
La ioh jingtip ruh ba kine ki bus jong ka skul bah NEHU ki ju leit shaw bad buh iaki khynnah sha ki thain bapher bapher jong ka nongbah kynthup naduh Laitumkhrah,Nongthymmai,Rynjah,Laban, Mawlai Mawiong ,Mawkynroh,shaduh 7mer Upper Shillong bad kiwei kiwei de ki jaka,ha kaba kajingdon ki khynnah ba ki ne ki 18 tylli ki bos ki shakri ka long kumba 400 ngut tam ki khynnah skul hapoh ka klas 12,bad haduh kumba 5127 ngut(katkum ka jingkhein jong u snem 2018-2019) ki khynnah skul naduh ka kyrdan Degree shaneng.
Halor katei ka jingiohlum,u Rupang haba u pyrshang ban pynshongdor ,la shem ba ka dor bai kali ia uwei  uwei u khynnah skul ka long tang 6 tyngka shi sngi ia kiba hapoh ka klas 12,bad ka shongdor tang 2 tyngka duna ia kiba pule degree shaneng.
Shillong:  Na ka liang jong ka KHNAM, ka pynpaw ia ka jingsngewkhia jongka, halor ka jingtuklar khlem nongrim bad khlem da tip bniah ia ka sdang ka kut, da ki bor ba na bar halor ka ishu them iewmawlong.
Katei ka seng, ka pynpaw ba kam lah ban pdiang bad la ong ba  kane ka lah ban pynbitar bad ialam bakla ia ki ba bun balang bad ka lah ban pynsngewthuh bakla ia ka sorkar pdeng bad ka minority Commission.
“Ngi long ka jaitbynriew kaba don ka jingngeit ha ka jingiaburom iwei ia iwei bad ha ka jingiaishah.
Ka jaka them iewmawlong ka la long ka jaka kaba jaboh bha (Slum) kaba la long ka jingma ym tang ia ki nongiaid nongwan, hynrei wat ia ki Harijan ki ba sah ha kito ki jaka" ong ka kyrwoh.
Ka KHNAM, ka ong shuh shuh ba ka jingthmu kam dei ban beh ia kine ki Harijan na kane ka jaka, hynrei ban pynkynriah ia ki sha kawei pat ka jaka kaba kham khuid kaba biang ka um bam um dih bad kiwei kiwei, hynrei ka jingpyneh jong ki ban leit sha kawei pat ka jaka ka pynpaw ba ka don eiei sha lyndet bad lehse kine ki la kwah ban kam trai junom syndon ia ka khyndew kaba long pyrshah ia ka jingthmu jong ka 6th scheduled ka Ri India bad ka land transfer act jong ka jylla.
“Ka seng UDP kumba ngi la iohi lyngba ki lad pathai khubor ka la pynskhem ba dei ban pynkynriah beit ia ki na katei ka jaka bad kane ka long ka jingai mynsiem namar ngi tip ba ka UDP ka dei ka seng kaba iadon bad ka ba kyrshan bha ia kane ka sorkar kaba mynta, bad ngi tip ba lada ka UDP ka mon shisha ka lah ban lah ban pynurlong ia kane ka jingthmu" ong shuh ka kyrwoh jong ka KHNAM.
Ka Sorkar Punjab, ka NHRC, ka Minority Commission bad ka sorkar pdeng baroh ki dei ban iohi ba katei ka jaka kam iahap shuh ha ka kyrdan kaba biang na ka bynta ban sah ki briew bad ka jingpynkynriah ia ki kan wahrah ka jingkoit jingkhiah ia ki bad ka jingkylluid ia baroh.
Ka Hima ka Council bad ka Municipal ki la bakla naduh mynshwa haduh ba poi u pud mynta ba kine ki jaitbynriew ki la sngew khun khatduh ia lade haduh ba ki nud ban dawa da ka pata kaba pura na ka sorkar jylla, pynkut ka kyrwoh na U bah  Pyndapborthiaw Saibon, President  KHNAM.
Shillong:  Ban kyntiew ia ka ioh ka kot lyngba ka leit ka wan kaba suk bad kaba jan, u myntri rangbah ka jylla u Conrad K Sangma ula ai jingmut ia u Myntri Rangbahduh ka ri u Narendra Modi ban shna surok bah kaba heh na Guwhati-Shillog-Dawki sha Chittagong Port, ka ri Bangladesh.
Haba pyntip ia kane, u Conrad ha ka jingiakynduh ia u Myntri Rangbahduh ka ri, u la ong, “Nga la ai jingmut ia u Myntri Rangbahduh ka ri ban shna ia ka surok bah na Guwahati sha Shillong-Dawki sha Chittagong Port, Bangladesh ban lait ka iaid lynti sha Kolkata kaba jngai haduh 11000 km hynrei ka Chittagong port kaba jngai tang 610 km sha Guwahati".
U Conrad u la ong ba kane kan pynsted ia ki kam khaïi bad ka leit ka wan.
Kawei pat ka surok kaba u Conrad u la tyrwa ha u Modi ka long ban shna na Mahendraganj na Meghalaya sha Hili ha West Bengal kaba jngai 100 km ban iaid lyngba ka khappud ka India bad Bangladesh sha Silchar ban pyllait ban iaid tang na Siliguri.
Ha kajuh ka por, u  Conrad u la kyrpad na u Myntri Rangbahduh ka ri u Narendra Modi, ban mynjur ban don ka jaka sah shipor ne ka Presidential Retreat ne Guest House ha kane ka dong mihngi bad kawei na ki jaka, ka dei ban long ha Shillong.
U Conrad uba iakynduh ia u Modi ha kane ka sngi Saitjait, u la iathuh ba ka kawei ka jingai jingmut ka long ban don ka Presidential Retreat ne Guest House, ha North East kynthup ha Shillong.
“U President ka ri un leit ban sah 2 taiew man u snem ha kine ki jaka sah bad kane kan ai ka khubor ka jingsngew iajan bad nga la ai jingmut ban don ha Shillong kane ka iing sah shipor u President", la ong u Conrad.
U la ong ba kumba ka long haduh mynta, don tang ar tylli ka Presidential Retreat ha India.
U la ong ba ka nongbah Shillong ka dei kaba pawnam bad kumjuh ka jaka sah jong ki phareng naduh mynshuwa bad kan long kaba iahap dur bha ban pyllong ia ka nongbah kum ka jaka sah u President.
Kawei pat kaba u Conrad u la ai jingmut ia u Modi ka long ba ka Team India ne Niti Ayog, ka dei ban wanrah ia ka jingiatreilang hapdeng ki jylla.
U la ong kumba ka nuksa, ka Meghalaya ka dei ban don ka jingiadei bad kawei ka jylla ban iasam ia ki kam ki jam, ki kolshor, ki kam ak phlim, ki jingwad bniah, ki jingseng kam seng jam, bad kiwei kiwei bad kane kan pynkhlaiñ ia ka Team India ym ban shu long Team India tang ka kynhun ki myntri sorkar.
Ha kaba iadei bad ka National Games ban long ha ka 2022 ha Meghalaya, u Conrad u la iathuh ruh ia u Modi ba ka donkam ka jingkyrshan ka sorkar pdeng ban pyllong ia kane ka lumpung kaba jop kabad kaba shongkun.
“Ia ka National Games ba 39 ban long ha ka 2022 la donkam ban rakhe ha ka rukom kaba shong kun bad ban saiñ dur ia ka India kaba thymmai", la ong u Conrad.
Nongpoh:  Ka ophis u Superintendent of Police Ri Bhoi,  myn hynnin ka sngi ka la pynlong ia ka prokram kaba kyrpang ha Iew Umden, ban ai jinghikai sha ki paidbah ha Umden, khnang ba kin tip ia shibun ki ain ki kanun treikam jong ki bor ka ain.
Ha kane ka prokram ai jingnang jingtip sha ki paidbah, ki Pulit ki la ioh ban pynshai sha ki paidbah halor shibun ki kam sniew kum u droks, ki kam thok kam shukor, ka ain ba iadei bad ki khynnah, ki kam tuh kam lute bad kiwei kiwei kiba ktah ïaka shongsuk shongsain haka imlang ka sahlang lem bad kiwei kiwei.
Kiba la ai jinghikai sha ki paidbah jong katei ka thain Umden, ki kynthup ia u Bah P.
S Marwein, Officer Incharge ka Nongpoh Police Station, u u Bah VDS.
Rymbai, Deputy Superintendent of Police, Head Quarter, ki Sub-inpsector ba kynthup ia u Bah PK Lyngdoh, Alphius Sangma, Alfas Nongkhlaw lem bad kiwei ki riew rangbah ka thain Umden.
Haba ai jinghikai sha ki paidbah, u Bah PS Marweiñ u la pynpaw ia ka jingsngewkhia kaba jur halor ka jingnang kynrei jong u drug, u ba la sdang ban pynjot pynpra ia ka jingim bad kaba la ktah ia ka iing ka sem, namar bun na ki khun samla ki la shah pynngop ha kiba kum kitei ki jingdih ba pynbuaid bad kaba la wanrah ruh ka jingma kaba khraw ha ka imlang sahlang.
U la ong ruh, ba ka tnad pulit ki donkam ka jingiarap bad ka jingtreilang bad ki paidbah naka bynta ban tehlakam ia ki kam sniew, namarkata u la pynshlur ruh ia ki samla kynthei bad shynrang kiba la kynjoh sha ka 18 snem ba kin thaw noh da ki Village Defense Party, khnang ban iada ia ki kam sniew hapoh ki shnong ki thaw.
Ha kajuh ruh ka por, u la pynshai paidbah ruh haba dei bad ka ain ban iada ia ka hok longbriew manbriew bad khamtam ia ki khynnah kum ka POCSO Act, Justice Juvenile Act bad kiwei kiwei khnang ba ki paidbah kin lah ban sngewthuh bad tip shai halor ka jingtreikam jong kane ka ain ban iada ia ki heprit.
U la pynshai ruh halor ka jingkynrei ki kam thok kam shukor kum ka jingtuh ia ki pisa paidbah lyngba ki ATM, ka jingpynthohbria lane shah pynngop ha ki kam sniew lyngba ki internet lane ki social media bad kiwei kiwei.
Ha kaba pynkut, u Bah Marwein, u la khot la wer ia ki paidbah ba ki dei ban ai ka jingiatreilang bad ki Pulit, khnang ba yn lah ban tehlakam ia shibun ki kam sniew kiba la sdang ba roi stet ha kine ki sngi.
New Delhi:  Ka sorkar Bihar, ka la pynbna da ka kyndon 144 Cr PC ha Gaya jongka Bihar bad ka daw, ka long hadien ba 40ngut ki briew ki la iap ei bad sa da ki phew ngut ki la kem pang, namar ka jingshit tasam ha katei ka nongbah.
Katei ka hukum, ka maham ban ialum lang palat san ngut ki briew ha kano kano ka jaka, ha katei ka nongbah.
Ka jingshit ha Bihar, ka la kiew sha palat 45 degree ha kine ki bun bun sngi ba ladep.
Ki bor sorkar ha Gaya, ki la pyntrei kam, da ka kyndon, kaba long kum ka korphiw, ha kaba la khang ia ki paidbah ba kin mih na iing ban trei kam shabar bad la khang ruh ban trei jingtrei hapdeng ka por 11baje mynstep haduh 4 baje nohsngi.
Kat haduh mynta ki don 76ngut ki briew kiba la iap ha ki lai tylli ki District jong ka Bihar, na katei ka jingshit kaba tasam bad katei ka la pynlong ia ka sorkar Jylla, ba kan khang ia ki skul haduh ka 22tarik Jylliew.
Na ka liang ka tnat Disaster Management Department, ka iathuh ba 33ngut ki briew ki la iap ha  Aurangabad, 31 ha Gaya bad 12ngut ha Nawada, na katei ka jingshit tasam.
Ka tnat peit mariang, ka iathuh ba ha ka 15tarik Jylliew, ka jingshit ka poi sha ka 45.
8 degree ha ka nongbah Patna bad kaba dei ka jingshit kaba jubor tam ha kine ki 10snem ba ladep.
Shillong:  U Myntri Rangbah ka jylla u Conrad K Sangma ha kane ka sngi Saitjain ula ialam ia ki myntri ka sorkar MDA sha u myntri Rangbahduh ka ri u Narendra Modi ban dawa na ka sorkar pdeng ban ithuh noh ia ka ktien Khasi ha ka 8th Scheduled.
Ia u Conrad la synran lang ki myntri sorkar ba kynthup ia u bah Banteidor Lyngdoh, bah AL Hek, bah Samlin Malngiang bad kiwei ha kaba kila ai jingthoh ruh ha u Myntri Rangbahduh ka ri.
“La pynpaw ia ka jingdonkam ban pynrung noh ia ka ktien Khasi ha ka 8th Scheduled bad kumjuh ia ka ktien Garo la ialam da ka Agatha K Sangma, ka MP na Tura", la ong u Conrad.
Lah ban kdew ba ka jingdawa ia ka ktien Khasi ha ka khyrnit ba phra, ka dei ka jingdawa kaba la slem bha khamtam na ka Khasi Authors Society (KAS) hynrei kam pat ioh rung satia haduh kine ki sngi, bad la khmih lynti ba mynta ka kynti, ka sorkar pdeng ba ialam ka BJP kan pynrung noh ia kane ka ktien Khasi.
Nongpoh: U Ajay Kumar Mittal, Chief Justice ka Meghalaya High Court, hynnin ka sngi u la hiar sha ka Kad Liengsun kaba don ha Umroi, na ka bynta ban iakren bad ki nongpyniaid ha katei ka Kad Liengsuin.
Ha kane ka sngi kaba utei u Nongbishar ba hakhlieh ka Meghalaya High Court, u la hiar sha katei ka Kad Liengsuin, ka la don ka jingiaiakren kaba slem bha hapdeng ki Nongbishar ka High Court lem bad ki nongpeit ia katei ka Kad Liengsuin.
Hadien ba la kut katei ka jingiakren, utei u Nongbishar ka Meghalaya High Court, um shem la treh ban kren ei ei sha ki nongthohkhubor, ha kaba tang iamih na katei ka kad Liengsuin, u la kiew beit beit sha ka Kali.
Haba pyrshang ban wad jingtip na u Sanjeev Jindal, Regional Executive Director ka Airport Authority of India, u la iathuh ba katei ka jingwan jong utei u Nongbishar ba hakhlieh ka High Court, ka long ban wad jingtip kaba kham bniah halor ka jingpyntrei ia katei ka Kad Liengsuin, khamtam eh hadien ba ia ka jingpyntre ia katei ka Lad Liengsuin la hap ban tuklar da ka Meghalaya High Court.
Lah ruh ban kdew hangne, ba ka jingsuki palat halor ka jingpyntrei ia katei ka Kad Liengsuin ha Umroi bad kaba la pynlong syndon ia ka Iingbishar badon burom ka Meghalaya High Court ba kan tuklar, kaba long ruh kum ka hukum ban pynstet ia ka rukom treikam bad ban pyndep kloi ia katei ka kad Liengsuin.
Nongpoh:  Ka RBYF Western Zone, ka la pynpaw ia ka jingsngewkhia kaba jur halor ka jingbym treikam bha u tower Jio uba pynieng ha ka shnong Patharkhmah, Ri Bhoi.
U Bah Roa Nongtri, Publicity Secretay ka RBYF, Western Zone, u la ong ba ka daw kaba la pynlong ia ka seng ban pyrshah halor utei u tower, ka dei hadien ba ki la ioh ka jingujor na ki paidbah, kiba la pynpaw ia ka jingsngewkhia halor ka jingbymbiang ka network Jio ha katei ka thain, namar kumba ka long mynta la jan shibnai shiteng, ka Network kam shem la treikam bha ha katei ka thain bad kaba la wanrah jingeh ia ki paidbah kiba sah ha ki shnong kiba don ha katei ka thain.
U la ong ruh, ba ka seng ka sngewkhia halor ka jingbym treikam bha utei u tower, namar ha kane ka juk kaba mynta ka long kaba eh ia ki paidbah ba kin treikam haba ki jaka bym biang ka Network.
Namarkata, haba iadei bad katei ka jingbym treikam bha utei u tower, na ka liang ka seng, ka la kyntu ia ki nongtrei ka Jio ba ki dei ban pynbiang noh ia la network Jio uba don ha katei ka shnong, khnang ba kan wanrah jingsuk ia ki paidbah jong katei ka thain.
Shillong:  Ka FKJGP Sengkmie ka pynrem ia ka jingshah thombor jong ki dkhot ka khasi jaintia butchers welfare association ha ki briew kiba la suba jur ba ki ah ban dei ki nongkhaïi masi be-aiñ sha ri Bangladesh ha kaba la jia ha ka miet sngi u Blei ha Lad sharai, Ri Bhoi District.
Kum ban shu pynkynmaw hangne ba ka KJBWA ka la pynlong ia ka jingiakhih da kaba sangeh ban thied masi na iew khanapara bad kumjuh ruh ban ot dohmasi shipor kum ka dak ka jingpyrshah jur iaka jing shalan laitlan & beaiñ iaki masi sha ka ri Bangadesh, kaba la buh jingeh pat iaki paidbah ba bam doh masi ha ka jylla bad kumjuh ruh ka jingkiewdor jong ka doh masi na ka por sha ka por tang namar ba jynjar ban ioh ia ki masi ban shohdoh ha ka jylla.
Ka FKJGP ka ai ka jingkyrshan kaba pura ia katei ka sienjam bala shim da ka KJBWA, ha kajuh ka por ka seng ka kyntu iaka sorkar bad ia ki bor jong ka aiñ ban pynlong ka jingtohkit halor katei ka jing shah thombor ki dkhot ka KJBWA bad ha kajuh ka por ban thwet bad kem ia kiba donkti ha katei ka kam runar.
Ka sorkar kam dei satia ban shimsting ia kane ka kam bad kadei ban tuklar mardor lym kumta ka seng kam banse ban tuklar hi noh ia katei ka kam ha kajuh ka por ka seng ka kyntu ruh ia ki dkhot ba kin long kiba peitngor ia Kane ka kam namar kum ka seng kadap da ka jing sngewkhia ba kin mih ki jingiashoh iadat hapdeng para jaitbynriew lajong tang namar ka kam khaïi kaba lah ban myntoi pynban da mano re mano, ong ka kyrwoh na U Bah Dundee Cliff Khongsit, Genl.
Secy FKJGP Central Body.
Ka PUBG Mobile, ka la ioh ia 400 million kiba download ia katei ka jingialehkai ha  ki iOS bad ki Android.
Katei ka PUBG, mynta ka la pynmih ruh ia ki jingialehkai kiba thymmai bad kiba kham pynlapmiet ia kito kiba sngew tynnad ia katei ka jingialehkai, khamtam ia ka Godzilla, kaba dei kawei na ki jingialehkai shaphang u ramhah.
Tang ha kine ki hynriew bnai ba ladep, la iathuh ba ka download ka kynjohsha ka 200 million bad la iathuh ba tang kiba ialehkai, ki don da ki million ngut ha ka shisngi shisngi.
Haduh mynta, la iathuh ba ka kompeni, kaba shna ia katei ka jingialehkai, ka ioh kamai sha ka  $146 million na ka PUBG Mobile ha ryngkat bad ka kompeni kaba ki ialeh lang na China,  Game for Peace, haduh U Jymmang 2019.
Nongpoh: Lai ngut ki dkhot jong ka Khasi Jaintia Butcher Welfare Association (KJBWA), ki la mynsaw jur hadien ba ki la shah thombor ha ka kynhun jong ki briew, ia kaba la suba jur ba ki lah ban dei kiba la donkti ha ka ban shalan masi beain sha Bangladesh.
Katkum ka jingiathuh u Bah Generous Warlarpih, President ka KJBWA, la ong ba katei ka jingjia ka la jia hynnin ka miet Sngi U Blei ha Lad Sharai hajan ka shnong Mawlein-Mawkhan, Ri Bhoi District, ha kaba katei ka kynhun jong 4 ne 5 ngut ki briew, ki la shu wan kynsan kynsan bad thmu ruh ban thombor, ha ka por ba kitei ki nongot masi ki dang thmu ban leit kylli jingkylli ia ki nongniha jong kawei ka Trok kaba ki la lap ba ka kit masi.
Haba batei bniah halor katei ka jingshah thombor, u Bah Warlarpih, u la ong ruh ba ha katei ka por ba ki la lap ia katei ka trok kit masi, ki thmu ban leit kylli da kaba jai jai ia u nongniah jong katei ka trok ba shano un kit ia kitei ki masi, hynrei ha kaba kum katei ka por, la wan kawei ka kali Verna rong iong ka bym pat don number, kaba la pynher stet bha bad thmu tynrah ia kitei ki briew ka KJBWA bad tang mar ia mih na katei ka kali, ki la shu pynmih beit ia ka kyntien ban bom beit naphang ia kitei ki nongot doh bad nangta hi la sdang ka jingktah kti da kitei ki briew pyrshah ia kitei ki dkhot ka KJBWA.
U la ong ruh, ba kynhun ka sngewlyngoh ban tip namar mar ia mih katei ka kyntien ban bom ia ki dkhot ka KJBWA, la mih sa ki paidbah na katei ka shnong, kiba la iashah ia katei ka kynhun ki jong kitei ki 4 bad 5 ngut.
“Tang mar ia mih katei ka huri hura, na ka liang jongngi, mar mar ngi la leit ban pyntip sha ki Pulit ka Umiam Police Station, kumta hadien ba la synranlang bad ki Pulit ngi sa nud ban leit biang sha katei ka jaka bad khamtam eh ban leit shwa ia ki para dkhot jongngi, kiba la sapra hadien katei ka huri hura" ong u Bah Warlarpih.
Hadien kane ka jingjia, na ka liang ka KJBWA hi ka pynrem jur bad ha kajuh ruh ka por ngi la ujor ruh da ka Ejahar sha Umiam Police Station, khnang ba kin leh ia kaba donnkam baroh bad ngi da kyrpad ruh ia ki bor ba deipeit ba kin shimkhia bad leh kham kloi halor katei ka kam, u la bynrap.
Ki don 21,757 ngut ki bar Jylla, kiba don ia ka inner line permit (ilp) kaba iahap ha ka Jylla Mizoram bad kitei ki kynthup ia 135 ngut kiba don ia ka permit kaba trei kam na ka bynta ar snem kynthih, ong U Lalchamliana, myntri kam poh iing ka Mizoram mynta ka sngi ha iing dorbar Jylla.
Haba jubab ia ka jingkylli, na U Lalduhoma, uba dei  u dkhot jong ka  Zoram People’s Movement (ZPM), u myntri, u iathuh ba naduh U Kyllalyngkot haduh U Jymmang, la ioh kem ia  1,893 ngut ki briew, ki bym don ia ka ILP bad la beh noh ia ki na katei ka Jylla.
Welcome to shillong, ribhoi, rikhasi and ri jaintia, but not in ri Maram.
Shillong: Baroh ki doctor jong ki jaka sumar ha nongbah kiba kynthup ia ka North East Indira Gandhi Regional Institute of Health and Medical Sciences (NEIGRIHMS), Nazareth bad ka Woodland Hospital ki la ia snoh kti bad ka Indian Medical Association ban pynpaw ka jingia tylli bad ka jingdawa ia ka Hospital Security System, Patient Identification System, bad ruh ba ki nongpang ki dei ban ia soi ka soskular ba lada don kino kino ki jingjulor hapoh jaka sumar na ka liang jong ki bahaing, kin hap ban siew ia baroh ki jinglut, bad lada u doctor u shah ktah kti lane kren poh yn ai ia ki dur video na ki CCTV sha ki nongbishar ka Ing Bishar ba heh duh jong ka ri kiba la shong thait (Ex- SC judge) ban bishar.
Ka jingdawa ka kynthup ruh ban kem ia kito kiba donkti ban pyn saphriang ia ki khubor lamler shaphang ki doctor lyngba ki social media.
Ka jingktah kti ia ki doctor kynthei dei ban pynlong kum ka jingpynkhein ain kaba heh.
Ki Out Patient Department jong ki hospital ha kane ka sngi ki la khang khyrdep lut baroh bad tang ki Emergency Department ki treikam ban iarap lada don kino kino jingjia ba kyndit.
Lah ban kdew ba ka daw jong ka jingiakhih jong ki doctor ka la sdang hadien ba u Mohammed Sayeed uba la 72 snem ka rta u la khlad hapoh ka NRS Medical College ha ka 10 tarik u Jylliew 2019.
Ki bahaing jong u Mohammed ki la kynn oh ba dei ka jingbym kitkhia jong ki doctor bad ki la ktah kti ia ki doctor khynnah.
Ha kajuh ka janmiet, haba ki la wan ban shim ia ka met iap jong u Mohammed, ki doctor ki la dawa ban panmab, hynrei la mih ka jingia huri hura hapdeng ki doctor khynnah bad ki bahaing jong u Mohammed, haduh ba ar ngut ki doctor khynnah kila mynsaw.
U Paribaha Mukherjee bad u Yash Tekwani.
Ki doctor ki la kynnoh ba la don 2 trok ki paidbhur kiba la wan sha ka hospital, ki pulit ki la kynnoh ba don ba kawang ia u Mukherjee da u sohdikor.
Ka Myntri ba dei peit ia ka tnad Koit ka Khiah ka Chandrima Bhattacharya la ong ba 4 ngut ki la shah kem noh.
Phewse, ka Myntri Rangbah jong ka jylla West Bengal, ka Mamata Banerjee ka la shong kli kti haduh 4 sngi hadien ba la jia kane ka jingjia.
Kane ka jaka sumar sorkar kaba la rim tam hapoh jylla West Bengal ka la sangeh treikam ha ka sngi Ba-ar.
Ha ka sngi Palei pat ka Myntri Rangbah jong ka West Bengal kaba peit ruh ia kane ka tnad Koit ka Khiah ka la ai por 4 kynta ia ki doctor khynnah ban bteng ia ka jing treikam lym kumta kin hap ban mih noh ka ki hostel jongki.
Dei hangta ba la khie ka jingiakhih hapoh SSKM Hospital namar ka jing kren poh jong ka Banerjee ia ki doctor khynnah da kaba ong ba ki dei ki nongwei, bad kynnoh ba don ka jingsuh buit jong ka seng BJP bad CPM.
Ki doctor baroh ki la pynrem ia kane ka jingkynnoh bad ka jingkren tohmet bad jingbymsuidniew jong ka Banerjee ka la pynlong ia ki doctor ban byrngem ieh noh kam ha kiba bun ki hospital.
Shillong: Hynnin ka janmiet ki pulit ka State Disaster Rerponce Forces (SDRF) ha ka por 4 baje eiei ki la ioh ban sei  ia ka met iap jong u samla u ba kyrteng u Derik Kharpran 21 snem ka rta ba shong basah ha Nongthymmai Shillong u ba la ngam jyllop ha ka Wah Umdkuh Thwei Diengngan.
Mynnin ka sngi kumba 5 ngut ki khynnah samla ki ba hapoh ka 25 snem, ki la leit kai bad sum haka wah umdkhuh kaba hap hapoh Umsning Block Ribhoi District hynrei napdeng kine san ngut u wei u khlm wan mih shuh u la ngam jyllop noh syndon haka to ka wah hadien ka jing ia wad haka por 9:30 mynmiet da ka jing iarap ka pulit SDRF  na shillong la ioh ban sei noh iaka met jong u ne u Samla.
Shillong: Mynta  ka sngi 17 tarik Jylliew 2019, ka tnat  enforcement jong ka KHADC  ki la leit ban khangtala ia ka Company Swiggi ha Dhanketi ki ba ju shalan jingbam ha kylleng ka sor shillong halor ka nongrim ba kim don lisen kane ka Company kala iaid lait ia ki ain jong ka KHADC.
U EM ka KHADC u bah Paul lyngdoh u la ong “Hadien ba ngi la ioh jingtip ia ka jingdon company Swiggi ba ka la pyntrei kam khlem da don ia ka Trading lisen kumta na ka liang ka KHADC ki la leit ban khangtala noh ia kane ka Company  kane ka long beain.
".
100ngut ki khynnah rit, ki la iap ei, na ka jingpang encephalitis syndrome (aes) ong ka khubor sorkar mynta ka sngi.
U Sunil Kumar Shahi, Superintendent jong ka Sri Krishna Medical College bad Hospital (SKMCH), u ong , “Ka jingiap na ka jingpang Acute Encephalitis Syndrome (AES) ha Muzaffarpur ka la kiew sha ka 100ngut.
"Ka jingkhein, ka long ba 83ngut kiba iap ki dei ki khynnah, kiba la iap ha  Sri Krishna Medical College and Hospital (SKMCH),  17ngut kiwei pat ki iap ha  Kejriwal hospital ha ka nongbah Patna.
U Nitish Kumar, myntri rangbah ka Jylla, ula pynbna ban siew T.
4lak sh kawei kawei ka long iing, kaba la ngat ha katei ka jingiap na katei ka jingpang.
U nongleh majik, uba la ngam ialade hapoh ka wah Ganga, ha ryngkat bad ka ruh nar, ula jah rngai ha katei ka wah, ong ka khubor.
U Chanchal Lahiri, u dei uba la tip kum U  ‘Jadugar Mandrake’ (Wizard Mandrake), ula ngam shapoh um, ha ryngkat bad ka jar nar, ha ka jing sakhi lang jong kiba ha iing ha sem, ki  kotkhubor bad ki pulit ruh kumjuh.
Ha shwa ba un ngam shapoh um, ula ong “Lada nga lah ban pyllait im ialade, kan dei ka majik, lada ngam lah, kan dei ka jingiap".
Hynrei U Lahiri, uba 40snem ka rta, ula bakla imat shapoh um bad  ka jingwad ka dang iai bteng haduh mynta.
U Lahiri, u kam ba 21 snem mynshwa, ula mih na katei ka wah, da katei hi ka rukom leh jadu bad ula lait im.
‘Nga don hapoh jong ka iit kaba la pyndait skhem bha bad nangta ba la teh bad ki kynjri nar ruh bad la pynhap ianga hapoh ka wah Howrah, hynrei nga la mih pat hapoh 29 sekhon" ong U Lahiri.
Hynrei, u kam ba kan long kaba eh ba un pyllait im ialade mynta ka kynti.
Ha u snem 2013, haba U Lahiri, ula leit sha katei ka wah, ula shah shoh ha ki nongpeit kai, namar ba la iohi, ba u plie bad mih na kawei ka jingkhang, ha kaba la iohi shynna bha na ryngkew.
U Lahiri, u kam ba ka por ba un pyllait im ialade, ka dei haba u don 30 phut shapoh um.
Shillong: “Ngi pyniaid tang ia ka jingiasiat khnam bad kam don eiei ka ban ktah iano iano wat lada leh haki jaka ba iajan bad ki iing mane ne ki skul,bad lada ka sorkar ka khang kan hap siew bai lutksan ne bai nong iaki phew hajar ki ba bylla da kane," la ong u bah Philip Khongsngi President jong ka Khasi Hills Archeries Sport Institute haba iakren bad u Rupang myn ha ka sngi Saitjain.
Shuh shuh,u la ong baka seng  lyngba ka align Organising body kan hap buh plidar halor kane namar kan ktah jur ia ki, kumba la ithuh da ka bor sorkar  bad ka ju bud iaki kyndon kumba la bthah.
Nangta u la ong ba lada ka sorkar kan khang kumba 90 naka shispah kumba leh iaki winestore kan ktah ruh iaki jaka ai tiket kiba don da ki phew hajar ha ri khasi bad kan ktah ruh iaka seng namar lyngba jong ki ba ki ioh jingmih ban siew sha ka sorkar haduh 30,000 tyngka shisnem.
Haba jubab,u la ong ba lehse lah ban don mano ki ba bishni ba kwah pisa ialade, ba sa pynlong ban pynwitkai da kane ka rukom namar kam long pyrshah ain te haba la ithuh da ka sorkar jylla bad ki da bud pyrkhing iabaroh ki jingbatai jong ka,bad ka jing bthah ban iajngai 100 yard na ki iing skul bad ki iing mane ka dei iaki jaka ai tiket.
Shillong:  Ki pulit ki la iohkem noh ia ki san ki bala ktah kti ia u cashier ka M/s Rymbai Service Station ha Mawiongrim, Shillong haka 14tarik Jylliew,u Andrew Joanes Nongkhlaw 28 snem, u Richard Derrick Mar baniang 23 snem, u  Pillerstone Warjri 22 snem, u Donald Kharnaior 30 snem bad ia u Shembat Mawlieh 29 snem.
Nongstoiñ:  Hadien ka jingiai buddien ka HYC West Khasi Hills, ha ka 14 tarik Jylliew 2019 hapoh ka jingialam u President ryngkat ka jingiadonlang u General Secretary ryngkat ki dkhot kila leit ban ia kynduh biang ia u DC ka West Khasi Hills, u bah T Lyngwa ban pan jingshai ba na ka liang jong ki bor pyniaid District kila leh aiu halor ka jingujor jong ka Seng ia kitei ki lai tylli ki karkhana sain dewiong ha Shahlang.
Katkum ka kyrwoh khubor bala phah da u nongialam ka Seng u Samla Lumlang Khar syiem lieh u la ong ba na ka liang jong DC u la ong ba na ka liang jong ki bor pyniaid District kila dep ban phah tohkit ha u SDO ka Mawshynrut Civil Sub-division bad la ong ruh ba kitei ki karkhana baroh 3 tylli kila Ioh ia ka clearance na ka Single Window kata lyngba ka tnad Commerce and Industry jong ka sorkar jylla.
Ha kaba iadei bad katei ka bynta na ka liang jong ka Seng HYC kala pynrem jur ia katwi ka tnad ba kumno ka ai Single Window ha ba ki kyndon ki long shwa ban ai Single Window ki dei ban ioh ia ka NOC na ka Meghalaya Pollution Control Board, bad kumjuh na ka ka Environment Clearance, kiba hap ban register ia ki karkhana ha ka sorkar.
“Ngi ioh jingtip ba kitei ki karkhana sain dewiong ha Shahlang la shu leh Benami da mano re mano hynrei ngin iai buddien ia katei ka kam khnang ban lap ia ka jingshisha" ong ka kyrwoh na u tei u nongialam da kaba u la bynrap shuh shuh da kaba ong ba ka Seng ka kyntu ia u khun jong u MLA/MDC ka Mawshynrut namar kumba kala paw ba kawei ka karkhana kadei ha ka kyrteng jong u kumta ka Seng ka pynpaw ba watla kidei ki briew kiba don ha ka bor hynrei kidei ruh ban burom ia ka sur paitbah.
Ka seng ka ai khublei ruh ia ki para Sengbhalang kiba la iarap ban shim khia lem ia katei ka kam bad ha kajuh kapor ka seng kala rai ba kan sa lum ia ka jingialang paitbah ha thain Shahlang bad kan bteng ban iakhun wat haduh leit sha Court lada kitei ki karkhana ki dang iai bteng ban treikam.
Shillong: Hadien ka jingujor jong ka seng KJBWA halor ka huri hura ba shah shalan tuh ki masi na Khanapara sha Bangladesh, mynta ka mih ka jingkylli kiei kita ki sengbhalang kiba donkti ban  iarap iaki nongdie ne nongthied tuh iaki masi ban die sha Bangladesh namar ka seng KJBWA haduh mynta kam pat jer kyrteng kino ki ta ki seng, namar ha them Ri Bhoi ki don bun tylli ki seng bhalang kaba pynlong iaki paitbah ban kwah tip ne lynga jingmut ba ki seng bhalang ruh kim lehrain ban leit shim bynta iaki km be ain.
Kaba ar pat ka long ba halor ka jing kynnoh ba ki don ar jait ki soh shkor ba pyndeng ia ki masi ha kaba u Director ka tnad  Veterinary u la kynnoh badei u bah R.
Lyngdoh District Training Officer AH&Vety Manai u ba laleh iakane ka kam.
U Rupang ha ka sngi thohdieng u la hiar sha Manai ban iakynduh ia u tei u DTO, hynrei ym shym la don briew mano mano lait noh tang   u Chawkidar bad u la iathuh ba ki ia leit jingialang.
Haba u Rupang u la pyrshang ban phun ia u tei u DTO u la ong ba u dang don miting um pat lap ban iakren,bad ynda la pyrshang ban phun biang haduh ar sien  ym shym ioh kren shuh, namar ba um shim ia ka phone bad kumta ym shym la lah ban ioh jingshai, la u dei shisha ma u, uba shna ia kitei ki shohshkor thok jong ki masi bad lada ka long kumta, u shna hi dalade ne u ia suhbuit bad ki nongkhaii masi tuh sha Bangladesh?.
Nongpoh:  Ka ophis u Syiem ka Raid Marwet, hynnin ka sngi Saitjain, ka la ioh ban pynskhem pura ia arngut ki Longsan, kata ia u Bah Chandon Doloi uba la mih bujli ha ka jaka u Mohon Doloi, katba ha jaka u Degen Ronghang la mih bujli da u Bijou Ronghang.
Ia kitei ki arngut ki longsan ka Raid Marwet, la wan ban pynskhem da u Basan Nongkseh bad Basan Nongumlong, ha ryngkat ka jingdonlang u Paiem Ainam, Acting Syiem ka Hima mylliem, u Ken Syiem, Syiem ka Raid Marwet lem bad kiwei de ki nongialam na ki Raid bapher bapher kiba hap hapoh ka Hima Hylliem.
La pynskhem ia kitei ki arngut ki Longsan ka Raid Marwet, da ka jinglehniam kaba ishongkun, ia kaba la leh da kitei ki arngut ki Basan jong ka Hima Mylliem.
Shillong: Katkum ka tyllong khubor ka iathuh ba saw ngut ki heh sorkar ka Punjab, kin wan sha Shillong namar ka jingioh jingtip jongki ba  iaki Punjabi ba sah hangne ha Shillong la bthah ban mih noh.
U Myntri Rangbah ka Punjab u  Amarinder Singh u la thoh shithi sha u  Conrad Sangma ban pyntikna ban buh jingshngain iaki Punjabi kiba sah hangne.
Ha kaba yn ialam ia kane ka kynhun ki saw ngut da u Sukhbinder Singh Sarkaria u minister ka Punjab bad ki ban wan lang ki long u MP Ravneet Singh Bittu, u Jasbir Singh Gil, u MLA u Jasbir Singh Gilwill nangta u D S Mangat, special secretary bad kin iakynduh ia u Myntri Rangbah ka Meghalaya ryngkat bad ki heh sorkar ka Jylla.
Ka jingbna ka la mih lyngba ki lad pathai khubor ba ki Punjabi ba sah ha Shillong ki la shah byrngem ha ki seng lehnoh na ka jylla ba kin mad iaka jing saja lada ki pyneh ban mih noh na katei ka jaka.
La ong ba kane ka khubor ka la pynsngew khia jur ia ka sorkar Punjab namar ki briew jongki ki sah la slem bha shwa ka jing ioh laitluit ka ri India,bad la thoh ruh ka shithi sha u Sangma ban ai jingiada pulit khnang ba kin lait jingma.
U Myntri Rangbah ka Punjab u la ong ba kan bha ba yn ym shah ban ioh rung ka jing sngew niam ne jaitbynriew.
Ka sorkar Meghalaya kala ai iaka shithi sha ka kam pohiing haka sngi Palei ba ki Punjabi ba sah haka jylla ki shngain.
Ka jingjia jongka jing klumar ha jaka sah ki Punjabi ha Shillong ka la long ha u Jymmang jong u snem bala dep bala pynlong ban mad iaka korphiw haduh palat shibnai.
Shillong:    Ka tyllong khubor ka ong ba ka  jingpep trei ba khah khah jong ki doktor bad ki nongtrei jong ka  Allagre Community Health Centre (CHC) ka la pynbitar ia ki nong shongshnong jong ka thain, kaba la pynlong ba kin ia iaid paitbah ban pynpaw ka jingpyrshah ha ka Sngithohdieng.
Ka jingpyrshah ka long ba ki nongtrei bad ki doktor kim ju sah ha jaka trei,  hynrei ki leit ki wan rwing na Tura bad na ki shnong jongki.
Ka  Allagre CHC ka la paw ha ki kot khubor dei ba ka kynthei na ka shong Simkalanggre ba hap ha kane ka CHC West Garo Hills District  la lap ba ka ioh u jingpang Japanese Encephalitis  (JE).
Ki paitbah ba la bitar shla namar ka jingpep jong ki doktor bad ki la pyntip sha ka Garoland State Movement Committee (GSMC) jong ka unit ha Ashugre bad ki la pynlong ka jingiakhih ryngkat bad ki seng bhalang jong ka thain.
Ki tymmen shnong bad ki khynnah skul ki la iaid kjat kumba 3 kilo meter na Rimrangpara sha  Allagre health centre ryngkat ki banar ban pynrem ia ka jingjah jar jong ki doktor bad ki nongtrei ka CHC.
La lap ba ki nongtrei ki long thurmur palat kat haduh ba wat ia ki nongpang ba hap leh kyrkieh ki dang phah ap haduh kawei pat ka sngi.
Ki jingjia kiba kum kine ki ju jia khah khah ha ki hospital nongkyndong ha lum Garo ha kaba ki doktor bad ki nongtrei ki ju beh ban peit nongpang beit naki shnong lajong bad kane kan pynap jingma iaki nongpang  bad pyn pisa mynsiem iaki nongshong shnong.
Jowai:  Ka AJYWO Central Body, katkum ka RTI, ka la lap ba don tang 1264 tylli ki Trading Licences jong ki Non-Tribal kiba la wan pynthymmai ia ki Trading License jong ki ha Ri Jaiñtia, bad ka JHADC ka la ioh lum khajna haduh kumba Rs.
1,21,13,652/- tyngka na kine.
Kine ki Non-Tribal kiba la ioh Trading Licences ki don ia ki jaka khaii ha  Byndihati-1, Chiehruphi-7, Caroline Colony-1, Dawki-          3, Dkhiah East-32, Dkhiah West-6, Ialong-2, Iaw musiang-            59, Khliehriat-17, Khliehriat East-78, Khliehriat West-116, Ladrymbai-11, Ladrymbai B-158, Ladrymbai Datsimpein-102, Ladrymbai Dongwah-           85, Ladrymbai Khliehdupon-128, Ladthadlaboh-16, Lumshnong-41, Mihmyntdu-3, Mihmyntdu B-1,Mission Compound Jowai-1, Mookhep-1, Mookyrdup-1, Moolamylliang-6, Moopala-5, Muktapur-1, Musiang Lamare-7, Mynkre-25, Nartiang-2, New Hill–  32, Nongsning-10, Ratacherra-1, S.
J.
Road Jowai-1, Sookilo-21, Sunapur-1, Sutnga-1, Thadlaskein-1, Thangskai-45, Tongseng-9, Tympang Club-7, Umkiang-33, Umlaper-4, Ummulong-2, Wahiajer-1, Wapungskur-1, 7mer (Pasyih)-17, 8mer (Phramer)-43 bad 118 tylli ki Trading Licences kiba ioh ban khaii ha bun tylli ki shnong na kawei ka License.
“Ngim lah ban pdiang ba don tang 1264 ki bar jylla kiba khaii haduh mynta ha baroh kawei ka Ri Jaiñtia.
Shaei jah ki Trading License jong ki  bun bun hajar tylli ki dukan Non-Tribal ha Ri Jaiñtia? Ka jingduna palat ki dukan Non Tribal ba don Trading License ka pyni ba ka JHADC kam shym la lah ban pyntreikam ia ka aiñ ‘The Jaintia Hills Autonomous District (Trading by Non-Tribal) Regulation (Act), 2011″, ong u Bah Reachingson Siangshai, Vice President jong ka AJYWO Central Body.
Ka seng ka pynpaw ruh ba kine ki bar jylla kiba don ia ka Trading Licence ki khlem bud ia ka kyndon (Rule) 9 jong ka ‘The Jaintia Hills Autonomous District (Trading by Non-Tribal) Rules, 2015’, kaba ong ba kiba don ia ka licence ki dei ban teh ha ki dukan jong ki, khnang ban tip ia ka jongdon Trading Licence jong ki.
Don aiu sha lyndet ba ka JHADC ka khlem shim khia ban pyntrei kam ia kane ka kyndon ruh, khnang ba ki paidbah kin tip ia ki dukan kiba la don Trading Licence"“Hato ka JHADC kam tip ba jyllei ki dukan bar jylla khlem Trading Licence ha Ladrymbai, Sookilo, Phramer, Khliehriat, thain War, Umkiang, Ratacherra bad kiwei kiwei ki shnong hapoh u pud u sam ka JHADC? “.
Ka jingioh mon ki nongwei ban wan khaii beaiñ bad laitluid hapoh u pud u sam ka Ri Jaiñtia ka buh ia ki trai ri trai muluk ha ka jingma kaba khraw ha baroh ki liang" ong u kyrwoh na ka AJYWO.
Ngi kyrpad ia  baroh ki KUR ban pynlong ka thma pule kaba kyrkieh da ka awareness halor ka jingkordor ka exam Joint Entrance Examination (JEE), bad ka Union Plubic Service Commission (UPSC).
ban buh ka thong ban ioh sei kyrkieh la kumno kumno mar 10 ngut ki samla shynrang bad kynthei man ka snem kiban pass ha ka JEE bad  UPSC (Civil Service) Exam.
Lada ngin bishar ia ka jingkiew ka jaidbynriew ngin lah ban bishar ialade na ka jinglah jong ngi ban sei ia kiba lah ban mih shakhmat ha ka JEE bad UPSC.
Ha ka JEE mynta u snem 2019 dang ioh jingtip uwei u samla Khasi uba lait, katba ha ka UPSC Civil Exams i khasi i ba ngi tip ba pass khatduh ia ka Civil Service Exam ka long ha u snem 2013.
Kiba pass JEE ki ioh ban rung pule Engineering ha ki skul ba paw ka Indian Institute of Technology.
(IIT) lane NIT.
Ki don 23 tylli ki skul IIT hapoh India.
Kumba la kdew haneng kiba register ban thoh exam JEE 2019 ki la long haduh 18lak baroh kawei ka Ri India na ka bynta 11,289 tylli ki seat hapoh kitei ki 23 tylli ki IIT.
Lah ai lad ban thoh tang ar (2) sien kane ka exam JEE.
Kiba pass UPSC Civil Exam kat Kum ka jingioh marks ki ioh ban rung sha ki kam IAS/IFS-Foreign/IAAS/IPS/IRS/ bad bun kiwei kiwei.
Ha u 2018 kiba apply ki long 12 lak tam na ka bynta 896 tylli ki post.
Lah ai lad ban thoh tang hynriew (6) sien ka exam UPSC.
Donkam ka jingpynkhreh kaba bniah ban ioh ban jop ia kitei ki ar tylli ki jait jingpule kiba kordor bad ka long kajuh ha ki kiwei kiwei ki jingpule.
Khmih lynti ba ki rangbah samla kur ki  nongkitkam kin shim khia ban pynlong ki jingiakren kiba bniah halor kitei ki mat ba la kdew haneng.
Khublei Bah John F Kharshiing.
Shillong: Ki doktor ka Hospital Nazareth, Shillong, ki la  paw ia ka jingsngewsih kaba khraw haba ki iohsngew ia ki jingjia ba khah khah kum ka jingshah shoh bad shah pyniap jong ki nongsumar ha ka ri bad ka jingshah hiar thma u Dr P Mukherjee ha ki briew ha kawei ka jaka sumar ha NRSMCH, Kolkata West Bengal hadien ba uwei u tymmen u ioh “heart attack" bad u la iap ha kawei ka hospital.
Hadien kane ki nongleh dusmon ki la pynmynsaw jur ia u doktor khynnah da kaba shoh ia u na ka bynta ka khlieh bad kiwei ki bynta jong ka met.
Halor kane,  ki dotor ki pynpaw ia ka jingsngewsih bad pynrm jur ia kum kine ki jingjia ha kaba ki doktor kin shah kynnoh ba lada iap u nongpang, ka dei beit ba ki doktor ki lah leh bakla, bad kin shah pynmynsaw ia ki ban pynhiar kput, bad pynjot ia ka hospital.
Na ka liang jong ki doktor ki la ong ba ym dei ba kim ju bakla hynrei lah ruh ban don kiba khlem sumar bha, hynrei u paidbah u don hok ban rah sha ka aiñ ban pynshitom ia ki ne ia ka hospital.
Na ka liang jong ki nongtrei ka Nazareth Hospital, ki kyrmen ba ka Sorkar kan shim khia ban pynthikna ba ka aiñ jong ka Ri kan synshar, bad ba ki briew kin burom ia ka hok long briew man briew, bad ki nongshong shnong jong ka Ri kin sngew shngaiñ, la ong u Dr Gardon Rangad u Medical Superintendent jong katei ka hospital.
Ha kawei ka liang, ki doktor jongka North East Indira Gandhi Regional Institute of Health and Medical Sciences (NEIGRIHMS) hapoh ka lama Resident Doctors Association (RDA)  ki la pynrem jur ia ka jingshah shoh jong ki doktor khynnah khamtam u Dr P Mukherjee jong ka hospital NRSMCH, Kolkata tang na ka daw ka jingiap jong uwei u rangbah uba ioh ïa ka jingpang “ Heart Attack".
Halor kane ki doktor ka NEIGRIHMS ki la rai ban sangeh treikam ruh lashai ka 17 tarik mynta u bnai kum ka jingiasnoh kti lang bad ki doktor kiba iakhih ha kylleng ka ri hapoh ka lama Indian Medical Association.
Lah ban kdew ba kane ka jingjia ka la pynkhih win ha ka ri khamtam ha West Bengal haduh ba ki doktor kila iamih paidbah ban pyrshah bad da ki spah kila risain kum ka dak ban pyrshah ia ka jingbym shim khia ka myntri rangbah ka Mamata Banerjee halor kane ka jingjia.
Ha ka por myn barim ha ka jingialam jong ki nongsynshar ba stad jong ka ri, ngi la ioh ia College of Post Graduates Studies, Umiam da ka jingmut ba kan sa kylla long ka skulbah Central Agriculture jong ka Meghalaya.
Ha ka juh ka mynsiem la plie sa ia ka College of Home Science, Tura bad ia ka College of Agriculture, Kyrdemkulai.
Hadien kine ki jingiaid kam, shen lah I kumba kane ka jingphohsniew ban ioh noh la ka jong ka skulbah ha Meghalaya ka lah jan ban urlong bad katba kam pat long kumta kan dang hap ha ka jing pyniaid jong ka Central Agriculture University, Imphal, Manipur.
Hynrei kane ka sah long tang ka jingphohsniew suda naba hang thie ha ribhoi, ha ba ki trai jaka mynshuwa ki la ai ia la ka khyndew ban ieng kane ka skulbah ki la ai da ka mynsiem bad jingsngewthuh ba ki khun samla jong ka bri u hynniewtrep hynniew skum kin ioh ban hikai ha kane ka skulbah bad ban ai ruh ka jingshakri sha ki nongrep jong ka jylla jong ngi lyngba ki kam wad bniah (research) bad ki kam pynroi (extension).
Hynrei hadien bun ki snem ruh kane ka kam ka lah sahkut noh hajuh bad kam shim pat urlong.
Ha ka jingthep kam ha kine ki jaka pule ruh lah iohi ia ka jingbym suid niew na ka liang jong ki nong thung kam, ki ba shong ha headquarters ha Imphal (Manipur), ha kaba ym ju don vacancy ia ki Scheduled tribe kiba long ki trai muluk, ba bun paid duh jong ka jylla Meghalaya.
Shuh shuh la ju iohi ruh ba lada don ki jinglait kam ha kine ki college ha Meghalaya la ju wanrah ban pyndap ia kine ki post ba thylli na sha Manipur, bad kane kam dei tang ha ki kam hikai hynrei ki kam kum ki doctor bad nos ba dei ban peit ia ki khynnah pule bad wat ki farm manager ruh kumjuh.
Hapoh kane ka skulbah haba ngi ia nujor pat ia ki kampus ha Meghalaya bad Manipur ngi lah ban iohi ba ha Manipur, kumba 95%, kane ka skulbah ka ai lad ia trai muluk la jong hi (Manipuri) ban trei naduh ka kyrdan mali haduh u VC.
Hynrei balei pat ba ym lah ban ioh ki trai shnong jong ka Meghalaya ia ka juh ka kabu ha ka ri jong ngi hi.
Kane ka juh ka jingleh ngi lah ban iohi ruh ha ka jingkhot thungkam ba mih mynta ha kine ki khyndiat por ha CAU ha kaba don 43% Un-reserved, 26% OBC, 14% EWS, 12% SC bad tang 4% ST.
Hooid kine ki campus kim dei lut ha Meghalaya, hynrei ia kito ki ba yn thung kam shane sha jylla jong ngi la dei ban shim khia ban ai ka lad ia ki samla, ba la dep ki jingpule ba biang, ba kin ioh ban long ki saiantis bad nonghikai.
Khatduh khatwai,ngi shu kwah ban phah ka appeal ia ki nongmihkhmat ki jong ngi ba kin iarap lang ia ki samla jong ka ri, ba lah biang ki jingpule, ban ngin ioh lang ka kabu de kum kiwei ki jaitbynriew ha kaba ngin lah ban ai jingmyntoi ia ka ri jong ngi bad ba kin wanrah ruh ia skulbah agriculture jong ngi hi ha jylla lajong ha kaba ngin lah ban pynnang pynstad wat ia kiban dang wan ruh ha kane ka lain.
Khublei shibunKong L.
Hynniewta bad Bah A Kharmudai.
Ka Khana ka long kaba sngew lyngngoh bad sngew thamula ruh haba ngi iohi ha ki lad pathai khubor bapher bapher ha kaba iadei bad ka Iew Mawlong.
Ka long kaba sngew lyngngoh namar ba ka Shillong Municipal Board ka la leh ieit kyrpang ia ki Punjabi da kaba ai sbun mynsiem ba kin shong pahuh sadhai  ha them Iew Mawlong kat haduh ban da jah da dam syndon ka Nam ka burom jong ka Iew Mawlong.
Ki Punjabi kiba long ki nongtrei jong ka Municipal ngi iohi ba mynta ki sngew bynnud ban mih Noh na them Iew Mawlong watla bun na ki ki la shong thait noh na ka Kam.
U ei pat kein u bym  sngew bynnud ban duh noh ia ka dud ka ngap.
Watla ka sorkar Meghalaya ka pyrshang ban pynmyllen ia ki Punjabi ba ka dei ka jaka bym ibit dor na bynta ka koit ka khiah,hynrei maki pat ki sngewthuh biang biang ba ka dei ka jaka jong ka dud bad ka ngap bad na kane ka daw ngi iohi ha ki khubor ba mynta ki kwaw ban ioh long trai syndon khnang ba kin ioh tei noh da ki yieng paki dulan bad seng kam seng jam syndon hang to.
Ani sngew lyngngoh ia ka jing leh ieit kyrpang ki Sorkar Meghalaya ia ki Punjabi ba trei ha Municipal namar ba ym pat ju don kum kane ka jingleh sbun ia ki wei pat ki nongtrei sorkar.
U ophisar khasi wat la u dei u I.
A.
S,u M.
C.
S,u M.
P.
S ne ki wei ki wei pat ki hap mih noh na quarter ba ki shong tang shu la shong thait na ka kam, katba ki Punjabi pat ki ioh ia ka jingpynkjeh ba kyrpang haduh kat jin shi spah snem tam.
Ani,ka jingbha bok bha nusib.
La dei kine ki khun khad duh jong ki Sorkar Meghalaya naduh ka Sorkar u Cpt W.
