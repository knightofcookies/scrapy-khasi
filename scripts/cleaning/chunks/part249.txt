Nongstoiñ, Jymmang, 25: Namar ka jingkylla jong ka por bad ka jinglong jingman ha ka imlang sahlang, bun ki dak ki shin kiba la buh da ki longshuwa ki man shuwa kum ki maw nam, ki tiar ki tar ba ki ju pyndonkam khamatam ki stieh bad ki waitlam ïaleh thma bad wat ki jingbuh jingsat ruh ki la sdang ban jah noh suki pa suki.
Ha kaba ïadei bad katei ka phang u bah Lamphrang Dkhar uwei na ki riew rangbah ka shnong Marskuiñ, u la ong ba ka shnong Marskuiñ ka dei ka shnong kaba la don naduh hyndai hynthai bad ha ki jaka ba marjan bad katei ka shnong, ki don ki maw nam kiba don jingmut bha katkum ki khnana pateng ba la ïathuh da ki longshuwa.
U la ong ruh ba ki dak ki shin kiba pyni lyngba ki maw kpep, ki maw thung, ki dang kynrei bha haduh kine ki sngi bad ki don ka jingmut kaba khia bha.
U bah Dkhar u la ong ruh ba kum u riew rangbah u don ka jingangnud kaba khraw ba ki stad wad bniah bad ki nongthoh kot, kin wan sha katei ka thaiñ ban leh ïa ka jingwad bniah lyngba kitei ki dak ki shin, ym tang ba kin lap ïa ka jingmut ba shisha jong ki.
Hynrei ban wad bniah ruh ïa ka ktien tynrai jong ki nongshong shnong ha Marskuiñ, namar ka ktien ba ki long shuwa ki kren ka dei kaba eh haduh katta katta, ba ki nongwei kin sngewthuh bad wat ki para shnong kiba marjan ruh ki shem jingeh bha ban sngewthuh ïa ka ktien tynrai ki riew tymmen kiba mynshuwa eh ki kren.
Khliehriat, Jymmang 25 : U bah Wanshwa Suting, uba na ka shnong Khliehriat West, u dei uwei na ki kaitor na ri lum Jaiñtia bad ïa ka Music Video jong u “Da slem ki Por’ la pyllait paidbah hynnin ka sngi da u Kongsan, u bah Skhem Dkhar bad la ia don ryngkat lang u bah Rinaldus Dkhar, kum u Symbud kongsan, u bah Sambormi Lyngdoh, President EJNC, u bah Kyrkhumeki Nongtdu bad kiwei kiwei ki riew rangbah.
Haba kren kum u Kongsan, u bah Skhem Dkhar u la ai ka jingkhublei kitbok kitrwiang ia u kaitor u bah Wanshwa Suting ba un nang iai kiew shaphrang ha ka sap kaba u don, kumjuh ruh ban long kum ka jinglam lynti ïa ki khun samla ba kin pyndonkam ïa ka sap kaba ki don.
U bah Wanshwa, u la kyntu ïa ki khun samla ba ki dei ban pyndonkam hok ïa la ka jong ka sap ba ki don, ban long ruh kiba shlur ban mih sha khmat, ban long ruh kiba trei shitom ban kyntiew ïa ki sap ki phong, ha kajuh ka por u kyntu ïa ki paidbah ba kin sngewbha ban like bad subscribe ban long kum ka jingkyrshan bad ai bor ai mynsiem ban pynmih shuh shuh ïa ki music video.
U la ai khublei ruh ïa baroh kiba la ia wan ban ïa don ryngkat lang ha katei ka sngi ba la pyllait ïa ka music video kaba la pynlong ka Khliehriat West Community Hall.
Jowai, Jymmang 25: Ki Khynnah skul jong ka Khimusniang Presbyterian Higher Secondary School, Jowai mynta ka sngi kila mih shitrhem ban pynlong ïa ka jingpynkhuid ïa ki ñuit ki ner kiba don ha shi lynter ki rud surok kiba hap hapoh ka Dorbar Shnong Khimusniang (DSK) Jowai.
Ïa kane ka jingpynkhuid ban tam ïa ki ñiut la lam kham da ka Headmaster jong katei ka skul ka kong Widawan Nangleiñ ha rynkat ki nonghikai bad ki khynnah skul, shuh shuh na ka liang ka kong Nangleiñ kala ïathuh ba ka jingpynlong ïa kane ka prokram pynkhuid shnong ka long shi bynta ban rakhe ïa ka World Environment Day kan ban sa long ha ka 5 tarik jong u bnai Jylliew.
“Kum ka skul Balang ka don ïa ka thong kaba hakhmet eh ban wanrah ïa ka jingkhuid jingsuba ym tang ha ki phyllaw jong ka skul hynrei ngi la mih sha bar kumjuh ban pyni nukas ba ki paidbah nongshong shnong ruh ki don ka bynta ban ïatreilang na ka bynta ka jingkhuid jingsuba hapoh ka imlang ka sahlang" ong ka kong Nangleiñ.
Kala ban jur ruh halor ka jingshah pynjulor jong ka mariang ha kiba bun ki liang naduh ka jingpom pathar ïa ki dieng ki siej kiba lah bna ktah shisha ïa ka suiñbneng ha ki sngi ban wan, halor kane ka bynta ruh ka la ong kala donkam bha ban pynrung ha ki jingmut jingpyrkhat jong ki khynnah skul halor kane ka bynta ban ïada ïa ka jingitynnad jong ka mei mariang.
Hadien jong kane ka prokram na ka liang ki khynnah skul kila pynlum pynlang shi jaka ïa ka ñuit na ka bynta ban pynkhuid ïa ki da kaba leit thang ha ki jaka ba la buh.
Jowai, Jymmang 25: Ka ophis jong u Deputy Commissioner (Supply) ka West Jaiñtia Hills District, ka la pynbna ïa ka dor jong ka Umphniang Sharak S.
K.
Oil (PDS) hapoh ka District la dep ban pynthymmai katkum ka dor ba la buh.
Ka dor die lang ha Jowai bad Thadlaskeiñ depot yn die ha ka dor Rs.
67.
00 shi liter, ïa ka dor die lang ha Shangpung outlet yn die ha ka dor Rs.
73.
00 shi liter.
Katba ka dor ban die khutia ha Jowai bad Thadlaskeiñ depot yn die ha ka dor Rs.
70.
00 bad ïa ka dor die khutia ha Shangpung kan long Rs.
76.
00 shi liter.
Khliehriat Jymmang 25: Ki pulit jong ka East Jaiñtia Hills District, mynta ka sngi ki la ioh ban kurup ïa u ganja ba ju tip kum u Marijuana uba don haduh 10.
8 kilo, la lap ïa une u ganja na kawei ka kali maruti Alto, kaba don u registration numbrt ML-05-G-0965 bad ki pulit ki la bat noh ruh ïa u bah Deiborlang Sutnga, 32 snem kyrta ban pynlong ia ka jingtohkit.
Katkum ka jingpyllait khubor na u Additional Superintendent of Police, East Jaiñtia Hills District, u bah B.
Jyrwa, MPS, la ong ba hadien ka jingioh jintip ba u briew uba khaii drok uba wan na Shillong sha Khliehriat, ki pulit jong ka East Jaiñtia Hills District ki la pynlong ïa ka jingpynap ktem bad mar mar ki la thaw ruh ïa ka kynhun (Naka) hajan Moowakhu, hajan National Highway-6 bad dei ha ka por 2.
30 nohphai sngi, ki la ioh ban pynsangeh bad bat ïa katei ka kali bad hadien ba la khynra ki pulit ki la lap ïa ks song kiba la suba ba ki dei ki ganja, kumta ha khmat ka jingdon lang ki briew paidbah, la test bad pyntikna ba u dei u ganja uba ju tip kum u Marijuana.
Ki pulit ki la kurup noh ruh ïa katei ka kali Maruti Alto bad kawei ka mobile phone.
Halor kane, la register ïa ka ejahar ha Khliehriat Police Station, Case No.
39(5)2023 hapoh ki kyndon aiñ 20(b)(ii)(B)/29 NDPS Act bad ka jingtohkit ka dang iaid ban lap dien shuh shuh ïa kiba donkti.
Nongpoh, Jymmang 25: Ki paidbah nongshong shnong jong ka shnong Kdonghulu ha Ri-Bhoi District mynta ka sngi kila leit mih syndon sha ka tnad treikam jong ka MePDCL ha Umiam ban ïakynduh ïaka Superintendent Engineer Ri Bhoi Distribution Circle ka Kong A.
Majaw halor ka jingbym ioh bording ki paidbah katei ka shnong mynta la jan shi bnai.
Naka liang ki paidbah kila pynsngew ruh hakhmat katei ka ophisar baka bording kala duh kynsan ha katei ka shnong la jan shibnai bad ki paidbah ki hap ban shong hapdeng ka jingdum kaba la buh jingeh kaba khraw naduh ki kam ki jam ba ki paidbah ki hap ban pyndep khamtam ki samla pule kiba hap ban pynkhreh ïaki jingpule bapher bapher jong ki.
Haba kren sha ki lad pathai khubor naka liang ka kong Iaishah Rymbai hadien ka jingïakynduh bad ka SE ka tnad MePDCL kala ïathuh ba katei ka shnong kala duh bording naduh ka 3 tarik u bnai Jymmang bad naka liang ka shnong kala leit ruh ban pyntip sha ka tnad MePDCL Umiam haka sngi kaba bud hynrei kam shym la don kano kano ka jingshimkhia naka liang ki bor ba dei peit bala buh ïaki paidbah hapdeng ka jingeh kaba khraw.
Naka liang ka kong Iaishah Rymbai kala pyntip ruh hadien ka jingkynduh ïaka SE, kala pyntip ba ka daw ka jingduh bording ha katei ka shnong ka dei namar ka jingduh noh u transformer bad la donkam noh da u ba thymmai bad kan dang shim por sa kumba 10 sngi ban bujli da u ba thymmai bad kyrpad ïaki paidbah ban ïaishah shipor.
Nongpoh, Jymmang 25: U heh Pulit jong ka Ri-Bhoi, u Giri Prasad haka kyrwoh bala phah sha ki lad pathai khubor mynta ka sngi u la pyntip ba 4 ngut ki runar kiba la leh ïaki kam bymman bapher bapher kila shah rai pynrem syndon haka ïing bishar District and Session Court Ri-Bhoi District da kaba set phatok ha along.
Kitei ki 4 ngut ki runar ki kynthup ïa u Donboklang Lapang naka shnong Umsning Proper A, u Dameialamlynti Shadap naka shnong Kyrdem, u Spearlin Pariong naka shnong Umktieh bad u Samson Kharhujon kiba dei na Ri-Bhoi District.
U Superintendent of Police u la pyntip ruh ba ïa u Donboklang Lapang la rai pynrem da kaba pynngat haka kyndon 3(a)/5(m)(n)/6 POCSO Act bad 354B/361/366/375)(a) ba hap hapoh 375(Sixthly)/376(2)(f)(j)/376(3)/376AB jong ka IPC.
Naka liang ka ïing bishar kala rai ruh ban set phatok 7 snem bad ka kuna kaba 50 hajar katkum ka Section 354B IPC, 10 snem ha phatok ryngkat ka kuna kaba 50 hajar katkum ka Section 366 IPC bad ruh ban set phatok shi jingim ryngkat ka kuna kaba 2 lakh katkum ka Section 376AB IPC.
Ïa u Dameialamlynti Shadap la rai pynrem hapoh ka kyndon U/S 3(b)/5(m)(n)/6 POCSO Act and U/S 375(b) kaba hap hapoh 375 (Sixthly) /376 (2) (f) (i) (j) jong ka IPC haka bynta ba nyngkong bad U/S 3 (a) /5(m ) (n) /6 POCSO Act bad U/S 375) (a) ba hap hapoh 375 (Sixthly)/ 376 (2) (f) (j) /506 jong ka IPC haka bynta kaba ar, bad naka liang ka ïing bishar kala rai ruh ban set phatok shi jingim ryngkat ka kuna.
Ïa u Spearlinlang Pariong la rai pynrem da ka ïing bishar hapoh ka kyndon 324 IPC R/W Sec 75 JJ Act bad rai ban set phatok 2 snem.
Katba ïa u Samson Kharhujon u ba la ot ïaka khmut jong ka lok ha u snem 2017, naka liang ka ïing bishar kala rai pynrem hapoh ka kyndon 325 IPC bad set along 1 snem ryngkat ka kuna.
Shillong, Jymmang 25 : Watla ka jinghiar dor ki mar ha kylleng ka pyrthei bad ka jingduna ka jingdawa mar ruh, ka India ka dang bteng ban phyrnai lyngba ka ïoh ka kot kaba khlaiñ bad kaba kïew shaphrang.
Ka jingshalan ïa ki jingai jingshakri ka India, ki bym shym la swai namar ka jingtlot ka ïew ka hat ha kylleng ka pyrthei, ka la kïew 26% sha ka $30.
36 billion ha u Ïaiong haba ïanujor bad shi snem mynshuwa.
Watla ka la don ka jingsuki ha ki kam khaïi ha kylleng ka pyrthei, ka jingshalan ïa ki mar elektrik na India kiba la kïew26% ka dei kaba paw shai.
Watla ka jingshalan mar shapoh ri ka la hiar kumba 14%, ka jingwan pynpoi ïa ki kor bad ki nar ka la kïew da 15%, kaba dei ka dak kaba shai jong ka jingïaid ki karkhana ka India bad ka jingdonkam jong ki ïa ki kor bad ki nar.
Shuh shuh, ka jinghiar jong ka jingwan pynpoi ïa kiwei kiwei ki mar ka dei namar ka jingduna ki dor jong ki, ym ka jingduna ha ka jingpyndonkam ka India ïa kine ki mar.
Hadien ki jingeh namar ka jingheh ka bai bylla bad kiwei kiwei ki kam khaïi ha ki ri ka thain sepngi, ka India ka la long ka jaka pdeng na ka bynta ki kam khaïi.
Katkum ki jinglong jong ki kam khaïi, ka ïoh ka kot jong ka India ka la kïew ha ka jingïaleh hapdeng ki ri da ka jingduna tang ar dak ha ka kam khaïi man u bnai mynta ha u snem 2023.
Ha ka jingdon ka jingduna kaba $15.
26 billion ha ki kam khaïi mar bad ka jingtam ki jingai jingshakri kiba kot sha ka $13.
86 billion, ka jingduna baroh ka long tang $1.
38 billion.
Shuh shuh, la antad ba ka jingshalan mar ka India kan poi sha ki kliar kiba thymmai, ha ka jingkïew kaba 14.
68% ha u snem mang tyngka 2022-2023 haba ïanujor bad u snem mang tyngka 2021-22 ban kot sha ka jingshalan mar shabar ri kaba poi haduh USD 775.
87 billion.
Ka current account kaba ryntih ka plie lad ïa ki nongthaw polisi ba kin shim ïa ki rai khlem da hap khuslai ïa ka jingktah ïa ka pisa jong ka ri.
Ka India ka dang bteng ban long ka jaka kaba ai mynsiem ha kane ka jingswai ha kylleng ka pyrthei.
Ka dang bteng ban kïewshaphrang ha kaba ka jingpyndonkam mar ka pyni ïa ki kam karkhana kiba khlaiñ, ki jingai jingshakri kiba khlaiñ bad ka jingshalan mar elektrik kaba khlaiñ.
Ka jingkïew shaphrang jong ki kam khaïi ka India khamtam ka jingshalan mar ka wanrah ïa shibun ki jingbha.
Ka Reserve Bank of India (RBI) ka dang pyndonkam ïa kane ka jingkhlaiñ ha ki kam khaïi ban pynkhlaiñ ïa ka Tyngka (Rupee) jong ka India da kaba kut jingmut ban ym shah ba kan hiardorlyngba ka jingthep haduh T 2 lak klur ha ka ïoh ka kot.
Kane ka la wanrah ïa ka jingdon pisa na ka bynta ka roi ka par.
Ka RBI ha ryngkat ka jingkyntïew ïa ka bai polisi, ka dang tehlakam ruh ïa ka jingkïew dor ki mar.
Shuh shuh, ka jingkhlaiñ jong ka jingshalan mar ka la wanrah ïa ka jingryntih jong ka Tyngka jong ka India (Rupee) kaba plie lad ïa ka RBI ba kan don ka polisi pisa kaba laitluid.
Shillong, Jymmang, 25: Ki Pulit ka East Khasi Hills ki la ïohkem ïa u Bah Richard Tiplang Swer halor ka jingkam thok ba u dei u IB Officer jong ka Ministry of Home Affairs, Sorkar India.
“Ha ka 16 tarik mynta uwei u briew uba kam ïalade kum u IB Officer jong ka Ministry of Home Affairs u la tyrwa ban aikam ha Secretariat, Shillong lyngba ka MPSC bad DSC bad bthah ïa u nongujor ban leit shim ïa ka pisa na baroh ki briew kiba kwah kam katkum ka kyrdan pule jong ki.
U nongujor u la ïohlum pisa haduh T.
80 lak na ki 38 ngut ki briew la shi snem kynthih bad siew pat ïa ka pisa sha u (ba kam kum IB Officer) hynrei u la leh kiar ïa u nongujor haba um shym la lah satia ban pynurlong ïa ka jingkular," ong u kyrwoh ba la phah da u Superintendent of Police, (City) East Khasi Hills u Bah Vivek Syiem.
“Shuh shuh, sa kawei ka ejahar la ïoh pdiang ha Lumdiengjri PS ha ka 22 tarik mynta u bnai ha kaba ujuh u briew uba kam ïalade kum u Officer jong ka tnat Pulit Special Branch bad bthah ïa u nongujor ba u lah ban pynïohkam ha ka tnat Pulit da kaba buh kyndon ba ki nongaplai kin hap ban siew ïa ka pisa kaba T.
1 lak na ka bynta ki bym pat dep Matrik, bad T.
50 hajar na ka bynta kiba la pyndep ïa ka Matrik.
U nongujor u la pyntip ïa kane sha ki paralok bad uwei na ki paralok u ladep siew boina ïa ka pisa T.
50,000 sha u briew lyngba u nongñiah kali ha Motphran, Shillong ha u bnai Lber 2023," la ïathuh u SP (City).
Ha kaba ïadei bad kane, ïa mynta ki don ar tylli ki case ba la rejistar ha Mawlai PS C/No.
45(05)2023 hapoh ka Section 419/420 IPC r/w 66D IT Act bad ha Lumdiengjri PS C/No.
71(05)2023 hapoh ka Section 419/420 IPC.
“Ïa u briew uba donkti ban shu kam thok ïalade kum u IB Officer ba la ithuh kyrteng kum u Bah Richard Tiplang Swer (39 snem ka rta), la kem bad yn sa tian bishar ïa u ha kashari," la ïathuh u SP.
Ki Pulit ki la ïoh kurup ruh ïa kawei ka kali Bolero kaba don ïa u nombar ML-05-Z-3007 bad ka siren, ka VIP blinker, ka mobile phone, ka laptop, ki kot ki sla na ingsah jong u na Wahingdoh.
U SP u la kyntu ruh ïa kino kino kiba la ngat ha ka jingshah shukor ha u Bah Swer ba kin wan shakhmat ban mudui da ka ejahar ha ki Police Station kiba don hajan.
Mawkyrwat, K’lyngkot 23: U bah T.
Lyngwa, District Election Officer ka South West Khasi Hills District Mawkyrwat u la pynbna paidbah ba namar ka General Elekshon sha Meghalaya Legislative Assembly, 2023 da kaba bud beit bud ryntih ïa ki jingbthah jong ka Election Commission ka ri India bad khnang ba ka Elekshon kan long kaba khuid ba suba, la thaw ïa ka komitis kaba ïadei bad ka jingïoh kurup pisa bad ban sngew ïa ka jingeh ki paidbah (Committee on seizure of cash and redressal of public grievances), ka District Committee kaba peit ha kaba ïadei bad ka jingpynlut pynsep ha ka Elekshon (District Expenditure Monitoring Committee), ka Election Expenditure Monitoring Control Room bad ka Complaint Monitoring Centre 24X7 ha ka distrik ha kaba ki paidbah ki lah ban contact ha u No 9485153272 na ka bynta kano kano ka jingpynlut kaba ïadei bad ka elekshon.
Nongstoiñ, K’lyngkot 23: Ka ophis jong ka District Sport Officer ha ryngkat ka jingïatreilang ka ophis jong u Deputy Commissioner lem bad ka District Sport Promotion Society West Khasi Hills, ki la pynlong ïa ka jingïakop pynïamareh ne ka “Meghalaya Day Run 2023" kaba 10 kilometer ha ka sngi saitjaiñ, kum ka dak ka jingrakhe ïa ka Meghalaya Day ne ka jingïoh ïa la ka jong ka Jylla ba pura, ha kaba la wan ban ïa shim bynta da kumba 190 ngut ki shynrang bad 101 kynthei kiba na jan bad na jngai ka sor Nongstoiñ.
Ïa kane ka jingpynïamareh, la kaweh lama da u Deputy Commissioner ka West Khasi Hills District u bah Garod LSN Dykes IAS, kaba la sdang na phyllaw ka ophis DC shaduh Mawïawban bad ban pynkut biang ha DC ophis.
Ha kane ka jingkaweh lama la ïa don lang ka kong B.
Syiem District Sport Officer, ki coach and staffs na ka Sport Departments bad la pynkut ïa kane ka jingpynïamareh da ka jingsam ïa ki khusnam kaba long da ka khusnam pisa bad certificate sha ki nongjop shynrang bad kynthei.
Ïa ka khusnam ba nyngkong na ka bynta ki shynrang, la ïoh ban rah da u Banjoplang Wanniang, ba ar da u Stephan Sohshang bad ba lai da u Romio Tympuiñ.
U Derick Randolf Shangpliang shiphew snem ka rta u la ïoh rah ïa ka nam ‘youngest participant’.
La sam ruh sha ki hynniew ngut ki nongjop ïa ka consolation prize.
Nongstoiñ, K’lyngkot 23: San sngi hadien ba u Conrad Kongal Sangma Myntri Rangbah ka Jylla u la dep ban wan plie ïa ka jingtei ba thymmai jong ka Sib Singh Memorial Government Higher Secondary School, kaba la mang kumba saw klur tyngka, mynta ka lah sngi u Blei, ki nongïalam jong ki ar tylli ki sengbhalang kata ka West Khasi Student Union bad ka United Hynñiewtrep Movement, ki la hiar ban jurip ïa katei ka jingtei ba thymmai ban dup tip la ka la bit la biang ne em ban pynlong noh ïa ka skul.
Ha katei ka jingleit jurip ki la lap ba ïa ka jingtei la pyndep ha ka rukom kaba dei kat kum ba mang pisa da ka sorkar ,hynrei ki dang don katto katne ki jingduna kiba dang donkam ban pynbiang kum ka um, ki ben, ki miej, ki blackboard bad ïa ka phyllaw jong katei ka skul ruh dang shu iehnoh kumto khlem pat siang dewbilat.
U samla L.
Khardewsaw Education Secretary ka WKSU haba ïakren bad u nongthoh khubor, u la ong ba ha kaba ïadei bad ka jingbym pat siang dewbilat ïa ka phyllaw ki nongïalam jong kitei ki sengbhalang ki la ïoh ban ïakren bad u kontraktor uba pyntrei ïa katei ka jingtei, ha kaba u la ïathuh ba ka sorkar kam shym la mang pisa na ka bynta ban siang dewbilat ïa katei ka phyllaw.
Ha kaba ïadei bad ka jingbym pat lah ban pynbiang ïa ki jingdonkam hapoh ki kamra klass, kitei ki nongïalam jong ki sengbhalang ki la kyntu ïa ka sorkar lyngba ka Education Department, ba ha shuwa ban plie skul ka la dei ban pynbiang lut nadong shadon khnang ba kan ym pynthut ïa ki khynnah kiba leit pule.
Nalor kata pule ki la ong ruh ba ïa katei ka phyllaw ruh na ka liang ka tnad kaba peit ïa ka pule puthi ha ka jylla, kan sngewbha ban mang pisa noh kham kloi namar lada shu ieh kumto, ha ka por lyiur ka phyllaw kan ktieh bad kan ym don satia ka jingkhuid jingsuba ha ki sawdong sawkun jong ki kamra klass bad kan ym I long ryntih ym tang ïa ka skul hynrei wat ïa ki khynnah skul ruh.
Nongstoiñ, K’lyngkot 23: Ka HANM ka la pynthymmai ïa ki nongkikam ba pura jong ka Mawshynrut Circle ha ka sngi saitjaiñ ha Dorbar Hall Riangdo, ha kaba la don lang ryngkat da u Bah Lamphrang Kharbani President rangbah ka seng,Ha katei ka sngi la ïoh jingkren pynshai ïa ki nongrim ka seng na u President ka District u Willstone Sohshang.
Ïa ka jingpyntian smai la shim da u President rangbah jong ka Seng u Bah Lamphrang Kharbani, ha kaba u la kyntu kynpham ïa ki dkhot ba kin trei shitom ban wanrah ïa ka jing shakri kaba bha ïa ki para doh para snam jong ka Mawshynrut circle hi baroh kawei.
Ki nongkitkam ka HANM Mawshynrut ki long, President Armstrong L.
Nonglait, Vice President Marshanlang Rongrin, Secretary Biningstar L.
Marshilong, Assistant Secretary Khrawbok Marthong bad kiwei kiwei ki nongkitkam ha ryngkat 30 ngut ki dkhot.
Nongstoiñ, K’lyngkot 23: Na ka bynta ban pynïaid beit ïaid ryntih ïa ka election ka ban sa long ha u bnai ban wan, mynta ka lah sngi u Blei u bah Garod LSN Dykes Deputy Commissioner k West Khasi Hills u ba dei ruh u Election Returning Officer jong ka West Khasi Hills, u la khot jingïalang ïa baroh ki kyrtong jong ki Seng Saiñ pyrthei na ki lai tylli ki constituency kata ka 32 Nongstoiñ, ka 33 Rambrai Jyrngam bad ka 34 Mawshynrut Constituency, bn pynshai ïa ki kyndon ba la bthah da ka Election Commission of India kaba la pynmih naduh ka 18 tarik mynta u bnai.
Ha katei ka jingïalang kaba la pynlong ha Conference hall jong ka ophis u DC, ki don ki kyrtong kiba la shimkhia bad ki la ïapoi ha ka por kaba biang, hynrei don pat ki kyrtong ki bym shym la poi da lade hynrei ki la phah ïa ki election agent jong ki ba kin leit ban ïashim bynta.
U Deputy Commissioner u la pynshai ïa baroh ki kyndon ba ki kyrtong kiba ïaleh election, ba ki dei ban leh ha shuwa ba kin sdang ban leit pynlong jingïalang la ha ki jaka paitbah, ha ki shnong ki thaw bad kiwei kiwei ki jaka.
Nalor kata u la pynshai ruh halor ki kyndon kiba ka Election Commission of India ka la bthah ba ki dei ban bud ryntih, kum ka jingtah ïa ki poster ha ki kynroh la ki dei ki jaka jong ki riew shimet ne ki jaka ba la shna da ka sorkar.
Haba pynshai halor kitei ki kyndon u DC, u la ong ba katkum ka jingbthah jong ka Election Commission of India ka long ba ha suwa ban tah ïa ki poster lane wah ïa ki banner ki dei bn da pan jingbit.
Nalor kata u la ong ba wat lada ki dei ki jaka jong ki riew shimet, kiba leit tah poster ki la tip thikna ba kim ong ei ei ruh ki dei ban da pan jingbit da ka jingthoh khang ba lada kin ym sngew dei shuh ban kylla ktien haduh ban da kut ka election.
U la pynkynmaw ba na ka liang ka Election Commission ka la ai bor ha baroh ki District Magistrate hapoh ka jylla, ba kin pyntreikam pura ïa ka kyndon 144 Crpc kata ban ym shah ban rah kino kino ki tiar pynmynsaw bad wat kito ki ba don ïa ki suloi ba la ïoh laisen ruh yn ym shah satia.
U la pynshai ruh ha kaba ïadei bad ka jingpyndonkam ïa ki kor jingsawa ba ki dei ban bud ryntih kt kum ka por ba la buh da ka sorkar.
U la kyntu ïa baroh ki kyrtong bad ki Election Agent jong baroh ki Seng Saiñpyrthei, ba ki dei ban shimkhia bad bud ryntih ïa baroh ki kyndon ba la buh da ka Election Commission of India, khnang ba ka election kan long kaba ïaid beit haduh ba kut.
Mawkyrwat, K’lyngkot 23: Ka Hills State People’s Democratic Party (HSPDP) jong ka Mawkyrwat Circle mynta ka sngi ka la ïoh ban pdiang burom ïa ki nongkyrshan ba thymmai kiba la wan rung ban long ki nongkyrshan ba pura jong ka HSPDP ha kaba ïa ka jingïalang pdiang burom la pynlong ha ka ophis treikam jong ka party ka Mawlangwir, South West Khasi Hills District.
Ki nongkyrshan ba thymmai ba la pdiang burom ki long na ka United Democratic Party (UDP) bad Indian National Congress (INC) ha kaba u bah Medalsing Lyngdoh, Working President bad u kyrtong ka HSPDP Mawkyrwat Constituency u la ïoh ba pdiang ïa ki ha ryngkat ka jingïadonlang u President u bah Nolipstar Lyngdoh, u General Secretary ka HSPDP Mawkyrwat Circle, bah K.
D.
Wanniang bad kiwei de ki nongkitkam ba hakhmat jong ka HSPDP Mawkyrwat Circle.
Lah ba kdew ruh ba kiba la shah pdiang sngewbha ha kane ka sngi ki long u bah Losmander Marweiñ, uba bat ïa ka kam Vice President jong ka UDP Mawkyrwat Circle, u bah Maksdenroy Jyrwa, uba bat kum u President ka Mawbidong Primary Unit jong ka Congress ha ryngkat ki nongbud jong ki.
U bah Losmander Marweiñ, haba kren ha ki lad pathai khubor hadien ka jingshah pdiang sngewbha burom ha ka HSPDP Mawkyrwat Circle u la ong ba ka jingwan rung jong ki ha kane ka party kim shym don daw bad no bad no ruh haba ki mih noh na ka UDP, hynrei ki la mih da ka jingtip namar ki la dep ban ai ka jingpyntip lypa sha ki nongïalam jong ka UDP Mawkyrwat Circle.
“Ka jingmih noh jong u bad ki katto katne ki nongkyrshan ka long ba hadien ba ki nongïalam kiba dang shu wan rung thymmai ha ka UDP kim shym la kheiñ briew shuh ïa ki nongïalam barim bad ma nga kum u Vice President lei lei u sah tang ka kyrteng bad ki jingtreikam ruh kim ïa dei shuh kumba long mynshwa", ong u bah Losmander.
Kumta, halor kane ka bynta u la ong ïathuh ruh ba naduh ba u dang don mynshwa bad ka UDP hapoh ka jingïalam jong u bah Anvil Lyngdoh ki kam ki jam ki long kiba sngewtynnad ban ïatrei hynrei ha kine ki khyndiat sngi hadien ka jingwan rung jong u bah Renikton kim long shuh kumta.
Namarkata, kim banse ban mih noh ban wan pynïasoh thymmai noh sha ka HSPDP hapoh ka jingïalam jong u bah Medalsing Lyngdoh lem bad ka kynhun.
Ha kawei pat ka liang u bah Losmander u la ong ba lyngba ka jingwan rung jong ki ryngkat ki nongkyrshan, u bah Medalsing un sa jop ha kane ka MLA Election 2023.
Nongstoiñ, K’lyngkot 23: Ka BJP Nongstoiñ Mandal ka la rai ban phah tyrwa sha Delhi lyngba ka State level ïa ki lai tylli ki mat ïakhun elekshon MLA.
Kine ki long ka ILP, border ishu bad ban pynrung ïa ka kyntien khasi ha ka khyrnit kaba phra.
Kine ki dei kiba ka BJP Nongstoiñ ka kwah ba ka BJP kan mynjur ha ka manifesto jong ka State party.
U Working President ka party BJP Nongstoiñ u ba long ruh u ex MLA na ka party HSPDP u bah D.
Jyndiang, haba kren sha ki lad pathai khubor ha ophis ka party mynta ka sngi, u la ong ruh ba hadien ka jingwan ki nongïalam ka state level ha Nongstoiñ ha ka 18 tarik, mynta ka sngi pat ki la jied bad pynrung thymmai biang ïa ki dkhot ka party.
La rai ruh ban sdang pynkhlaiñ ïa ka party ha ka liang ki rangbah, longkmie, samla bad ki nongrep.
Ha kaba ïa dei bad u kyrtong u ban ïakhun na ka party na Nongstoiñ, na ka liang u bah D.
Jyndiang u la ong ba ha ka jingshisha ki don ar ngut kiba kwah tiket ba kynthup ïa u kum u ex MLA.
Hynrei, uwei pat u la dep rung noh wur wut sha ka congress mar syn rung ma u sha ka BJP.
Kumta, u don jingkyrmen ba un ïoh ïa ka tiket ha kaba ka party na Delhi kan sa ai ïa ka rai ba khatduh ha kine ki khyndiat sngi ban wan.
Jowai, K’Lyngkot 23: Na ka daw jong ka jingdon jong ka Elekson sha ka ïingdorbar Thawaiñ ka jylla (Meghalaya Legislative Assembly bad kum ka lad jingïada bad ka jingkhmih bnia halor ka jingdie ïa ka kyiad hapoh ka District u Deputy Commissioner (Excise) ka West Jaiñtia Hills ula pyntip ba la buh ïa ka por ban plie bad ka por ban khang ïa ki dukan die kyiad hapoh ka District.
La bthah baroh ki Bonded warehouse la shah ba kin plie naduh ka por 9:00 AM haduh 6:00 PM naduh ka sngi Monday haduh ka Saturday.
Ki IMFL (OFF) Licensees, Home delivery licenses, ki outstill bad ki canteen kin plie naduh ka 9:00 AM haduh ka 8:00 PM kata naduh ka sngi Monday haduh ka Saturday.
Ki IMFL (ON) kin plie naduh ka por 1:00 PM haduh 9:00 PM manla ka sngi.
Jowai, K’Lyngkot 23: U District Magistrate ka West Jaiñtia Hills ula pynbna paidbah ba yn pynlong sngi tyrkhong kyiad ha baroh kawei ka District ha ka 26 tarik mynta u bnai namar ba ka dei ka sngi lehkmen Republic Day.
U District Magistrate ula hukum ba baroh ki dukan die kyiad la ki dei ki ba die lang ne die khutia, ki Bar, ki Canteen, ki dukan die kyiad pyrsi baroh ki dei ban khang lut ha katei ka sngi ba la kdew haneng.
Khliehriat, K’lyngkot 23: Ha u kyrwoh ba la phah na ka Media Certification and Monitoring Committee (MCMC), la ong ba ka la don ka jingïalang mynta ka sngi ha ophis jong u Nodal Officer jong ka Media Certification and Monitoring Committee (MCMC), u Abhinav, IAS (SDO) ha Khliehriat, ha kaba la ïakren halor ki kam (role) ba kane ka Committee ka don ban leh na ka bynta kane ka Election sha ka Meghalaya Legeslative Asembly 2023, ha kaba utei u Nodal Officer u la kyntu ïa ki paidbah ba ki dei ban sangeh ban buh ne upload (post) bad ban phah (send) ïa kiei kiei lyngba ki social media kiba lah ban ktah ïa ka jingsngew kiwei, kiba kynthup ruh kino kino ki jingai jingtip ki ba bakla (fake news) kiba lah ban wanrah ïa ki kynrum kynram ha ka por election, ki ba ktah ruh ïa ka jingsngew ki briew shimet ne ki kynhun, kiba pynshit ïa kiwei bad kino kino kiba lah ban wanrah jingsniew ha ka imlang ka sahlang.
Khliehriat, K’lyngkot 23: U Deputy Commissioner (Excise), ka East Jaiñtia Hills District ha ka hukum ba la pynmih mynta ka sngi, u pynbna ba ha ka 26 tarik kyllalyngkot 2023, kaba dei ka sngi ba rakhe ïa ka Republic Day la pynbna ba kan dei ka sngi tyrkhong kyiad ha baroh kawei ka district.
La hukum ruh ba baroh ki dukan die kyiad, ki jaka dih kyiad (Bars), ki canteen ki dei ban khang ha katei ka sngi ha baroh kawei ka district, lada don kino kino kiba pynkhieñ ïa ka hukum, ki bor ba dei peit kin ïai long peitngor.
Nongpoh, Kyllalyngkot 23: Kum ha kane ka kynti ki don ki shnong kiba dang artatien halor ka jingthep vote ba ka jingïapynbeit pud kam pat dep pura bad na ka liang u Deputy Commissioner ka Ri Bhoi mynta ka sngi u la pynshai paidbah ba ka jingthep vote ha kito ki shnong ba dang ïa kajia pud ruh kan ïaid beit ïaid ryntih kumba ka ju long baroh shi katta.
Haba kren sha ki Nongthoh Khubor, u Arpit Upadhayay, Deputy Commissioner ka Ri Bhoi, u la ong ba na ka bynta ka jingthep vote ha kane ka election 2023 hapoh ka jylla Meghalaya kan nym don kano kano ka jingktah ha ki shnong ba dang ïa kajia pud bad kum ka bor District ka la dep ban ïa kren sha ki Deputy Commissioner ka Assam ba kin shim khia lang ban nym don kano kano ka jingshah pynthud ïa ki paidbah ha ka jingthep vote.
U la ïathuh ruh baroh ki Polling Station kiba la don lypa kin long beit ka jaka thep vote ha ki Shnong khappud ba dang don ka jingïakajia pud bad kito hi kiba don kiba la don ka Epic kan lah beit ban thep vote bad kan nym don kano kano ka jingnïapher wat la ki ar sorkar kim pat lah ban pynthikna ha ka jingïapynbeit pud hapdeng ka Meghalaya bad ka Assam.
U la kyntu ruh ïa ki paidbah ha ki shnong khappud ba kim dei ban sngap ïa kino kino ki jingpynïalam bakla bad kum ki nongshong shnong kiba la don ïa ka EPIC ki don ïa ka hok ban leit thep vote lane ban jied ïa kito ki nongmihkhmat kaba dei katkum ka mon jong ki, u la bynrap.
Jowai, K’Lyngkot 23: Ka Dorbar Shnong Khimusniang (DSK), Jowai kala pynban paidbah ba ka shnong kan pynlong da ka ‘Common Platform’ ba sngi ïa baroh ki kyrtong ki ban ïakhun ïa kane ka Election MLA 2023 na ka 2-Jowai Constituency, kane ka Common Platform kan long haka 9 tarik u Rymphang 2023 ha Indoor Sports Hall jong ka Shnong haka por 7 baje janmiet.
Na ka liang u Secretary ma W.
Bamon ula ong ka Dorbar Shnong Khimusniang kala rai ban pynlong ïa kane ka ‘Common Platform’ kan ïarap shibun eh ïa ka shnong ban lait na kino kino ki jingawri awra lada don bun sngi ki jingïalang paidbah hapoh ka shnong.
Katkum kine ki kyndon jingmana ka shnong kan shah tang 5 ngut ki briew ba nabar kynthup ïa u Kyrtong bad ar tylli ki kali ban rung shapoh ka shnong.
Ha kane ka Common Platform yn wan ban sngap tang da ki nongshong shnong halor ki nongrim jong ki kyrtong kiba kwah ban pynsngew ïa ki mat jong ki.
Ka shnong kala maham ruh ïa baroh ki seng saiñ hima sima ba ym shah ban sam pisa hapoh ka shnong, lada lap ïa kino kino kiba pynkheiñ ïa kane ki lah ban shah pynshitom katkum ki kyndon aiñ jong ka shnong bad yn aiti beit sha ki bor jong ka aiñ.
Ka shnong kala khang pyrshah ïa ki trai shnong bad kumjuh ïa kiba nabar shnong ban tem ne pynheh sur jingrwai hapoh ki kali bad kumjuh ïa kiba ïaid sharum shaneng hapoh u pud u sam ka shnong,Na ka liang ka Dorbar Shnong ka kyrpad ïa ki kyrtong baroh ba kin burom bad kohnguh ïa kane ka jingpynbeit jong ka shnong khnang ba kan long kaba ïaid beit ïaid ryntih.
Jowai, K’Lyngkot 23: Ka jingïalehkai phutbol bala tip kum ka ‘1st Knock Out 10-Aside Football Tournament 2022-23’ ba la pynïaid da ka Youth and Cultural Sport Club Sohmynting kala poi noh sha kaba kut ha kaba ka kynhun Unite Together FC (Sohmynting) kala long ka lahduh da kaba jop ïaka Amlanai Young Boy (Amlanai) ha ka jingïashut Tie Breaker.
Haba phia sha ka jingïakhun hapdeng kine ki ar kynhun kala long shisha kaba itynnad bad kaba ïakhiad bha namar naduh ka kylla step ym shem la don kiba thep kol satia 0-0.
Katba ha ka kylla miet ka Unite Together FC kala ïalehkai bha bad kala ïoh ban thep ïa ka kol ba nyngkong lyngba u Figo Syndai uba phong ïa ka jersey No-9 haka minute kaba 57, ka jingïakhun kala nang itynnad shuh shuh bad na ka liang ka Amlanai Young Boy kala lah ban pynphai kylla ïa katei ka shi kol kaba la kum thep bakla (Own Goal) ha ka minit ba 61 bad kane jingïakhun kala neh da 1-1 kol.
Hadien kane na ka liang ki bor pynïaid kila hap ban pynïakhun noh da ka jingïashut Tie Breaker, ha kaba ka Unite Together FC kala jop da 3-1 kol bad kala long ruh ka kynhun kaba jop nyngkong ïa kane ka lympung.
Katba ïa ka nam Man of the Match la ïoh da u Figo Syndai ka Unite Together FC.
Nongpoh, Kyllalyngkot 23: U Bah Denis Mukhim uwei naki riew rangbah u ba la thmu ban aireng ha kane ka elekshon ban wan sha ka ïing Dorbar Thawaiñ ka jylla, u la shim syndon ïaka rai ban leit ai ka jingkyrshan noh ïa u Bah Charles Marngar u ba dei u kyrtong jong ka Congress bad MDC ka Mawhati Constituency ha kane ka elekshon ba mynta, hadien ba u iohi ba utei u rangbah u don ka jingkyrmen ban jop na Mawhati.
Ïa u Bah Denis Mukhim ba ju khot ïeid u Bah Mode ryngkat bad ki hajar ngut ki nongkyrshan jong u hapoh ka lama ka MCPF, la pdiang burom mynta ka sngi da u Bah Vincent H Pala President ka MPCC, haka jingdonlang u Bah Charles Marngar bad kiwei kiwei ki heh nongïalam jong ka party Congress naka jylla bad kumjuh na Ri-Bhoi District haka jingïalang kaba la long haka shnong Umsohlait.
Haba kren ha katei ka sngi u Bah Denis Mukhim u la pynpaw ba ka daw kaba la pynlong ïa u ban leit kyrshan ïa u Bah Charles Marngar ka dei namar ka jingsageh noh jong u ban ïakhun ïa kane ka elekshon hadien ba ka party UDP kala pynduh tiket ïa u, hynrei u la ong ba katei ka jingpynduh tiket ka party UDP ka nang pynrhem ïaka mynsiem jong u ban shakri ha kaba u la iohi ba u Bah Charles Marngar u ba dei ruh u MDC u dei u briew ba biang tam ïalam ïaka Mawhati kum u nongkhmat sha ka iing dorbar thawaiñ ka jylla hadien ka elekshon bad ei halor katei ka nongrim ryngkat bad ki nongkyrshan jong u kila shim ïaka rai ban leit kyrshan noh ïa u Bah Charles Marngar ban pynjop donburom ïa u ha kane ka elekshon ban wan.
“Nga la iohi ïaka jingsngewrit ka jinglen lade bad ka jingtrei shitom jong u Bah Charles Marngar kum u MDC barit ban trei bad shakri ïaka Mawhati Constituency khamtam haba ki paidbah ki mad jingeh haki khappud, ka jingwan lyngshop jong ka khlam Covid-19 u ba don syndah bad ki paidbah, u ba dei ruh u briew jong ka Mawhati Constituency dei namarkata ka daw kum uwei naki riew rangbah ryngkat bad ki nongkyrshan kila rai ban kyrshan ban pynjop ïa u Bah Charles, watla ka UDP kala pynrem bad pynduh tiket ïanga" la ong u Bah Denis.
Kum uwei naki nongrep bad uwei naki riew rangbah u ba ju don ryngkat bad ki nongrep u Bah Denis u la kren shai ruh ha katei ka sngi kumba ka Mawhati kiba bun naki paidbah ki dei kiba im haka rep ka riang, u kwah ba u Bah Charles Marngar un buh nyngkong ïaka thong ban peit ïaka jingeh jong ki nongrep bad ka jingbit jingbiang jong ki.
Naka liang u Bah Vincent H Pala haba kren ha katei ka sngi u la pynpaw ka jingsngewkmen ban pdiang burom ïa u Bah Denis Mukhim ryngkat ki nongkyrshan jong u bad kane ka pyni bad pynshngaiñ ïaka seng Congress ba kan dang kiew ha ka jylla watla kiwei ki beiñ bad ong ba ka seng Congress kala ngam haka jylla.
Kum u nongïalam ka Party u la ong ruh ba kane kadei ka jingkyrmen ïaka seng Congress ban rah ïa u thong ka jingjop namar ha Mawhati donkam ïa u briew u ba trei ïaka kam ym u ba heh tyngam, bad lyngba ka jingkyrshan jong ki paidbah u Bah Charles un long u nongjop ban shakri bad wanrah shibun ki jingkylla ban lur ïaki lyngkha ba sah shrah jong ka Mawhati.
Nongpoh, Kyllalyngkot 23: Ban ïaid beit ïaid ryntih naduh ka jingpynkhreh ïa ka election bad ruh ban pynshlur ïa ki nongthep vote ba kin tip ïa la ka hok thep vote ban jied ïa kita ki nongmihkhmat, u District Election Officer ka Ri Bhoi, u Aprit Upadhayay u la pynbna paidbah ba ïa ka Model Code of Conduct la pyntreikam ha baroh ki bynta jong ka Ri Bhoi District, kaba dei hadien ba ka election commission ka Ri India ha ka 18 tarik ka la dep ban pynbna ïa ka tarik ban thp vote ka ban long ha ka 27 tarik u Rymphang 2023 hapoh ka jylla.
Haba ïa kren bad ki Nongthoh Khubor mynta ka janmiet ha ka ophis treikam jong u ha Nongpoh, u District Election Officer ka Ri Bhoi bad uba dei ruh u Deputy Commissioner ka Ri Bhoi, u Arpit Upadhayay u la ïathuh naduh ba ka election commission ka Ri India ka la pynbna ïa ka tarik ban thep vote bad ka Model Code Of Conduct ruh ka la treikam ha kaba ngi hap ban bud katkum ki kyndon khnang ba kan log ka election kaba ïaid beit ïaid ryntih ba ki nongthep vote kin ioh ïa la ka hok ban jied ïa kita ki nongmihkhmat.
“Haba la pyntreikam ïa ka Model Code of Conduct, baroh ki sector officers, ki magistrate bad ki Returning officers la dep bthah ïa ki ba kin long kita kiba peitngor ban nym don kino kino kiba pynkhein ïa ka Model Code of Conduct bad kine kin treikam ban pynthikna ba kan nym dei ban don kano kano ka jingshah pynthud ïa ki paid nongthep vote" ong u Arpit Upadhayay.
Na ka bynta kito kiba la noh ka rta bad kito kiba don ka jingduna ha ka dkhot met, la shim ïa ki kum kita ki nongthep vote ba kyrpang bad na ka bynta kine la dep ban pynbeit ba ki lah ban leit thep vote sha ki Polling Station lane ki lah ruh ban thep vote lyngba ka Ballot Vote ha kaba la deo ban ai jinghikai ïa ki BLO ba kin leit sha ki shnong ban pynsngewthuh na ka bynta kito kiba duna dkhot met (Differently abled) bad ruh kito kiba la noh ka rta (Senior Citizen).
U la pyntip ruh ban nym don kano kano ka jingthud lane kaba ktah na ka bynta kane ka election ki Pulit ka Ri Bhoi ruh ki la long kiba peitngor bad dang shen ruh ki la dep ban kurup ïa u drok Heroin ba shongdor T.
1 klur bad kumjuh ruh la ioh ban kurup ïa ka ksiar kaba don ka jingkhia 570 gram ba la shongdor kumba T.
30 lakh bad la leh ïa kane ka long shi bynta ban wan rah ïa ka jingthep vote kaba ïaid beit ïaid ryntih, u la ong.
Shuh shuh, u la ïathuh ruh ba mynta ka sngi ka bor synshar District ka la pynlong ïa ka jingïakynduh lang jong baroh ki nongmihkhmat na ki political party ban pynshai halor ka jingpyntreikam ïa ka Model Code of Conduct bad ruh ba kin bud ryntih katkum ki kyndon jong ka model code of Conduct ha kaba lada ki pynlong ïa ki jingïalang paidbah ne kita ki rally ruh ki hap ban ioh bor na ka ophis u District Election Officer khnang ba kan nym don kano kano ka jingktah na ka bynta ka jingpynkhreh ïa kane ka election bad ruh ba ki paidbah kin dup shlur ban jied ïa kita ki nongmihkhmat katkum ka hok ba la pynkhamti da ka riti synshar jong ka ri, u la bynrap.
Shillong, K’lyngkot 23: U National President jong ka NPP, u Conrad Sangma, u la maham ïa ka nongïalam ba heh duh jong ka Trinamool Congress, ka Mamata Banerjee ba kiba bun ki MLA jong ka TMC kin iehnih noh ïa ka Seng tang shu dep ka elekshon.
Haba kren ha ka jingïalang paidbah jong ka Party ha Adokgre, u Conrad u la ai burom ïa ka Mamata Banerjee, kaba la kyrshan ïa u Kpa jong u ha ka por ba u ïakhun ïa ka shuki President jong ka ri India.
Hynrei ha kajuh ka por, kum ka dak ka jingburom ïa ka, u Conrad u la maham ruh da kaba ong ba kadei ban husiar bad peitngor bha, namar kin don bun ki MLA jong ka TMC ki ban iehnoh ïa ka Party tang shu dep ka elekshon.
“Ym dei ma nga ba ong ïa kane, hynrei ki khubor, ki jingïakren, ki briew ki ïathuh ïa kane", la ong u Conrad.
Shuh shuh u la ong ba ki don napdeng ki MLA jong ka TMC kiba la dep ïakren bad ai ktien lypa bad kiwei ki Party ba kin pynïasoh bad ki tang shu dep ka elekshon 2023.
Ha kajuh ka por, u Nongïalam jong ka NPP, u la ther ruh ïa ka TMC kaba ong ba ka BJP kadei ka Seng ba na shabar kumba ka la ong ha West Bengal.
U la ong ba ka TMC kadei ban kynmaw ruh ba ha Meghalaya ka dang dei ka Seng kaba thymmai kaba la shu pynlong da ki nongïalam jong ka Congress.
“Kiba bun napdeng jong ki, ki la tymmen bad ki la ïoh lad ban shakri lyngba ka Congress, tangba kim shym la lah ban pynhun ïa ka jingangnud jong u paidbah", u la ong.
U Conrad u la ong ba ka n dang shim porïa ka TMC ba kan suh thied ha Meghalaya bad ka thaiñ shatei lammingi, namar ba kim pat sngewthuh ïa ka jinglong ki briew kane ka thaiñ.
Shillong, K’lyngkot : Ka ‘Phudmuri Winter Games 2023’ ka la kut hapdeng ka jingiphuh iphieng bad i shongkun hadien ba la pynhap pyrda noh ha Children Park jong ka Forest, Phudmuri ha ka 20 tarik u Kyllalyngkot, 2023.
Ha kane ka Winter Games kaba la pynïaid da ka Seng Samla Mawlai Phudmuri ki don ki jingïakob ïalehkai bapher bapher kum ka Football, ka basketball, ka mawpoiñ, ka kriket, ka Quiz, ka ïakob shad, rwai, ka fancy dress bad kiwei kiwei.
Ha kine ki jingïakob bapher ba la shim bynta shit rhem da ki nongshong shnong ka dong Madan-Heh East B ka la wan nyngkong, katba ka dong Kjatshnong ka la wan baar bad ka Massar ka la wan balai.
La pynkut ïa ka prokram da ka jingïakob pyni riam ka fancy dress ba la shim bynta da ki khynnah jong ki phra tylli ki dong kiba don ha Mawlai Phudmuri.
Ha kane ka sngi kut la wan sakhi lang ka seng longkmie Mawlai Phudmuri, u rangbah shnong bah S.
Khongkliam, ki nongkitkam shnong, ki nongkitkam ka seng samla Mawlai Phudmuri, ki paidbah nongshong shnong bad kiwei kiwei.
Na kal iang u president ka Seng Samla Mawlai Phudmuri u bah Hambert Rani u la ai khublei ïa baroh kiba shim bynta, ïa ki nongkitkam bad baroh kiba don bynta ha ka jingpynlong ïa ka Winter Games 2023 kaba jop bad kaba ïaid beit iaid ryntih.
Ha kane ka sngi la ïoh ruh ïa ka jingkren na u rangbah shnong bad na u bah S.
Khonglam.
Shillong, K’lyngkot :Ka tnat shipai Directorate General of Assam Rifles hynne ka sngi Nyngkong ka la ïoh ban plie ïa ki tiar ïalehkai kilan met (Open Air Gym) ha madan ïewpyrsing Nongkrem.
Kine ki tiar ki dei kiba la ai sngewbha da ka ophis jong ka DGAR sha ki nongshong shnong jong ka shnong Nongkrem na ka bynta ban wanrah ïa ka jingkoit jingkhiah bad ka jingshait jingkhlaiñ hapdeng ki nongshong shnong.
ïa kine ki tiar la ai sngewbha lyngba ka skhim Civic Action Plan 2022- 2023.
Nalor kata ïa kine ki tiar kilan met la wan ban plie da U Commandant ka Assam Rifles u Shri.
Vijay Kumar kum u Kongsan ha ryngkat ka jingïadon ryngkat U OC ka Assam Rifles u Shri.
Rakesh Kumar kumjuh ruh u Bah Bhalang Lyngdoh, Chairman ka Nongkrem Dorbar Pyllun, ki nongshong shnong ka shnong Nongkrem bad kumjuh ruh ki khynnah skul jong ka Nongkrem Higher Secondary School.
Haba aijingkren u Kongsan u la ong ba ka shnong Nongkrem ka long kawei ka shnong kaba donbok eh namar ki bun ki jingïarap kiba kum ka ophis ka ju ai bad kim ju kyntait na ka bynta ka jingmyntoi jong ka shnong ka thaw hi baroh kawei.
ïa kane ka prokram la pynïaid da u Bah.
Empower Warbah, General Secretary ka NYDA.
Shillong, K’lyngkot 23: Shi bnai tam shuwa ka elekshon, ka Seng Trinamool Congress mynta ka sngi, ka la ïoh ïa ka jingkyrshan kaba khlaiñ, haba kumba 50 ngut ki nongïalam barim bad ki dkhot jong ka Garo Students Union (GSU) ki la pynïasoh bad ka Party.
Ka kyrwoh na ka Seng ka la ong ba kine kiba la wan pynïasoh bad ka Party ki long u President jong ka GSU South Garo Hills, u Salman D Sangma, u Rockey Marak bad kiwei kiwei.
La pdiang sngewbha ïa ki da ka MLA jong ka Ampati, ka Miani D Shira, nangta ka State Mahila President, ka Selma D Shira, bad u Kyrtong ka Party na South Tura, u Richard Mrong Marak.
Haba pdiang sngewbha ïa kine ki nongïalam ka seng ki samla pule, ka Miani ka la ong ba ki samla ha Garo Hills ki tip bad ïohi ba ym don kiwei pat ki nongïalam, lait na u Dr.
Mukul Sangma.
Ka la ther tyngeh ruh ïa ka sorkar MDA hapoh ka jingïalam ka NPP, da kaba ong ba ki paidbah ki la mad bun ki jingeh ha kane ka sorkar bad dei namar kane ka daw kin sa ai jingsneng ïa ki ha kane ka elekshon.
U Salman D Sangma u la ong ba u la pynïasoh sha ka TMC dei namar ba kane ka Party ka burom lut ia baroh ki jaidbynriew bad ki jait niam.
U la kop ruh ba un ïatrei shitom lang bad ki nongïalam kane ka Party ban pynjop donburom ïa ka Seng bad kan long ka Seng kaba jop bun eh ki MLA ha kane ka elekshon MLA 2023.
Ka Seng ka pymtip ruh ba don bun ngut ki nongkyrshan ka NPP ruh kiba la wan pynïasoh bad ka TMC.
Ha kajuh ka por bun ngut ki nongkyrshan jong ka UDP bad NPP mynta ka sngi ki la wan ban pynïasoh bad ka TMC ha Umroi Constituency, ha kaba la pdiang sngewbha ïa ki da u Vice President ka Party bad MLA ka Umroi, u Bah George B.
Lyngdoh ryngkat ka jingïadon lang u MP ka Rajya Sabha na West Bengal, u Derek O’Brien.
Haba kren ha kane ka jingïalang, u Bah George, u la kular ba lada u jop biang, un ïai trei na ka bynta ka roi ka par jong ka Constituency bad kumjuh ruh na ka bynta ka jylla hi baroh kawei.
U la ong ruh ba lada ka TMC ka wan ha ka bor ban sngap ïa ka jingud jingnam ki paidbah bad ïa ki jingeh jong ki.
Kane ka sorkar MDA hapoh ka jingïalam ka party NPP ka la phiel(failed) ha kiba bun ki liang ha ka jingtreikam jongka ha kine ki san snem mynta.
Ïa ka jingphiel(failure) jong kane ka sorkar la ïohi ruh na kiba bun bah ki nongkynthoh ha ki soshal media bad kumjuh ruh lyngba ki lad pathai khubor.
Kim lah satia ban shu pynksan jubor ne ai mark hi da lade ïa lade kumba ki la kam ha ki lad pathai khubor.
Tang khyndiat eh ban shu niewtang napdeng ki mat ba kongsan eh kiba ktah shisha ïa ka ri bad ka jaitbynriew jongngi ba kane ka sorkar MDA ka ïai kop man la ka por khamtam ka party NPP kaba ïalam ïa kane ka sorkar ba mynta.
Ki artylli ki mat kiba la dep mynjur da ka dorbar thaw ain (Assembly) khlem kano Kano ka jingpyrshah wat tang uwei ruh u MLA kidei ka jingmynjur (Resolution passed by Assembly) ki dei ka mat (issue) jong ka ILP bad ka jingpynrung ïa ka ktien Khasi bad Garo ha ka khyrnit kaba phra (eight schedule).
Ka long shisha ka jinglehrain bad ka jingjah burom kaba khraw ïa ka jylla jongngi ba ka kylla kam kai ei kha-ma-kha kat kane ka kam bah kam san jong ka jaitbynriew jongngi.
Ngi la shah rkhie bein bad ibein ha kiwei pat na ka daw jong kane ka jingtlot jong ki nongïalam jongngi halor kine ki mat.
Ka kam pynkynriah ïa ki Harijan na Iew Mawlong ruh kaba pynsam mut bha ïa ki paidbah ba bun.
Ki kular bad pan por ban pyndep tang hapoh shi bnai hynrei man u bnai pat ki pyntud bad kop ban leh shi ban leh haduh ba sah khongreng kato ka kam bad ka dei ka pop jong ka High Level Committee (HLC) jong kane ka sorkar MDA ba la lamkhmat da ka party NPP.
Ka jingïasoi kyrkieh ïa ka MOU hapdeng u chief minister ka Assam bad chief minister ka Meghalaya ban ïa pynbeit pud noh wut wut ka la pynsohsat bad pynkyllain jalbi pynban ïa kane ka kam khap pud hapdeng kine ki ar tylli ki state.
Ki kop ba dei tang maki kiba lah hynrei ki pynkulmar pynban haduh mynta.
Kiba hadien kin shem jingeh pynban tang na ka daw jong ka jingbam jakhluit bad leh stad jong kine ki nongïalam kane ka sorkar MDA.
Kane ka sorkar kam da salia than ïa ka thoh ka pule(education) bad imat kim don satia ki program bad policy baroh san snem lynter halor ka thoh ka pule.
Ki mat ba kongsan ki nonghikai naduh ki deficit,,adhoc,ssa,etc kam salia haduh ba ka jylla ka poi sha trai eh ha ri India ha ka liang ka thoh ka pule.
Ki enkwari (enquiry) bapher bapher ka la shu pynbiej bad pynlong kamkai lut baroh.
Ka kam siat briew ha Mawlai,ha Phudkhroh, ki kam khaii dewiong,ka jingkhyllem ka dome Assembly ka la kylla biria lut ha kane ka sorkar mynta.
Ki surok khongreng man ki jaka,ki umbam umdih ki ïoh award thik thik nalor bun kiwei pat.
Ki shu pyrshang buh maw nongrim bad plie kyrkieh ïa ki District/civil sub division/C&Rd block man ki jaka bad kat shaba lap ba shem tang ban lape ïa ka jingtlot jongki.
Hynrei,kaba ishyrkhei eh kadei ka jingkwah khlong lut ïa ka pisa kyndong kynshot jong ka state da kaba kyntiew ïa kata ka contigency fund kaba dei ka pisa ban pyllut tang ha ki por ba kyrkieh(emergency fund).
Lada ki pyllut sa ïa kane ka fund,shen ka jylla kan mad ïa ki jingeh ha ki kam pisa (enonomic crises) kumba long ha Srilanka ha ki snem kiban wan.
Hynrei,ki ong,ba ki nang pat ban ïalehkai bad pynthamme (political game) ïa ka kam pynïaid sorkar.
Ki ong ruh hana,katba u para u Chief minister u nang bha ban leh ki kambah napoh napoh,,u Chief minister pat u nang ban ïada (defence) ïa u bad i Deputy jongki pat kiba nang bha ban padiah ar dieng lai dieng ïa ki paidbah ba bun.
Shillong, Kyllalyngkot 23 : U General Secretary ka party AITC u Abhishek Banerjee un wan sha Shillong la shai ka sngi Ba ar ban pyllait ïa ka kular elekshon jong ka party ryngkat bad ki 10 tylli ki hukum bam smai na ka bynta kane ka MLA elekshon sha ka ïing dorbar thawaiñ ka jylla Meghalaya.
ïa ki kular elekshon kin sa pyllait paidbah ha ka jingïalang ka ban long ha Pinewood Hotel Shillong ha kaba baroh 36 ngut ki kyrtong ka party ki ban ïa khun na rilum khasi kin ïa don lang la shai ka sngi ha ka jingpyllait paidbah ïa ki kular elekshon bad hukum bam smai.
Ki ban ïadon ryngkat ha kane ka jingpyllait ïa kine ki kular bad ki 10 tylli ki hukum ki long u MP bad nongïalam ka AITC Parliamentary Party ha Rajya Sabha u Derek O’Brien, nongkhmih ka TMC ha kane ka jylla u Manas Bhunia, u Nongïalam ka Liang Pyrshah uba dei ruh u Nongïalam ka TMC legislature party u Dr Mukul Sangma, President bah Charles Pyngrope bad vice-president bah George Lyngdoh.
Shillong, K’Lyngkot 23 : U Saleng Sangma, MLA ka NCP ba dang shu dep resain shen u la kynnoh ba ka jingwan pynïasoh jong u sha ka Congress kadei hadien ba u briew uba kynjat ïa u na ka Congress ha ki khyndiat snem mynshwa um don shuh mynta ha katei ka party bad u la phet sha ka Trinamool Congress.
Watla u khlem pynpaw ïa ka kyrteng jong ki nongïalam Congress mynshwa kiba weng ïa u na ka party, hynrei na ka jingkren jong u la sngewthuh ba u thmu beit ïa u Nongïalam ka Liang Pyrshah, Dr.
Mukul Sangma ba dei ruh u Myntri Rangbah barim ka jylla.
Ha kane ka sngi, shwa ban leit pynïasoh sha ka Congres u Saleng u la leit ban resaiñ shwa kum u MLA kaba u jop ha u 2018 na ka party NCP.
Hadien kane pat la pdiang burom ïa u da ki nongïalam ka party kynthup naduh u President, Bah Vincent H Pala, Bah PN Syiem nalor kiwei kiwei ha ka jingïalang kaba long ha Congress Bhavan.
Na ka liang u Saleng haba kren bad ki lad pathai khubor u Saleng u la kynthoh tyngeh ïa u Dr.
Mukul da kaba ong ba dei ma u (Dr.
Mukul) ba kynjat ïa u na ka Congress.
“Hynrei utei u briew uba kynjat ïanga shabar ka Congress mynta ïalade um don shuh hangne.
Dei na kata ka daw ba nga la don biang hapoh," u la ong.
Ha kawei pat ka liang, u Saleng u la kob ruh ba dei tang ma u, u MLA shimet uba nud ban shong ha ka Liang Pyrshah haduh san snem kynthih ha ki snem ba la dep.
“Peit kumno u Mukul Sangma bad ka kynhun ki don ha ka Congress hynrei kim lah shah ban don lang kum ka kynhun na ka bynta san snem.
Kaei kaban jia ïa ki lada ki sah marwei kumba long manga? Hato don mano mano ba nud ban sah marwei kumba long manga ha ka Liang Pyrshah baroh san snem?’ u la kylli.
Na ka liang utei u MLA u la ïathuh ruh ba um kwah satia ban pynïasoh sha ka BJP namar um kwah ban pynmong ïa ka jingsngew jong ki paid Khristan ka jylla.
Pynursla, K’lyngkot 23: Ka jingnoh mynsiem ki paidbah ban synñiang pisa sha ka Voice of the People Party (VPP) bad sha ki kyrtong ka la phriang sha kylleng ki jaka bad ïa kane la lah ban sakhi wat ha Pynursla ruh ha kaba ki paidbah kiba la wan ban sngap ïa ka jingpynshai u kyrtong ka party u Bah Manbhalang Thabah bad kumjuh ki nongïalam ka party ba kynthup ïa u Bah Ardent bad u Bah Winston Tony Lyngdoh, ha kaba tang shu wai ka jingïalang ki la tur sha khmat ban ai jingmut ba dei ban lum synñiang na ki ruh ban ïarap bei pisa na bynta u kyrtong ka VPP.
Haba pyrshang ban kylli ïa ki katto katne kiba la noh synñiang ïa ka jingnoh mynsiew jong ki ban sei pisa na pla ki la ïathuh ba kim kwah shuh ban shah thied ha ki kyrtong na bynta ba kin long MLA hynrei kin sei pisa hi na pla lajong ban sei MLA.
“Baroh shi katto ngi ju shah thied ha ki kyrtong bad ynda ki la jop pat ki leh sat ïa ngi ki paidbah bad mynta ka kynti te ngin sei na pla lajong wat la tang shiphew tyngka ruh ban pynjop MLA uba ngin synñiang ha la ka bor ïa ka jinglut jingsep jong u," ki la pynpaw.
“Ngi dei ban sngewthuh ba ki kyrtong kiba ïakhun elekshon ki donkam hi ka pisa ka bai leit bai wan, ka bai tynghuk bad kor pynsawa wat ka bai print kot ruh dei ba ngi kwah tynrong ïa kum kane ka jinglut ba ngi pynmih pisa ym da ka jingthmu ba une u kyrtong ruh un leit thied vote da ka pisa ba ngi synñiang," ong ki katto katne ki nongshong iew kiba wan ban synñiang sha ka jingïalang ka VPP.
Shillong, K’Lyngkot 23 : Ki nongtrei jong ka Khasi Hills Autonomous District Council ha ka step sngi Nyngkong ki la pynlong da ka jingsangeh treikam halor ka jingslem jong ka Council ban pyllait noh ïa ka ‘Arrear’ kaba dei ka hok jong ki.
Halor kane, na ka liang u Chief Executive Member ka Khasi Hills Autonomous District Council (KHADC), Bah Titos W Chyne u la ong ba ka jingbym pat ïoh ban siew ïa ka ‘Arrear’ sha ki nongtrei ka Council ka dei namar ba ka Sorkar Jylla kam pat pyllait ïa ka bhah pisa kaba dei jong u 2022-2023 sha ka Council.
Shwa kane, u CEM u la kynduh ruh ïa ki nongtrei jong ka Council kiba la pynlong ïa katei ka jingsangeh treikam ha katei ka sngi.
Na ka liang u CEM haba kren bad ki lad pathai khubor u la ong ba kadei ka hok jong ki ban ïakhih hynrei u la ong pat ba ki la dei ban pyntip shwa khnang ba kum ka Council kan ïoh pyrkhat.
“Ngim shym la shong kli kti, bad ka Arrear ka don ruh kaba sahkut jong ki MDC barim bad kiba mynta namar ka jingbym don pisa", u la ong.
U la ong ba ka jingbym pat ïoh ïa ka bhah pisa ka buh jingeh bha ïa ka Council kaba hap ban pynbeit na ka bynta ka tulop bad ka Arrear kumjuh.
Da kaba kyntu ïa ki nongtrei ban ïai shah, u la ong, “Ïa ka tulop hi ngi pynbiang na uwei sha u wei u bnai".
Da kaba pynpaw ba ka jingïatreilang ka long kaba donkam, u la ong, “Watla ka dei ka bynta jong ka tnad pla tyngka ban ïakren ïa kane hynrei ngi hap ban shim lang ka jingkitkhlieh bad ym lah ban ñiat uwei ïa u wei kumba paw ha ka Sorkar Jylla".
Shuh shuh u la pyntip ruh ba kum u CEM u la shim ïa ka rai ban pyllait noh 50 persen ka Arrear jong ki bad la dep bthah ruh ïa ki ophisar ban pyntyllun ïa ka kam sha khmat.
Haba pynshai halor ka jingthung kam casual bun ngut, u CEM u la ong ba ka Council kam banse ban thung briew kyrkieh kumba lai ne saw ngut ha ka tnad Building By- laws bad kumjuh ha ka tnad Land namar ka jingdawa ka kam.
Pynursla, K’lyngkot 23: U President ka Voice of the People Party (VPP) u Bah Ardent M Basaiawmoit ha ka sngi Nyngkong ha ka jingïalang ka VPP ha ïew Pynursla u la ong ba ka kam synshar khadar ka dei kaba la buh beit buh ryntih da u Blei bad kane ka kam synshar khadar ka long kaba kyntang bad kaba ym dei ban satia ban kheiñ kum ka kam kai ne ka kam tamasa.
“Kynmaw ha u Khasi ban jied nongsynshar ki da nguh da dem bad bunsien u syiem bad u nongsynshar ki long ruh ki sohblei ne nongbat niam jong ka Hima bad kane ka pyni ba ha u Khasi ruh u kheiñ ba ki nongsynshar ki dei ki atiar kiba U Blei u jied ban sharai ïa u paid bynriew," u la ong.
U la bynrap, “Lada phi peit ha ka Baibyl ruh la kdew shai ïa ka kamram bad ki deiti kiba u nongsynshar u dei ban pyndep namar ka long ka kam kaba khia bad kaba kyntang.
Hynrei mynta kane ka kam kaba lada ngi peit na ka jinghikai tynrai ka jaidbynriew ne ka niam Khristan ruh la kheiñ kum ka kam tamsa.
Ngi jied ïa ki nongsynshar da kaba leit die wat ïa ka vote, ngi jied nongsynshar da kaba pynhsong nongrim ha ka bai dawa ba ai u MLA shisien san snem, ka bai kot shisien san snem bad ki jingdonkam kiba ngi pan tang shisien san snem bad kane ka dei ka jingkheiñ kai ïa ka kam ba kyntang bad ka jingpynpoh dor ïa ka kyrdan longbriew.
"U Bah Ardent u la ong ruh ba ha ka history ka jylla ym pat ju don uwei ruh u Myntri Rangbah ne ka sorkar kaban nud ban ong ba ka Block 1 bad Block 2 ka dei ka jong ka jylla Assam “hynrei dei tang u Symbud Myntri Rangbah uba mynta ka jylla uba la ong beit ba ka Block 1 bad 2 ki la dei jong ka Assam bad kane ka shong ha phi ban rai bad pyrkhat," u la ong.
“Ka ju don ka jingong ba mat leh sniew u nongïalam ha ka jylla katno katno hynrei u leh bha ïa ka thaiñ ba u mih khmat namar kynmaw bha ba lada ngam ka jylla, ka Pynursla ruh kan ngam lang, lada shyrkhei ka bamsap ha ka jylla ka Pynursla ruh kan shah ktah lang," u la ong.
U Bah Manbhalang Thabah u kyrtong ka VPP na Pynursla haba ai jingkren ha kane ka sngi u la ong ba kat kata ka Pynurlsa kaba la bna kum ka pdeng duh jong ka thaiñ Riwar hynrei kawei ka skul sorkar kaba don haduh ka klas kaba 10 kam don satia.
“Kren kop phi katba kren kop ba u MLA ka thaiñ u la leh bha hynrei kynmaw ba tang kawei ka skul sorkar haduh ka klas 10 kam don ha baroh kawei ka dong ka thaiñ Pynursla bad lada ym dei ba ngi shah leh isynei ha ki balang bad seng niam ka sorkar bad ki nongïalam jong ngi lei kim pyrwa ban skul ne jaka pule ha ka thaiñ," u la ong.
U la ong ruh ba ka jingdon ka Pynursla CHC kam lah satia ban ai jingsumar kaba paka kumba ka dei ban ai namar wat tang ka test kaba rit rh kum ka X-ray ruh kam don bad ong ba lada ki paidbah ki shitom ki jingshitom barit eh ruh kin hap beh beit sha Shillong bad ong ruh ba wat ki dawai ruh bunsien la shu hap ban thied beit namar ym don dawai satia na CHC.
Ha kane ka sngi la ïoh ruh ka jingkren na u kyrtong ka VPP na Nongthymmai u Bah Winston Tony Lyngdoh.
Shillong, Kyllalyngkot 23 : ïa ka Meghalaya Regulation of Gaming Act 2021 la pyndam noh ha ka jylla Meghalaya bad ïa kane la pynbna da ka jingpynbna ba la pynmih hadien ba la dep soi u Lat ka jylla.
Kat kum ka jingpynbna la pynpaw ba ïa ka Meghalaya Regulation of Gaming (Repeal) Ordinance 2022 la pyndam bad pynbna da u Lat ha ka 31 tarik Nohprah bad la pynmih ruh ïaka jingpynbna ha ka Extra Ordinary Gazette jongka Meghalaya ha ka 3 tarik Kyllalyngkot 2023.
“ ïa ka Meghalaya Regulation of Gaming ACt 2021 (Meghalaya Act 9 of 2021) ïa kaba la pynkylla noh kum ka Repealed Act la pyndam ne pynduh noh" ong ka jingpynbna.
Kumta kane ka aiñ kan ym treikam ei ei shuh ha kane ka jylla bad kam dei ban ktah ruh ïa kiwei kiwei ki aiñ.
La pynpaw ba ka ïing dorbar thawaiñ ka jylla ka la mynjur ïa kane ka Meghalaya Regulation of Gaming Act 2021 da ka jingthmu ban pynïaid beit pynïaid ryntih ïa kino kino ki kam ïakhalai ha ka jylla kynthup ruh ïa ka online khnang ba kan wanrah ka jingïoh nong ïaka jylla na ka khajna bad kan ïarap ai kam ai jam ruh ïaki samla.
Hynrei hadien ba la mih ka jingpyrshah jur na baroh ki liang halor kane ka aiñ kumta ka sorkar ruh da ka jingsngewkhia ka la rai ban pyndam noh ïa kane ka aiñ namar ka burom ïa ka jingsngew jong ki paidbah ong ka jingpynbna.
Namar ba ym shym la shong dorbar shuh bad kumta namar ka jingdonkam ban pynmih ka jingpynbna u Lat u la sngewdei ban leh ïa kaba donkam kat kum ka bor ba la pynkup ha u ban rai halor kane ka jingrai ka kynhun myntri ban pyndam noh ïa kane ka aiñ.
Khliehriat, K’ Lyngkot 23: Ka ïing skul LP kba don ha shnong khappud ha Hingaria, East Jaiñtia Hills District ka dei ka skul kaba la shah pynjulor ha ka er ïong Sitrang kaba la jia naduh ka 24 tarik u Risaw 2022 ha kaba ki tin ba sop ïa ka ïing skul ki la shah lied bad shah kit lut baroh ha ka jingbeh kyrthep ka er ïong bad kane ka skul ka la shah ktah haduh katta katta ha katei ka er ïong.
Halor kane, u Waheh Shnong Hingaria, u Bah Thepmon Khonglah, u la pynpaw ka jingsngew khia kaba jur namar ka jingbym shim khia ka sorkar ban maramot ïa katei ka ïing skul kaba la buh jingeh ïa ki khynnah skul bad ki nonghikai khamtam ha ka por slap.
U la ïathuh ruh ba katei ka ïing skul, ka dei ruh ka Polling Station kaba ki nongshong shnong ki ju thep vote ha ka por election bad ong ba lada ki bor sorkar kim shim khia kham kloi ban phah ki lad jingïarap kan buh jingeh ban pyllong ïa ka jingïathep vote ki paitbah ha kane ka election.
La ong ruh ba naduh ba shah pynjulor ïa ka ïing skul, ki nonghikai ki la shu pynlong skul ha ka ïing shnong kaba rit ha kaba baroh ki khynnah skul ki hap ban shu ïa shong khapngiah.
“Kum u waheh shnong nga kwah ban pynkynmaw batang shu jia kine ki jing shah pynjulor, mar mar nga lah leit mih sha ka ophis jong u Deputy commissioner East Jaiñtia Hills District ha Khliehriat ban pyntip bad nga la dep buh ruh da ka jingthoh bad kyrpad ïa u Deputy Commissioner ba lada long kaba lah ban ïaleh shitom ban pynïoh kham kloi ïa ki lad jingïarap bad maramot ïa ka ïing skul, namar ka ïing skul ka long kaba donkam haduh katta katta, ban dup ïoh ban pyllong skul biang ïa ki khynnah hapoh kane ka iingskul namar mynta ka la jan dei biang ka por ban long skul ki khynnah" u la ïathuh ruh ba na ka liang ka ophis jong ka SDEO East Jaiñtia Hills District ka la dep ban phah jurip ïa katei ka ïing skul, hynrei kaba pynlyngngoh ïa u Waheh Shnong pat ka long ba ka tnat pule puthi bad ki bor ba dei peit pat kat haduh mynta kim pat lah ban phah kano kano ka jingïarap ban ïoh ban maramot ïa ka ïing skul.
Kumta na ka liang u Waheh Shnong, u buh ka jingkyrpad ïa ki bor sorkar bad ka tnat pule puthi ba kan phah noh kham kloi ïa ki lad jingïarap khnang ba kan nym buh jingeh ïa ki khynnah skul, ïa ki nonghikai bad kumjuh ruh ïa ki paidbah nongshong shnong ki ba thep vote.
Katkum ka shithi ba la phah sha u Deputy Commissioner ka East Jaiñtia Hills District myn ha ka 27 tarik u risaw 2022 ba la soi kyrteng da u Waheh Shnong Hingaria, u bah Thepmon Khonglah, u la pyntip ïa ka jingshah pynjulor ka ïing skul ha ka jingwan beh kyrthep ka er ïong Sitrang bad ong ba ka ïing skul kam don shuh ki tin ba tap bad kyrpad ban pynïoh noh kloi ïa ki lad jingïarap, la ong ruh ba namar ba ïa ka ïing skul la shna da ka dieng bad tap da ka tin, kumta haba jia kano kano ka jingwan lynshop ka mariang kane ka skul ka ju shah ktah man ka por, kumta ka bor synshar shnong ka kyrpad ïa ka bor district ba kan sngewbha ban pynïoh noh da kawei ka ïing skul kaba paka kaba da ka dewbilat khnang ba kan nyn wanrah jingeh ka ban long ruh na ka bynta ka jingïaid beit ka skul bad ba ki khynnah ruh kin lait na kano kano ka jingma.
La pynpaw ruh da kaba ong ba, ka lawei jong ki khynnah skul kan sa shah ktah lada ïa kane ka skul ym maramot noh kham kloi namar ki bor pynïaid skul (School Management) kim lah ban pynmih pisa ban maramot bad ban shna ïa kane ka ïing skul, kumta ka shnong ka khmih lynti bad kyrpad na ki bor district ba kin sngewbha ban ïarap lem na ka bynta ka jingbha bad jingmyntoi ki khynnah.
Shillong, K’lyngkot 23: Ka Seng National People’s Party (NPP) ka la sdang ïa ka jingïalap elekshon MLA mynta ka snem na ka shnong kaba u Purno Sangma u ju ieit eh bad kata kadei ka Shnong Adokgre, kaba hap ha Kharkutta Constituency ha North Garo Hills District.
Ka Adokgre kadei ka Shnong kaba u(L) Purno Sangma,borabor u ju sdang ïa ka jingïalap elekshon, naduh ki por kiba u la rung sha ka ka saiñpyrthei ha ki snem kiba la leit, bad kadei ka kyrteng kaba la ai da ma u, kaba mut ka Shnong ka jingjop.
Ha kane ka jingïalang la ïohi ba da ki hajar hajar ngut ki paidbah na kylleng ki jaka jong ka Rilum Garo, ki la ïatuid sha katei ka lympung da kaba rah bad kaweh ïa ki lama jong ka NPP ha ryngkat ka shad ka kmen haba la pyntem ïa ki jingrwai jong ka Seng.
Ha kane ka jingïalang, ki nongïalam jong ka Seng na Rilum Khasi Jaiñtia ki la hiar lang sha katei ka Shnong kaba long ruh kum ka dak ka jingïapyni ïa ka jingbun paid nongkyrshan, khyndiat sngi hadien ba la wan hiar ka Mamata Banerjee, ka nongïalam ba ha khlieh duh jong ka Seng Trinamool Congress kaba la wan sha Garo Hills ha kane ka taïew baladep.
Ïa ka jingïalang la pynlong ha Chenagre Stadium, kaba dang shu dep plie dang shen bad kadei ka Stadium kaba u Purno Sangma, u la angnud ban shna naduh ka por ba u dang long u Nongmihkhmat.
U Bah Prestone Tynsong, uba long u National Vice President ka Party haba kren ha ka jingïalang, u la ong ba u la rung sha ka Seng NPP na ka Congress ha u snem 2018 dei namar ka daw jong u Purno Sangma.
Da kaba kdew sha ka dur jong u Purno kaba la don ha ka flex kaba heh bha hadien jong u, u Bah Prestone u la ong “Nga la rung sha ka NPP dei namar ka daw jong u".
U la ong ba dei namar kane ka daw ba kum ka Party kin ïai bud ïa ki dienjat jong une u Nongïalam ba khraw jong ka jylla.
U la wer ïa ki paidbah Garo Hills ba kin ïai bteng ka jingkyrshan ïa ka NPP hapoh ka jingïalam u khun jong u (Purno) khnang ban ïoh pyntreikam ïa ki jingangnud jong u nongseng ka Party.
U Conrad Sangma, haba kren ha kane ka jingïalang u la pynkynmaw ïa ki kam ba u Purno Sangma, u la leh na ka bynta ka Garo Hills bad ka jylla hi baroh kawei bad ka NPP kan ïai trei halor ki nongrim ba une u nongïalan ba la khlad noh u la trei.
Shillong, K’Lyngkot 23 : Ka Congress hynne ka sngi Nyngkong ka la pdiang burom ïa u MLA jong ka NCP na Gambegre, u Saleng A Sangma hadien ba u la dep ban resaiñ noh kum u nongmihkhmat na katei ka thaiñ.
Katei ka jingleit pynïasoh Congress jong utei u Saleng, u ba la jop haduh lai sien na katei ka constituency ka dei hadien ba baroh ki MLA jong ka Congress ki la phet sha ki party bapher bapher kynthup sha ka Trinamool Congress, UDP, NPP bad ruh sha ka BJP.
Ha kane kajuh ka sngi, ka Congress ka la pdiang burom ruh ïa u MDC ba la jop haduh saw sien na Sutnga – Nongkhlieh Ma Richard Lyngdoh uba la wan ban pynïasoh lang sha ka party ha shwa ka elekshon MLA.
Ïa kitei baroh arngut la pdiang burom da u President ka party, Bah Vincent H Pala ryngkat ka jingdonlang u Media Coordinator ka AICC u Mathew Anthony nalor kiwei kiwei ki heh ka party.
Lah ruh ban kdew hangne, ba u Bah Richard u pynkhreh ban aireng mynta ka kynti na Raliang constituency kaba la mihkhmat da u MLA ka NPP, Bah Comingone Ymbon.
Na ka liang u President ka party haba kren ha ka jingïalang, u la ong ba ka lyer jong ka Congress ka la beh jur bha mynta bad kane kan sdang na rilum Jaintia bad ter ter sha rilum Garo da ka jingwan pynïasoh jong kitei ki arngut ki nongïalam ba rangbah.
U la pynbna ruh ba ka party la kumno kumno kan pynbna noh ïa ka kyrteng jong baroh ki krytong ha ka 25 lane ka 26tarik mynta u bnai.
“Tad haduh mynta ki la don 57 ngut ki kyrtong na ki 60 ngut," ula ïathuh da kaba bynrap ruh ba mar ïa pynbna ïa ka kyrteng jong ki kyrtong, ka lyer jong ka jingkylla kan sa beh ha ki nongthep vote ba ka Congress ka dang don.
Nalorkata u Bah Pala u la pynkynmaw ruh ba kumno u Saleng u la shah pynduh tiket ha ki nongïalam barim.
“U la don bad ki samla Congress bad u la leit ruh sha UP na ka bynta ka elekshon jong u Rahul Gandhi, u la trei shitom ha kito ki por hynrei ki don pat kiba ïohi ba u dei ka jingma ïa ki kumta ki la pynduh tiket ïa u," ong u President.
Na madan Adokgre sdang ka NPP ban ïalap elekshon ha rilum Garo.
kumba ju leh u (L) Purno A Sangma.
T ang hadien katto katne sngi ba ka Election Commission jong ka India ka la dep ban pynbna ïa ka jingpynlong ïa ka Election jied MLA ha ka jylla ka lyer election ka la sdang ban khluit ha ka jylla namar ki nongïalam ki seng saiñ pyrthei ki la bunkam ban leit her kylleng ki jaka ban sdang ïa pynksan nia khnang ba ki paidbah kin ngop bad jied ïa ki na ka bynta san snem.
Lah ban pynkynmaw ba ka tarik ba khatduh ban thep kyrteng ha ka jylla kan long ha ka 7 tarik, ka tarik ban bishar bniah ïa ki kot ki sla kan long ha ka 8 tarik, ka tarik ban weng na ka lympung jingïakhun kan long 10 tarik , ka tarik ban thep vote kan long ha ka 27 tarik bad ka tarik ban niew ïa ki vote kan long ha ka 2 tarik.
Wat la ki dang don ki party kiba ym pat pynbna lut ïa ki kyrtong jongki hynrei ka jingïa ther na ki rynsan ka la jur bha mynta.
Kumba ka paw la jan baroh baroh ki seng saiñ pyrthei wat kiba ïatrei lang bad ka NPP ha ka sorkar MDA ruh ki ther kylla beit ïa ka NPP la i kumba ka synshar tang marwei.
Kynmaw kine ki seng saiñ pyrthei kiba don ha ka sorkar MDA ki dei ban da bishar bniah bha shwa ban kren ei ei na rynsan ïoh ka kyrtoh kylla ïa ki namar ki ruh ki ïadon bynta lang haba shim rai ïa kano kano ka kam.
Wat ïa kane ka jingïapynbeit pud bad ka Assam ruh kynmaw ym dei tang ka NPP kaba rai hynrei la rai lang da ka MDA kaba kynthup ïa ki party NPP, UDP, PDF, HSPDP, KHNAM, bad BJP.
Hooid ym lah ban len ka Congress bad ka TMC ki don ka hok ban ther ïa ka sorkar MDA bad ïa ka NPP kaba ïalam ia ka jingsynshar lada ki lap ba ki don da shisha kino kino ki jingleh bakla jong kane ka sorkar namar ka ju long hi barobor ba kiba don ha ka Liang Pyrshah ki ju ther beit ïa ka Liang Synshar ha ka por election.
Ym lah ruh ban len ba ka don ka jingkynnoh ba ka NPP kan ther beit da ka pisa hynrei kynmaw ka TMC bad ka BJP ruh ki dei ki party kiba khlaiñ bor kiba don ha kabor kata ka TMC ha West Bengal kaba dei kawei na ki kad khaïi ba heh lyngba ka duriaw bad kumjuh ruh ka BJP ha ka sorkar pdeng.
Kumta kine ruh kumba ka paw hi kin ther beit namar la ïohi hi ïa kata ba naduh bym pat treikam ka Model Code of Conduct (MCC) la satah sa tang ki dur ki dar jong ki nongïalam jongki ha ki kynroh, ki flex bad ter ter.
Hynrei mar ïa treikam ka MCC ki bor synshar district ki la phah ban weng lut ïa baroh ki dur bad kumta mynta la kham i pyngngad ban leit ban wan ruh.
Ka lyer election kaba kham khluit bha ka long sha ki thaiñ nongkyndong bad khamtam eh ha Jaintia Hills namar ka jingïa ther ka long kaba jur bha bad ka jingïapeit miet peit ïong ruh ka la ïaid bha ha ki thaiñ nongkyndong.
Hooid kiba bun ki pynpaw ba donkam ban kyiar na kaba shim ïa ka pisa ne shah thied ha ki kyrtong hynrei kaba lyngngoh ka long ba haba ki kyrtong ki ïaid ki ïeng ki paidbah kiba donkam jingïarap ki la ap khmih lynti hi.
Kumta ban ong kyiar na ka pisa imat ka long kaba jynjar bha namar hangne ha jylla kiba bun kiba pli ki dei tang ki nongrep, nongbylla bad lada ïoh kham bun bad lait ka leit bylla tang katta ka la biang hi ïa ki.
Hooid ha sor ka pisa ka lah ban ym treikam than haduh katta katta hynrei ha ki thaiñ nongkyndong te la sngewthuh ba ka pisa ka treikam beit namar da ki kyrtong kiba ïaleh hi ki pynpaw ba ha kane ka juk ba mynta lada ym don pisa hi te bha ba ynnai ïaleh ïa ka election namar haba la don ba la hikai ïa ki paidbah ki paidbah ruh ki la shu ap khmih lynti beit.
Ban ong ba ngi dei ban pynlong ïa ka election kaba khuid bad suba bad kaba lait na kino kino ki jingïather tyngka te la i jynjar imat namar ha Jaintia Hills lei lei lada ym pat don da ki klur imat ban ïakhun ïa ka election ruh ym i nud shuh.
Shillong, K’Lyngkot 24 : Da ka jinglamkhmat jong u Lat ka Jylla, u Brig.
(Dr.
) BD Mishra (Retd), ka Raj Bhavan Shillong ka la pynlong ïa ka lympung ïalehkai basketball bad tennis ha ka madan ïalehkai thymmai ha Raj Bhavan, Shillong kaba la sdang naduh ka 24tarik – 28tarik mynta u bnai.
Ha ka jingïalehkai ha ka liang ki shynrang, ki don phra tylli ki kynhun ba wan shim bynta ha ka basketball katba ki don tang ar tylli ki kynhun ha ka liang ki kynthei.
Ha ka jingïalehkai tennis pat ki don 14 ngut ki nongshim bynta ha katei ka jingïakob.
Ha ka jingïakhun kaba long ha kane ka sngi Ba-ar, ka Umroi Military Station ka la ïoh ban pynliem noh ïa ka Assam Rifles ha ka jingïakhun kaba mar itynnad bha.
Kane ka long katkum ka kyrwoh ba la phah da u PRO jong u Lat ka jylla.
Ka Ri Khasi jong ngi ka dei kawei napdeng ka ri kaba itynnad tam namar ka don ïa ka Mei-mariang kaba itynnad, ki soh ki paid kiba thiang, ki kshaid kiba noh rymphum, ki wahduid kiba shngiam ban dih, ki syntiew ki skud kiba phuh man ka aiom, ki jangew jathang kiba bang, ki dieng ki siej, ki lum ki wah kiba pyniphuh pyniphieng bad ki marpoh khyndew ba lai phew jait ban pynjaw dud ïa kiwei ban tuid sha ri-lum jong ngi ban kamai spah bad thap pynjot wat ïa ka ri.
Ïa kane ka jingitynnad la pynwan dur da u nongthaw kum ka ri kaba tuid da ka dud bad ka ngap kaba kham pher na ki ri ka pyrthei.
Ka ri khasi ka dei kawei ka ri kaba riewspah bha ha ka ktien bad ha ka kren ka khana, ha ka put ka tem, ha ka rwai ka siaw, ha ka rukom rep rukom riang, ha ka trei ka ktah, ha ka bam ka dih, kiba dei ki kolshor u mynbarim.
Kawei ka thaiñ ka ïa pher na kawei pat ha ka sur kren bad ha ka rukom kynud bad kynnoh ïa ka ktien na kawei pa,t hynrei lada ngi bishar bniah bha kaba bun hi ka ïasyriem beit sha ka ktien kmie ne ktien tynrai khasi.
Kane ka pyni ba ha ka jaidbynriew Hynñiewtrep jong ngi ka don ïa ki thaiñ ki bapher ki bapher ha kaba ka rukom im, ka shet ka tiew bad ha ka kolshor ka ïapher na kawei ka thaiñ sha kawei pat.
Ka jingïatan tyllai ïa ka burom ne ka khwan burom ha ryngkat ka mynsiem bishni hapdeng ki para nongïalam jong ngi la ha ki kam saiñ hima sima, ha ki kynhun sengbhalang, ha ki kynhun niam balang, ha ka dong ka thaiñ, ha ki shnong ki thaw, ha ki jait ki khong, ha ka ïing ka sem, ka dei kawei kaba ma bha ba ngin sa shah rem noh ha kaba bun ki jingïaleh thma na ka bynta ban ïoh ïa ka stieh ïada na ka bynta ka ri baieid jong ngi.
Ki nongïalam kiba stad, kiba ïohi jngai, kiba ieid hok ïa la ka ri kum u Tirot Sing Syiem, u Kiang Nongbah bad u Wickliffe Syiem, kim ju kwah ne khwan burom hynrei ki lum ki lang ïa ki paradoh parasnam ban ïa pyrkhat sani lang.
Ki klet noh ïa ka burom ka ijot ïalade pynban ki wad lad wad lynti kumno ban jop ïa ka thma ban ïada ïa la ka ri baieid jong ngi.
Ki shim ïa ki symboh pyrkhat jong ki para nongïalam bad ki kyrshan ïa kaba dei, kim ju wohnia wohdong, kim ju bishni ne pihuiñ, thap pynjot, pynïap bad shet kylla para ri, hynrei ki ai mynsiem ban ieng ha ka nongrim ka hok khlem kynran dien.
Katba nang mih ki sngi ki por ka jingbishni ka nang khlaiñ bor, ka rung ha ki dohnud jong ngi ban thap pynjot ïa la ka ri.
Ka len lade ka la jah noh ka don beit sa ka malade.
Ka jingpyrkhat ïa ka jingmyntoi lang ka la duh noh ka don beit sa ka myntoi shimet bad ka klet noh ïa la ka ri kaba kdup ieid ïa ngi.
La dei ka por ba ngin ïatylli bad bret noh ïa ki symbai jong ka jingïabishni ban kyntiew joit sha jrong ïa la ka ri jong ngi.
Ka khwan myntoi ha ka bishni ka pynjot bad ka pyntlod bor ban nang kham pynjot shuh shuh ïa ka ri baieid jong nga jong phi para ri.
Namarkata, ïa ngin bret noh ïa ka khwan burom bad sdang noh ban ïatylli para ri ban ïatreilang bad ieng tylli lang bad ban dawa lang ban ïoh ïa ki stieh ïada ïa la ka ri baieid thep mynsiem jong nga jong phi ko ki para ri.
Para ri khatduh ïawai, ka Ri-khasi ka dei ka ri baieid thep mynsiem jong nga jong phi, kynmaw ba ngi dei ban ri sumar ïa la ka ri ym ban die tad dor ha ki poiwir shi sngi tang ban myntoi shimet, khlem da pyrkhat sani ïa ki longdien ki khun ki kti jong nga jong phi.
Kynmaw para doh para snam ba ka ri jong ngi ka donkam ïa nga ïa phi ban pynïoh bad dawa noh mardor ïa u stieh ïada ka ri jong ngi lyngba ka jingïatylli bad ïasnohkti da u khyriem, u pnar, u bhoi, u war, u maram, u lyngngam ba ngin ïatreilang kum ki paid khasi baïar.
Nongstoiñ, K’lyngkot 24: Ka jingpyntrei ïa ka surok two lane Nongstoiñ Kyrshai ha ka wat kaba nyngkong kaba ha ka jingjngai kaba 32 kilomitar, ka la ïaid shait shait bad la khmih lynti ba hapoh une u snem yn lah ban pyndep kumba la thmu.
Wat la ka jingpyntrei ïa katei ka surok ka la ïaid shait shait, hynrei ki dang don ki jaka kiba ka kompeni kaba pyntrei ka la hap ban sangeh shuwa namar ba ki don ki electric post kiba donkam ban pynkynriah, namar ki don ha ki jaka pdeng ba ka surok ka dei ban ïaid bad kiba wait haba pyntrei ïa ka surok.
Ka synjuk ki Ranbah shnong kiba dei ki trai khyndew jong ki jaka kiba don ha shilynter katei ka surok, ki la leit ban buh da ka dorkhast ha u Executive Engineer na ka Meghalaya Power Distribution Private Limited Nongstoiñ Division, ban kyntu ïa katei ka tnad sam bording ba ka dei ban pynkloi katba lah ban pynkynriah jaka ïa kitei ki post lait.
Ha u kyrwoh ba la pyllait da u bah Ghosally Marweiñ president ka HLOA, la ong ba ki don ruh ki jaka kiba ka laiñ jong ka surok ka tyngkhuh hajan eh bad ka khyndew ka lah ban twa kumta ki electric post ki lah ban khyllem lada dei ha ka por ba jur ka lyer.
Ha kaba ïadei bad ka jingdon jong katto katne ki electric post hapdeng ka surok, utei u nongïalam ka synjuk u la ong ba ka long kaba pynwit bha ban trei bad ki don ruh ki jaka kiba ki sainar electric ki la sdang ban synjor bad lada jia ba ki dkut ha kano kano ka por, kan buh ha ka jingma kaba khraw ïa ki briew kiba ïaid ba ïeng khamtam ïa ki khynnah sharai masi bad ki jingri jingdup jong ki.
Ha kaba ïadei bad ka jingpyntrei ïa katei ka surok, la ong ba ki paitbah ka thaiñ ki angnud bad kwah eh ïa ka Kompeni kan pynsted bad pynkloi, khnang ba ki paitbah kin kham lait na ki jingeh ha ka leit ka wan ka kit ka bah bad ka kamai kajih.
Nalor kata la ong ruh ba ki la leit ban ïakynduh bad ki nongpynïaid jong katei ka Kompeni kaba pyntrei ïa katei ka surok, ban kyrpad ïa ki ba kin pynsted ïa ka jingtrei bad ba kin leit ban ïaynbeit noh kham kloi bad ka Meghalaya Power Distribution Private Limited, na ka bynta ban pynkynriah ïa kitei ki electric post, khnang ba ka jingtreiu kan kham sted.
Kum ban pynkynmaw ba ha u snem ba la dep ki nongïalam ka National Hynñiewtrep People ba la ïalam da u bah Kharlesborn Nongbri, ki la leit ban jurip ïa ka jingdon jong ki electric post ha baroh shilynter ka surok naduh Nongstoiñ haduh Rambrai.
Nangta ki la leit ban ïakynduh ruh ïa u Executive Engineer ka MePDCL Nongstoiñ Division bad kyntu ïa u, ba un phah pynkynriah noh ïa kitei ki post.
Hynrei haduh mynta ym shym pat leh ei ei bad dei halor katei ka jingsuki jong ka MePDCL ban pynkynriah ïa kitei ki post, ba ka jingpyntrei ïa katei ka surok kam shym la ïaid beit bha.
Mawkyrwat, K’lyngkot, 24: Ka United Democratic Party (UDP) jong ka Mawkyrwat Circle mynta ka sngi ka la ïoh ban pdiang burom ïa u bah Renikton Lyngdoh Tongkhar ba un long u dkhot bad khamtam eh ba un long u kyrtong ba pura jong ka United Democratic Party (UDP) jong ka Mawkyrwat Constituency ha ka jingïalang ba la pynlong ha phyllaw jong ka ophis treikam jong ka party.
Ha kane ka sngi la ïoh ruh ban pynsngew ïa ki jingtreikam ba lyngkot hapoh ki snem kata na u bah S.
K.
Budnah, Secretary ka UDP Mawkyrwat Circle, na ka President ka UDP Women’s Wing, kong Shidalin Marngar, bad na ka General Secretary ka Election Committee, u bah Y.
G.
Lyngdoh.
Ha kajuh hi ka sngi ka la don ruh ka jingïaphylliew kumno ba pynkhlaiñ ïa ki jingtreikam hapoh jong ka party UDP bad ka jingpynithuh ruh ïa ka RPI ba ka long kawei na ki party ba wan kyrshan ïa ka UDP.
Haba kren ha ka jingïalang, u bah Renikton Lyngdoh Tongkhar kum u kyrtong jong ka United Democratic Party (UDP) na ka Mawkyrwat Constituency uba dang shu shah pdiang thymmai u la pynpaw ka jingaikhublei ïa ki nongïalam jong ka UDP kiba la pdiang sngewbha ïa u ba long ruh u kyrtong ka UDP na ka Mawkyrwat Constituency ha kaba kan long ka jingkyrmen ïa ka ban sa wan.
U la ong ruh ba ban wanrah ka jingïajan hapdeng ki para nongtrei ha ki rukom treikam kaba donkam ka long ïa ka jingïatreilang ryngkat ka jingïasngewthuh jingmut bad ha ka juh ka por u la ai ruh ki jingbatai halor ka jingmut ban long ki nongïalam ba ki dei ban don ka jingsngewrit, bad ka jinglong ba bha ki ban trei napoh napoh ïa ka kam.
U bah Shainkor Nongsiej, President ka UDP Mawkyrwat Circle uba la pynïaid ïa ka jingïalang bad u bah Dominic Shang-pliang, Working President ka UDP Mawkyrwat Circle u la ai ka jingkren khublei.
Nongpoh, Kyllalyngkot 24: Kumba la pynkup bor ha ka Section 52 (1) ka ME Act ( Assam Excise Act & Rules), u Deputy Commissioner ka Ri Bhoi, u Arpit Upadhayay u la pynmih hukum ba baroh ki dukan kyiad, ki jaka shna kyiad, ki bar bad kiwei kiwei ki dukan ba die kyiad ki dei ban khang khyrdep ha ka 26 tarik u Kyllalyngkot, kaba dei shi bynta ban rakhe ïa ka Republic Day ha Ri Bhoi District.
Nongstoiñ, K’lyngkot 24: Ki paidbah ka thaiñ Mawshynrut baroh kawei, ki la pynkynmaw biang na u MLA/MDC jong ka thaiñ u Bah Gigur Myrthong, ban pynurlong noh ïa ka Mawshynrut Civil Sub Division ba pura, kumba la ju angnud bad ap khmih lynti da ki paidbah nongshong shnong baroh shikatta.
Hynrei, mynta ka por jong u ruh la kut ki kam ruh ym poi shano shano.
Lah ban pynkynmaw ba ha u jylliew jong u snem 2020, ki nongïalam ka KSU Mawshynrut lyngba ka sur jong ki paidbah, ki la pynkynmaw hakhmat u nongmihkhmat ryngkat bad ka memorandum halor ka jingangnud jong ki paidbah ka thaiñ.
Ka mat ba hakhmat ka dei khamtam bad ka roi ka par bad ka kyrdan longrynieng jong ka thaiñ Mawshynrut, kaba watla ka la ïoh ïa ka Civil Sub Division la katto katne snem mynta, pynban ym pat don jingkylla ei ei wat tang khyndiat ruh hynrei ka dang ïaineh sah kumjuh.
Lah ban kdew ba ka seng lyngba ka jingthoh, ka la ïoh ban pynkynmaw ba lah dei ban pyntreikam noh pura ïa ka Civil Sub Division da kaba wanrah noh ïa ki tnad treikam bapher bapher, khnang ban kyntiew ïa ka ïoh ka kot bad ka roi ka par.
La donkam kyrkieh ruh ban pynkiew noh ïa ki jingthiah ki nongpang ha Riangdo CHC.
Ban wanrah bad thung noh ïa u SDMO, nangta ban wanrah noh ïa ki Specialist ban sumar ïa ki khunlung bad longkmie (pediatric & gynecologist).
La donkam wanrah noh ïa ki tiar sumar nongpang kum ki X-Ray bad Ultrasound Machine, ban pynkiew ïa ki jingdon jong ki Nurse bad ki nongtrei ha ka jaka sumar, khnang ban lah ban ai ka jingshakri ka janai sha ki paidbah.
Namar ka Mawshynrut Civil Sub Division ka la long ka jaka ba kham ïar bad ka nang bun bad nang kiew ka jingbun ki paid nongshong shnong.
Nalor kine ki mat ba kham kongsan, ka seng ka la pynpaw ruh ïa kiwei kiwei ki mat kiba ïa dei bad ka bha ka miat bad ka roi ka par jong ki paidbah nongshong shnong ka thaiñ.
Ka seng ka da kyrmen skhem ba u Bah Gigur Myrthong kum u nongmihkhmat sha ïing dorbar thawaiñ ha ka liang synshar bad kum u nongmihkhmat sha District Council kum u Dy CEM, u don ha ka bor bad lah ban leh shibun kiei kiei na ka bynta ki paidbah ka thaiñ.
Lah ban pynkynmaw ba na ka liang u Bah Gigur Myrthong haba pdiang ïa ka jingdawa jong ka seng, u la pynpaw ba un sa shimkhia bad ban pyni da ki kam halor ka mat kaba ïadei bad ka bha ka miat jong ki paidbah nongshong shnong.
Namarkata, na ka liang ki paidbah ki kwah ba un jubab noh mynta shwa ka elekshon MLA 2023.
Jowai, K’Lyngkot 24: Ka Rumshnong Youth Club Bataw kawei na ki Club kaba la rim bha hapoh ka Shnong Bataw ba la seng naduh ka snem 1967 kala pynlong ïa ka ‘1st RYC Bataw Knock Out Football Tournament’ bad ïa kane ka lympung yn pynhap pyrda haka 26 tarik mynta u bnai kaba dei ruh ka sngi rakhe Republic Day.
Ki ar tylli ki kynhun kiba wan ban ïakhun phainal kin long hapdeng ka Seven States One United FC pyrchah ïa ka Eleven Star FC.
Kane ka lympung ïalehkai phutbol jong ka RYC Bataw ka long shi bynta ban kyntiew ïa ki khun samla ka thaiñ ha ka kam ïalehkai khnang ba kin lait na ki jingsniew ne ki jingdih pynbuaid kiba ha rukom bad yn pynmih pisa kumjuh ïa ka Club la ïathuh u Deihok Sumer President ka Club.
Kum ka dak jong ka jingsdang jong kane ka lympung ka Club kala pynkhreh ïa ki khusnam sha ki nongjop da ka song pisa lem bad ki Trophy na ka bynta ka kynhun ba jop kan long Rs.
50,000/- (Sanphew Hajar Tyngka) ka kynhun ba wan ba ar kan long Rs.
30,000/- lem bad ka Trophy.
Na ka liang ka Club kala pyntip ba ïa kane ka lynpung yn dang ïaibteng ïa ka manla ka snem khnang ba yn lah ban sei pyrthei ïa ki samla kiba don shisha ïa ka sap ka phong namar ka kam ïalehkai phutbol ka dei kawei na ki lap ban pynïoh kam pynïoh jam ïa ki khun samla ha kum kine ki por ba mynta.
Ula ïathuh ba ka shnong Bataw ka dei kawei na ki shnong kaba long pdeng bha ïa ki shnong kiba don ha ki thaiñ khappud bad kumjuh ïa ka 3rd Division (South West Zone) jong ka East Jaiñtia Hills District Sports Association (EJHDSA) la pynlong ha kane hi ka madan Madan Lacheh Bataw.
Ha kaba ïadei bad kane ka jingïakhun phainal ha ka 26 tarik ka Club ka khot bad wer ïa ki paidbah riewieit phutbol ba kin wan sakhi lang ha katei ka sngi, ha kaba ki player jong ki team heh kum na ka 7Wasa bad na kiwei de kin wan ban ïakhun ha kane ka lympung phianal.
Jowai, K’Lyngkot 24: Ka Balang shnong jong ka shnong Pasyih jong ka Parish Mooksiang (Phramer) West Jaiñtia Hills District, kan rakhe ïa ka jingdap shispah snem ka jingwan ka Balang Katholik ha shnong Pasyih ha kane ka 29 tarik Kyllalyngkot 2023 bad ha kane ka juh ka sngi yn pynkhraw ïa kane ka jingrakhe jingdap shispah snem da kaba pynlong ïa ka Proseshon Iukharist jong ka Parish Mooksiang ha shnong Pasyih.
Ka shnong Pasyih ka jngai tang kumba 10 Kilomiter eiei na ka Sor Jowai ha ka surok na Jowai –Pasyih –Mynsoo-Shilliang Myntang.
Ha ka 29/01/2023, ka jingkñia Mass Iukharist bakhuid kan long ha ka por 10 baje mynstep (10.
00 AM) bad ka Proseshon kan sdang ha ka por shibaje eiei nohphai sngi.
Ban pynkhraw ïa kane ka sngi na ka liang ki Phadar ka Parish Mooksiang, ka Parish Pastoral Council bad ki paidriewngeit ka Balang shnong Pasyih ki khot ki wer ïa ki Para-khristan jong ki Parish bapher bapher jong ka Jylla ñiam Jowai bad ïa ki paid Khristan na ki Parish bapher bapher jong ka Jylla Ñiambah Shillong bad Jylla ñiam Nongstoin ban ïawan ha ka ban pynkhraw ïa kane ka jingïarakhe dap shispah snem ka Balang ha shnong Pasyih bad ka Proseshon kaba shisien shisnem jong ka Parish Mooksiang.
Khliehriat kyllalyngkot 24: Ka ophis jong u District Election Officer East Jaiñtia Hills District ka pynbna paidbah ba katkum ka jingbthah ka Election Commission of India kaba la ong ba baroh kito ki nongthep vote kiba don jingduna ha ki dkhot met kiba don haduh kumba 40 percent sha neng ka jingduna jong ki ha ki dkhot met bad kito ki tymmen kiba la kynjoh ïa ka 80 snem kyrta sha neng ki bym lah ban leit sha ki jaka thep vote ban thep ïa ki vote jong ki ha ka 27 tarik u rymphang 2023, la ailad ïa ki ba kin thep ïa ki vote jong ki lyngba ki Posatal Ballot.
U District Election Officer u pynhsai shuh shuh ba ïa ki application na ka bynta ki postal ballot lah ban ïoh na ka form 12D kaba dei na ka bynta kito kiba don jingduna ha ki dkhot met bad kito ki tymmen ha kaba ki dei pat ban pynpoi ïa ki form sha ki Returning Officer ha shwa ka 5 tarik u rymphang 2023 bad ki dei ruh ban pynpoi ïa ka syrnot Disability Certificate kaba hapoh ka section 2 jong ka hok jong ki ka Right of Person with Disability Act 2016, la bthah ruh ba ki Boot Level Officer (BLO) ki dei ban pynpoi ïa ki form 12D sha kito kiba don jingduna ha ki dkhot met bad sha ki tymmen.
Khliehriat kyllalyngkot 24: U District Election Officer, East Jaiñtia Hills District, u pynbna paidbah ba ka Election Commission of India(ECI) ka la pynkhreh ruh ïa ki lad ki lynti da ki Posatal Ballot na ka bynta kito kiba la suba ba ki don ïa u khñiang jingpang covid-19, namar ba kim lah ban leit thep vote lang bad ki paidbah ha ki polling satation na ka bynta kane ka Meghalaya Legislative Assembly Election ka ban wan.
Ïa kine kiba la suba ba ki don ïa u khñiang covid-19, kito kiba don ha ki jaka sumar ne kiba don ha ka jingshah set slung (quarantine) ne ha ki Institution ki lah ban pynpoi (submit) ïa ki application jong ki ha ki form 12D da kaba phah copy lang ruh ïa ki syrnot kiba na ka tnat ka koit ka khiah kiba pynshai halor ka jingdon jong ki ia ka jingpang covid-19.
La buh ruh ïa ki Boot Level Officer (BLO) ba kin shim bad lum ïa ki form 12D jong kito kiba pang covid-19.
Nongpoh, K’Lyngkot 24: Kumba 50 ngut ki nongïalam bad kynthup ruh ki nongkyrshan na ka party UDP bad NPP mynta ka sngi ki la leit ban pynïasoh sha ka party TMC ban kyrshan ïa u Bah George B.
Lyngdoh kum u kyrtong ka party TMC na Umroi ha kane ka election jied nongmihkhmat jong u snem 2023 ha ka jylla.
Ïa kitei ki nongïalam bad ki nongkyrshan ba kynthup lang na ka party UDP bad NPP la pdiang burom ïa ki da u Bah George B.
Lyngdoh kum u State Vice president ka party TMC bad uba dei ruh u kyrtong ka party ban aireng na ka Umroi Constituency.
Haba wan ban pynïasoh sha ka party TMC da kitei ki nongïalam bad ki nongkyrshan ka UDP bad NPP la don ryngkat lang ruh da u Nongïalam ka TMC bad uba dei ruh u MP ka Rajya Sabha, u Derek O’Brien, uba ki paidbah ki la ioh lad ruh ban ïa kren bad ban pynpaw halor shibun ki jingdonkam jong ki paidbah hapoh ka Constituency.
Na ka liang u Bah George B.
Lyngdoh kum u kyrtong ka TMC na Umroi bad u MP ka TMC na Rajya Sabha, u Derek O’Brien ha kane ka sngi ki la pynpaw ka jingkmen ba ki paidbah ka Umroi Constituency ki la wan shakhman ban ai ka jingkyrshan ïa kane ka party bad kum ki nongïalam ka Party ki la kular ruh ban wan rah kata ka jingkylla na ka bynta ki paidbah lada ki paidbah ki la kloi ban pynjop ïa kane ka party kaba don ka jingangnud an kyntiew ïa ka bha ka miat bad ka roi ka par jong ki paidbah hapoh kane ka jylla.
Na ka liang u Bah George B.
Lyngdoh u la kular ruh sha ki nongïalam ban kren halor shibun ki mat ki jura kiba donkam na ka bynta ka Constituency lada kum ki paidbah ka Umroi ki kloi ban pynjop ïa kane ka party na Umroi Constituency, u la bynrap.
Nongpoh, Kyllalyngkot 24: Watla ka jingshna ïa u surok Mawhati kala ïaid shaid shaid hadien baka sorkar kala dep mang tyngka lyngba ka World Bank kaba long ka jingkyrkhu kaba khraw ïaki paidbah katei ka thaiñ ban pynsuk ïaka leit ka wan, hynrei kumba long mynta ki paidbah ki mad jingeh ha katei ka thaiñ naka jing pum pum namar ka jingtih khyndew ba ka jingshna surok ka dang ïaid shaid shaid.
Kum ban shu pynpaw ba ka jingmang tyngka naka bynta ban shna ïa u surok Mawhati haka wat ba nyngkong ka long haduh 83.
38 klur lyngba ka Meghalaya Integrated Transport Project (MITP) bala bei pisa da ka World Bank haka jingjngai kumba 40.
13 km ban sdang shuwa naduh Umsning haduh Sonidan.
La sakhi ruh kiba bun naki paidbah kiba shong ba sah ha shilynter jong utei u surok ki hap ban bam da u pum pum, kaba lah ban ktah ïaka koit ka khiah jong ki ha kaba kim ioh lad shuh wat tang ban thad ïaki jaiñ ki nep, naka jingtdem bad rung shaduh ki kamra ïing.
La ioh ruh ban kren bad katto katne ki riew rangbah na katei ka thaiñ kiba la pynpaw ba ka jingwan jong u surok ka long ka jingkyrkhu ïaka thaiñ hynrei ka jingbam tdem jong ki paidbah khamtam ki khyllung khynnah ka buh ka jingma ïaka koit ka khiah.
Naka liang ki paidbah kila buh jingkyrpad ruh ba la kumno kumno katba ka jingshna surok ka dang ïaid shaid shaid, ki bor ba dei peit ki dei ban theh um ban lait naka jingtdem palat bad ka jingpum pum.
Nongpoh, Kyllalyngkot 24: Haba kren haka jingïalang paidbah ban pdiang burom ïaka jingwan pynïasoh jong u Bah Denis Mukhim ryngkat ki nongkyrshan jong ka MCPF hynnin ka sngi sha ka Seng Congress haka jingïalang kaba la long haka shnong Umsohlait, u Bah Charles Marngar u la ong ba kum u MDC ba ki paidbah kila jied haka bor barit u la pyrshang ban trei ban rung sha ki shnong bad ban sngap ïaki jingeh jong ki paidbah ha kine ki snem bala leit noh, hynrei hapdeng shibun ki jingeh bad ki jingtynjuh u mad bad kynduh ka dei namar ba u ioh ban bat ïa u tyrnem ba rit haka bor MDC ba um lah ban pyndep ïaki kam kumba u thmu ban shakri na ka bynta ki paidbah ka Constituency.
“Kum u MDC haka bor ba rit ngala pyrshang ban trei ban rung sha ki shnong ban sngew ban sngap ïaka jingeh ki paidbah kumba kila pynkup bor, hynrei sniew bok 2020 bad 2021 ka wan noh ka khlam Covid-19, bad kat kaba skhim kaba ioh na District Council nga la pyrshang ban pynpoi sha ki paidbah, ha u snem 2021 ngam ioh skhim shuh bad nga hap ban shim da ka ram 5 lakh tyngka na Bank ban pynbiang ïaki jingdonkam jong ki paidbah khyndiat katba nga lah ryngkat ka tulop, bad nga dap ruh da ka jing sngewkmen namar nga don ka longkmie kaba ju kyrshan ha syndah jong nga (Kurim) kaba ju ai mynsiem bad ong ruh mynta ka Lockdown ngin ïa bam tang da ka tulop nonghikai jong nga, ka tulop jong phi ai sha ki paidbah, ïathuh myllung u Bah Charles.
Shuh shuh u la ong ruh ba kum u MDC u dap da ka jingsngewkhia kaba jur ban iohi ba ki paidbah ki mad jingeh haki thaiñ khappud bad u ju pyrshang ban ai mynsiem bad don ha syndah jong ki wat ban hap sah miet namar ka mynsiem ban shakri ka rhem hapoh ka mynsiem ban lur ïaki lyngkha ba sah shrah jong ka Mawhati.
U la ong ruh ba kum u MDC um lah ban pyndep ïaki kam kumba angnud namar ka bor kaba rit bad u tyrnem u ba rit ba u bat ha kti, ki skhim na District Council ki duna wat kiba la dep ban phah ruh bun ki bym pat ioh kaba long ka jingeh kaba khraw, hynrei kum uwei naki kyrtong u ba thmu ban ïakhun ïaka elekshon MLA na Mawhati naka seng Congress u Bah Charles u la pan ka jingkyrshan bad u tyrnem ba heh naki paidbah ban tied ïaki jingeh jong ki paidbah ka Mawhati namar u tyrnem ba heh u don ha kti ki paidbah.
Namarkata, u la ong ba kala dei ka por ba ki paidbah kin ai ha u ïa u tyrnem heh ban tied ïaki jingeh ka Mawhati ban pynkylla dur khamtam ka jingeh jong ki paidbah haka ka rep ka riang, ka pule ka puthi bad ki liang baroh, u la bynrap.
Jowai, K’Lyngkot 23: Kum shibynta ban pynsngewthuh ïa ki Booth Level Officer (BLO) kiba trei hapoh ka jingpynbeit ka Election Commission of India, na ka bynta ban jied ïa ki nongmihkhmat MLA sha ka ïing dorbar thaw aiñ ka jylla ka ban long ha ka 27 tarik u Rymphang kaba dei ka sngi thep Vote.
Mynta ka sngi na ka liang u Deputy Commissioner ka West Jaiñtia Hills u bah B.
S Sohliya bad u Superintendent of Police u Bikram D Marak lem bad ki ophisar ki la leit hair sha ki Polling Station kiba don ha ki lai tylli ki shnong khappud bad ka Assam kita ki long ka Lapangap, Khanduli, Saitsama.
Na ka liang jong u DC ula kyntu ïa ki paidbah naduh ki Waheh Chnong bad ki BLO ba kin long kiba husiar bad kiba la pynkhreh na ka bynta ki jingdonkam jong ki briew kiba duna ha ki dkhot met kumjuh ruh na ka bynta ki riew tymmen kiba la kot 80 snem shaneng khnang ba kin ïoh ban pyndep ïala ka hok ban jied ïa ki MLA.
Shuh shuh u DC ula kyntu ruh ban shna ïa ki Ramp ha ki Polling Station na ka bynta kitei kiba don jingduna ha ki dkhot met bad kiba 80 snem.
Ha ka juh ka por ula tohkit ruh halor ka jinglong jingman jong ki paiñkhana, umkor bad kumjuh ïa ka bording bad na ka liang jong u la pyntikna ba yn pynbiang noh mar mar ïa ki jingduna baroh hapoh kine ki kyndiat sngi hashwa ka Election jied MLA.
Ha kane ka sngi na ka liang jong u DC ula ai ruh ïa ka shithi sha ki Waheh Chnong ba kin bud ïa ki kyndon kiba la buh da ka Election Commission of India (ECI).
Shillong, K’Lyngkot 24 : Ki ‘Flying Squads’ jong ka South West Garo Hills hynne ka sngi ba-ar, ki la ïoh kurup haduh 10.
03 lak tyngka.
ïa kane la pynthikna da u Chief Electoral Officer (CEO) ka jylla bah F.
R Kharkongor.
La ïathuh ba kine ki briew kiba shah bat ryngkat bad ka pisa ba T.
10.
03 lak kim lah ban pyni ïa ki kot ki sla ban pynshisha halor kane ka song pisa bad naka liang ki bor district ki dang pynlong ka jingtohkit.
U bah F.
R Kharkongor ula ong ba ym shah ïano ïano ban rah pisa palat T.
50 hajar katba dang treikam ka Model Code of Conduct (MCC).
Shillong, K’lyngkot : Ka Seng Ri War Development Organization (RWDO) ka la phah da ka jingujor sha u Deputy Commissioner ka East Khasi Hills District halor ka jingkit palat pud ki trok kit mawthup kiba khaïi shapoh Bangladesh.
Ka Seng ha u kyrwoh lyngba u Bah Donlang Nongbri General Secretary ka la ong ba kane ka ka jingïaid beaiñ jong ki trok kit palat pud lyngba ka jingkieng Umngot/ Dawki, kata kiba kit palat ïa ka 14 bad 20 ton ka buh ka jingma kaba khraw ïa kane ka jingkieng kaba la rim bha, kata kaba la tei naduh ka por British snem 1932 ba ka lah ban khyllem kano kano ka por.
Ka la ong ruh ba ka daw ba ka Seng ka sngewkhia jur ka long ruh nama dei tang kane kawei ka lynti ne ka surok kaba ki paidbah ka thaiñ ki don ka lad ban ïaid ban ïeng ban leit ban wan bad ban kamai kajih.
Kumta na ka liang ka Seng kam banse ban pynsngew ïa kine ki jingeh sha ki bor ba halor ba kin leh ïa kaba bha tam katkum ka notification jong ka sorkar ba la pynmih naduh ka 28 tarik Jylliew 2019, kaba la pynjari da ki kyndon section 144 Crpc ba ki kali kiba ïaid lymba kane ka jingkieng kim dei ban kit tam ïa ka jingkhia kaba 9 ton bad kim dei ruh ban ïaid 3 ne 4 tylli ki kali kiba khia ha kajuh ka por.
Ka Seng kala phah ruh sa kawei ka jingujor sha ka NHIDCL halor ka jingsniew palat ki surok naduh Mylliem shaduh Dawki Tamabil bad ban pynbha noh khamkloi na ka bynta ka suk ka saiñ ha ka liang ka leit ka wan jong ki paidbah.
Kumjuh ruh na ka liang ka seng ka la bthah ban phah siang rong noh ïa ki jaka jaka kiba la long ban siang rong khamtam ha ki shnong briew khnang ban lait na ka jingpum pum kaba ktah ïa ka koit ka khiah jong ki paidbah ka thaiñ.
Halor kane ka bynta ka Seng ka la ong ba na ka liang u Executive Director ka NHIDCL u la kubur halor kine ki jingsniew palat ki surok bad u la ai ruh ka jingpynthikna ba naduh ka 20 tarik u Rymphang u ban wan yn sdang noh ïa ki kam bad yn pyndep noh katba lah ha u bnai Lber 2023.
Shuh shuh ka Seng ka la phah ruh ïa ka dorkhas sha kane ka tnat ba dei khmih khnang ba kan shna noh khamkloi ïa ka jingkieng Dawki kaba thymmai khnang ba kan ym ktah shuh ïa ka khaïi ka pateng jong ki trai ri trai muluk bad khnang ban pynsuk ha kaba ïadei bad ka leit ka wan jong ki paidbah.
Shillong, K’lyngkot : Ka jingkoit jingkhiah ka long ka spah bah, hynrei ka jingkoit kam lah ban long ka lynti sha ka spah.
Ka Ka jingbamsap ha ka tnat ka koit ka khiah kala long ka bynta ha ka jylla naduh ba la pun ïa ka.
Hynrei, kala nang jur ha ka phew snem kaba ar jong kane ka spah snem, ka jingpyndonkam bakla ïa ka pisa, ka jingpyndonkam ïa ki dawai ba la kut por,, ki jingaikam shipor kiba shu thok ki long kiei kiei kiba jia man la ka por.
Ha ka por ka jingsynshar u Mukul Sangma ha u snem 2010-18 ki la don shibun ki kam bamsap ha ka tnad ka koit ka khiah kaba la pynkyndit ïa ka jylla.
Ka kam bamsap dawai capsule jong ka sorkar barim kaba kynthup ïa ka jingthied ïa ki dawai capsule ba shongdor T.
7 klur hapoh ka NRHM ban pynkoit ïa ki shynrang ba lyngki, ka la sah ha ka jingkynmaw ki paidbah.
Kala don ruh ka jingbamsap ba ïadei bad ki thei armet.
Ka jylla kala thied ki dawai kuli ba shongdor 15 lak tyngka kiba la kut por na ka bynta ka jingpang duna snam ki thei armet bad ki kiwei ki kynthei.
Ka jingthied ka long ka bynta jong ka 1.
44 klur tyngka ki jingthied dawai hapoh ka NRHM na ka bynta ki kynthei ba pang duna snam kaba kynthup ïa kito kiba armet ha u snem 2011 haduh 2012.
Ngi lah ban sngewthuh na kane ba ka jingkoit jingkhiah bad ka jingkdew ka koit ka khiah ka jylla ha kata ka por ka don shatrai duh.
Kam long kaba bakla ban ong ba ka por ba synshar u Mulul Sangma kum ka ‘Corruption Pandemic’ lane ka khlam bamsap, namar kiei kiba la kdew haneng ki dei ki kam ïap kam im bad ka sorkar jong u kam don jingsngew eiei halor ka jong ka imlang sahlang bad wat ïa ki pategn ka ban dang wan.
Hynrei mynta kine kiei kie baroh kila kylla.
Katba nangïaid, ka jylla kala sakhi ïa ka jingïaid stet ha ka tnat ka koit ka khiah.
Halor ka mat ban kynthiew ïa ka koit ka khiah ha ka jylla.
Hapoh ka jingïalam u Conrad Sangma, ka sorkar ryngkat bad ka phang ‘Your Health – Our Priority’, ka la buh ïa ka jingkongsan ka koit ka khiah hakhmat eh.
Da ka jingbei tyngka kaba palat 350 klur tyngka ha ka koit ka khiah, la pyllait paidbah ïa ka ‘MOTHER Program’ ban pynbha ïa ka rukom kha khun ha kaba la plie paidbah haduh 150 tylli ki kali kit nongpang bad 80 tylli ki transit home, ka jingkynthup ba kham bun hapoh ka MHIS, ka jingtei bad kyntiew kyrdan ïa palat 2000 tylli ki jaka sumar ha kylleng ka jylla.
Nalor kane ka sorkar u Conrad Sangma ka la pynrung kam palat 300 ngut ki heh ka tnad ka koit ka khiah, la pyllait paidbah ïa ka jingphah dawai da ki drone sha ki jaka ba kyndong, bad ki teleconsultation clinic ha kylleng ka jylla.
Kane ka jingshim khia halor ka koit ka khiah sha ki paid nongshong shnong kala wanrah jingbha bad ka jingkiew ha ka liang ka koit ka khiah.
Ka Meghalaya kala lah ban ai dawai tika ba pura sha palat 91 na ka 100 ki khynnah, kaba la bat ruh ïa ka kyrdan ba hakhlieh napdeng ki jylla.
Ka jingïap ki longkmie ka la hiar da 9 na ka 100 bad jong ki khyllung da 21 na ka 100.
Ka Meghalaya ka la wan hakhliehduh napdeng ki jylla ban ai kaiphot halor ka jinghiar ka jingpang duna snam hapdeng ki kynthei hapdeng ki rta kaba 15-49 snem, kata kakum ka National Family Health Survey (NFHS) kaba 5, ba la leh da ka Union Health Ministry ha u snem 2019-21.
Ka jylla kala ïoh pdiang ruh ïa ka khusnam ha ka ri na ka bynta ka jingjop jong ka ha ka liang ka koit ka khiah.
Ka jylla ka la ïoh ïa ka khusnam “Best Practice in Advocacy, Communication and Social Mobilization in Tuberculosis control" ha ka National Workshop halor ka ACSM ban rat dyngkhong ïa ka jingpangTB ha India, bad ruh ban lah ban kynjoh ïa ka thong ban pyntreikam ïa ki 448 tylli ki Health and Wellness Centers (AB-HWCs) hapoh ka Ayushman Bharat Comprehensive Primary Health Coverage program.
Health and Wellness Centers (AB-HWCs) under the Ayushman Bharat Comprehensive Primary Health Coverage program.
Ka jylla kala ïoh pdiang ruh ïa ka khusnam Ayushman Utkrishtata Puraskaar (Ayushman Excellence Awards) 2022 ha ki ar bynta na ka bynta ka jingpyndonkam lut ïa ki doktor bad ki nos ha ka “Healthcare Professional Registry bad ka Ayushman Bharat Pradhan Mantri Jan Arogya Yojana (AB PM-JAY)" kaba hakhliehduh ha ka jingpyntreikam ïa ka skim (2021-2022).
Kine ki jingjop ki pynpaw ïa ka jingkylla dur jong ka jingïaid lynti ka koit ka khiah ha Meghalaya ha kine ki 5 snem ba la dep hapoh ka jingïalam u Conrad Sangma ka la long kaba mynsiem shibun.
Ka jingai mynsiem jong u kala pynïoh ïa ka jingsumar kaba tad bad kaba lah ban ïoh ïa baroh ha Meghalaya bad mynta ka dang don ha ka lynti ban nang kyntiew shuh shuh halor kane ka bynta.
Shillong, K’lyngkot 24: Ka Voice of the People Party (VPP) ha ka sngi Ba-ar ka la pynbna sa ïa ka thup balai jong ki kyrtong kiba ka party kan pynïakhun ha kane ka elekshon ban sa long ha u Rymphang.
Ki arngut ki kyrtong kiba ka VPP ka pynmih ki kynthup ïa ka Kong G Phailin Nongrum kaban aireng na Sohra bad u Bah Bobby Kharshandi uban aireng na Nongstoiñ.
Kumba long haduh mynta ka VPP ka la pynbna 18 ki kyrtong kiban aireng ha kane ka elekshon.
Shillong, K’Lyngkot 24: U kyrtong ba ka All India Trinamool Congress (AITC) ka la pynbna ba un aireng na ka tiket ka party na Pynthorumkhrah Constituency u Bah Samborlang Diengdoh ha ka sngi Ba-ar u la pynbna paidbah ba u la rai ban mih noh na ka AITC bad ïakhun noh pat kum u kum u kyrtong shimet ha kane ka ilekshon ban sa long ha u Rymphang.
Haba kren bad ki lad pathai khubor u Bah Samborlang u la ïathuh ba ka jingleit jong u ban ïasoh sha ka AITC ha ka 20 Nailar 2022 hynrei hadien ba la sdang ka jingïalap ilekshon u la iohi ba ka jur bha ka jingïakawang ktieh hapeng ki seng sain pyrthei kaba long kaei kaei pat kaba u hi um sngew mynjur ïa kum kane ka rukom.
U Bah Samborlang u la ïathuh ba ka daw ba pynlong ïa u bah mih noh naka AITC kadei hi ban trei da ka ba ïatei lang ym ban ïa kawang ktieh ne beiñ para Party.
“Naduh ba la nga rai ban ïakhun ïa ka ilekshon 2023, nga kut jingmut ban ïaid da ki sienjam ban ïatei lang da ki kam lyngba ka rynsan seng saiñpyrthei ym ban ïa kawang ktieh bad dei namar nga la rai ban ïakhun noh kum u kyrtong shimet khlem da ïasoh bad kino kino ki Party" u la ong.
Shillong, K’lyngkot 24: Ka Ri War Development Organisation (RWDO) ha ka sngi Ba-ar ka la aiti da ka jingthoh ha ki bor pynïaid jong ka National Highways and Infrastructure Develop ment Corporation Limited (NHIDCL), Shillong ban dawa ba ka dei ban maramot noh ïa ka surok naduh 7 mer ter ter shaduh Dawki.
Ka Seng ka ai por tang hapoh 30 sngi ba kan bthah ïa ka ARSS& RSS Infra Zone kaba pyntrei ïa ka surok two lane naduh 7 mer ter ter shaduh Dawki ha ka jingshna pynheh ïa ka surok Shillong Dawki ba kin marmot noh mardor ïa kane ka surok.
Ha ka dorkhas ba ka seng ka la aiti sha ka National Highways and Infrastruc ture Development Corpo ration Limited ka la kdew ba ka jingjot jong ka surok ka la long shaba palat liam naduh ka shnong Pynursla ter ter shaduh ka shnong Pongtung.
Shillong, K’lyngkot 24: U Project Director jong ka Meghalaya Model United Nations (MMUN) u Samla Meshuwa Kupar Mawthoh u la ong ba ka dor jong ka shi vote kaba ngi thep ha ka elekshon ka kham khalaiñ bad kham heh sur ba ïa ki jingïakhih kiba ha surok ban dawa ïa ka hok jong ngi.
Haba kren bad ki nongthoh khubor ha ka jingpynlong ïa ka Tamasa ka Synshar Paidbah ba la pynlong da ka ophis u Chief Election Officers (CEO) jong ka jylla ha ryngkat ka jingïatreilang bad ka MMUN, u la ong ba ka jingpynlong ka ophis u CEO ïa kane ka tamsa ka long ban khring ïa ki samla bad ki nongshong shong ka jylla ba kin wan sha khmat ban thep ïa ka vote namar ym ba ka dei tang ka hok ki nongshong shnong hynrei ka dei ruh ka kamram ba kyntang ba hap ban pyndep hok.
“Ka jingmih jong ngi sha surok ban ïa pyrta ïa kiba bun ki mat jingdawa na ka sorkar ki dei ki rukom ïa khih ha ka synshar paidbah hynrei nga kwah ban pynkynmaw hangne ba ka jingthep ïa ka shi vote ka kham khlaiñ bor ban ïa kino kino ki rukom ïakhih namar dei da ka vote ba ngi thep ka rai mano ban long ki nongsynshar jong ngi bad nga kwah ba ki paidbah kin sngewthuh ïa kane ka iktiar jong ki," u la ong.
Shuh shuh u la ong ba ka shi vote ba ngi ñion ha u budam ka Electronic Voting Machine (EVM) ym tang ba ka rai ïa ka san snem jong ka jylla hynrei ïa ka lawei ba sha jngai bah.
“Samla ka jylla bad ki nongshnong shnong baroh mih paidbah ban pyndep la ka kamram jong phi ha ka 27 tarik Rymphang namar phi dei ki nongjied nongsynshar bad ka jingjied kam dei ban jied tang dep rukom ne pynshong nia ha ka pisa hynrei pyndonkam ïa ka jingstad bad wat die ïa ka vote bad ka long rynïeng jong phi," u la kyntu.
Ha kane ka sngi na ka liang ka MMUN ka la pynlong ruh ïa ki jingïakhob kiba pher bapher ba kynthup naduh ka jingïatyrko nia, ka ïakob dro bad thoh ese bad ka jingïkyntip ruh.
Mairang, K’lyngkot 24: Ka Seng NPP wat lada kadei ka Party kaba heh tam ha jylla Meghalaya, hynrei na ki 60 tylli ki Constituency jong ka jylla, kane ka Seng ka la pynïeng tang 58 tylli.
Na ki artylli kiba ka khlem pynïeng, ka Mairang kadei ka Constituency kaba ka khlem pynïeng kyrtong.
Kane ka jingbym pynïeng kyrtong ka NPP na Mairang, ka la pynlong jong ka VPP, u Bah Damewanhi Rymbai, uba long ruh u kyrtong ka Seng na Khliehriat Constituency.
Haba kren ha ka jingïalang paidbah jong ka VPP ha Pyndengumïong Mairang, u Bah Damewanhi, u la ong ba ka don kaei kaei kaba rieh ha lyndet bad ka NPP ka khlem buh kyrtong na Mairang ba da kata ka long ba ka don ka jingïadei kaba sop sop hapdeng ka NPP bad ka UDP ban ïatreilang ynda ladep ka elekshon.
“Hato phi ki paidbah phin dang ailad ïa ka UDP kaba la ïatreilang bad ka Party kaba leh shiliang khmat ïa ngi?", la ong u Damewanhi.
U la ong ba ka sorkar MDA ha ka jingïalam kine ki artylli ki Party kiba kham heh, ka la jyllei ka bamsap ka bampong bad ki paidbah ki la mad buh ki jingeh ha kiba bun ki liang.
U Bah Shanlang Warjri, kyrtong ka Seng na Mairang u ban ïakhun pyrshah ïa u Bah Metbah Lyngdoh jong ka UDP bad Bah Batskhem Ryntathiang jong ka Congressu la ther tyngeh ïa ki nongmihkhmat jong ka Mairang da kaba ong ba kidei ki khawpud, ki bym ju nud ban kren ïa ki mat ne ki jingeh jong ki paidbah ha Assembly.
“Phim ju nud ban kren eiei ha Assembly, hynrei mynta phi kwan pynbieit ïa ki paidbah da kaba shu ïam", u la ong.
U la ong ruh ba ka daw ba ka jylla ka sahdien ha kine ki sanphew snem kadei namar ka jingbymler ki nongmihkhmat ha ka jylla.
“La sanphew snem, ki paid Khasi ki la shu long tang ki nongdie waidong bad ki nong khang jingkhang ha ki dukan jong ki Marwari.
Ka la dei ka por ban wanrah ka jingkylla", la ong u Pastor barim jong ka KJP Synod Sepngi.
Shuh shuh u la ong ba ka Seng Congress kaba la synshar khambun ïa ka jylla ha kine ki sanphew snem ba kjit lut ïa ka spah ka phew jong ki paidbah, mynta kan wan sha ki paidbah pat ban ong ba dei tang ma ka, kaba lah ban ai jingïada ïa ki Khristan.
“Lada ki Khristan ki dang shaniah ha ka Congress ban ïoh jingïada, ka bha ban nai duwai shuh ha U Jisu", u la ong.
Kum uba la mih shakhmat ban ïakhun ïa kane ka elekshon, u Bah Warjri, u la ong ba ka VPP ka wanrah ka jingkular hakhmat jong ki paidbah ka Mairang ban pynïoh ïa ka jingsynshar kaba khuid ba suba kaba lait na ka jingbamsap bad dei tang kane ka lynti kaba lah ban wanrah ïa ka roi ka par, ka ïoh kam ïoh jam bad ka jingkiew ka rep ka riang.
I Samla Aibandaplin Lyngdoh Nonglait, kyrtong ka VPP na Mylliem, i la ong ba ka jylla ka la mad ïa ka jinglehraiñ ha kiwei pat ki para jylla jong ka ri India namar ka jingjyllei ha ki kam bamsap bampong kaba la pynlong ïa ki paidbah ban nang hiar arsut ha kiba bun ki liang, katba kiwei ki jylla pat ki la nang kiew sha jrong ha kiba bumn ki bynta.
“Ka daw ka long namar ba ka la shong kulai ka bamsap bad kam don ka jingsynshar kaba khuid ba suba", i la ong, da kaba bynrap ba dei tang ka VPP kaba la nud ban kular ban ïaleh pyrshah ïa ka jingbamsap da kaba kan khyllie ïa ka jingpyllut kaba haduh 816 klur ha ka jingïaleh pyrshah ïa ka jingpang COVID ha jylla.
U Bah Brighstar Marbañiang, kyrtong na Mawlai, u la ong ba haba ïanujor bad kiwei pat ki jylla jong ka thaiñ shatei lammihngi, ka Meghalaya ka don ha trai duh ha baroh ki liang, la ka long ha ka pule puthi, ha ka koit ka khiah, ha ka ïoh kam ïoh jam.
U la ong ba kane ka long katkum ka Report jong ka Niti Ayog, kaba dei ka bor ban peit ïa ka roi ka par ha ri India.
“Nga sngewlehraiñ ban ïakynduh ïa ki paralok na ki jylla ka thaiñ shatei lammihngi, ki jylla bym don eiei kum ma ngi, hynrei kiba la roi pat ha kiba bun ki liang", la ong u Bah Brightstar.
U Samla Mayborn Lyngdoh, kyrtong ka Party na Pynthorumkhrah, u la ong ba u Tirot Sing Syiem uba la mih na Mairang, u la ïoh ïa ka nam ka burom haduh mynta kadei namar ba udei u ba trei hok, kiba shlur bad uba ïeng ha ka jingshisha.
Ka Party UDP ruh ka ïeng ha kata ka nongrim ban ïeng ban shakri ïa ki paidbah.
U la ong ba ka Party kam shym la wan sha ki paidbah da kaba shu pynbieit pisa, hynrei ka wan beit ban wanrah ka jingsynshar kaba khuid bad kaba shisha.
Kiwei ki lah ban wan tyrwa da ka pisa bad ki lada ki tyrwa dei ban shim beit bad ym dei tang ban shim, hynrei dei ban kham bun, namar kadei ka pisa jong u paidbah lyngba ka skhim MLA.
Shillong, Kyllalyngkot 24 : Ka HANM Seng Kmie ha ka sngi Nyngkong ka la hiar sha Borsora ban pynsangeh ka jingshalan dewïong sha Bangladesh hadien ba ka seng ka la ïoh jingtip ba ka jingshalan dewïong sha Bangladesh la kit ïa u dewïong uha dei napoh ka jylla ym u dewïong ba wan kit na shabar ka Jylla.
Katkum ka hukum jong ka sorkar lyngba ka tnad Mining and Geology ba la pynmih ha ka 12 tarik Kyllalyngkot 2023 la shah ban shalan biang ïa u dewïong sha Bangladesh uba dei na shabar ka jylla ym ban kit ïa u dewïong uba dei napoh la ka jong ka jylla lyngba ka e-way bill.
Ka seng ka la ïoh jingtip ruh ba ïa kane ka jingshalan dewïong la leh da uwei u bar jylla ha ka kyrteng jong ka Ruthina D Marak na East Garo Hills District ha kaba ki trai dewïong ki hap ban ïoh ka challan lyngba jong u ym ka challan na ka sorkar jylla.
U Bah Willson Sohshang uba dei u assistant general secretary ka HANM Seng Kmie haba ïakren bad ki nongthoh khubor u la ong ba ka Seng ka dap da ka jingsngewkhia ba ïa kane ka kam la leh trai khlieh da u bar jylla kaba la pynduh nong shibun ïa ka ïoh ka kot jong ka jylla.
U la ong ruh ba ka seng ka la ïoh ïa ka NoC ba ka DC jong ka SWKH ka la shah ban shalan biang ïa u dewiong da kaba kdew ba uba dei na shabar jong ka jylla hynrei ka seng kam lah ban pdiang namar ïa u dewiong la shalan sha Bangladesh da u dewïong uba dei napoh la ka jong ka jylla.
U Bah Lamphrang Kharbani President ka seng HANM u la ong ba ka seng kam map satia la kidei kita ki High level, low level lane ki middle level lada ki thmu ban bamduh ïa ka ïoh ka kot lyngba ki marpoh khyndew bad kiwei kiwei ki jingmyntoi kiba mih napoh ka jylla.
KA seng ka la ïakynduh ruh ïa u superintendent of custom Borsora kaba hap ha South West Khasi Hills ban dawa pynsangeh ïa ka jingshalan dewïong lyngba ka Borsora sha Bangladesh.
Hynrei ka seng ha katei ka jingleit hiar sha Borsora haba ka la ïoh ban kylli pyrthew na ki kali ki la ïathuh ba ïa u dewïong la kit na Nongjri, Nonghlam bad Kulang ym u dewïong ba wanrah na shabar ka Jylla.
Bad la kit ruh 18 haduh 20 ton ym kumba la buh da ka Sorkar ba la shah ban shalan dewïong ban kit ruh tang 12 ton.
U Bah Lamphrang u la ong ba na ka por sha ka por ka sorkar ka ju ud ba kyrduh pisa hynrei ïa ka spah mariang ka la shu pynsepei bad ong ruh ba ka seng kam pyrshah ïa ka jingailad biang ka sorkar ban shalan dewïong hynrei ka pyrshah namar ba ka jingkit ïa u dewïong kam ïahap satia kumba la ai jingbit da ka sorkar.
Shillong, K’lyngkot, 24: Ka All India Trinamool Congress (AITC) ha ka sngi Baar ka la pynbna paidbah ïa ki 10 tylli ki mat jingkular ba kynthup ruh ban pyndam mardor ïa ka Dulir Ïasngewthuh Jingmut (Memorandum of understanding) ba ladep ïasoi da ka Sorkar Meghalaya bad ka Sorkar Assam ban ïapynbeit ïa ki hynriew tylli ki jaka ba ïakajia pud, hapoh 100 sngi lada ïoh bat ïa u lakam synshar ha ka jylla Meghalaya.
Ïa ka Election Manifesto la pyllait paidbah da u National General Secretary ka AITC u Abhishek Banerjee ha ka jingïalang kaba la long ha Pinewood Hotel ha kaba la sakhi lang da u State President u Bah Charles Pyngrope, u Nongïalam ka TMC Legislature Party u Mukul Sangma, u Vice President u Bah George Lyngdoh, u Nongïalam ka AITC Parliamentary Party ha Rajya Sabha u Derek O’Brien, u nongpeit ïa ka Jylla Meghalaya u Manas Bhunia bad kiwei kiwei.
Ka AITC ka la kular ban ai kham bun ki lad ki kabu bad ban kyntiew ïa ka khih ka kamai, ka lawei ba phyrnai, ban pynkupbor ïa ki kynthei, ban ai jingshngaiñ ïa ka imlang ka sahlang, ban pynkmen ïa ki nongrep, ban pynjanai ïa ka koit ka khiah, ban pynbha ïa ka pule ka puthi bad ban burom ïa ki dorbar trai ri bad ïa ki jaka ba kyntang.
“Ngin pynthikna ba manla kawei pa kawei ka jingkular yn sa pyntreikam hapoh 100 sngi naduh ba la thaw ïa ka Sorkar.
Kane ka kular jong nga sha manla iwei pa iwei……," ong u Abhishek haba kren ha kane ka jingïalang.
“Ngi ju ïohsngew ïa ka Sorkar ar enjin hynrei ka party jong ngi ka dei ka party kaba pyndep ïa kaba la kular.
Ïa ki jingkular kiba ka TMC ka la khlei shwa ka elekshon ha Bengal la lah ban pynurlong hapoh lai bnai.
"Haba kynthoh ïa ka NPP kaba bat ïa u lakam synshar bad ki seng saiñpyrthei kiba ïasynrop lang ha ka Sorkar MDA ki bym pat lah satia ban pynmih pyrthei ïa ki Manifesto, u Abhishek u la ong, “dei tang ka TMC ha Meghalaya khamtam ha ka jylli jong ka saiñpyrthei ha ka jylla kaba la lah ban sei madan ïa ka Manifesto tang hadien ba ladep pynbna ïa ka elekshon hynrei kaba sngewsih ka long ba ka party bad ki briew kiba khot ïa ngi kum ki nongwei haduh mynta kim pat lah satia wat tang ban pynmih pyrthei ïa ka Manifesto bad ïa ka Vision Document namarba kim don ka jingïohi jngai ïa ka Meghalaya, lymne kim don thong na ka bynta ka jylla Meghalaya.
"“Ha ki san snem baladep, ka Sorkar kaba la synshar ïa ka jylla bad kaba la put turoi shaphang ïa ka sorkar ar enjin hynrei ka dei ka Sorkar kaba tlot tam, ka bym kotbor, bym lah ban leh eiei ha ka ri kumba ladep ïohi," u la ong.
Da kaba pynpaw ba ka party jong u kan bat la ka kular ban burom ïa ki dorbar trai ri bad ïa ki jaka ba kyntang, u Abhishek ula ong, “ïa ka MoU ba ladep ïasoi bad ka Sorkar Assam yn sa pyndam, yn sa buh ruh ïa ki Police Check-posts ban pynkhlaiñ ka jingpahara ha khappud.
"“Kane kan sa weng ïa ki jingeh ba ïadei bad ka jingaiti ïa ka khyndew sha ka Assam bad ban ïada ïa ki nongshong shnong ha ki shnong khappud.
Ïa ka jingïasyllok ba thymmai yn sa pynsdang biang ban wad ïa ki lad ki lynti kumno ban weng ïa ki jingeh ha khappud," u la bynrap.
U la ong ba ka party kan sa pynthikna ruh ban pyntreikam mardor ïa ka Meghalaya Residents Safety and Security Act (MRSSA), 2016 ha baroh kawei ka jylla ban pynthikna baroh ki nongbylla kiba nabar ki dei ban da pynrung kyrteng ïalade.
“Ngin sa wanrah ruh ïa ka Private Member Bill ha Parliament na ka bynta ban pynïoh ïa ka jingithuh ïa ka Ktien Khasi bad Garo ba kin ïohrung ha ka Khyrnit Baphra jong ka Riti Synshar," u la ong bad bynrap ba ka party kan sa wanrah ruh ïa ka Village Administration Bill da kaba ïasyllok lang bad ki Autonomous District Council (ADC) bad ïa ki khlieh nongsynshar shnong ban ïada ïa ki dorbar trai ri.
Da kaba kular ban kyntiew ïa ka khih ka kamai, ka AITC ka la ong ba kan pynthikna ba ka ïoh ka kot ha ka jylla kan kiew artet ha ki san snem sa wan ban pynkiew arshah ïa ka GDP bad ban pyntikna ban pyllait ïa ka jylla Meghalaya na ka jingduk jingkyrduh.
Nalor kata, ka TMC ka la kular ban pynkiew 4,000 hajar tylli ki MSME ha ka shi snem ka ban long saw shah na kaba mynta ha kaba yn pynkiew ïa ka jingdon jong ki MSME ba treikam ha ka 1.
3 lak unit ha ki san snem ban sa wan.
Ha ka Manifesto, ka TMC ka la kular ba ka jingtih marpohkhyndew yn sa ailad biang da kaba bud pyrkhing katkum ka rukom stad saïañ bad ka Mining Policy khnang ba ym pynïap thngan ïa ki longïing bad bynrap ruh ba ka Policy kan long katkum ki kyndon jong ka aiñ.
Da kaba kular ban wanrah ïa ka lawei ba phyrnai sha ki paidbah ka Jylla, ka party ka la kular ban aikam palat 3 lak ha ki san snem ban sa wan bad ban ai jingsiew T.
1000 hajar shi bnai (12 hajar shi snem) sha uwei pa uwei u samla bym pat ïohkam hapdeng ka rta kaba 21 snem-40 snem hapoh ka Meghalaya Youth Empowerment (MYE) Scheme.
“1 lak tylli ki laptop yn sa ai sha ki khynnah skul kiba pule ha ki Higher Secondary bad ïa ki samla pule College ha ka jylla khnang ban pyntyllun shakhmat ïa ka Digital Education.
Baroh ki briew kiba shahniah ha ki kam jngohkai pyrthei bad ïa ki jingshakri jong ki yn sa ai jingïarap lyngba ka Job Card ba la pynrung kyrteng bad ka Sorkar ha kaba yn siew Honorarium manla u bnai T.
2,500," la kular ka TMC ha ka Manifesto.
Ka Manifesto ka la ong ba ka party kan ai ïa ka Direct Transfer kaba T.
1,000 shi bnai (T.
12,000 shi snem) sha ki kynthei ha manla kawei pa kawei ka longiing kum ka jingpyntreikam bad jingkyrshan hapoh ka Meghalaya Financial Inclusion for Women Empowerment (MFI WE) Scheme khnang ban pynkup bor ïa ki kynthei ha ka jylla.
Haba kylli, naei ka pisa kan wan ban pyntreikam ïa kine ki skhim, u Abhishek u la ong, “ka jylla ka don ïa ka pisa hynrei ka Sorkar kam don jingmut ban pynlut.
Kane ka dei ka jingïapher kaba ngi kwah ban wanrah bad kaba ngi kwah ban thaw.
"“Kam dei ka jingai sngewbha ba ka Sorkar ka ai ïa phi, ka dei ka hok jong phi bad ngi wan hangne ban ïakhun na ka bynta ki hok jong phi ban pynthikna ba phin ïoh ïa kaba phi dei hok.
Lada kawei pa kawei ka kynthei ha manla kawei ka longiing ka ïoh jingïarap pisa T.
1000 hajar bad T.
12, 000 hajar shi snem ka jinglut jong ka pla tyngka kan long T.
750 klur bad kata kan long 3% na ka mang tyngka," u la bynrap.
Shuh shuh, ka party ka la kular ban ai jingshngaiñ ïa baroh ki nongshong shnong kaba siew ïa ka Social Welfare Pension kaba T.
1,000 shi bnai (T.
12,000 shi snem), ban pynkiew ar shah ïa ka jingkyrshan pisa ïa kiba duna dkhotmet, ïa ki kynthei kiba kit khunrei, ïa ki thei ïap tnga bad ïa ki riewtymmen.
Ka Society Security Scheme, ka Meghalaya UNITE (Meghalaya Unorganized Sector Training and Empowerment scheme) na ka bynta ki 2.
8 lak ngut ki nongtrei ha ki shlem treikam bym pat ïoh jingithuh da kaba ai jinghikai, pynïoh jingsumar ei, ka Life Insurance bad ban siew ïa ka Provident Fund.
25% yn pynkiew ïa ki jingsiew na ka bynta ka koit ka khiah, ka jingïarap ha ka pule puthi, haba ïap, haba ïathoh shongkurim bad ka jingsiew baibam sha ki briew ba duna dkhotmet hapoh ka Meghalaya Building and Construction Workers’ Welfare Board.
Yn pyntreikam ïa ka E-ration cards na ka bynta baroh bad ban sorjamin biang ha baroh ki distrik ïa ka jingdon jong ki nongïohbhah ba kin ïoh ïa ki marbam reshon bad bynrap ruh ba baroh ki marbam reshon yn sa pynkiew na ka 4 sha ka 8 (u phan, shana, ka umphniang shet jynshet bad ka mluh ruh yn sa kynthup lang).
Ka party ka la kular ruh ba pynsdang ïa ka Farmers’ Assistance for Rural Meghalaya (FARM) Scheme ha kaba yn sa ai jingkyrshan pisa kaba T.
10,000 ha ka shisnem sha baroh ki nongrep ha ka jylla.
Ka party kan sa buh ruh ïa ki FARM Centres ha baroh ki distrik ka jylla bad ka jaka ban ïarap ïa ki nongrep ban pynïaid iew ïa ki mar rep nalor kaba pyntreikam ïa ka FARM Crop Insurance Policy kaba kynthup lut ïa baroh ki mar rep khnang ba ki nongrep kin ym duhnong.
Halor ka koit ka khiah, ka party ka la kular ban ai ïa ka Maternal and Child Care Centres ha baroh ki Block khnang ban pynthikna ban ai jingsumar ïa ki khunlung shwa ban kha bad ynda ladep kha bad ban pyntreikam shi spah na ka shi spah ïa ki PHC bad ki CHC ha ka jylla.
Da kaba pynpaw ba donkam ban pun jingkieng ïa ka jingduna ki Specialists, ki nongtrei bad ki tiar, ka AITC ka la kular ban wanrah ïa ki Medical College ba thymmei bad ban pynïoh ïa ka koit ka khiah kaba paka ha baroh kawei ka jylla.
Ka AITC ka la kular ban kyntiew 25% ha ka koit ka khiah na ka bynta ki riewtymmen hapoh ka Meghalaya Health Insurance Scheme (MHIS), 60 ki dukan die dawai, kawei na manla kawei ka block ha kaba yn sa ai jingkyrshan kaba 20% ka subsidy.
Khnang ban pynïoh ïa ka pule puthi kaba bha sha baroh ki khynnah, ka AITC ka la kular ban pyntreikam ïa ka Direct Benefit Transfers kaba T.
1,200 ha ka shisnem sha baroh ki longing jong ki khynnah skul kiba pule ha ki skul sorkar ka ban kynthup ruh ha ka bai kot bad ki tiar jinghikai.
Ka AITC ka la ong ba kawei pa kawei ka block kan don ïa ka Model School, ka jingshna pynbha ïa ki skul ha baroh ki district bad ban kyntiew ar shah ïa ka kam hikai skul ha ka jylla.
Ka la kular ruh ban pynïoh ïa ka umbam umdih sha baroh ki thliew iing, ban pynthymmai biang ïa ka MeECL khnang ba ki paidbah kin ym shah pynthud ha ka jingïoh bording.
“Baroh 6,459 tylli ki shnong ha Meghalaya yn sa pynïasoh da ki surok rong ïaid kali bad ban shna pynbha ïa baroh ki surok," ong ka Manifesto bad bynrap ba ka Shillong Ring Road Project (kaba pynïasoh ïa ka Eastern bad Western Bypass) yn sa pyndep khnang ban weng ïa ka jingdheng kali ha nongbah Shillong.
Nalor kata, ka AITC ka la kular ban wanrah ïa ka Sports University ba nyngkong eh ha ka jylla bad ban buh pisa T.
10 klur na ka bynta ban kyrshan ïa ki 22 tylli ki State Sports Associations ba la pynrung kyrteng bad ïa baroh ki sports club ba la ïoh jingithuh hapoh jong ki.
Kan pyntreikam ruh ïa ka Mission Sports ban ithuh, ban hikai bad ban kyntiew ïa ka sap ka phong ha baroh ki block level.
Manla ki distrik yn sa buh ïa ka State-of-the-art Multi-purpose Stadium.
Ka Manifesto ka la ong ba ka party kan sa tei ïa ka Meghalaya Music Promotion Board ban kyntiew ïa ki nongrwai ka jylla lyngba ka jinghikai bad ka jingïarap da ka thong ban rah ïa ki nongrwai sha ka kyrdan bad ki ri ka pyrthei.
“Yn sa tei ruh ïa ka Cultural Tourism Circuit da kaba ithuh bad kyntiew ïa ka kolshor bad ki jaka ba paw ha ki district.
Yn sa ai jingïarap bym don kam siew sut haduh T.
2 lak sha ki shnong ki thaw ban buh ïa ki Homestays bad ban ai jinghikai ha ki kam jngohkai pyrthei," la bynrap.
Ka party ka la kren shai ba kan ym ailad ïa ka bamsap ha ka jylla hynrei kan thaw da ka vigilance committee bad ban tohkit manla ka por ïa ki tnat treikam ka sorkar.
Ka AITC ka la kular ban pyndam ïa ka Meghalaya Regulation of Gaming Act, 2021 lyngba ka aiñ, da kaba burom ïa ka jingsngew jong ki paidbah.
Shillong, Kyllalyngkot 25 : Ka Pondicherry ka la pynliem ïa ka Meghalaya da saw wicket ha ka jingïakhun ha ka sngi Balang jong ka lympung ïalehkai kriket ki kynthei ka Senior Women’s One Day Trophy kaba la pynïalehkai ha Nagpur.
Ka Meghalaya kaba la hap ban tied nyngkong hadien ba ka khlem jop ka jingïakynting pisa, ka kamai 113 ron bad khyllem lut baroh ki wicket ha ki 41.
1 over, katba ka Pondicherry ka la lah ban kynjoh sha ka thong ha ki 43 over bad khyllem hynriew wicket.
Ka Meghalaya ka la lah ban ïalehkai bha ha ka liang ki thei kawang bol, ha kaba ka Ajima Sangma ka la ïoh ban pynhap ïa ka wicket jong kawei na ki thei tied sdang tang mar ïasdang kawang bol.
Ka la ïoh biang ban khur sa ar wicket da kaba pyndep khur 3 wicket ai kamai tang 10 ron ha ki 9 over, katba ka Debasmita Dutta ka la ïoh ban khur 3 wicket ai kamai 23 ron ha ki 10 over.
Ka Pondicherry ha ka jingkamai 13 ron duh noh 3 wicket ka la nang duh shuh shuh ki wicket haduh ba kan da kamai 69/6 wicket ha ki 32.
3 over hynrei ka jingneh wicket bad ka jingkamai ron lang da 45 ron ka Pondicherry ka la lah ban kynjoh sha ka thong ba la buh da ka Meghalaya bad jop syndon da saw wicket.
Shuwa ban kawang bol, ka Sejal Raut sa shisien ka la ïoh ban kamai bun ron biang na ka bynta ka Meghalaya ha kaba ha kane ka sngi ka kamai 45 ron arwei, katba ka Suriti Kumari Ray (11), Anita Lodhi (13) bad ka Dutta (14).
Watla ka dang khmih lynti ban khur jingjop kaba nyngkong hadien ba ka la rem saw sien, ka Meghalaya kan ïakhun sa aireng pat pyrshah ïa ka West Bengal ha ka sngi Thohdieng mynta ka taïew.
Shillong, Kyllalyngkot 25 : Kum shi bynta ban rakhe ïa ka sngi ki nongthep vote ne ka National Voters Day ha ka 25 tarik Kyllalyngkot 2023, ka ophis u Chief Electoral Officer jong ka sorkar Meghalaya ha ryngkat ka jingïatreilang bad ka ophis u District Sports Officer, East Khasi Hills District, Shillong, ka la pynlong da ka jingpynïakob ïamareh ne kaba la tip kum ka “National Voters’ Day 21K, 10K, 5K bad 1K Run".
Ha katei ka jingpynïakob ïamareh ki la don haduh 800 ngut kiba la wan ban ïashim bynta naduh kiba 14 snem haduh kiba 50 snem.
Ïa ka jingmareh 21K bad ka Cycling la kaweh ïa ka lama da u S.
C Sadhu, IAS Deputy Commissioner jong ka East Khasi Hills District bad ïa ka 10K, 5K bad 1K la kaweh ïa ka lama da ki ophisar ka tnad elekshon jong ka sorkar jylla.
Haba kaba kut jong ka jingpynïakob mareh la sam ruh ïa ki khusnam nongjop ba la sam da u bah D.
P Wahlang IAS, Chief Secretary da ka jingïarap sam lem kiwei ki ophisar kaba la pynlong ha ïing dorbar thaw aiñ barim kaba don ha Khyndailad, Shillong.
Ha kane kajuh ka sngi ka tnad elekshon jong ka sorkar jylla ka la pynkup burom ruh ïa ka Kong Kmoiñ Wahlang ka longkmie kaba paw bha jong ka jylla ha ka jingmareh thong kaba la ïashim bynta lang ruh ha kane ka jingïakop mareh.
Shillong, Kyllalyngkot 25 : Ka kynhun Edge 10 kaba la pyndep ïa ka prokram wad khynnah bad samla ïalehkai donsap (Live Sports Testing for Athletes) ha ryngkat ka jingïasnohktilang ryngkat ka Directorate of Sports & Youth Affairs bad ka Meghalaya State Olympic Association (MSOA) ka la jied ïa 200 ngut ki nongïalehkai, ba kynthup khyndai ngut na West Jaiñtia Hills District ban ai shuh shuh ka jinghikai pyntbit.
Kum ban pynkynmaw hangne ba ka kynhun Edge 10 ha ryngkat ka jingïasnohktilang ryngkat ka Directorate of Sports & Youth Affairs bad ka Meghalaya State Olympic Association (MSOA) ka la pynlong ïa ka prokram wad nongïalehkai donsap ha kaba ki la don haduh 4000 ngut ki nongïalehkai kiba la ïashim bynta.
Napdeng kitei ki 4000 ngut, la ïoh ban jied 200 ngut na ka bynta ban ai shuh shuh ka jinghikai pyntbit ïa kaba yn sa pynlong da ka kynhun Edge 10.
Katba napdeng kitei ki 200 ngut, khyndai ngut kidei na West Jaintia Hills District.
Kitei ki kyndai ngut ki kynthup ka samla Daiahunlangki Shylla, Deinambhami Phawa, Lanaika Kamar, u samla Banlambha Pala, Edify Bamon, Foremost Dhar, ka Gareth Tyngkan, u Mechan Bareh bad u Salonbhahmi Suchiang.
Kumta la kyntu ïa baroh khyndai ngut kiba la shah jied kiba dei na West Jaintia Hills District ba kin leit ban submit ïa ki jingdonkam ha ka ophis u District Sports Officer jong ka West Jaiñtia Hills District.
Nongstoiñ, K’lyngkot, 25: “Nga ka khot nga wer ïa phi ki paidbah bad sha baroh ki nongkyrshan jong ka HSPDP, ba ngin leit sha kane ka elekshon ba mynta da ka mynsiem kaba don ïa ka hok bad ka jingshisha", ong u kyrtong jong ka HSPDP Nongstoiñ Bah Sanjied Kynsai Shangrit, haba ai jingkren ha ka jingïalang jong ki nongkitkam jong ki Primary Unit ka party ha Vanni Hall Pyndengrei, Nongstoiñ.
“Nga wan hakhmat jong phi ym da ka spah ka phew, hynrei da ka mynsiem jong ka jingieit bad jingsngewrit nga kwah ban thied ïa phi.
Kynmaw phi ki paidbah da pyrkhat da puson ha kano ka lynti ba phi ïaid ha kane ka elekshon, namar ïoh lehse ka jingbabe kan sa wan hadien.
Nga la shakri kum u nongïalam sengbhalang ha ki por ba la leit.
Hynrei mynta nga don ka jingthmu ban shakri khambha ïa ki paidbah lyngba kane ka party, kaba phi phew hajar ngut ki mynsiem ba lui lui ba la ju ïai kyrshan da ki phew tylli ki snem", u la ong.
“Phi dang kynmaw ba ha u 2019 ki nongkitkam lyngba ki Primary Unit ki la dep jied ïa nga ban ïakhun ïa ka elekshon.
Hynrei, ki ba halor da ka jingburom ki la aiti noh ha u Bah L.
G Nongsiej ïa ka tiket, ha kaba nga ruh nga la kynran dien bad khlem ïaknieh tiket nga la ïaineh ha ka party.
Ka daw namar ngam dei u nongpynjot party hynrei u nongtei ïa ka party.
Nga la don ha ka party da ki phew snem haduh mynta, ta ka daw lada phi ngeit ha ka jingpynthame jong kito ki briew kiba wan ha ka party na ka bynta ka jingmyntoi ïalade, phi la bakla jur haduh katta katta", u la ong.
“Ngim dei ban sngap ha ki jingpynthame, kumba la kynnoh ha kine ki taiew bad ki bnai ba la leit, ba nga la shah pynthied ïa ka tiket da kata ka seng NPP.
Kine ki dei tang ki khubor lamler ki khubor kiba kwah ban pynthohbria ïa nga bad ïa ka party HSPDP hi baroh kawei, namar ngam dei u nongkhrong".
Ha ka jingïadei bad ki samla u Bah Sanjied u la ong, “Wat ym ïa khñium shuh nangne shakhmat kumba phi la ju ïa khñium baroh shikatta.
Lada nga jop ka kam ba hakhmat kaba nyngkong eh ka dei ka rukom thung kam thung jam hapoh Nongstoiñ.
Nga hi ngam kwah ban tuklar ïano bad mano ban ïoh kam, hynrei ai u ta u ba trei shitom, u ba stad bad u ba dei hok ban ïoh, ai un ïoh shwa ïa ka kam.
Ngam dei u ba ong ba tang ïa kita kiba kyrshan ïa nga lane u ba dei ba haïing jong nga un ïoh shwa", u la ban biang.
“Ñion beit ha ka symbol jong ka dur u Sing ba sa shisien ngin ïoh biang ïa ka jingjop bad ka burom ym tang jong ka party, hynrei ïa ka dong ka thaiñ, ka jaidbynriew bad ki khun ki ksiew pateng kin ïoh ïa ka jingkyrkhu lyngba ka jingsynshar kaba khuid ka bym don jingnoh shilliang ïano ïano".
“Kam dei ban don ka jingïapher hapdeng kiba riewspah bad kiba duk, lane ka jingïapher hapdeng u ba khraw ne ba rit.
Hynrei, ai ba uta u ba trei shitom u dei ban ïoh ïa la ka jong ka hok.
Leit sha kane ka elekshon mynta ka kynti ruh da ka lynti jong ka hok bad jingshisha, kumba u Maieit Hoping u la ju kren man ka por mynba u dang don bad ngi", ong u Bah Sanjied.
U Bah K.
P Pangniang President rangbah ka party haba pynkynmaw ïa ki kam bad jingïalam jong u Maieit Hoping ban ïakhun pynïoh ïa la ka jylla u la ong ruh, “Ka party HSPDP kam dei ka party ban shu thied briew.
Hynrei ban don ka mynsiem ieit ri, ban don da kita ki hynñiew sngi lane 30 sngi ha phatok, kata keiñ ka dei ka mynsiem jong ka HSPDP.
Ban ïada ïa ka ri bad ka jaidbynriew kam dei da kaba ngi thied da ka pisa, hynrei ka mynsiem ba shynrang".
“Kumba long mynta ngim don shuh uwei ruh u MLA, hynrei to tip ba ka party mynta kan sa dap 60 snem bad ha une u 2023, kan dap 55 snem bad kan sa pyiar la ki thapniang bad ka burom jong ka party kan sa paw da ka jingkyrkhu jong u Maieit".
“Mano ba la kren ïa u pud u sam hato ym dei ka HSPDP kaba la ïai dawa ïa kane la palat 50 snem.
Hato phin shem ïa kane ha ka mat ïakhun elekshon jong kiwei ki party.
Ngim pat jop hynrei ki la ïai kren bad ïai dawa.
Hynrei kine kiwei ki party ki sngew ba ka long kaba dei, ki sdang ban khyllie kylla, hynrei kim poi shaei shaei namar ka dei ka ishu ba shu tuh na kiwei".
“Ka HSPDP naduh ba sdang ka ong ba ka jinglong trai jong ngi ha ka khyndew ka shyiap, ngi dei ma ngi ban bat bad ngi dei ban ong ïa ka sorkar India ba ka dei ban weng noh ïa ka 12 A.
Ïa kane ngin ïai dawa bad ban ïakhun ha Delhi ban weng noh ïa ki kyndon aiñ kiba ngi hap shah pynïaid na Delhi ha ka jingïadei bad ka jinglong trai jong ngi ha ka jinglong trai ha ka khyndew ka shyiap".
Ha ka jingïadei bad u Bah Sanjied kum u kyrtong na Nongstoiñ u la ong, “Ka party hi ka sngew dei bad I dei ruh ba u ne u samla rangbah u kham don ka hok ban ïaleh na ka party, namar naduh ki phew snem ma u bad ka ïing ka sem ki la don lypa ha ka party hapoh ka jingïalam jong u kpa jong u, u Bah Barly Thabah.
Hato kumno ngin shu ai sha kiwei nongwei kiba shu wan kynsan ban shu knieh jubor ïa ka tiket.
Namarkata ñion beit ha u Sing ha kane ka kynti ba mynta bad ai ka jingshaniah ha une u rangbah jong ka party.
Phi ki paidbah Nongstoiñ phi la mad ïa u Saw ha kine ki san snem, mynta ka kynti ngin ñiom ha u San", u la ong.
Kiwei kiwei kiba la ai jingkren ha kane ka jingïalang jong ki nongkitkam ka party ki long u Bah Michael Thongni General Secretary HSPDP Nongstoiñ, Bah Nolipstar Lyngdoh President Mawkyrwat Area HSPDP, Bah Martle Mukhim MDC Mawkynrew bad kiwei kiwei ki nongkitkam hapoh jong ka Party.
Ha kane ka sngi, na ka liang u Bah Martle Mukhim u ba long ruh u Senior Vice President la ïoh ban pynskhem ïa ki nongkitkam jong ka party HSPDP Nongstoiñ area unit, kaba kynthup naduh ka parent body, women wing bad youth wing.
Kumjuh ruh shwa kane ka jingïalang ki nongkitkam ka party ha Vanni Hall, ka la don ka jingleit plie da u President rangbah ka party ïa ka ophis treikam ba thymmai jong ka party kaba don ha ka shnong Upper New Nongstoiñ.
Mawkyrwat, K’lyngkot, 25: U Shiningstar Marweiñ (00:31:07) bad ka Marqueenless Ramsiej (00:40:12) ki long ki ar ki nongjop napdeng ki nongïashimbynta ha ka jingïakop mareh thong kiba ha ka karta kaba 18 snem shajrong ba la pynïaid da ka ophis jong u Deputy Commissioner & District Election Officer, South West Khasi Hills District ha ryngkat District Sports Officer, South West Khasi Hills District, Mawkyrwat ha ka jingrakhe ïa ka National Voters Day 2023.
U bah T.
Lyngwa, IAS, uba long u Deputy Commissioner bad kum District Election Officer, South West Khasi Hills District u la kaweh ïa ka lama kum ka dak ban plie ïa ka jingïamareh kaba la sdang na Deputy Commissioner ophis bad ba la pynkut ha Photumnew, Mawkyrwat.
Lah ban kdew ba ki nongïashimbynta ha kane ka sngi ki long haduh 220 tam ei ei ki nongïamareh ba kynthup naduh ki hep kiba rit, ki samla shynrang bad kynthei bad kumjuh ruh ki ‘riew rangbah na kylleng ki shnong jong ka South West Khasi Hills District.
Lah ban kdew ba kiwei pat ki nongjop ha kane ka jingïakop mareh ki long u Iwelljohn Ramsiej, u Jomsingstar Ramsiej katba jong ki kynthei pat ki long ka Aidaris Lyngkhoi, ka Maidalari Wanniang kiba dei ha ka karta 18 snem shajrong.
Nangta, kiba 13 – 17 snem jong ki shynrang ki long u Neverson Jyrwa, u Johnstar Sohphoh bad u Nangkyrshan K.
Wanniang katba jong ki kynthei ki long ka Selbiana K.
Wanniang, ka Elfidary Wartde bad ka Ikyntiewshisha Ramsiej.
Ki nongjop jong kiba 12 snem shynrang ki long Bankitbok Ramsiej, u Tislang Wahlang bad u Damangkynsai Wartde.
Jong ki kynthei pat ki long ka Larijanai Wartde, ka Rikynti Kharjahrin bad ka Kyntimery Ramsiej.
Ha kane ka sngi la ïoh ruh ban sam ïa ki khusnam sha ki nongjop kiba la kham rangbah kata u Darius Lyngdoh, 60 snem karta bad kumjuh ki khynnah rit kata I heprit Davidlewis Kharwanniang, 4 snem karta bad I heprit Idapynkmen Marpna, 6 snem karta.
Ïa ki nongjop ha kane ka sngi la ïoh ban sam da ki khusnam, ka syrnod ha ryngkat ka song pisa.
Haba kren lamphang halor kane ka sngi u bah K.
Nongsteng, MCS, EAC, South West Khasi Hills District Mawkyrwat u la ong ba la rakhe nyngkong eh ia kane ka sngi ha ka 25 tarik u Kyllalyngkot, 2011 ha kaba ka Election Commission jong ka ri India ka la buh khnang ïa kane ka sngi na ka bynta ban pynjur ka jingpynrung kyrteng khnang ba kan don ka jingïashimbynta salonsar jong ki paid nongthep vote.
Haba kren ha kane ka jingïalang ba lyngkot, u bah T.
Lyngwa, Deputy Commissioner jong ka South West Khasi Hills District u la ong ba ka jingthmu ba kongsan jong kane ka sngi ka long ban kyrsiew thiah ïa kito ki nongthep vote kiba la dep ïa ka jingpynrung ne don kyrteng ba kin mih shakhmat bad ban ym pynsep-ei ïa kane ka kabu ksiar kaba ka Election Commission ka Ri ka la pynkup bor ha ngi da kaba ngi jied ïa ki nongmihkhmat katkum ka mon bad ka jingsngewthuh jong ngi khlem kano kano ka jingshah pynbor.
Ha kajuh ka por u la pynpaw ïa ka jingsngewkmen ban ïohi ïa kiba bun ki nongïashim bynta kiba la wan ban ïa mareh ha ka jingrakhe ïa kane ka sngi da kaba pynshlur ïa ki ban pynmlien ban mareh na ka bynta ka met kaba koit kaba khiah krat ban lait na ki jingpang kiba bun jaid ban long kiba ryntih (discipline) ha baroh ki liang bad ban lait na ki jingmlien kiba sniew kiba ktah ym tang shi met hynrei wat Ïa ka imlang ka sahlang.
Nangta, u la pynshlur bad ai mynsiem ïa ki ban nang leh bha shuh shuh khnang ban lah ban jop bad ïa khun ha ki jingïakop bapher bapher da kaba pynpaw ba kane ka dong ka thaiñ ka don ki marathon runners kiba la paw bad u khmih lynti ba kin nang mih shuh shuh ha ki por ki ban wan ki ban wanrah nam rah burom bad ki ban long ka jingsarong ïa ka dong ka thaiñ.
Hadien kane, u bah T.
Lyngwa, Deputy Commissioner ka South West Khasi Hills District ula ïalam ha ka jingpule ïa ka Voters Pledge bad ha kajuh ka por la ïoh ruh ban sam ïa ka khusnam bad ka syrnod sha uwei u nongdro dur uba don jingduna ha ki dkhot met kata sha u bah Goldenstar Thongni kum u PwDs Youth Icon SVEEP Partner.
Ïa kane ka jingïalang la pynïaid da u bah L.
T.
Tariang, MCS, Additional Deputy Commissioner ka South West Khasi Hills District katba u bah Iohbor Diengdoh u la ai ki kyntien khublei.
Nongstoiñ, K’lyngkot 25: U MDC ka Mawkynrew u ba long ruh u senior vice president ka party HSPDP, u ka ñiew tang ïa ki kam kiba u (L) Bah Hoping Stone Lyngdoh, nongseng ka party da kaba ong ba ñiar ban shem ki nongialam ba radbah shisha kum une u nongialam ba radbah ka jaidbynriew.
“Nga dei tang u para jong u, hynrei nga la ïohi dalade haduh katno shisha u da pynlut por u da trei shitom ban thoh ban pruid ïa ki kot, na ka bynta ban pynlaitluid ïa kane ka ri baieit jong ngi na ki ain ka sorkar India kiba tyngkhuh ïa ka rukom long rukom im jong ngi shane.
Ha syndah jong u, nga la don kum u para bad u da long shisha u nongialam u ba ngam pat shem satia ïa ka jinglah ban aiti, hynrei u la long dieng bah marwei ban ïohi jngai na ka bynta ka jaidbynriew.
Ngi donkam ban pynneh bad ïai ïaleh halor ki nongrim kiba skhem ki ban ïa da ïa ka jaidbynriew jong ngi", u la ong.
“Ha nga hi nga shu sngew ban kyntu sha ki paidbah ba ngim ioh shuh kum ka HSPDP, kaba don ka nongrim ba skhem ban ïeng ïaleh na ka bynta ka jingbha jong ki paidbah salonsar jong ka jaidbynriew, khlem da kheiñ ïa u ba don ba em ne u duk u suk.
Ha Nongstoiñ ka dei ka tynrai bad ka burom jong ka HSPDP ba u ne u nongïalam u la ïalam ïa ka jaidbynriew.
Mynta ka pali ruh nga sngew ban kyntu sha ki paidbah, ba ki dei ban kyrshan ïa u Bah Sanjied na ka bynta ka lawei jong ka pateng ban wan", u la ong.
U la ong ruh ba u Bah Hoping kum u riewsaiñ pyrthei u long ruh uba shisur shidur bad uba ieid ia ka jaidbynriew.
Mawkyrwat, K’lyngkot, 25: Kum shibynta ban ïa phylliew jingmut na ka bynta kane ka elekshon MLA 2023, mynta ka sngi ka 25 tarik u Kyllalyngkot, 2023 ki nongïalam jong ka Meghalaya Pradesh Mahila Congress Committee (MPMCC) ki la wan hiar sha Mawkyrwat na ka bynta ka jingïakynduhlang jong ki Mahila Congress Mawkyrwat Block ha kaba ïa ka jingialang la pynlong ha ophis treikam jong party ha shnong Mawlangwir, South west Khasi Hills District.
U Bah Carnes Sohshang uba long mynta kum u kyrtong u ban sa ïa ai reng na ka Mawkyrwat Constituency napoh ka Indian National Congress (INC) ha ka jingkren jong u, u la ong lada um ieid ïa ki paidbah um don shuh bad kane ka Indian National Congress (INC) namar la bun ki khep ba kiwei ki party ki la tyrwa sngewbha ïa u da ka ka pisa bad ka rupa hynrei um kwah ïa kata.
“Ngam dei uba duk hynrei nga riewspah ka mynsiem kaba kiwei kim lah ban thied ïa da ka pisa pliah", ong u bah Carnes Sohshang.
Ha kane ka sngi la ïa donlang ruh ka kong Victorealness Syiemlieh ka kyrtong jong ka Indian National Congress (INC) na ka Ranikor Constituency, ka kong Joplyn S.
Shylla, President ka Meghalaya Pradesh Mahila Congress Committee, ka kong Aldella Lyngdoh, Secretary ka Meghalaya Pradesh Mahila Congress Committee, ki nongkitkam ba hakhmat jong ka Mawkyrwat Mahila Congress Block Committee bad da ki katto katne ngut ki longkmie kiba la wan ban sakhie lang ha kane ka jingïalang.
Lah ruh ban kdew ba ha kane ka sngi la ïoh ruh ka jingpdiang burom ïa ki longkmie kiba dang wan rung thymmai kiba na kiwei pat ki party kiba la wan pynïasoh ïa lade bad ka Indian National Congress (INC).
Khliehriat, K’lyngkot 25: U Deputy Commissioner (Election) East Jaiñtia Hills District ha ka jingpyllait khubor mynta ka sngi, u la ïathuh ba ki bor synshar district ki la buh ïa ka District Committee ka ban peitngor ïa ka jinglong jingman hapoh ka district kaba dei katkum ka Model Code of Conduct kaba na ka bynta ban pynneh pynsah ïa ka shongsuk shongsaiñ bad na ka bynta ka jingïaid beit ïaid ryntih ka Meghalaya Legislative Assembly election ka ban sa long shen.
La ong ba haduh mynta, ki dkhot jong katei ka Committee kim pat shym la lap ïa kano kano ka kam ka ban pynkhieñ ïa ka Model Code of Conduct bad ym pat shym la don kano kano ka ejahar ban ujor pyrshah ïano ïano lane ym pat shym la don kano kano ka jingunjor ïa kino kino ki kyrtong ïakhun election ha kaba ïadei bad ka jing sam kyiad bad jingsam pisa.
Ïa ka kam ban peitngor ïa ka jinglong jingman la ïatreilang ruh bad ki bor pulit, ki Statistic Surveillance Team lane ki Flying Squad, ha kane ka District Committee la long dkhot ruh da u Project Director, DRDA East Jaiñtia Hills District, u bah G.
Warjri, MCS kum u Chairman, u Nodal Officer Expenditure Monotoring, u bah J.
Shylla, MCS kum u Convener bad u Treasury Officer East Jaiñtia Hills District, u bah L.
Lyngdoh kum u dkhot.
Khliehriat, K’lyngkot 25: Ka ophis jong u Deputy Commissioner East Jaiñtia Hills District, mynta ka sngi ka la pynlong ïaka prokram ba kyrpang kaba dei ka sngi jong ki nonbthep vote lane ka Voters Day ha kaba la pynlong da ka Cycle Rally ka ba long ruh kum ka jingai jingpynshai halor ka jingthep vote bad ka ban long ruh kum ka jingai mynsiem ïa ki paidbah nongshong shnong khamtam kito ki nongthep vote kiba dang shu thep vote nyngkong ba kin wan ban shimbynta ha ka jingthep vote ha kane ka election ka ban wan.
Ïa ka Cycle Rally la pyllait lama na Lad Sohkymphor da u Additional Deputy Commissiner ka East Jaiñtia Hills District, u bah A.
Nongbri, MCS bad la pynkut ïa kane ka rally ha phyllaw ka ophis u Depury Commissioner ha Khliehriat.
Haba kren ha ka jingïalang, u bah A.
Nongbri, MCS, u la ong ba ka jingthep vote ka dei ka hok jong uwei pa uwei u nongshong shnong jong ka ri, kumta kum ki nongthep vote ki dei ban kiar na ka jingshah thied bad ki dei ban pyndonkam hok ïala ka jong ka hok ban thep ïa ka vote, u kyntu ruh ïa kiba la wan sha kane ka prokram ba ki dei ban pynsaphriang ïa ka khubor sha kiwei ruh ba kiwei ruh ki dei ban sngewthuh ïa ka jingdonkam ban thep ïa ka vote bad u pynshlur ruh ïa ki nongthep vote kiba don hapoh ka district ba ki dei ban mih sha khmat ban wan thep ïa ki vote jong ki ha kane ka Meghalaya Legislative Assembly Election 2023 ka ban sa long shen.
U Additional Deputy Commissioner ka East Jaiñtia Hills District, u bah J.
Shylla, MCS u la sam ïa ki syrnot sha baroh kito kiba la ïa shim bynta ha ka Cycle Rally.
Nongpoh, Kyllalyngkot 25: Na ka bynta ban peitngor ba ka jingpynkhreh ïa ka election 2023 kan long kaba ïaid beit ïaid ryntih bad ki paidbah kin bud ryntih katkum ki kyndon ba la pynjari ha ka section 144CrPC bad ruh ka Model Code of Conduct, ka ophis u Deputy Commis sioner ka Ri Bhoi ka la buh ïa ka Monitoring Control room bad ka Call Centre na ka bynta ban ïarap ïa ki paidbah ba kin pyntip ïa kino kino kiba pynkhein ïa ka Model Code of Conduct.
Ka kyrwoh ba la phah na ka ophis u Deputy Commissioner ka Ri Bhoi, u Arpit Upadhayay ka la buh kyrpang ruh ïa kane ka Monitoring Control Room lane ka Call Centre, ka dei shi bynta ban wan rah ïa ka jingpynkhreh ïa ka election bad ban jied ïa ki nongmihkhmat ha ka election 2023 kan long kaba ïaid beit ïaid ryntih.
Na ka liang ka ophis u DC ka la kyrpad ruh ïa ki paidbah ba lada ki lap ïa kino kino kiba pynkhein ïa ki kyndon jong ka Model Code of Conduct ki lah ban phone ha kine ki number (1) 1950 (2) 03638-296017 (3) 70057-86077 bad ka bor synhar District kan sa leh ïa kaba donkam kumba la pynjari lyngba katei ka kyndon aiñ na ka bynta ban nym don kano kano ka jingpynthud ïa ka shongsuk shongsain ki paidbah ha kane ka jingjied ïa ki nongmihkhmat jong kane ka election 2023 hapoh ka jylla.
Jowai, K’Lyngkot 25: Mynta ka sngi 25 tarik u Kyllalyngkot ka Bouncers Association of Meghalaya Jaiñtia Hills (BAM-JH) kala ïoh ban pynkhalai ïa ki ‘Ticket Lucky Draw’ mynta ka snem 2023 kaba dei ruh ka sien ba ar ha ka jingïalang kaba la long ha Infinity Hall Mooralong Jowai.
Hashwa ban pynkhalai ïa kine ki Ticket Lucky Draw la don ka jingïalang ba lyngkot ba la pynïaid da u ma Yoosar Kynjing President BAM-JH, uba la pynpaw ka jingsngewnguh kaba khraw eh ïa baroh ki para dkhot kiba la trei shitom met bad mynsiem ban pynïaid ïew ïa kine ki Ticket shi bynta ban pynmih pisa katba kot ka bor ïa ka seng.
Ki nongjop ha kane ka jingpynkhalai ki long kumne ïa ka 1st Prize: 5513 kaba long arphew hajar tyngka, 2nd Prize: 7983 shiphew hajar tyngka bad ka 3rd Prize: 10378 kaba long 5 hajar tyngka.
U Kongsan, ma Pyndaplang Muksor (Rank.
Camp Commander & Training i/c Tornando Security Agency Iooksi Umdeinlin WJH) haba ai jingkren ula pynpaw ka jingai khublei ba kyrpang ïa ka BAM-JH kala noh synñiang shibun ki kam ba bha hapoh ka District hi baroh kawei.
“Ka seng ka la kyrshan radbah naduh ba wan lynshop ka khlam Covid-19 da kaba ïatreilang bad ki bor District, ki jingap pahara haba don ki tamasa, ki jingïathoh bad kiwei de.
"Kiwei de kiba ai jingkren ha kane ka sngi ki kynthup ïa u ma Welborn Phawa (Senior Security Card), ma Chebha Passah Ex.
Art & Culture ka JSU C.
B nalor ka jingïadon lang ki dkhot ka BAM-JH, katba ïa ki kyntien ai khublei la ïoh na samla Rihokmika Sumer office Secretary Women Wings BAM-JH.
Shillong, Lber 01 : Ka United Democratic Party (UDP) Sohiong kala jied da ka kyrteng jong u bah Synshar Lyngdoh, u pyrsa trai jong u Maheh HDR Lyngdoh (Bam Kwai ha Dwar U Blei) ban mih bujli ha ka jaka jongu ban ïakhun ïa ka election MLA-2023 na Sohiong Constituency.
Ka Election Commission of India (ECI) ka la pynsangeh shwa ïa ka Election ha Sohiong Constituency hadien ka jingkhlad noh u kyrtong ka UDP u Maheh HDR Lyngdoh haka 20 tarik Rymphang 2023.
Haba kren sha ki lad pathai khubor, u President ka UDP East Khasi Hills District bah Titosstarwell Chyne ula ïathuh ba ïa ka kyrteng jong u bah Synshar Lyngdoh u ba dei ruh u pyrsa trai jong u bah HDR Lyngdoh la phah hi daka UDP Sohiong circle bad naka liang ka party kan sa shong pyrkhat bha hashuwa ban shim ïa ka rai ba khatduh.
U bah Titos ula ong ba hadien ka jingpynbna naka ECI haba ïadei bad ka tarik ban pynlong Election ha Sohiong konstitwensi, ka State Election Committee (SEC) jong ka UDP ruh kan sa shong jingïalang ban shim rai khatduh halor u kyrtong jong ka Party ban ïakhun ïaka Election.
“Nga la ïoh pdiang ïa ka shithi naka UDP Sohiong circle ha kaba, ki la phah ïa ka kyrteng jong u bah Synshar Lyngdoh u ba dei u pyrsa jong u bah HDR Lyngdoh ban mih bujli ban ïakhun ïa ka Election na Sohiong" la ong u bah Titos.
U bah Titos ula ong ba kum u president ka UDP East Khasi Hills District un rah ïa kane ka jingai jingmut ka UDP Sohiong sha ka SEC jong ka Party ba kan shim ïa ka rai ba khatduh.
Shillong, Lber, 01: Ka Khasi Students’ Union lyngba ka Education Cell ka phah ïa u kyrwoh kitbok kit rwiang sha baroh ki samla pule Khasi kiba shen kin sa ïakhun ïa ka eksamin SSLC bad HSSLC bad kiwei kiwei de ki eksamin bapher bapher ki jong ki ha kine ki khyndiat sngi ki ban sa wan.
Ha kum kane ka juk kaba mynta kaba long ka juk jong ka jingïakhun ki samla ki donkam ym tang ban ïoh kheit ïa u soh ka jingjop hynrei ban kiew ruh sha ki kliar jong ka jingjop.
Shuh shuh ka juk mynta ka dawa shibun kiei kiei na ka bynta ka jingbha bad jingmyntoi ka imlang ka sahlang, kumta ka Education Cell, lyngba u Vice Chairman u smala S.
Kharbihkhiew, ka kyntu ïa ki samla pule ban trei borbah bad minot thop khnang ba kin wan sha khmat ha ki jingpule ki jong ki.
Katba dang ïaid ki sngi bad ka por ngi ju sakhi ba ka jaibynriew Khasi ka la hiar arsut ha ka liang ka pule puthi, la kham niar ruh ban shem ïa ki samla Khasi ba kin pas ïa ki kynja eksamin ba kham heh kum ki Civil Services bad kiwei kiwei.
Haba peit pat ïa kiwei ki jaidbynriew, la ïohi ba ki la nang kiew shaphrang bad kane ka long ka jingma ïa ka jaibynriew, namar ba lada kan ïai bteng ban long kumne shen ngin sa long kiba sahdien tam ha baroh ki liang namar ka jingnang jingstad ka long ka atiar kaba radbah tam ha ka ban kyntiew ban pynkhlaiñ ïa ka jaidbynriew, la ong ka KSU.
Shillong, Lber 01: Ka Meghalaya Clean and Green Organization kaba dei kawei na ka Seng ieid Mariang hapoh ka jylla Meghalaya, ka kyntu ïa ki paidbah nong Shong shnong ka jylla Meghalaya baroh ba kin husiar haka ïaid ka ïeng ban nym bret kulmar ïa ki sikret lane duma haba ki ïaid na ki jaka khlaw ïoh kan wanrah ïa ki jing pluh ding.
Ka kyrpad ruh ba kin long kiba stad ban pyn neh pynsah ïa ka Mariang bad ki sawdong sawkun jong ka, ban nym ïa thang khlaw kulmar namar kan wanrah ïa ka jing jot jong ki khlaw ki btap dieng ki siej bad ki mrad bad ki sim.
Ka Seng ka ong ba ki briew ki la im ha kane ka juk ba ka jingkylla jong ka Mariang ka stet bha, (Global Warming And Climate Changebad lada ki paidbah kim kheiñ kor ïaka mariang kan don ka jingduh ïa ki khlaw bad ki mrad kan poi ka por u khunbynriew unsa duh jaid na kane ka sla pyrthei, kumba ka jia ïa ki mrad Dinasour kiba la duh jaid na kane ka sla pyrthei bad sah satang ki jingkynmaw ha ki kot pule bad jingïathuh khana pateng.
Kane ka aiom ka dei ka aiom kaba tyrkhong bad jur bha ka lyer, kumta ka Seng ka kyrpad ruh ïa kito ki briew kiba im da ka rep Jhum ba kin sngewbha ban phikir haba ki thang ding ha ki jaka rep jong ki.
Ka Seng ka kyrpad ia ki Fire and Emergency Service ba kin sngewbha ban long kiba peitngor ïa ki jing pluh khlaw pluh ding ha ki lum bad ki khlaw,lada don ba ujorne ym don ba ujor ruh kidei ban mareh wut wut sha ki jaka pluh ding tang shu ïohi ne ïoh jingtip.
Ka Seng ka kyntu ruh ïa ka sorkar ba kan shim khia ban pynlong da ki awareness program ban pyn sngewthuh ïa ki paidbah halor ki jing kordor ka mariang bad ban kiar na ki jing thang khlaw.
Kane ka long katkum ka kyrwoh ba la phah da u Samla S Nongkhlaw Organising Secretary Meghalaya Clean and Green Organization, cum President Meghalaya Clean and Green Organization Upper Shillong Unit.
Shillong, Lber 01: Ka Kynhun Ka Sur U Paidbah Hynñiewtrep ha ka jingïalang kaba kyrkieh kaba la long mynta ka sngi, ka la pynkhih ba mynta ka kynti dei ban wan Myntri Rangbah noh da u Khasi.
Haba ïakren bad ki nongthoh khubor, u Bah Erwin K.
Sutnga, Adviser jong kane ka Kynhun, u la ong ba ka daw ba ka la pynkhih kumne kadei namar ba ka Garo Hills ka la ïoh Myntri Rangbah lynter la khatsan snem bad katkum ka Reservation Policy, ka la dei sa ka kylla jong u ki Khasi ban ïoh long Myntri Rangbah ka jylla.
U Bah Rastingwell Thabah, Chairman jong ka Kynhun, u la ong ba ha kine ki san snem baladep, ka jylla ka la mad bun ki jingeh ha ka jingsynshar jong ka MDA ki la bun ki jingjia kiba la pyndom bad pynsngewsih bad ki jingïakhih kiba bun naduh ki jingiakhih ki nongtrei sorkar, ki Seng bad kiwei kiwei.
U Bah Thabah, u la ong ba wat hapdeng ka jingmih ki Party bapher bapher, hynrei ki paidbah ki angnud ban don noh da u Myntri Rangbah na ka jaidbynriew Khasi bad kan shong ha ki MLA ki ban shah jied lashai ka sngi.
Na ka liang u Bah Seibor Lyngdoh, uwei na ki nongïalam ka Kynhun, u la kyntu ïa ki paidbah ban kyrshan lang ïa kane ka jingdawa jong ka Kynhun ban pynioh da u Myntri Rangbah Khasi.
U la ongb kam pher la u wan na kano kano ka Party ruh kam lei lei, hynrei kaba donkam ka long ban ïai neh bad ym dei ban ïaknieh shuki, hynrei dei ban pynneh beit haduh san snem.
U la ong ruh ba ki paidbah kidei ban tip lada don mano kano ba pynkhih ne pynkhyllem ïa ka shuki bad ki paidbah kidei ban ai jingsneng ïa kiba kum kita ha ka elekshon ban wan.
U la ong ruh ba ki paidbah ki kwah ba ka sorkar ban wan kadei ban ïaleh pyrshah ïa ka bamsap, ïa ki kam khalai bad ban pynbeit noh ïa ka jingkhaïi dewïong tuh ban ïaleh ban aikam aijam ïa ki samla bad kumjuh ruh ban ïaleh pyrshah ïa u drok.
Shillong, Lber, 01: U Director General of Police (DGP) ka Jylla u Dr.
L.
R Bishnoi ha ka sngi Balang u la ïakynduh ïa u Lat ka Jylla u Phagu Chauhan ha Raj Bhavan, Shillong bad pyntip ha u ha kaba ïadei bad ka shongsuk shongsaiñ ha kane ka jylla Meghalaya U Dr.
Bishnoi u la pyntip ruh ha u Lat ha kaba ïadei bad ki lad ki lynti kiba ka tnat Pulit ka la shim ban tem ïa ka shongsuk shongsaiñ hapoh ka Jylla.
Ha kane kajuh ka sngi, u State Chief Information Commission u Bah H.
Nongpluh, IPS (Retd.
) u la leit jngoh ïa u Lat bad kumjuh ruh ka Inspector General of Police (IGP) jong ki Pulit Central Reserve Police Force, North East Sector ka Sonal V.
Misra, IPS ka la leit ban ïakynduh ïa u Lat ha ing sah jong u ha Raj Bhavan, Shillong.
Ka IGP ka la pyntip ha u Lat ha kaba ïadei bad ka jingdon jong ki Pulit CRPF ha North East India ïathuh bniah ruh ïa ka jingdon jong ka pyrton Pulit CRPF ha Meghalaya.
Haba pyntip shaphang ka kamram jong ka tnat CRPF ban ïarap ïa ka Sorkar ha kaba pynneh ïa ka shongsuk shongsaiñ bad ban tem ïa kino kino ki kam runar ruser, ka Misra ka la ïathuh ruh ba ka tnat Pulit CRPF ka ju pynïajan bad ki paidbah da kaba pynlong ïa ki prokram kiba bapher bapher.
Shillong, Lber 01: Ka Khasi Hills Autonomous District Council (KHADC) hz ka sngi Balang ka la mynjur ïa ka mang tyngka ba kot 46.
27 klur tyngka na bynta lai bnai kaban treikam naduh ka 1 tarik Ïaiong haduh 20 tarik Jylliew 2023.
Ïa kane ka mang tyngka la mynjur hapoh ka ïngdorbar thaw aiñ jong ka KHADC bad kane ka mang tyngka kaba T.
46.
27 klur kadei tang naka bynta lai bnai namar bun ki daw ka district council kam lah ban wanrah ïa ka mang tyngka ba pura na ka bynta u snem 2023-2024.
Haba wanrah ïa kane ka mang tyngka, u Chief Executive Member (CEM) ka KHADC u Bah Titosstarwell Chyne u la pyntip ba ka mang tyngka kaba T.
46,27,16,190 kan treikam naduh 1 tarik Iaiong haduh 20 tarik Jylliew 2023.
U Bah Titos u la pyntip ha ka ïingdorbar ba ïa ka mang tyngka ba pura jong u snem 2023-2024 yn sa shim biang ha kawei pat ka sien shong dorbar jong ka konsil.
U la ong ba kane ka mang tyngka ba tang lai bnai kan ailad ïa ki dkhot ban pynbit pynbiang ïa ki kot ki sla haba ïadei bad ka jingpynlut bad kumjuh ruh kane kan plie lad ban pynbit pynbiang ia ki jingdonkam khamtam haba ïadei bad ka jingsiew tulop sha ki dkhot, ki officers bad ki nongtrei ka KHADC nalor ka jingsiew ïa ki bai bam tymmen sha kito kiba la shong thait.
U Bah Titos u la pyntip ba kane ka mang tyngka ba lai bnai la kynthup lang ïa ka jingpynlut na ka bynta ki kam pynroi kaba ka District Council ka la ioh na ka 15th Finance Commission bad ïa kane ka mang tyngka kaba mynta la leh namar ka CAG ka dang lum jingkheiñ haba ïadei bad ka jingpynlut ka Council.
“Khang ba ki ophisar ka konsil kin ioh por ban pynbit pynbiang ïa ki jingdonkam jong ka CAG kaba dang lum jingkheiñ haba ïadei bad ka jingpynlut ka District Council bad ki don bun ruh ki MDC kiba iakhun ïa ka ilekshon MLA 2023 bad hadien kine baroh ki ophisar ruh kin sa lah ban pynbiang da ka mang tyngka ba pura" ong u Bah Titos.
Haba ïadei bad ka mang tyngka ba 46.
27 klur, la mang 9,29,73,230 tyngka sha ka General Administration Department, 15,37,630 tyngka sha ka Law Department, 2,11,70,910 tyngka sha ka Revenue Budget & Finance Department, 2,38,94.
710 tyngka sha ka Forest Administration Department, 1,45,17,810 tyngka sha ka Administration of Justice & Judicial Department, 1,86,66,370 tyngka na ka bynta ka Legislative Department, 3,40,370 tyngka na bynta ka Education Department, 27,53,18,430 tyngka sha ka Civil Works & Development Department bad 1,42,96,730 sha ka tnat Enforcement Scheme ban ïada ïa jaka riewlum ne Tribal Land.
Shillong, Lber 01: U Deputy Commissioner (DC) jong ka East Khasi Hills u Sibhi Chakravarthy Sadhu ha ka sngi Balang u la pynmih ïa ka jingmana ba ki kyrtong kim lah satia ban pynlong kano kano ka jinglehkmen hadien ba ki la jop ïa ka elekshon da ka jingïaid paidbah ne ka jingïalang paidbah tad haduh ka por 4baje jong ka 4 tarik u Lber 2022.
Kumban shu antad ba lehse kane ka jingkhang jong u DC ban ïaid paidbah ne ïalang paidbah ha East Khasi Hills lehse kum shibynta ban tehlakam ïa ka jingjhapngiah ka surok kaba la wanlam pat ia ka jingdheng kali ha baroh kawei ka bynta ka Shilong kumba la jia ha ka por ba ki kyrtong ki leit ban thep kyrteng ban ïakhun ïa kane ka elekshon.
Kumban shu pynkynmaw hangne ba ka jingmih da u paidbha byllien ban synran ïa ki kyrtong kaba ki kyrshan ha ka por ba ki leit thep kyrteng ha ophis jong u DC ka la wanrah ka jingkordit kaba khraw ïa ki paidbah nongleit nongwan namar ka jingkahpngaih ka surok bad ka jingneh ka dheng kali da ki bun bun kynta ha kaba wat ki ambulance ruh ki la sahkut lang na ka daw ka jingïamih ki paidbhur.
Shillong, Lber 01: U Chief Electoral Officer (CEO) jong ka election Commission of India (ECI) uba dei peit ïa ka jylla u Bah FR Kharkongor, ha ka sngi Balang, u la hukum ïa u District Election Officer (DEO) jong ka Ri-Bhoi District ban pynlong da ka jingtohkit mardor halor ka jingpynkheiñ ïa ki kyndon da kaba shondur ha ka por ba ki thep vote kaba la jia ha Mawhati constituency ban pyni ba uwei napdeng ki nongthep vote u pyni ba u la thep ïa ka vote ha u kyrtong na ka Congress.
Na ka liang u CEO u la bthah ba ïa ka ka Action Taken Report (ATR) dei ban aiti sha u hapoh ka 3 tarik u Lber.
Kane ka hukum jong u CEO ka long hadien ba la iohi ba ka dur kaba la shon da uwei napdeng ki nongthep vote ka la saphriang ha ki rynsan social media.
Lah ban kdew ba na ka liang ka ECI ka la mana ïa ki nongthep vote ba kim dei ban pynpaw pyrthei ïano ki thep ïa ka vote jong ki bad ba ka la mana ruh ban rah mobile ha ki jaka thep vote lait noh tang kito ki paidbah nongthep vote.
“Haba ïadei bad kane ka jingpynkheiñ kyndon, phi kum u DEO ka Ri-Bhoi phi dei ban phah mardor ïa ka jingtohkit ban lah pynshisha ïa kane ka jingkynnoh, kaba la mih ha ka 35-Shiliang Umdoh Polling Station jong ka Mawhati Constituency,"ong ka hukum u CEO sha u DEO ka Ribhoi.
U CEO u la bthah ïa u DEO ban leh tyngeh pyrshah ïa ki Polling Official jong kane ka Polling Station kiba shah ban rah mobile bad shondur hapoh ka kamra thep vote, hadien ba la dep tohkit.
“Dei ban ai jingpynsaja pyrshah ïa u nongthep vote namar u pynkheiñ ïa kane ka kyndon hadien ba dep pynshisha ïa ka jingleh jong u" u la ong.
Shuh shuh sa ha kawei pat ka jingjia kaba kum kane kaba la jia ha Mairang Constituency ha kaba ki paidbah ki la phah ïa ka video sha ki lad pathai khubor kaba pyni ïa uwei u nongthep vote uba dang khñiot ïa u budam ha pyrshah ka shab jong ka Bom.
