U la ong ba watla ka sorkar jylla ka la mynjur hynrei ka sorkar kmie kam pat leh eiei haduh mynta bad ka seng kan ïai ïakhun.
U la kyntu ruh ïa ki dkhot ba ym dei ban ïa don bynta bad ki Political Party.
U Samla Lumlang Kharsyiemlieh President HYC WKHD u la pyntian smai ïa ki dkhot ka HYC Mawdiangsnam Unit bad u la kyntu ïa ki shipai ka HYC, ban long kiba la khreh namar ka jaka ka dei ka jaka kaba eh kaba yn mad bun ki jingeh.
Watla katta ka HYC kan ai ka kti kadiang kamon ha man donkam.
U la ong ruh ka HYC ka kyrshan ïa ka jingpynbeit pud hynrei ka pyrshah ïa ka jingdie bad ai pud ha ka Assam.
Nongstoiñ, Nailur 3: Ha ka por ba u Narendra Modi um pat long kum u Myntri Rangbahduh ka ri, ïa ka umbam umdih la pyntreikam lyngba ki skhim jong ka sorkar jylla ha kaba ki paidbah ki mad shibun ki jingeh na ka jingbym biang jong ki um kor khamtam eh ha ki jaka ba la long sor.
Haba phai pat ha kine ki sngi la bun ki shnong ha kyndong, ka jingpyntreikam ïa ka skhim Jaal Jivan Mission (JJM) na ka bynata ban pynpoi umbam umdih haman la ki thliew ïing, ka ïaid beit ïaid ryntih bha.
Haba ïakren bad ki riew paidbah ha ki shnong bapher bapher kiba la pyntreikam ïa katei ka skhim, ki la ong ba kim lah khlem da ai ka jingïaroh ïa u Narendra Modi Myntri Rangbah duh ka ri, u ba la pyntreikam ïa katei ka skhim.
Ki la ong ba imat nangne shakhmat yn ym don suh ka jingïaknieh um bad ka jingïa kawang borti ha ki platform kumba ka la jia ha ki katto katne ki shnong ha u snem ba la dep.
Tangba, ki la ong ruh ba watla katei ka skhim sam umbam umdih ka la pynsuk ruh ïa ki nongshong shnong khamtam ha kito ki shnong kiba duna bha ki umpohliew kiba neh ha ki aïom tlang.
Hynrei, ki don ki jyrwit jyrwat ha ki shnong kiba ka sorkar ka la dep pynbit pynbiang ïa ki jingdonkam na ka bynta ban pyntrei ïa katei ka skhim umbam umdih.
Kine ki kynthup naduh ka jingrit palat jong ka mang pisa, ha kaba kiba bun ki Kontraktor kiba ïoh ban pyntrei ki pynsahteng, khnang ba ka sorkar ka kyntiew biang ïa ka mang pisa.
Tangba ki la ong ba wat lada ka sorkar kan kyntiew ïa ka mang pisa ruh kan ym myntoi, namar katba nang mih ki sngi ki tiar ki tar ban pyndonkam kum ka dewbilat, u nar rod, u mawria, shyiap bad kiwei kiwei ki nang kiew dor.
Kumta kan jin da la bha ba naduh ba ki ïoh jingtrei kin sdang noh bad pyndep kham kloi khnang ba ki paidbah ruh kin suk.
Nongstoiñ, Nailur 3: Ym tang kiba sah ha ki jaka sor, hynrei katkum ka jingïaid ka por, ki kmie ki kpa na kylleng ki bynta ka West Khasi Hills ki la nang sngew thuh ïa ka jingkordor jong ka pule puthi.
Haba ïakren bad kiba bun ki longkmie longkpa kiba don ïa ki khun kiba la pyndep ïa ka jingpule ha ki Secondary School, kiba don ruh ka jingthrang ban phah bteng ïa ki khun ha ka jingpule, hynrei namar ba ki dei kiba duk ki shem jingeh ban phah pule ïa ki khun ha sor Shillong, namar kim don ïing lajong bad ki hap ban shu sah wai ha ïing jong ki briew lem bad kiwei kiwei de ki jingeh.
U bah E.
Wanñiang uwei na ki longkpa u la ong ba u don ki khun kiba dei ban leit bteng ïa ka jingpule ha ka Bachelor of Art, hynrei na ka daw ba ka jingduk um lah ban kyrshan bad u hap ban phah shong ïing noh.
Uwei pat ki longkpa u ba don ar ngut ki khun kiba hap ban leit bteng ïa ka jingpule, u la ong ba tang namar ba ki khun ki kwah bad ki thrang ban bteng ïa ka jingpule, u la hap ban phah sha Shillong ryngkat da kaba phah shong ïing briew.
U la ong ba wat ïa ka bai rung skul na ka bynta ar ngut ki khun u shem shitom, namar ka jingrem jong ka bai rung skul ka long shaba palat khamtam ha ki College kiba kham paw.
Kiba bun ki riew rangbah ki la ong ba haba phai ha ki jaka pule kiba don ha Khasi Jaiñtia ba kynthup ïa ki hynñiew tylli ki District, la jan baroh ki College ki dei kiba la pynïaid da ki kynhun Balang bad ki riew shimet bad lehse tang ka Shillong College ka dei kaba la pynïaid da ka sorkar.
Ki la ong ruh ba haba peit pat ïa ka jingkiew sted jong ka jingdon ki samla kiba pass na ki Secondary School, katba nang mih ki snem ka nang kiew bad dei na katei ka daw ba ka bai rung ha ki College ba la pynïaid da ki kynhun Balang bad ki riew shimet ka rem bha.
Ki la ong ruh ba haba ïa nujor bad ka ri lum Garo kaba don tang saw tylli ki District ki College ba la pynïaid da ka sorkar ki don haduh lai tylli kwei ha Tura West Garo Hills, kawei ha Baghmara South Garo Hills bad kawei ha Willamnagar East Garo Hills.
Haba ïa nujor pat ïa ka jingbun briew bad ka jingheh jong ka jaka, ka jingheh jong ka ri lum Garo ka long tang mar shiteng ïa ka rilum Khasi bad Jaiñtia.
Kumta ka por ka la dei ba ki bor ba dei peit ban wanrah noh ïa ka College sorkar ha kane ka District, khnang ba kan long ka jingkyrkhu bad ka jingmyntoi na ka bynta ki samla jong ka District hi baroh kawei.
Ka West Khasi Hills Distirct ka dei kaba la sahdien tam ha rilum Khasi bad lada ianujor bad kiwei kiwei ki district.
Ka jingbym phai khmat jong ka Sorkar Jylla sha kane ka District ka la pynlong ia kane ka thaiñ kaba don shaphang sepngi ban sahdien ha kiba bun ki liang.
Nongstoiñ, Nailur, 3: Ka jingdawa ban khanglad ïa ka jingwan rung kyrthep ki bar jylla hangne ha Meghalaya, ka dei ka mat kaba la sem bha ba ki sengbhalang ki la dawa ban pyntreikam, hynrei kam shym pat la urlong haduh kine ki sngi.
Ki riew rangbah na West Khasi Hills haba ïakren bad u nongthoh khubor halor katei ka mat, ki la ong ba ka seng ki samla pule ka Khasi Student Union ka la sdang ïa ka jingïakhih ban beh noh ïa ki bar jylla naduh ki snem 1985-86 ter ter.
Hynrei katba nang ïaid ki snem ki ka jingwan rung jong ki bar jylla ka la nang jur bad ka jingbun paid jong ki ka la nang kiew.
Ki la pynkynmaw ba ha kitei ki snem da ki hajar ki Nepali kiba shong khuti masi bad muid ha kylleng ki jaka ha West Khasi Hills, ki la shah beh krad bad ki la leit shong leit sah ha Assam, ha ki thaiñ Shallang, ha ki thaiñ Langpih bad kiba kham bun ki la kiew sha Shillong bad ki la shong la sah ha ki jaka bap er bapher haduh kine ki sngi.
Ki la ong ba ïa ki Nepali kiba shong khuti ka long kaba suk ban pynkylla ha kano kano ka rukom, namar ki Nepali ki sngewthuh ba haba ki shong ha ki jaka kiba hap ha ki hima Syiem, Sirdarship ne Lyngdohship ki hap ban kohnguh ïa baroh ki kyndon ba la pyntreikam da ki Syiem bad ki Sirdar.
Ha kajuh ka por ki la kdew ba ïa ki Nepali ym lah ban khanglad ba kin rung ha India, namar ka don ka soskular kaba la tip kum ka “Indo Nepal Treaty", kaba ka sorkar India bad ka sorkar Nepal ki ju pynthymmai na ka por sha ka por.
Ha kaba ïadei bad katei ka mat ki la ong ba ka jingeh ka long ïa kiwei pat ki bar jylla kiba dang wan rung naduh ki snem 1987-88 ter ter.
Kumta ka snem ot kyrteng ka donkam haduh katta katta ba ki nongmihkhmat kin rah ïa katei ka mat ha ?ing Dorbar Thaw Aiñ, ban ïatai sani bad ban bishar bniah bad ban pynlong aiñ khnang ban lait na ka jingshah tap lup ha ki bar jylla.
Ki la ong ruh ba haba peit ïa ka jinglong jingman jong ka jaitbynriew Khasi ha kine ki sngi dei tang ha West Khasi bad ka South West Khasi Hills ba ki Khasi ki don ka jingbun paid kaba biang.
Hynrei haba phai ha East Khasi Hills, Ri Bhoi, Jaiñtia Hills bad ha ri lum Garo ka jingbun paid jong ki bar jylla ki la palat ïa ka marshiteng ia ki trai jylla.
Lada kheiñ ha sor Shillong lyngba ka jingdon jong ki nongthep vote, ki trai jylla ki tam satang shi bynta na ka saw bynta ïa ki bar jylla.
Ha kajuh ka por ki la ong ba khlem artatien ha ka election kaba sa long ha u snem 2023, ka jingdon ki nongthep vote bar jylla bad ki trai jylla ka la ïa ryngkat ne ki bar jylla ki lah ban tam ha ka jingbun briew.
Nalorkata ki la ong ruh ba ka jingdawa jong ki sengbhalang ha kine ki sngi, ban pyntreikam mar dor ïa ka Inner Line Permit ka dei ka mat kaba baroh ki paidbah ki kyrshan bad lada la pyntrei kam ïa ka ILP bad ba ka sorkar kan shim khia ban pyntrei kam ïa ka snem ot kyrteng ka jylla kan long kaba shong suk shong saiñ.
Ki la kyntu ïa ki nongmihkhmat ba kin shimkhia halor katei ka mat, namar lada ka sorkar ka klet ban shimkhia ïa katei ka bynta ka lawei jong ka jaidbynriew ka don ha ka jingma kaba khraw.
Khliehriat, Nailur 3: U Deputy Commissioner, East Jaiñtia Hills District,ha ka khubor ba u phah hynnin ka ngi, u pynbna paidbah ba katkum ka hukum jong ka ïing Kashari ba don burom, ka High Court, Meghalaya bad ki shithi ba la pynmih na ka Office jong u Deputy Commissioner ka East Jaiñtia Hills District, Khliehriat, letter No.
EJHD/JUDL.
55/PT.
III/2022/17, Dated 12.
05.
2022, No.
EJHD/JUDL.
55/PT.
III/2022/65, Dated 17.
06.
2022 bad No.
EJHD/JUDL.
55/PT.
III/2022/160, Dated 29.
07.
2022, sa shisien u pynkynmaw bad kyrpad ïa ki trai Dewïong, kito kiba paw kyrteng ha ka “Coal Inventory List" bad haka “Report on assessment of extracted Coal Stocks", ba kin sngewbha ban pynpoi noh ïa ki Form bad ki kot ki sla ba donkam sha ka Office jong u Deputy Commissioner, East Jaiñtia Hills District, Khliehriat ha lane shwa ka 16 Tarik u bnai September, 2022 ryngkat bad ki kot ki sla kiba donkam kumba la kdew harum na ka bynta ban leh auction ïa u Dewiong.
Ki kot ki sla ba donkam ki ba hap ban submit ryngkat bad ka Form ki kynthup ka EPIC Card, Bank Account Details, Ka affidavit ban pdiang bad ban bud ïa ki kyndon ba la buh ha ka “ Comprehensive Plan" bad “Scheme for spot e-auction" ba la pynkhreh lyngba ka jingiatreilang jong ka Sorkar jylla bad ka Coal India Ltd.
(Ia kine ki documents lah ban ïoh na ka website jong ka Department),bad ki dei ruh ban submit ïa ka test report ban pynshisha ïa ka GCV jong u Dewiong.
Khliehriat,Nailur 3 : Khyndiat shaphang u nongthoh, u Dr Phervision Nongtdu u dei uwei na ki riew rangbah uba paw bha ha ri lum Jaintia bad ha ka jylla, u dei u Principal jong ka Jaiñtia Eastern College, Khliehriat, u dei uwei na ki nongthoh kot kaba long kum ka syniang ba radbah sha ka thoh ka tar jong u Khasi, kane ka khana shaphang u ma Shitang Rymbai ka dei kaba la sot na ka thup ‘Ka Thymmei ka Elaka Rymbai’ ba la thoh da u Dr Phervision Nongtdu.
U SHITANG RYMBAI-KUM U NONGSYNSHARKa Dorbar ba kyrpang ka la sdang hadien ka jingleh niam jong u riew niamJotkiri ban ïa mir jingmut halor ka jingiakynad bad ka jing kynrum kynram hapoh ka Elaka, kumjuh ruh ban ïakren halor ki katto katne ki mat, kiba mih na ka jingleh niam ba kyrpang jong u riew niam kumne:-Ban pynim pat ïa ka niam ka rukom, ban jied ïa ki briew kiba khuid bad ki bym don jingthoh bria ban long ki nongleh niam(Lyngdoh), ban jied ïa u nongsynshar (Doloi) ba tikna.
Ka khana pateng jong ki longshwa man shwa ka iathuh ba ki nong shong shnong na kylleng ki jaka ki la ïa wan ban ïa shim bynta shit rhem ha katei ka Dorbar kaba kyrpang hyndai ba la pynlong ha shnong Rangad heh.
Ka la long ka Dorbar kaba shong kun bad kaba don burom, ka jing ia don lang ki riew niam Jotkiri bad u Shitang Rymbai, u kyrwoh jong u Syiem Sutnga, ki la pyn phuh pyn phieng shuh shuh ïa ka Dorbar.
Ki jingiathuh khana pateng jong ki longshwa man shwa ki iathuh shuh shuh, ïa ki jing iatai nia ha katei ka Dorbar ba ka la long kaba shongshit bad kaba khluit, ki la don ki rangbah napdeng ki nongialam jong ka elaka kiba la kren pyrshah ïa u Doloi bad kwah ruh ban pynduh pyndam noh ïaka elaka Ynru Chnong.
Ka Dorbar ka la neh haduh ar sngi lynter ban ioh iaka rai ba pura bad kiba dap doh.
Shuh shuh, katei ka Dorbar ba kyrpang ka la shah ïa ki kynthei ban ïa don lang tangba ym shah pat ba kin ïa shim bynta ha ki jingiakren bad ki jingia tai nia.
Ka Dorbar ka la rai ban bud ryntih ïa ki mat kiba la mih na ka jingleh niam ba kyrpang jong u riew niam Jotkiri bad ka la jied ruh ïa u Shitang Rymbai ban long u nong synshar ba shi por jong ka Elaka katba ym pat ioh ïa u Doloi uba pura.
U Shitang Rymbai u dei u briew uba sngur mynsiem bad uba don ka jingsngew ba kyrpang ïa ki kynthei ki khynnah bad ka jingangnud ban ïada kyrpang ïa ki na ka jinghshah thom bor jong ki riew shim kabu bad ki ‘riew bymman.
U don ruh ka jingieid ba kyrpang ïa ki briew kiba duk bad kiba rangli, kitei ki jinglong jong u la bna ha kylleng ki shnong bad ki jaka, kumta ki nong shong shnong ki la khot ieid ïa u da ka kyrteng sin ‘Lahurnood’, ki nongialam bad ki nong shong shnong ki don ka jingkyrmen kaba khraw ha utei u nongialam ban pyn ioh biang ïa ka jingsynshar kaba khuid bad ka jingleh niam kaba long kyntang, ki la pynpaw ïa ka jingkmen kaba khraw haba u Shitang Rymbai u la pdiang ban long u nongsynshar bad u nongialam ka elaka.
U Shitang Rymbai nalor ba u long u briew uba jem nud, u long ruh u nong synshar uba shlur mynsiem bad uba shemphang ha ka rukom ka pyrkhat pyrdaiñ, ki khana tang ki iathuh shuh shuh ba ba ha shwa ba un shim ti ïa ka kam nongsynshar, u la don lypa ka jingangnud ban wanlam pat ïa ka jingsynshar kaba khuid ba suba bad ka jingshaniah hapdeng ki nong shong shnong.
U la pynlong ki jingialang ba khah khah ha man la ki shnong bad ki kyntoit jong ka elaka ban ïa mir jingmut bad ki nongialam shnong na ka bynta ban thaw ki lad ki lynti ban pynduh pyndam ïa ki jing ïa kynad bad ki jingkynrum kynram, u la iohi ruh ïa ka jingbym don ki pud ki sam kiba tikna ka la long ba ïa ki nong synshar ban ai ka jingsynshar kaba beit bad kaba ryntih, kumta u la pyn skhem ïa ki pud ki sam jong ka elaka bad sieh ïa u maw pud uba la tip kum u ‘Moo-Kya-Shitang’, ha ka jaka kaba don shatei lam mih ning ha shwa ban poi ka shnong Soo-Kilo ban pyn ïa khlad ïa ka Elaka Sutnga, utei u maw pud u la duh noh hynrei ïaka jaka ba u ju don u maw pud la khot ‘Kya Shitang’ kumjuh ruh u la sieh ïa uwei pat u maw pud ha ka jaka ba don shaphang shthie lam mih ngi na ka shnong Moosianglamare kaba don hajan ka karkhana pynmih dewbilat ka Adhinik Cement Ltd kaba la pyn ïa khlad ïa ka elaka Narpuh, ïa une la khot ‘Moo-Tang’, kitei ki maw pud ki dei ki matti jong u bad ki long dien ki la khot bad jer ïa ki ha ka kyrteng bad ka nam jong u.
Ha ka por synshar u Shitang Rymbai, ki pud ki sam jong ka elaka Ynru Chnong kaba ju tip mynta da ka elaka Rymbai ki long kumne:- Sepngi: Ki Saw Lyngdoh (Elaka Jowai), Shathie haduh Moolakur (Mulagool), Bangladesh, Mihngi: Ka wah Liardieñsoo kaba pyn iakhlad ïaka elaka Sutnga bad shathie lam mihngi haduh u Moo Tang kaba pyn iakhlad ïa ka Elaka Narpuh.
Kumba la dep kdew sha khmat, ka jingiakynad hapoh kane ka Elaka Ynru Chnong, ki la wanrah ki jingkynrum kynram ha ki kam synshar khadar nalor ba ki la long ruh ki daw ba la nang pyn pjah shuh shuh ïa ka jingiadei hapdeng ki shnong, ki la long ruh ki daw kiba la pynorpait ym tang ïa ka jinglong jingman jong ka niam ka rukom hynrei ki la pyn artatien ruh ïa ka jinglong khuid bad ka jinglong kyntang jong u Doloi ban long u nongsynshar ha ka juh ka por u nong pyndep niam.
U Shitang Rymbai, kumba la kdew sha khmat, u long u nong synshar uba shlur mynsiem bad uba don lypa ki mat treikam na ka bynta ban wanlam pat ïa ka jinglong kyntang ka niam ka rukom kumjuh ïa ka synshar ka khaddar kaba khuid ba suba, u don ka jingngeit kaba skhem, ki jingleh niam ha ka elaka la ki long kiba rit ne kiba khraw, ki long kiba kyntang, um ju kwah ban khleh khaw lang ïa ki bad ki kam saiñ hima sima kaba dei solonsar…(yn dang bteng).
Nongpoh, Nailur 03: U Deputy Commissioner ka Ri Bhoi, u Arpit Upadhay hynnin ka sngi lyngba ka kyrwoh ba la phah sha ki lad pathai khubor, u la pyntip paidbah ba ka sorkar kmie lyngba u President ka ri India u la plie paidbah ïa kata ka ‘Advancing North East’ ha ka 4 tarik u Jymmang 2022 ba la ai buit ne shim khia da ka NEC lyngba ka Ministry ka tnad Development, North East Development Region ka sorkar India bad kane ka jingplie ïa kane ka Advancing North East ka dei shi bynta ban kyntiew ïa ki khun samla.
Kumba la pynshai da u Deputy Commissioner ka Ri Bhoi, kane ka Advancing North East ka dei kata ka Digital platform bad ka Web based ba la tip kum ka Advancing North East ha ka dur jong ka Web Portal bad ki mobile app ba ka thong ka long ban kyntiew ïa ki khun samla ha ka liang ka pule ka puthi, ka ioh kam ioh jam bad ha ki kam seng kam seng jam ban kyntiew ïa ki khun samla ka thaiñ shatei Lam Mihngi ka ri India.
Kane ka web portal ka don ïa ka thong ban kyntiew ïa ki khun samla ba kin tip ban shim ïa ka rai ha ka jingïaid lynti jongki ban im jakpoh ïa lade, ha ka liang ka rukom wad kam wad jam bad kumjuh ruh ha ka liang ka seng kam seng jam ba la phah ha ki lad bynta ba la tip ha ka ktien nongwei kum kata ka Education, Employment bad ka Entrepreneurship.
Lyngba kata ka Education portal ka ai jingtip kaba bniah ïa ki khun samla ban tip shaphang ka rukom treikam jongki, ban ïaleh ïa ki exam bapher bapher ban leit pule ha ki skulbah bapher bapher la ka dei ha ka National bad International ba kin lah ban pule kham shajrong ha ki jingpule ba ka sorkar India kan kyrshan lyngba kata ka mang pisa ba la tip kum ka Scholarship lane ka Education Loan.
Kane ka web portal ka don ruh ïa ka bynta ba kyrpang ban ai jingnang jingstad kyrpang ïa ki samla kynthei bad lyngba kata ka Employment Sectioin ka ïarap ruh ban tip shaphang ka wad kam wad jam bad pyntip ïa ki kam kiba lait post bad don ki lad jinghikai bapher bapher ban pyntbit ïa ki samla pule ka thaiñ Shatei Lam Mihngi khnang ba kin lah ban ïa bud rynkhi bad kiwei ki samla ba la paw ha ka ri bad ha ka pyrtehi hi baroh kawei.
Shuh shuh, na ka liang u Deputy Commissioner ka Ri Bhoi u la pyntip paidbah ruh na ka bynta ki khun samla ba lada ki kwah ban tip kham bniah shaphang kine ki Web Portal ba la mang kyrpang na ka bynta ki samla ka thaiñ Shatei Lam Mihngi ki lah ruh ban wad lyngba ka website ba la tip kum ka www.
advancingnortheast.
in.
Shillong, Nailur, 03 : Ki nongshong shnong jong ka shnong Mawdun, ka shnong kaba don harud ka Pung Umïam, ki la mad jingeh ha ka leit ka wan bad ka rah ka rong naba ka surok kaba pynïasoh naduh Mawlai Umthlong ter ter shaduh ka shnong Mawdun haduh ka shnong Nongpathaw ka la jot rathai na ka daw ka jingbym maramot jong ka tnat PWD ïa kane ka surok.
Ki nongshong shnong jong ka shnong Mawdun ki don tang kane kawei ka surok ban wan sha nongbah Shillong haba donkam ban leit thied marbam bad ban kit ïa ki nongpang.
Hynrei ka jingsniew shaba palat jong kane ka surok kaba la jot rathai ka la buh jingeh haduh katta katta ïa ki paidbah nongshong shnong kiba la ïakynduh mawsiang ha ka leit ka wan.
Ki nongïalam jong ka Hynñiewtrep National Youth Front (HNYF) East Khasi Hills District lem bad ki nongmihkhmat na ka Diengiei Dorbar Pyllun bad ki nongshong shnong jong ka shnong Mawdun bad ka shnong Mawmih ha ka sngi Thohdieng ki la hiar jurip ïa kane surok kaba la jot rathai bad kaba don ruh ki bynta ba la twa ynda la poi ha lad Mawdun.
Ka jingleit jurip jong kine ki kynhun ïa kane ka surok ka long hadien ba ka tnat PWD (R) kam shym la shimkhia satia wat hadien ba ka seng HNYF ka la dawa ba dei ban siang rong noh ïa kane ka surok kaba la pynsuhsat haduh katta katta ïa ka leit ka wan jong ki paidbah kiba shong basah ha ka shnong Mawdun.
U President ka HNYF-EKH u Bah Bless Dkhar ha ka jingïakren bad ki lad pathai khubor u la ïathuh ba ka Seng ka la ïakynduh ïa u Executive Engineer ka tnat PWD (R) ha kaba la kyntu ïa u Kontraktor ban pynkhuid noh ïa ka khyndew kaba la kah lynti ïa ka surok kaba la ktah ïa ka leit ka wan.
U la ong ruh ba lada ka tnat PWD (R) ka dang pynslem ban pynkhuid ïa ka jingtwa khlempep kane kan ktah ïa ki paidbah bad ïa ki nongshong shnong lada donkam ban pynkit ïa ki nongpang ha ka miet ka iong.
U la ïathuh ba la don ar bnai kynthih ba la kyntu ïa ka tnat PWD (R) ban pynkhuid ïa ka jingtwa khyndew hynrei ha kane ka jingjurip la shem ba kane ka tnat treikam jong ka Sorkar kam shym la leh eiei halor ka jingud jingnam jong ki paidbah.
“Ngi la ïoh ka jingujor na ki paidbah ka thaiñ Diengiei bad ngi da sngewsih haduh katta katta ba ka tnat PWD (R) kam shym la shimkhia ban bthah ïa u Kontraktor ban pynkhuid ïa ka khyndew ba la twa kaba la kah ïa ka surok," u la ong.
Une u nongïalam ka HNYF u la ong ruh ba ka Seng kam don lad shuh da kumwei pat hynrei ka kyrpad ïa ka tnat PWD (R) bad ïa u MLA jong ka thaiñ ban shimkhia lem ïa kane ka jingeh kaba ki paidbah ki la mad.
“Ngi kwah ban ai por khatduh ïa ka tnat PWD (R) ba ka dei ban siang rong noh ïa kane ka surok shwa ka Khristmas namarba kane ka surok ka dei kaba pynsuk ïa ki paidbah ha ka leit ka wan bad kane ka jingleh mynthi jong ka tnat PWD (R) ka la pynduh jingkyrmen ïa ki paidbah jong ka shnong Mawdun," u la bynrap.
“Ka seng ka kwah ban ïoh ïa ka jingïatreilang hynrei lada ka jingdawa kam urlong, ka seng kam banse ban leit ujor sha ka Disaster Management.
Ngi dawa ruh ïa u Kontraktor ba u dei ban shna pyndep noh ïa kane ka surok namarba ïa ka work order ladep pyllait," u la ong.
U la ïathuh ba kane ka jingjurip ka dei ka sien kaba ar hadien ba la ïoh ujor.
Ha ka jingjurip ha ka sien banyngkong, u la ïathuh, la ïadonlang naduh u Executive Engineer, u Superintendent Engineer, u Sub-divisional Officer ka tnat PWD lem bad u Kontraktor hynrei kane ka jingjurip ka shu long pynban tang ka kam kai namarba haduh mynta ym shym la shna pynbha ïa ka surok bad ym shym la khat satia ïa ka khyndew kaba la twa kaba la pynthud ïa ka leit ka wan jong ki paidbah.
Shillong, Nailur, 03: U President jong ka Meghalaya Government Lower Primary School Contractual Teacher’s Association (MGLPSCTA) u Bah Birbor Riangtem u la pynbna paidbah ba un pynlong da ka jingshong shah thngan kaba khlem pud sngi hakhmat ka ophis treikam Meghalaya Secretariat, Shilllong naduh ka 7 tarik mynta u bnai ha ka por 11:00 baje mynstep ban pynbor ïa ka Sorkar Meghalaya Democratic Alliance (MDA) ba ïalam da ka National Peoples Party (NPP) ba ka dei ban pynrung kam biang ïa baroh ki nonghikai skul kontrak kiba la shah wengkam naduh u bnai Kyllalyngkot, 2021.
Ha u kyrwoh ba la phah sha ki lad pathai khubor u Bah Riangtem u la ong, “lada ha ka Jylla Punjab bad ha ka jylla Assam ka Sorkar ka kloi ban thungkam pura (regularise) ïa ki nonghikai kontrak bad ïa ki nongtrei kontrak ha ki ophis Sorkar hynrei balei ka Sorkar kam lah ban leh kumjuh ha jyllla Meghalaya.
"Une u nongïalam jong ka MGLPSCTA ha ka jingïakhih kaba khlem pud sngi ba la pynlong ha nongbah Shillong ha ka 5 tarik u Nailar, 2022 u la aiti lut ïa ki Dulir sha ka Sorkar Jylla lyngba u Magistate hadien ba kane ka kynhun ka la hap ban pynkut noh ïa ka jingïakhih hadien ba u Myntri Rangbah ka Jylla u Conrad Kongkal Sangma u la kren da kaba shai sha ki nongïalam jong kane ka kynhun ba ka Sorkar kam don lynti shuh da kumwei pat ban dang pynrungkam ïa ki nonghikai kontrak kiba la shah weng na ka kam.
Haba pynpaw ïa ka daw kaba la pynlong ïa u ban shim da kane ka sienjam, u Bah Riangtem u la ong, “namar ka jingbym shimkhia jong ka Sorkar ngam banse ban mih shakhmat ban pynlong da ka jingshah thngan hakhmat ka Secretariat.
".
Shillong, Nailur, 03: Ka Federation of Khasi Jaiñtia and Garo People (FKJGP) lyngba ka education cell ha ka sngi Thohdieng ka la leit ban ïakynduh ïa ki bor badei khmih jong ka tnad pule aiñ(Law) ka skulbah North Eastern Hill University (NEHU) halor ka jingïoh jingujor na ki kmie ki kpa bad ki samla pule ïa ka jingbym don ki nonghikai kiba hikai ha katei ka tnad pule mynta la katto katne por.
Na ka liang ka FKJGP kala buh por 10 sngi ïa ki bor badei khmih ïa ka NEHU ba kidei ban thung nonghikai noh ha kane tnat pule lem kumta ka seng kan shim da kiwei ki sienjam.
U Assistant Education Secretary Bah Gabriel Sun, haba kren sha ki lad pathai khubor u la ong ba ka seng ka la ïakynduh bad buh da ka dorkhas hakhmat u Pro Vice Chancellor ka NEHU Prof Henry Lamin, Registrar Prof S K Dixit bad u Head of Department ka Tnad Law, Chintamani Raut ban pynbeit ïa kane ka kam.
U Bah Gabriel ula ong ba ka jingduna jong ki nonghikai ka la ktah jur ïa ki samla pule khamtam ha ka ban pyndep ïa ka course jingpule bad dei namar kata ka seng kala dawa na ka NEHU ban leh eiei ïa kane ka kam na ka bynta ka bha ka miat ki samla pule.
Ha kaba ïadei bad kane, u nongïalam ka FKJGP ula ong ba na ka liang u Pro Vice Chancellor ka NEHU ula pyntip ba ka Skulbah ka dang pynkhreh mynta ban shu thung shipor ïa ki nonghikai ha ki kam ba lait jong kane ka tnat pule.
U la ong ba na ka liang u Pro Vice Chancellor jong ka NEHU u la kular ba kane ka jingthungkam ïa ki nonghikai yn sa pyndep noh hapoh ka 10 sngi.
Nongpoh, Naiur 03: Halor ki jingshah kynnoh ba khhlem nongrim bad kiba ym don ka jingshisha ha u Sorbar ka Shnong Patharkhmah, u MLA ka Jirang Constituency, u Bah Sosthenes Sohtun mynta ka sngi u la pynshai paidbah lyngba ki lad pathai khubor halor ki jingshah kynnoh pyrshah ïa , da u Bah Najim Kharmalki Sordar Shnong ka Patharkhmah halor ki kam pud ki kam sam kiba dei hapoh ka Jirang Constituency.
Kum ban pynkynmaw, u MLA ka Jirang Constituency, u Bah Sosthenes Sohtun u la wan ban pynshai paidbah halor ka jingshah kynnoh jong pyrshah ïa u da u Sordar Shnong ka Patharkhmah, ka dei halor ka jingïalang ka seng Hynñiewtrep Youth Council (HYC) ba ka la pynlong ban ïaid paidbah ryngkat ka jingïalang paidbah ban pyrshah halor ki kam pud ki kam sam kaba la dep ban long ha ka 30 tarik u Nailar ha Patharkhmah, hynrei ha kane ka jingïalang la kynnoh bad kumba la mih ha ki lad pathai khubor, u Sordar Shnong ka Patharkhmah u la kynthoh kylla ïa u MLA ka Jirang Constituency halor ki kam kiba ïa dei bad kitei ki kam pynbeit pud hapdeng ka sorkar Meghalaya bad ka sorkar Assam.
Ka jingkynthoh u Sordar Shnong ka Patharkhmah, u Bah Najim Kharmali, kaba la pynlong ïa u MLA ka Jirang ba hap ban pynshai paidbah, ka dei halor ka nongrim ba u la kynthoh ba u MLA ka Jirang um shym la leh ei ei halor ki kam pynbeit pud pynbeit sam bad la kynnoh ruh ba u la shu lum sop sop ïa ki kot ki sala (Dulir) na ki Hima bad la shu leit ban aiti sop sop sha ka sorkar da kaba kynnoh ruh ba u leh sop sop ïa kane ka kam pynbeit pud khlem ka jingtip ki Hima bad ki paidbah.
Haba ïa kren mynta ka sngi bad ki Nongthoh Khubor, u MLA ka Jirang, u Bah Sosthenes Sohtun u la ong ba kum u nongmihkhmat paidbah na Jirang Constiteuncy, un nym lah ban pdiang ïa ki jingkynthoh u Sordar Shnong ka Patharkhmah bad baroh ki jingkynnoh kiba u la thad pyrshah ïa u kum u nongmihkhmat ki long kiba ym don nongrim bad kiba ym shisha.
“Ka jingkynthoh ba la lum sop sop ïa ki kot ki sla na ki Hima ka dei kaba bakla bad kaba khlem nongrim bad ha ka jingshisha kum u MLA um shym la lum sop sop ïa kita ki kot ki sla na ki Hima bad ha kaba ïa dei hi bad ka kam pynbeit pud ban lum ban lang ïa ki kot ki sla ki dei ka kamram jong ka Regional Committee ba la thung da ka sorkar, hynrei kitei ki jingkynnoh utei u Sordar Shnong ka long kaba bakla bad kaba u kwah tang ban ïalam bakla ïa ki paidbah ka Jirang Constituency" pynshai u MLA ka Jirang, u Bah Sosthenes Sohtun.
U Bah Sohtun kum u MLA ka Jirang u la dawa ruh na u Sordar ka Patharkhmah, u Bah Najim Kharmalki, ba u hap ban pynshai paidbah bad ruh ban ai ïa ki sakhi ki satar mynno u la leit lum sop sop ïa ki kot ki sla na ki Hima bad lada u don shisha ka sakhi satar u lah ban kynnoh kumba u la kynnoh bad lada um don ka sakhi satar kine baroh ki jingkynnoh jong u, ki dei tang ba u kwah ban pynjah burom bad ban ïalam bakla ïa ki paidbah ka Jirang Constituency.
Shuh shuh, na ka liang u MAL ka Jirang, u Bah Sosthenes Sohtun, u la buh ruh ka jingkyrpad sha ki paidbah ka Jirang Constituency ba kim dei ban sngap ïa kitei ki jingkynthoh ba khlem nongrim u Sordar ka Patharkhmah bad lada ki kwah ban tip ïa ki jingshisha ki lah ruh ban wad jingtip da ki Syiem jong kitei ki Hima la u la lum sop sop ne em ïa kita ki kot ki sla na kitei ki Hima kaba haduh mynta um shym la leh ei ei ïa kata bad kane ka jingkynthoh utei u sordar Shnong ka dei hi tang ka jingkwah ban pynjah burom bad ban ïalam bakla ïa ki paidbah, la bynrap u MLA ka Jirang, u Bah Sosthenes Sohtun.
Shillong, Nailur, 03: Kum shi bynta ban nang ai mynsiem shuh shuh ïa ki samla kiba la pas bha ha ki jingpule bapher bapher ki jong ki, ha ka sngi Saitjaiñ ka Seng Samla Mawlai Nongpdeng ka la pynkup burom ïa ki 10 ngut ki samla pule kiba shong basah hapoh u pud u sam jong ka Mawlai Nongpdeng kiba la pas bha ha ka eksamin Secondary School Leaving Certificate bad ka Higher Secondary School Leaving Certificate ba la pynbna dang ha kine ki khyndiat bnai baladep da ka Meghalaya Board of School Education.
Ha kane ka sngi, ka seng samla ka la pynkup burom ruh ïa u Bah Hearing Shangpliang uba long u coach uba la pawbha ha ka jylla ban ai jinghikai ha ka liang ka phutbol ïa ki samla ha ki Club bapher bapher bad u dei ruh u Coach uba nyngkong eh ban pynrung ïa ka Shillong Lajong Football Club sha ka lympung ïalehkai I-League.
Ka Seng samla ka la pynkup burom ruh ïa uwei u heprit uba don jingduna ha ki dkhotmet u samla Kenny Shemphang Kharjana uba la pynpaw ïa la ka jong ka jingshlur ban ïarap ïa kawei ka longkmie kaba la shah lute ha ki runar dang shen.
Ha kane ka jingpynkup burom la sakhi lang da u MDC jong ka Mawlai Constituency u Bah Teiborlang Pathaw uba la long kum u kongsan ryngkat ka jingïadonlang jong u Rangbah Shnong u Bah P.
Khongsit, u President jong ka Seng Samla Mawlai Pyllun u Bah Samuel Biam, u secretary u samla Simran Syiem, ki nongkitkam jong ka seng Samla Mawlai Mongpdeng ,ki kmie ki kpa bad kiwei kiwei kiba la shah khot sngewbha.
Ha kane kajuh ka sngi u Bah Teiborlang Pathaw u la plile paidbah ïa ka Basketball Court bad bad ka Painkhana paidbah kiba don hapoh ka shnong Mawlai Nongpdeng.
Shillong, Nailur, 03: U Myntri Khynnah ka Sorkar Pdeng uba khmih ïa ka tnat Culture bad Parliamentary Affairs, u Arjun Ram Meghwal ha ka sngi Saitjaiñ u la ñiewtang ïa u synñiang u bynhei jong ki nongïaleh laitluid kane ka Jylla kiba kynthup ïa u Syiem Tirot Sing, u Kiang Nangbah bad u Pa Togan Sangma ha ka jingpynkut ïa ka prokram ‘ka tynrai jong ka longrynieng’ kaba la long ha u Soso Tham Auditorium, Shillong.
“Ka kyrteng jong u Tirot Sing ka long kaba khraw.
Baroh ki dei ban tip shaphang jong u," u la ong katba u la kren shaphang ka bynta jong u ha ka jingïakhih na ka bynta ka jinglaitluid jong ka ri India pyrshah ïa ki Phareng.
U la kren ruh shaphang u Kiang Nangbah bad u Pa Togan Sangma kiba la don ka bynta kaba khraw bad u la ong ba ka jingpeit bniah jong ka Sorkar Pdeng ka dei ban ai jingtip ïa ki samla shaphang ki khlawait ki bym paw pyrthei.
U Meghwal u la batai ruh shaphang ka jingthmu jong ka Azadi Ka Amrit Mahotsav, kaba long ka jingpynthikna ba ka ri India kan lah ban pyndap ïa la ki jingdonkam ne ka Aatmanirbhar.
U la ïaroh ïa ka Shillong Law College bad ïa ka Positive Energy Art Foundation kiba la pynlong ïa ka jingpyni nam ïa ka lariti ban kyntiew ïa ka jingsaiñdur bad ka kolshor jong ka jylla bad jong ka thaiñ Shatei Lammihngi.
U la pynshlur ruh ïa ki samla ba kin bteng ban rakhe ïa ka Har Ghar Tiranga ha kine ki snem ban wan.
U Meghwal u la pynbyrngia ruh ïa kito kiba ïashim bynta ha kane ka prokram ha kaba u la rwai ïa ka jingrwai ba u la thaw shaphang ka Har Ghar Tiranga.
Ka MLA jong ka East Shillong Constituency ka Dr.
M.
Ampareen Lyngdoh kaba la ïashim bynta ha kane ka prokram ha ryngkat kiwei kiwei ki kynrem ki lyndam, ka la kyntu ïa ka Sorkar ba kan ai jingithuh noh ïa ka ktien Khasi bad Garo ba la dawa ban pynrung ha ka khyrnit Baphra jong ka Riti Synshar ka ri India.
Ka la ong ba ka sngewkmen haduh katta katta halor ka sienjam jong ka Sorkar ba ai jingtip ïa ki samla shaphang ki khlawait ki bym shym la paw pyrthei.
Ka la ong ruh ba ka ngeit ba ka jylla Meghalaya ryngkat lang bad ka ri baroh kawei, kin pynthikna ba ka India ka kot sha ka thong Aatmanirbhar.
Ha kane ka sngi u Meghwal u la sam ruh ïa ki khusnam sha ki nogjop ha ki jingïakop bapher bapher ba la pynlong ha kane ka tamasa.
La bud pynshongkun ïa kane ka sngi, da ki jingshad tynrai na ki jylla bapher bapher jong ka thaiñ Shatei Lammihngi.
Shillong, Nailur 3 : U National Executive Member jongka BJP bad MLA ka Pynthorumkhrah u bah A.
L Hek ula ong ba ka mat pynkynriah ïaki Harijan na Them Iew Mawlong ka la long kum ka jingïalehkai ïaknieh shuki.
Kane ka la long kum ka jingïalehkai ïaknieh shuki namar ka sorkar kam pat lah ban shim ïaka rai kaba skhem halor kane ka kam.
Shiphang ki ong da kumne shphang da kumtai, ki don bun ki jaka ba lah ban pynkynriah ïa ki hynrei ka sorkar kam lah ban shim ïa ka rai kaba biang, ong ubah Hek.
U la kyntu ïaka sorkar ba ka dei ban shim khia bha ïa kane ka kam namar kitei ruh ki dei ki briew hi.
Ym lah ban ñiew ïa ki da kumne kumtai.
U la ong katno sien ka sorkar ka la rai ban pynkynriah ïa ki Harijan na kawei ka jaka sha kawei pat.
U la ong ka sorkar ka dei ban shim da ka rai kaba shai kdar khnang ba kitei ki briew ruh kin ym sah ha ka jingpisa bad lynga ka mynsiem.
Kane kam dei ka kam ïaleh khun jakai ka sorkar ka dei ban shim ïa ka rai kaba thikkna bad skhem, ong u bah Hek.
Shillong, Nailur 3 : Shen ka sorkar pdeng kan plie noh ïaka Tribal Museum ha Meghalaya bad hangne yn buh pynsahnam ïa ki rukom im tynrai jong ki trai ri trai muluk kane ka jylla naduh ka shad ka mastieh, ka rwai ka siaw, ka rep ka riang, ka rukom im bad ter ter.
ïa kane la ïathuh da u Arjun Ram Meghwal, myntri khynnah ka sorkar pdeng ba dei peit ïaka tnad Culture.
Ha kane ka Museum yn buh ïa ki dur jong ki khlawait ka jylla, ka kolshor, bad kiwei kiwei ki rukom im tynrai.
U la ïathuh ba ka sorkar pdeng ka shu ap ïa ka sorkar jylla ban ai ïa ka jaka ban tei ïa kane ka museum.
U la ong ïa kane yn bei pisa beit da ka sorkar pdeng bad ka sorkar jylla kan shu hap ban pynbiang tang ka jaka.
Shillong Nailur, 03: Ka High Court of Meghalaya Bar Association ne ka kynhun ki nongïasaid aiñ, ka la pynlong ïa ka elekshon ban jied ïa ki nongkitkam bathymmai ha ka 12 tarik u Nailar bad la jied ïa u Sr Advocate u S Chakrawarty kum u President bad ka Advocate Kong N.
G Shylla kum ka Secretary General jong ka Association.
Kiwei kiwei ki nongkitkam kiba thymmai jong ka High Court of Meghalaya Bar Association ki kynthup ïa u Sr Advocate u H.
L Shangreiso bad u Sujit Dey kum ki Vice President, u Pillan T Sangma bad ka Deity Majaw kum ki Secretary bad ka QueenbornLamare kum ka Treasurer.
Nalor kine, la jied ruh ïa ki Executive Member kiba kynthup ïa ka Daisily Thangkhiew, Saphira Marbaniang, Philip R Susngi, Philip K Shati, Jennyca F.
Blah, Rijiedlang Kharsyad, Arkin H Kharwanlang bad Jonathan M Thangkhiew.
Shillong, Nailur 03: U Nongïalam ka BJP ba dei peit ïa ka BJP ha ka jylla u Chuba Ao ha ka sngi Saitjaiñ u la ong ba hadien ka ilekshon ha u snem 2023 yn ym don kino kino ki seng saiñ pyrthei lada ym don lang ka seng BJP kiban lah ban thaw sorkar.
Haba ïadei bad ka jingkren ki nongïalam ka NPP khamtam eh u National President jong ka u Conrad Sangma ba na ka liang jong ka kan leit marwei ha ka ilekshon ha u snem 2023 u Ao u la ong, “Ngim lah ban ai hukum ïa ki ne ban leit nguh leit dem ïa ki hynrei tang kane kawei kaba thikna ba lada khlem ka BJP yn ym don mano mano ban lah thaw sorkar".
haba ïadei bad ka jingweng jingkyrshan jong ka BJP ïa ka sorkar MDA na ka liang jong u u la ïathuh ba ka BJP kan sa shong pyrkhat ha kine ki shibnai ban wan ban shimrai la kin weng noh na ka sorkar MDA.
“Ka BJP kan sa pyrkhat kaei ka sienjam kaba kan shim bad ïa kane ngin ïakren ruh bad u Nation President ka party" u la bynrap.
Haba kren halor ka jingweng noh ïa u President jong ka BJP u Earnest Mawrie u Ao, u la ong ba kum ka BJP ka party kaba la ïar kan don beit ka jingbakla ka ktien ka thylliej bad ka jingbym sngewthuh ruh ïa kaei kaba u nongïalam u kren hynrei kum ka party kin ïa pynbeit lada ka don kaba kum kata ruh u la kam.
Shillong, Nailur 03 : U MLA barim ka Mawlai, Bah Embhahlang Syiemlieh ha ka janmiet sngi Saitjaiñ u la ïalam da ki spah ngut ki nongïalam bad nongkyrshan ba radbah jong ka UDP Mawlai ban pynïasoh noh sha ka NPP kaba la wan ban pdiang burom hi da u National Vice President ka NPP, Bah Prestone Tynsong ba dei ruh u Symbud Myntri Rangbah ka jylla.
Ha katei ka jingïalang pdiang sngewbha ïa kitei ki nongïalam ba radbah ka UDP la pynphuh shuh shuh da ka jingdonlang naduh u President ka Meghalaya NPP, Dr.
WR Kharlukhi nangta u Working President Bah Don War, u MDC ka thain bad kyrtong MLA ka NPP na Mawlai u Bah Teibor Pathaw nalor ki nongïalam jong ka Women’s Wing bad Youth Wing.
U Bah Embhah haba kren ha katei ka jingïalang u la ong ba u la ïai neh ha ka party la 15 snem mynta bad u la u jop ruh kum u MDC bad MLA na katei ka party.
U la ong ba dei haduh mynta u snem khamtam ha ka jingpynkhreh na ka bynta ka elekshon MLA ba la sdang mih ki jingkylla ha katei ka party.
“Bun ki nongïalam jong ka party ki la shah leh kiar lut ha ki nongïalam kiba thymmai," u la ong da kaba ïathuh ba watla ïa u kitei ki nongïalam ba thymmai kim da nud eh hynrei um lah pat ban shah ba ki nongïalam kiba la trei borbah na ka bynta ka party kin shah ïaid lait lut ha kitei ki nongïalam ba thymmai.
Kumta u la ong ba hadien kane ki la pynsngew sha ki bor bahalor jong ka party tangba ym don satia ban patiaw ïa ki kumta, da ka jingïasyllok lang da baroh, ki la shim ïa ka rai ban resaiñ noh na ka party baroh.
“Hynrei mar ïa dep resaiñ baroh baroh ki ïa phone ban ong ban ïa pynbeit noh.
Wat 48 kynta shwa ban wan pynïasoh sha ka NPP ruh ki dang ong ban wanphai biang sha ka party," la ïathuh shuh shuh u Bah Embhah.
Shuh shuh u ong ruh ba nangne shakhmat kin trei borbah ban pyntikna ba u kyrtong jong ka NPP, Bah Teibor Pathaw un jop donburom ha ka elekshon MLA kaban sa long shen khnang ba un long u MLA ba thymmai ka Mawlai.
Na ka liang u Bah Teibor bad ki nongïalam ka NPP Mawlai ki la pynpaw ïa ka jingkmen kaba khraw halor katei ka jingwan pynïasoh jong katei ka kynhun u Bah Embhah bad ong ba kin ïatrei lang kum kawei ka kynhun ban ïoh ïa ka jingjop kaba donburom ha ka elekshon ban wan.
Mynta ka India kalong ka ri kaba kiew sted ha ka ïoh ka kot napdeng ki ri G-20.
Mynta ka India ka long kaba nyngkong ha pyrthei ha ki liang jong ka Smartphone Data Consumer.
Mynta ka India ka don ha ka kyrdan ba ar ha ka Global Retail Index.
Ka India kalong ka ri kaba lai ha ka jingpyndonkam bording ha pyrthei.
Ka iew kaba don ha ka kyrdan kaba lai ha pyrthei ka dei ha India.
Kiew ka India ha ka jingïoh kyrdan ha ka ‘innovation index’.
Mynta u snem, ka India ka la shalan ïa ki mar ba shongdor $670 billion kata 50 lak klur tyngka.
Da kaba jop ïa man ka jingeh, ka India ka la thaw rekod thymmai ha ka jingshalan mar kaba $418 billion kata 31 lak klur tyngka.
Ha ki phra snem ba la leit, palat 100 billion – dollar ki kompani ladep thaw bad la nang wanrah shuh shuh ki kompani ba thymmai man ka bnai.
Ka dor jong kine ki unicorn ba la thaw ha ki phra snem ba la leit kalong kumba 150 billion dollar mynta, kata kumba 12 lak klur tyngka.
Ka shimpor kumba 800 sngi ban kot sha ka 10,000 tylli ki start-up ba nyngkong hadien u 2014.
Ka shimpor duna ïa ka 200 sngi na ka bynta 10,000 tylli ki start-up ba thymmai ban ïasoh bad kane ka rukom ba dang shen.
Ha ki phra snem ba la leit, ngi la kiew na katto katne spah tylli ki start-up sha ka 70,000 tylli mynta.
Kine ki start-up ki saphriang kylleng ki jylla kumjuh ruh ki nongbah barit jong ka ri.
Shuh shuh, ki don palat 50 tylli ki jait start-up ba ïadei bad ki kam bapher bapher.
Kine ki don ha man ka jylla bad palat 650 tylli ki distrik jong ka ri.
Kumba 50 percent ki start-up ki don ha ki nongbah tier 2 bad tier 3.
Ka Digital revolution kalong ka nuksa jong ka jingsted ha kaba ka India ka la pyni ha kine ki snem.
Ki don tang 6.
5 klur ki nongshim broadband ha ka ri jong ngi ha u snem 2014.
Mynta kane ka la tam ïa ka 78 klur.
Ha u 2014, ka data kaba shi GB ka shongdor kumba T.
200.
Mynta ka dor jong kane ka la hiar sha ka T.
11-12.
Ha u 2014, ka ri ka don 11 lak km u optical fiber.
Mynta ka jingjrong jong u optical fiber ba la pynpur ha ka ri ka la tam ïa ka 28 lak km.
Ka Sorkar ka la sdang ïa ka skhim production linked incentive (PLI) ba shongdor kumba T.
2 lak klur ban kyntiew ïa ka jingpynmih tiar ha India.
Ha ki hynniew- phra snem ba la leit, ka Sorkar India ka la phah pisa sha ki account jong ki nongïoh jingmyntoi lyngba ka DBT (Direct Benefit Transfer).
Ka pisa ba la phah lyngba ka DBT kalong palat T.
22 lak klur.
Ngi phaikhmat halor ka multimodal connectivity ban kyrshan kawei ïa kawei.
Ka Sagarmala, Bharat Mala, Parvat Mala, port-led development.
Mynta ka India ka sakhi ïa ka jingbei tyngka kaba ym pat ju ïohi ha ki jingdon jingem.
La wanrah ïa ka environment of consensus ban pyntreikam ïa ka new education policy, katba ha kawei pat ka liang, ka kam ka dang ïaid shaphrang ban pyntreikam ïa ka new health policy.
Mynta, la thaw rekod ki kad liengsuin ba thymmai ba la shna ha India, ba pynïasoh ïa ki nongbah da ki liengsuin.
Ka kam ba la trei halor ka jingpynïasoh ïa ki nongbah ha India mynta kam pat ju jia mynno mynno.
Ka jingthaw rekod ha ka jingthung tower mobile ba thymmai ha India mynta bad ka 5G shen kan sa poi ha ki iing jong ka ri.
Ka jingthaw rekod jong ki shnong ba la pynïasoh optical fiber ha India mynta.
Ngi don ka jingngeit kaba pura ha ki briew jong ka ri ba kano kano ka teknoloji ba ngi wanrah na ka bynta ka rukom synshar kaba bha, kan dei kaba pdiang bad ïaroh da ki briew jong ka ri.
Ka resol jong kane ka jingshaniah ki paidbah ka don hakhmat jong baroh bad ngi ïohi ïa kane na ka rynsan ai jingsiew digital kaba biang tam ha ka pyrthei, ka UPI kaba dei ka Unified Payment Interface.
40 % ki jingai jingsiew digital ha kylleng ka pyrthei kidei kiba la leh ha India.
Mynta, ki nongdie jingdie harud surok bad ki briew kiba sah ha ki shnong kiba jngai bad ki shnong ha ki nongbah ki lah ban pyndep ïa ki jingsiew naduh T.
10-20 haduh da ki lak tyngka.
Hapoh ka PM Kisan Samman Nidhi, kumba ar lak klur tyngka ladei phah sha ki bank account jong palat 11 klur ki nongrep jong ka ri.
Mynta, 3 klur ki briew jong ka ri ki la ïoh ïa ki iing kiba paka bad ki iing ba thymmai, ha kaba ki la sdang ban sah.
Mynta, palat 50 klur ki briew jong ka ri ki ïoh ka jingsumar ei kaba haduh T.
5 lak.
Mynta, palat 25 klur ki briew jong ka ri ki ïoh ïa ka accident insurance bad ka term insurance kaba mar T.
2 lak.
Mynta, kumba 45 klur ki briew kiba duk jong ka ri ki don ïa ki Jan Dhan bank account.
Hapoh ka PM SVANidhi, 35 lak ki nongdie jingdie harud surok jong ka ri ki ïoh jingïarap pisa.
La ai ki ram ba shongdor palat T.
20 lak klur sha ki nongseng kam barit baria ha kylleng ka ri hapoh ka Mudra Yojana.
Napdeng ki nongshim ram ki don kumba 7 klur kum kine ki nongseng kam kiba la sdang ïa ka kam ha ka sien ba nyngkong bad ki la long ki nongseng kam ba thymmai.
Kata kalong, da ka jingïarap ka Mudra Yojana, palat 7 klur ki briew ki don bynta bad ka jingseng kam lajong ha ka sien ba nyngkong.
70 percent ki ram ba la ai kidei na ka bynta ki longkmie kiba seng ki kam lajong.
Ka ‘Emergency Credit Line Guarantee Scheme’ ka la ïarap ïa ki lak tylli ki karkhana barit baria.
Katkum ka jingwad bniah, kane ka skhim ka la ïada ïa ki kam jong kumba 1.
5 klur ki briew.
Ban pynkhlain ïa ki kam MSME, ka sorkar ka la kyntiew ïa ka mang tyngka da palat 650 % ha kine ki phra snem ba la dep.
Palat 11 klur ki briew ki ïadon bynta bad kine ki kam.
Ka dei namar kane ba ki MSME ki long kiba donkam bha ban pynbiang ïa ki lad ïoh kam mynta.
Kumta, haba ka jingeh kaba khraw tam ha kine ki 100 snem ka la wan, ngi la rai ban pynlait im ïa ki kam barit baria jong ngi bad ban pynkhlaiñ ïa ki.
Hapoh ka skhim Emergency Credit Line Guarantee, ka Sorkar Pdeng ka la pynthikna T 3.
5 lak klur na ka bynta ki MSME.
Katkum ka kaiphod, kumba 1.
5 klur tylli ki lad jingkamai ki la neh namar kane.
Ka ri mynta ka dang kylla, ka dang pynkylla bad ka dang pynsuk ïa ki ain kiba ïadei bad ka bylla.
Da kaba kynmaw ïa kane, 29 tylli ki ain kiba ïadei bad ka bylla ki dei kiba la pynkylla sha saw tylli ki labour code kiba la pynsuk.
Da kaba pynduna palat 30,000 tylli ki kamram ba dei ban pyndep, ka jingweng ïa palat 1500 tylli ki ain, ka jingweng ïa ka jinglong beaiñ ïa ki bynta bapher bapher jong ka Companies Act, ka la pynthikna ba ki kompani ha India ki ïaid shaphrang bad ki kot sha ki kliar kiba thymmai.
Ka GST mynta ka la wan bujli ha jaka jong ki khajna kiba bun ha ka Sorkar Pdeng bad ki jylla.
Ka ri ka la mad ïa ki jingmyntoi na kane ka jingpynsuk.
Mynta kam long kaba pher ba ka jinglum GST kan tam ïa ka shi lak klur tyngka man u bnai.
Kawei ka ri: Ngi la ban jur ha ka jingïaid beit ki kam sain pyrthei, ka jingïatreilang bad ka jingpynsuk ban trei ki kam khaii.
Mynshuwa, ngi la weng shibun ki kamram ba dei ban pyndep bad ki ain kiba rim.
Ngi la trei ban pynkhlain ïa ka India kum kawei ka ri lyngba ki jingpynkylla jong ngi.
Ka One Nation-One Tax GST, One Nation-One Grid, One Nation-One Mobility Card, One Nation-One Ration Card – kine baroh ki pyni ïa ki polisi kiba skhem bad kiba shai jong ngi.
Ki rynsan kiba thymmai kiba plie lad ïa ka jingsaindur thymmai bad ki sap seng kam lajongDa kaba ieh noh ïa ka rukom treikam ha ba ‘ka Sorkar marwei ka tip lut bad ka Sorkar marwei kan leh lut’ mynta ka ri ka ïaid shakhmat ha ka jingngeit ha ka ‘Sabka Prayas’ (jingpyrshang jong baroh).
Kumta, ki don shibun ki rynsan ki ba dang pynkhreh ha India mynta bad ki rynsan kum ka BIRAC ki dei kiba dang pynkup bor.
Na ka Startup India na ka bynta ki start-up, IN-SPACe na ka bynta ki kam haw haw, iDEX na ka bynta ki startup ha ki kam ïada ri, Indian Semiconductor Mission na ka bynta ki semiconductor, Smart India Hackathon ban pynshlur ïa ka jingsaindur thymmai ha ki samla, ka Biotech Start-Up Expo – ka Sorkar ka la wanrah lang ïa ki briew kiba stad tam ha kawei ka rynsan lyngba ki jaka saindur thymmai bad ka dang kyntiew ïa ka jingngeit ha ka jingïatrei lang.
Ka ri ka ïoh jingmyntoi shisha na kine ki sienjam.
Ka ri ka ïoh ïa ki jingshem thymmai na ki jingwad bniah bad ki riewshemphang, ki karkhana ban wanrah ïa ki jingmut jingpyrkhat nabar ri, bad ka sorkar ka pynbiang ïa ki polisi bad ki jingdon jingem.
Ka jingweng ïa ki jingeh ba ki samla ki ïakynhuh bad ki jingpynkylla na ka por sha ka por.
Ka jingplie lad ban ïoh bynta ki karkhana shimet ha ki kam ïada ri, ka jingïadon bynta ki briew bad ki kynhun shimet ha ki kam haw haw, ka jingplie lad ban ‘trei nangno nangno’ ha ki kam Telecom-IT, ka Sorkar ka trei ha ki bynta kiba bun.
Ka dei ka jingpyrshang jong ngi ban punsuk bha ban trei ha ki kam khaii ha ki kam shimet jong ka ri khnang ba ki briew bad ki kynhun shimet jong ka ri kin lah ban ïarap ïa ki briew jong ka ri ha ka jingpynsuk ban trei ha ki kam khaii.
Shillong, Nailur 03: U heh Pulit ba la shong thait ka jylla u Bah Mariahom Kharkrang ha ka sngi Saitjaiñ u la leit ban pynïasoh pura sha ka seng BJP ha ka jingdon ryngkat u Arjun Ram Meghwal Myntri Khynnah ka sorkar pdeng ba peit ïa ka tnad la riti, u Chuba Ao bad u BL Santosh ha ka ophis treikam ka BJP ha nongbah Shillong.
Haba kren sha ki nongthuh khubor u Bah MH Kharkrang u la ïathuh ba ka jingleit pynïasoh jong u sha ka BJP ka dei namar ba ka BJP ka dei ka seng kaba buh thong ïa ka roi ka part ym ïa kiwei pat ki mat.
Haba ïadei bad ka ilekshon u la ong ba na ka liang jong u un pan tiket na bynta ban ïakhun ïa ka ilekshon ha u snem u ban wan kum u kyrtong jong ka BJP.
U la ong ba ha kaba ïadei bad ka tiket ka rai kan shong ha seng ban rai ïano kan ai tiket.
Haba jubab halor ka jingkylli ba haduh katno kan wanrah jingshong shngaiñ ïa ki nongshong shnong lada un wan sha ka bor namar kane ka dei ka constituency kaba shong khleh jaidbynriew u la ong ba um dei shuh u briew uba thymmai ha kaba ïadei bad ka Law and Order bad baroh ki paidbah ki la sakhi kaei kaba u la leh mynba u dang long kum u SP jong ka East Khasi Hills ha ki khyndiat snem kiba la dep.
Kum ban shu kdew hangne ba ki kyrtong kiba la pynbna ban ïakhun na North Shillong ki long u Bah Adelbet Nongrum MLA ba mynta uban ïakhun na ka VPP, u Bah Ransom Sutnga u Chief Engineer ba la shong thait ka PWD na ka seng NPP , u Dr Aman War DHS barim na ka UDP, Elgiva Rynjah na ka AITC.
Shillong, Nailur 3 : U National Vice President ka BJP uba dei peit ïaka jylla Meghalaya u Dr Chuba Ao mynta ka Sngi Saitjaiñ u la ïathuh ba ka BJP kan sa shim ïa ka rai ba khatduh hapoh shibnai la kan weng noh ne kan dang neh hapoh kane ka sorkar synrop lang Meghalaya Democratic Alliance (MDA) hapoh ka jingïalam ka National People’s Party (NPP).
“ Ngi la pynkhreh ban shim rai hapoh shibnai la ngin weng noh ne ngin dang neh ha kane ka sorkar namar mynta ka jingïakren ka dang ïaid shakhmat bad u National President ka BJP" ïathuh u Dr Ao ha ki lad pathai khubor.
U la kynnoh ba ka NPP ka ïalam ïaka sorkar MDA ha syrngiew jongka BJP hangne ha Meghalaya hynrei ka BJP kam donkam ban shaniah ha ki ban pynïaid ïa ka sorkar , ong u Dr Ao.
U la ong “ Ngi la ïatreilang baroh shi katta namar ki don ki jingthmu jongngi bad balei ba ngi mut ban weng noh na kane ka jingïatrei lang kata ka dei kawei pat ka bynta kaba ngi dang ïa bishar bha mynta".
Halor ka jingkylli kumno u sngew ba ka NPP ka la rai ban ym ïatrei lang bad ka BJP ha kane ka election ban wan, u Dr Ao u la ong ba ula ïohi ïa kane ka jingkren jong ki nongïalam ka NPP khamtam na u Naitonal President jongka u Conrad K Sangma ba ka NPP kan leit marwei sha ka election MLA 2023 hynrei u la ong ba kynmaw tang kawei khlem ka BJP ym don ba lah ban thaw ïaka sorkar ba thymmai ha Meghalaya.
“Kata ka dei ka rai jongki bad ka BJP kam don ei ei ban ong.
Ngim lah ban pynbor ïa ki lane ngim lah ban khroh ïa ki hynrei khlem ka jingkyrshan ka BJP ym don ba lah ban thaw sorkar thymmai ha kane ka jylla nga nud ban kob" ong u Chuba Ao.
Ha kaba ïadei bad ki jingkynnoh bamsap jongka BJP pyrshah ïa ka sorkar MDA, u Dr Ao u la ong “: Ngi la ïoh pdiang ïa ki jingujor hynrei kaba sngewsih ka long ba ngi khlem ïoh ki kot ki sla ban pynshisha.
Ngi dang ïai ap ïa kane bad ngi tang shu ïoh ngin sa aiti sha ka ED ne CBI lane sha kano kano ka tnad tohkit.
Na ka liang ka Party ka la bthah ïa ki dkhot jongka ban tih bniah ban ïoh ïa ki kot ki sla kiba biang".
Halor ka kam weng president ïa u bah Ernest Mawrie wat la dei u Chuba Ao hi uba sdang ban pynpaw pyrthei bad kynnoh lai phew jait ïa u bah Mawrie hynrei kaba lyngngoh pat ka long mynta ka sngi dei ma u pat uba pynkynran tyllaw ding halor kane ka jingdawa weng President ïa u bah Mawrie da kaba u ong ba ka ju jia hi ka jingbym ïa sngewthuh jingmut ne ka jingbym ïa shai ka rukom ïakren ïa pyrthew.
Haba la kylli balei ki don ki nongïalam bad ki dkhot ka BJP na kane ka jylla kiba kwah ban pynhiar shuki ïa u bah Mawrie, u Dr Ao u la ong “ Kata ka dei ka jingsngew bad jingshem jongki shimet shimet.
ïa ka party donkam ban ialam da mano mano bad mynta u bah Mawrie u dei u nongïalam.
Ka lah ban don ka jingbym ïashai ne bym iasngewthuh jingmut hangne hangtai, haba don kum kita ki dkhot ki la dei ban wan beit sha u ne sha u President ka party hi ban pan jingpynshai ban ïa kaba leit sha ki lad pathai khubor".
U la ong ruh ba kam don kano kano ka jingthmu ban wanrah da uwei ha ka jaka u bah Mawrie.
U Dr Ao u la pynshai ruh halor ka jingmih khubor halor jongu da kaba u ong kam dei kaba u la kren sha ki lad pathai khubor hynrei ki don kiba phone ïa u bad pyntip shaphang kiei kiei bad kane ka la ktah ïa ka jingsngew jongu bad ha kum kata ka jingsngew u la kum kren bad ki don kiba record bad phah ïa kata kaba u kren sha ki lad pathai khubor.
U la ong “ Baroh ngi don la jongka jingkit khlieh hynrei teng teng ki don ki jingïasngew thuh bakla lane ki jingshah ïalam bakla ruh da kumne kumtai hynrei kumba long hi ka BJP ka ïatylli kawei ym don kata ka jingïapait ïapra".
Haba la kylli kumno u kynnoh ba u bah Mawrie u dei u agent ka NPP u Dr Ao u la da rapjot ïa lade da kaba tei pop ba ha ka saiñ pyrthei ka don ka rukom kren kaba ki briew ki lah ban sngew da kumne kumtai hynrei ha ka politik ym ju don kyntien ban ïai neh shitra.
U la pynshai ruh ba kam don ka jingïapait ïapra hapoh ka BJP bad baroh ki dkhot ki ïatrei lang sha kajuh ka thong.
U la tep eitmiaw shuh shuh halor ki jingkren laplah jongu da kaba u ong ba wat ki MLA ruh ki lah ban duh tiket, ïa katei lah ban kren halor ka jingbym tip hynrei kaba shai kdar ka long ba ym dei ma nga ne ma u ban shim rai, ki don ki nongsorjamin ban bishar lada jia ba ym poi ka jingïoh jingkyrshan kaba 50 % bad baroh ki briew ki tip ba un rem beit kata ka mut ba un duh beit ïa ka tiket kata ka dei ïano ïano ruh.
U la ong ba ka party kam ju rai lypa ïa u kyrtong Myntri Rangbah namar kane kan long hadien ka election.
Hynrei tang kawei kaba u la pynthikna ka long ba ka BJP ka pynkhreh ban pynïeng kyrtong na baroh 60 tylli ki constituency.
Shillong, Nailur, 03: Khyndai tylli ki khun sniang ba la ïap bad ba la sma pyut ïa kiba la bret dusmon harud surok ha ka lynti ban leit sha NEIGRIHMS Hospital New Shillong da ki briew bym lah satia ban tip la lap da ki nongïaid lynti ha ka step Sngi Saitjaiñ.
Halor kane ka jingjia ki nongïaid lynti ki la pyntip sha u Bah Nicky u RJ jong ka 91.
1 Radio Mirchi bad uba la pyntip pateng sha ki lad pathai khubor ban pynphriang ïa kane ka khubor kaba pynisaitmet.
Ki nongkitkam shnong jong ka shnong Mawkasiang Pyllun tang shu ïoh jingtip halor kane ka jingjia, ki la wan her mar mar sha kane ka jaka ban pynlong hi da lade ïa ka jingjurip ha kaba ki la pynpaw ruh ïa ka jingsngewkhia halor kane ka bret dusmon ïa kine ki khun sniang kiba la ïap bad ba la pyndait ruh ïa ka muhor (ear tag) ha ki skhor jong ki.
Ïa kine ki khun sniang la shimti noh da ki nongkitkam jong ka Dorbar Shnong Mawkasiang ban pynkhuid bad ban tep khnang ban lait na kano kano ka jingsaphriang ka jingpang kaba lah ban mih na kine ki symbai khun sniang ba la shu bret dusmon da ki briew.
Kum ban shu pynkynmaw hangne, dang ha ka sngi Baar mynta ka taiew, ka tnat Animal Husbandry and Veterinary (AH& Vety) ka Sorkar Jylla ka la sam ïa ki symbai khun sniang sha ki nongri sniang ha ka shnong Tynring bad sha ki shnong kiba marjan kum ka jingïarap ïa ki nongri jingri ban kyntiew ïa ka khih ka kamai jong ki.
U Rangbah Shnong jong ka Mawkasiang Pyllun, u Bah T.
Kharkongor ha ka jingïakren ki lad pathai khubor u la pynrem jur ïa ki briew kiba donkti ban shu bret dusmon ïa kine ki khun sniang kiba la ïap bad ong ruh kum kine ki rukom leh bym don shuh ka jingkitkhlieh ka lah ban buh jingma ïa ki nongïaid nongieng bad ïa ki nongshong shnong kiba la lah ban ïabit jingpang lada dei ba kine ki khun sniang ki ïap na ka daw ba ki don kano kano ka jingpang.
U Symbud Myntri Rangbah ka Jylla u Bah Prestone Tynsong ha ka jingïakren bad ki lad pathai khubor u la ong, “ïa ka muhor (ear tag) ngi la pyndait bad ka don ka Control Room kaba peit ngor ïa kine ki sniang ba la aiti sha ki nongïoh jingmyntoi.
Lada ki mut ban die ruh ngin lap, shano kin die bad shano u don uto u khun sniang bad lada u ïap ruh ngi la lap.
"“Halor kane ka jingïap jong ki symbai khun sniang kaba nga dang shu ïoh jingtip na ki lad pathai khubor ngan sa phah pynlong ïa ka jingtohkit," ong u Bah Tynsong.
“Ïa mynta hi kane ka dang dei tang ka jingjia kaba nyngkong bad ngan sa kren ïa ka Director jong ka Animal Husbandry and Veterinary (AH& Vety) balei ka jia kumta.
Namarba ngim pat tip ïa ka daw bad nga phah tohkit," la ong shuh shuh u Bah Tynsong.
Katkum ka jingïathuh jong u Bah Tynsong, ïa kine ki symbai khun sniang kiba la wanrah na ka jylla West Bengal la pynsah kyrpang shwa ha ki Isolation Centre kumba 10-12 sngi eiei ha Upper Shillong bad ha Kyrdem Kulai.
La sumar ïa ki da ki doktor bad nalor kata la ai dawai bad ai injekshon bad la peit thuh bha ïa ka jinglong ka met jong ki shwa ban sam pat sha ki nongri sniang.
Haba kylli, u Bah Tynsong u la ïathuh ba ïa mynta ka jingsam ïa ki symbai khun sniang ka dei kaba la sdang nyngkong eh na Mawryngkneng C&RD Block bad hadien kane yn sa bteng ïa ka jingsam sha kiwei pat ki C&RD Block ka jylla baroh kawei.
“Wat haba ngi sam ïa kine ki symbai khun sniang, ngi da bishar bniah bha ïa ki nongri sniang bad ïa kiba don jingmut shisha khnang ba kan long ka jingmyntoi ïa ka khih ka kamai jong ki hi," u la ong.
U la ïathuh ba ha Phase-I ka Sorkar ka la buh thong ban sam haduh 16 hajar tylli ki sniang sha ki nongri sniang ha ka jylla baroh kawei.
Kawei ka C&RD Block kan ïoh kumba 400-500 tylli ki symbai khun sniang.
Nongstoiñ, Nailar 4: Watla kiba bun ki paitbah ka jylla ki ju kynthoh na ka por sha ka por ba ka Bharatya Janata party (BJP), ka dei ka party kaba ki paitbah nongshong shnong baroh kim kwah ba kan don ha ka jylla.
Hynrei kumba ka long hi kiba bun ki riew rangbah na West Khasi Hills, ki la sdang ban phai khmat sha ka BJP namar ba ka dei ruh ka party kaba bat ïa ka bor synshar hapoh ka ri.
Haba phai ha ka election ka ban sa long ha u snem u ban wan kata ha u 2023 ha West Khasi Hills District, katei ka party ka la don lypa ar ngut ki rangbah kiba la biang ha ka kyrdan pule bad ka karta kiba don ka jingthmu ba kin mih madan ha ka election ban wan.
Kitei ki arngut ki rangbah ki dei u bah Herbert Kharbani u ba la pynkhreh mynta ban ïakhun na ka Nongstoiñ Constiuency bad u bah Spastarlin Nongrem u ba la pynkhreh ban ïakhun na ka Rambrai Jyrngam Constituency.
Kitei ki ar ngut ki rangbah, u bah Herbert Kharbani u dei u ba la paw bha ha poh ka jylla bad uba la ïoh ruh ïa ka kyrdan Doctor, ha ka jingshna bad sumar ïa kiba pang ba shitom da ki dawai kynbat bad na ka liang ka sorkar ruh, ka la ithuh bha ïa u bad u la don ruh ïa ki syrnod kum u Doktor dawai kynbat na ki jaka pule bapher bapher kiba don hapoh ka ri.
Katba u bah Spastarlin Nongrem pat, u la dei uwei na ki nonghikai skul u ba la paw bha bad u dei ruh ha kajuh ka por kum u nongai buit jong ka Synjuk Nongai Dawai Khasi Nylla jong ka West Khasi Hills.
Ha kaba ïadei bad ka jingthmu jong kitei ki ar ngut ki rangbah ban ïakhun ïa ka election ha u snem ban wan, la ïoh ban ïakren bad kitei ki rangbah kiba la ong ba mynta ki dang ap ïa ka jingmynjur na ka BJP Meghalaya State Unit, la ka mynjur ne em ïa ki kum ki kyrtong ki ban ïakhun na kitei ki Constituency kumba ki la angnud.
Ki la ong ruh ba wat la ka State Unit jong ka party kam pat shong ïa ka Komiti na ka bynta ban jied ïa ki kyrtong ruh, hynrei namar ba ki la thmu ban ïaleh elekshon kumta ki la nang pynkhreh shait shait ïa ki jingdonkam na ka bynta ban pynbit pynbiang katkum ki jingdonkam.
Na ka liang u bah Nongrem u la ong ba lada phai ha ka jinglong jingman jong ka ri India ha kine ki snem, ha kaba ka Bharatya Janata Party ka la ïoh ban synshar bad u Narendra Modi u long u Myntrei Rangbah duh ka ri, ka la don ka jingkylla nadong shadong la ka long ha ka roi ka par, ha ka ïoh ka kot bad ha kiba bun ki liang.
U la ong ruh ba ka jingkiew sted jong ka ri ha ki bun ki liang, ka pyni ba ka BJP ka dei ka party kaba don ïa ka jingkitkhlieh na ka bynta ki paitbah jong ka ri baroh kawei.
U bah Nongrem u la ong ruh ba ka jingthmu jong u ban ïaleh election, kam mut ba un ïaleh da ka pisa namar u dei ruh u briew u bym don ei ei.
Hynrei ka thong ka jong u ka long ban ïaleh election da ki ishu bad ka thong kaba ha khmat eh, ka long ban kyntiew shuh shuh ïa ka ïoh ka kot, ka jingnang jingstad ka roi ka par bad ban pynkhlaiñ ïa ka rep ka riang, da kaba wanrah ïa ki lad jingïarap kiba la mang kyrpang da ka sorkar pdeng.
Nalor kata u la ong ruh ba ha kine ki sngi, u la sdang ban rung ha ki shnong ki thaw ban pynsngew thuh ïa ki paitbah halor ki mat treikam jong ka party bad ka shong ha ki paitbah la kin pdiang ne kim pdiang bad u ong ruh ba u ieh ha ka jingstad jong ki paidbah ba kin pynshong nongrim katkum ka bor sngewthuh ka jong ki khnang ba kin dup iohi ia ki jingkylla hi snem ki ban sa wan.
Ha ki snem kiba la leit noh ka jingïakhun ka long hapdeng ki seng riewlum bad ka Congress bad hadien kane sa wan ka BJP bad ka NPP.
Hynrei mynta haba la wan rung sha ka TMC ki paidbah ki la kulmar jingmut tang ïano shuh ban jied ne kyrshan.
Ym tang katta sa ka VPP ruh kaba dei ka seng riew lum ba dang shu mih thymmai ka la pynkhreh bha mynta ban ban ïakhun ha ka election MLA 2023.
Hynrei ban thaw sorkar ka shong ha ki paidbah ïano ki kham jied bun.
Ha ka jingshisha kane ka la dei ka kabu bah ïa ki seng riewlum lada ki kloi ban ïa tylli.
Namar dei ha kum kane ka khep ba la bun palat ki seng kiba na bar lada ïa tylli ki seng riewlum kin poi sha ka thong ne kin ïoh bat beit ïa ka jingsynshar ha u 2023.
Hynrei kaba eh pat ïa ki seng riewlum ka dei namar ba jur palat ka jingïakwah long nongïalam.
Lada phai nuksa sha ri lum Garo ym lah ban len ki paidbah ne ki MLA ki phai beit tang sha ki arngut ki nongïalam kata la ka dei ïa u Dr Mukul Sangma ne ïa u Conrad K.
Sangma.
Hynrei hangne ha ri lum Khasi bad Jaintia te ym lah ban long kumta namar baroh baroh ki kwah long nongïalam bad dei kane kaba buh ïa ka jingeh hakhmat ïa ki seng riewlum ban poi sha ka thong ban ïa tylli.
Lada phai naduh mynshwa haduh mynta ruh ka daw bah ïa ki seng riewlum kiba khlaiñ hangne ha ri lum Khasi bad Jaintia ka dei beit tang na ka daw ka jingïaknieh long nongïalam bad poi sha ka jingïapait ïapra.
Hooid ka long kaba sngewdei ba kiba bun ki riew saiñ pyrthei ki pynpaw ba haba la don bun kita ki National Party khlem pep ka kabu kan long ïa ki seng riewlum tangba u dak jingkylli u long hato ki kloi ne em ban ïa tylli?.
Namar lada ïaleh la ka jong ka jong ka party kan long biang kumjuh hi kin don ki constituency kiba tang namar ba ïeng ar lane lai ngut ki kyrteng seng riewlum ba sa poi sha u pud ban rem ki kyrtong jong ki seng riewlum bad jop suk ki National Party.
Hooid ka Congress wat la ka la pait na ka jingphet ki 12 ngut kam mut ba ka party kan tlot ha baroh ki constituency kin don ki jaka ïoh ka khlaiñ pynban.
Kumjuh ruh ka NPP kaba bat ïa ka jingsynshar ruh ka don ka jingkhmih lynti ba ki paidbah kin phai sha ki kam ba ka trei bad kin dang pynjop bun ïa ka.
Wat ka BJP ruh ka don ka juh ka jingkyrmen hi.
Tangba ym lah ruh ban kheiñ sting ïa ka TMC namar wat la ka dei ka party kaba dang thymmai ha ka jylla namar ba la seng nongrim pat ïa ka da ki MLA khamtam hapoh ka jingïalam u Dr Mukul Sangma khlem pep kane ka party ruh kan ïa ai reng hi khamtam ha ri lum Garo.
Kumba long mynta ki paidbah ki dang don hapdeng ka jingklumar jingmut bad dang bishar bniah bha ïa ka jinglong jingman ka saiñ pyrthei ha ka jylla bad ka rai ba kin ai kan long beit haba kut u 2022 ne sdang u 2023.
Namar dei ha kum katei ka por lah ban ong ba ka lyer jong ka election kan sa sdang ban beh ha kane ka jylla bad yn sa sngewthuh ruh ka jingïakhun kan long hapdeng jongno la ka long para National Party ne la ka long para Seng Riewlum.
Shillong, Nailur 04 : Ka Rangdajied United FC ka la nang jan sha ka thong ban knieh nam lahduh ha ryngkat ka Mawlai SC hadien ba ka la pynliem da 4-0 pyrshah ïa ka Malki SC ha ka jingïalehkai ha ka sngi Saitjaiñ ha madan Third Ground, Polo jong ka lympung ïalehkai OC Blue Shillong Premier League 2021-22.
Ïa ki saw kol la thep da uDibormi Kassar uba la thep ar kol (29, 61), u Knerktilang Buam (77) bad u Raikutshisha Buam (89′) ki thep mar shi kol ha kaba ka Rangdajied ka la khur 21 point.
Haba mih madan ha katei ka sngi, ka Rangdajied United ka dang kamai 18 poiñ bad don ha ka kyrdan ba lai, katba ka Malki ka don ha ka kyrdan ba hynñiew da kaba kamai hynñiew poin.
Ha ka jingïalehkai kaba la long ha ka 2 tarik Naitung kitei ki ar tylli ki team ki la ïakhaid da 0-0.
Ka Rangdajied United FC ka ïaryngkat poiñ ryngkat ka Langsning FC hynrei ka don ha ka kyrdan ba lai katba ka Langsning ha ka kyrdan ba ar na ka jingïapher thep kol.
Haba phai sha ka jingïalehkai, u Kassar uba dei u rangïalehkai pdeng uba khlem ïohvan thep kol naduh ba sdang jong ka samoi, hynrei ha katei ka jingïalehkai u la ïoh ban plie pyrda nyngkong da kaba sangah da ka khlieh kaba la wan lyngba ka bol ba la shut da u Donboklang Lyngdoh ha kaba ka jingïalehkai jong ka kylla step ka Rangdajied ka la lamkhmat da 1-0 kol.
Haba wanphai sha ka kylla miet, ka Rangdajied ka la nang ñion sha ka kut jong ka Malki bad dei ha ka minit ba 61 u Kassar u la ïoh ban thep ïa ka kol kaba ar da kaba khyrwit na jngai ka dieng kol.
Watla u Rihoklang Khongjoh rangap kol ka Malki u la pyrshang ban kyrda hynrei ka bol ka la rung beit jlang shapoh kol.
Lyngba kitei ki ar kol ka la nang ai mynsiem ïa ka kynhun ha kaba ka Malki kam shym la ïohlad ban pynkhih jar.
Da ka jingïapashat bad pyllait bol bha, u Knerktilang Buam u la ïoh ban thep ïa ka kol kaba lai na bynta ka Rangdajied ha ka minit ba 77 jong ka jingïalehkai.
U Knerktilang u la thep ïa katei ka shi kol napoh box hadien ba u kapten ka Malki u Khrawkupar Tamu u la pyrshang ban pyllait ïa ka bol da kaba sangah da ka khlieh hynrei u Knerktilang u la ïoh ban pyndei da ka kjat.
Ka Malki ka dang mut ba kadei ka foul hynrei u referee u khlem put satia ha kaba u Knerktilang u la ïoh ban thep da kaba suk shapoh kol.
Ka jingïalehkai ka la nang ïaid shakhmat bad ka Rangdajied ka la nang ïakhun tyngeh khlem da ailad ïa ki rangialehkai ka Malki ban tur sha ka kut jong ka.
U Raikutshisha Buam uba la rah ïa ka bol shakhmat khlem pynlehnoh ei u la thep beit jlang shapoh kol ha kaba ka Rangdajied ka la ïoh ban thep saw kol bad kadei ruh ka sien ba nyngkong ban jop da saw kol ha ka OC Blue SPL 2021-22.
Haba phai sha kawei ka liang, ka Malki ka khlem lah ban pyndep ha ka liang ka thep kol ha katei ka jingïakhun watla ka la ïoh ka kabu kaba nyngkong ha ka jingïalehkai ba dang ïaid shi minit hynrei u Khrawkupar Nongdhar, bad ka la mad nam rem ba khyndai sien bad kadei ruh ka sien ba san ba ka Malki ka la shah thep saw haduh san kol shaneng ha ki jingïalehkai.
Katkum ka jingpynbeit jong ki nongpyniaid ba ka jingïalehkai jong ka lympung SPL kan bteng biang ha ka 8 tarik Nailur ha kaba ka Nangkiew Irat SC (13 point) kan aireng pyrshah ïa ka Shillong Lajong FC (11 point) kata ban ïakhun ban kiew sha ka kyrdan ba san.
Ha katei ka jingïalehkai ka kynhun kaba jop kan pynthikna ruh ïalade ban lait na ka jingshah pynhiar kyrdan.
Nongstoiñ, Jylliew, 9: Ki nongïalam ka Synjuk Rangbah Shnong Nongtrai Area ryngkat ki trai khyndew, ki kyrmen ba ka sorkar khamtam ka tnad PWD road kan shimkhia halor ka jingkyrpad jong ki ban pynioh surok, kumba ki la dep ban kyrpad bad shah sngewbha ruh ban shna surok khlem da siew bai khyndew.
Lah ban pynkynmaw ba ki nongialam shnong ryngkat ki trai khyndew, ha u bnai Jylliew mynta u snem ki la leit ban ïakynduh ïa u bah P.
D.
Sangma u Deputy Commissioner barim ka West Khasi Hills, ban aiti ïa ka soskular kaba ki la dep ïasoi ba kin shah sngewbha lada ka sorkar kan shna surok lyngba ki jaka jong ki.
U bah Birbor Riangtem nongïakam ka Synjuk haba ïakren bad u nongthoh khubor, u la ong ba ha u snem ba la dep u bah T.
Lyngwa Deputy Commissioner barim ka West Khasi Hills, u la wan jngoh ïa katei ka thaiñ bad u la lum ruh ïa ki rangbah shnong ban ïa phylliew jingmut halor ki kam pynroi bad kiwei kiwei.
Nalor kata u la ong ruh ba hadien katei ka jingïaphylliew jingmut ki la leit ban ïakynduh ruh ïa u Executive Engineer Nongstoiñ Division, ban kyrpad ïa u ba un ïarap lem ban pynsngew ha ka sorkar na ka bynta ban pynïoh surok na Mawdiang sha Lang-dongdai, ka ban pynïasoh bad ka surok PMGSY kaba poi haduh Malangkona.
U bah Riangtem u la ong ruh ba ka jingjngai jong ka surok na Mawdiang haduh Langdongdai, ka don kumba hynriew kilomitar shiteng bad lada shna surok, hap ban ïaid lyngba ïa ki jaka jong kiba bun ngut ki nongshong shnong.
Kumta ban ym don kano kano ka jingkhñium ne ka jingwit lada shna surok lyngba kitei ki jaka, ki nongïalam ka Synjuk ki la pynsngewthuh ïa baroh ki trai khyndew, ba kin shah sngewbha lada ka sorkar kan shna surok lyngba ki jaka jong ki khlem da siew bai khyndew.
U la ong ruh ba hadien ba ki nongïalam ka Synjuk ki la pynshai, baroh ki trai khyndew ki la mynjur bad pdiang sngewbha lada ka sorkar kan shna surok ban pynpoi haduh Lang-dongdai.
U la ong ruh ba hadien ba ki la mynjur lut, ki la pynskem da kaba ïathoh da ka soskular kaba skhem, ha kaba baroh ki trai khyndew ki la ïa soi lang bad ïa katei ka soskular ki la aiti ha u Deputy Commissioner ba un leh ïa kaba don kam.
Ha katei ka jingleit ïakynduh jong ki, u Deputy Commissioner u la kular ba un sa bthah ïa u Executive Engineer ka PWD Nongstoiñ, ba un leh kloi ïa katei ka kam na ka bynta ka jingmyntoi jong ki paitbah ka thaiñ.
Kumta u la ong ba ki paidbah ki kyrmen skhem bad ap dngong ruh ba ka tnad ba dei peit kan leh kham kloi halor kane ka bynta.
Nongstoiñ, Nailar 4: Ka jingïasoi jong ki ar ngut ki myntri rangbah ïa ka soskular pynbeit pud, khlem da pan jingmut shuwa na ki nongsynshar hima la ki dei ki hima Syiem ne ki hima sirdarship, ka dei ka daw bah kaba pynmih ïa ki kynrum kynram hapoh ka jylla, ong u bah B.
Ñianglang u Sirdar jong ka hima Nonglang sirdarship haba pyntip ha u nongthoh khubor.
U bah Ñianglang u la ong, “Ka jingjaw jong ki ummat na ki longkmie na ki khatwei tylli ki shnong, kiba la shah khynñiat jubor sha Assam,ka la pynpait dohnud ym tang ïa ki paitbah nongshong shnong hapoh ka hima baroh kawei.
Hynrei ki hajar phew hajar ki longkmie hapoh ka jylla kiba ïohi ïa ka jingjaw ummat jong ki lyngba ki lad pathaikhubor bapher bapher ki jaw ummat lang.
Pynban, u Conrad Kongal Sangma Myntri Rangbah ka jylla um patiaw ei ei bad nu nag pyneh shuh shuh da kaba ong ba ïa ka soskular ba la ïasoi yn ym lah shuh ban pynkylla".
U la ong ruh, “Ka long kaba ithamula haba ïohi ïa ki ar ngut ki nongmihkhmat jong ka Rambrai Jyrngam Constituency kata u bah Kimfa S.
Marbañiang MLA bad u bah Bajop Pynrope MDC, ba ki kren ksan ha ki lad pathai khubor da kaba kam ba ki don tang lai tylli ki shnong kiba shah khynñiat jubor sha Assam.
Kitei ki nongmihkhmat kim tip satia ïa ka jingshisha bad ki shu kren ksan tang ban darap jot namar mynta ki la leit pynïasoh sha ka NPP".
“Na ka liang ka hima ryngkat ki nongïalam jong ka Hynñiewtrep Youth Council, kin ïai pyrshah bad kin ïai dawa ba ka sorkar ka dei ban pynphai biang ïa kitei ki khatwei tylli ki shnong sha West Khasi Hills.
Mynta ka jingpynkhreh ban leit mudui sha ka Ïing bishar ba ha khliehduh jong ka ri ka Supreme Court ba don burom ka dang ïaid shait shait".
“Ka jingleh jong u Myntri Rangbah ka jylla kam dei tang ka jingibeiñ ïa ki paitbah ka hima Nonglang sirdarship, hynrei ka pyni shai kdar ba wat ïa ki dkhot jong ka Regional Committee on Border Dispute jong ka West Khasi Hills ruh um kheiñ snep satia, namar ba ka jingïasoi ïa ka soskular pynbeit pud kam shym la ïadei satia bad ka kaiphod ba la phah da u Chairman bad ki dkhot ka Regional Committee".
“Katkum katei ka kaiphod ba ka Regional Committee ka la phah, ki don tang ar tylli ki shnong kiba ym shym la pynhap ha ka Hima Nonglang Sirdarship, namar kitei ki shnong ki dei kiba la shnong la sah da ki Nepali bad ki Rabha naduh hyndai bad ki la dei pura ki shnong kiba hap ha ka Assam.
Ka jubab kaba shai halor ka jingleh donbor bad ka jingñiew beiñ jong u Myntri rangbah ïa ki paitbah katei ka hima kan sa paw pyrthei ha ka elekshon kaba long ha u snem ban wan", u la ong.
Jowai, Nailur : Ka Seng Kur Shylla Khasi Jaiñtia, ha kane ka sngi Saitjaiñ (03.
09.
2022) ka la pynlong ïa ka jingsam khusnam ne ka jingpynkup burom ïa ki 38 ngut ki samla ba pass bha ha ka Exam jong ka MBOSE bad CBSE bad kumjuh ruh ïa ki lai ngut ki samla ka kur kiba la wan rah burom ha ka liang ka Sports.
Ïa kane ka jingpynkup burom la pynlong ha Ummulong Dorbar Hall, West Jaiñtia Hills, ha kaba u ma Wailadmiki Shylla MLA ka Jowai u la long u kongsan.
Ki lai ngut ki samla ka Kur Shylla kiba la wan rah burom ha ka liang ka jingïalehkai Sports ki kynthup ïa u Cheltis Shylla uba la wan ba nyngkong ha ka jingïalehkai Karate, u Kyrshanlang Shylla uba lawan ba nyngkong ha ka 200 Meter Race bad u Chibait Donhi Shylla uba poi haka kyrdan 2nd Runner Up ha ka 4×100 Relay Race, baroh kine ki lai ngut ki la ïoh ban wanrah ïa kane ka nam ha ka 4th Meghalaya Game 2022, ha ka kyrdan Under 17 Boys.
Ïa ka jinglang la pynïaid da ka kong Aiti Shylla, ha kaba la ïoh ruh ïa ki jingkren na u President Sein Kur Shylla ma Pyrkhat Shylla, kumjuh ruh na u ma Laitsing Shylla, ma Meshak Shylla, ka samla Jesmica Shylla, ha ka jingiadon lang ruh ki nongkitkam jong ki Unit bapher bapher ka Seng Kur Sylla Khasi Jaiñtia.
U ma Wailadmiki Shylla haba kren u la ai ka jingïaroh ïa ki nongkit kam ka seng Kur, ba ki la lah ban pynlong ïa kum kane ka jait prokram kaba donkam bha na ka bynta ki samla, kaba long kawei naki kam ban pynshlur shuh shuh ïa ki ha ki kam pule puthi ka jong ki.
U la ong ba kam myntoi ïa ka kur lada ki long kiba riewspah lada kim long kiba nang ba stad, ula ong ba ha kine ki sngi ym dei ban pynleit skul ia ki khun tang ban ioh kam sorkar, hynrei lada don ïa ka jingstad halide la lah ban trei ïa shibun kiwei pat ki jait kam.
U la ong ruh ïa ki samla ba kane ka jingpynkup burom ïa ki ka long tang kum ka jingpynkynmaw ïa ki, ba kin nang ïai trei shitom shuh shuh nangne shakmat, na ka bynta ban long ki khlur ki ban wan rah ïa ka nam ka burom ïa ka kur bad ka jait bynriew.
Na ka liang u ma Wailad u la ai khublei kyrpang ruh ïa ki kmie ki kpa kiba ai jingnang jingstad ïa ki khun jong ki namar khlem ka jingdon bad jingkyrshan jong ki kane ka prokram kam lah ban long kaba jop.
Ka Samla Jesmica kaba ïoh haduh 92.
33% ki mark haba kren ka la pynpaw ïa ka jingsngew nguh ïa U Blei kumjuh ruh ïa ki kmie ki kpa jong ka da kaba ong ba khlem maki kiba la synran lem ïa ka kam lah ban poi sha ka thong.
Kiwei de kiba ai jingkren ki kynthup ïa u Banshanlang Shylla President ka Seinkur Shylla East Khasi Hills u Dr.
Prince Shylla, u Overload shylla u EC members na South West khasi hills bad u Mawsiang shylla adviserLa pynphuh pynphieng ïa kane ka sngi da ki jingrwai bad jingshad na ki samla Sein Kur War Jaintia, Sein Kur Ialong, Sein Kur Sabah Muswang bad kiwei de.
Nongpoh, Nailur 04: Ha kane ka jingrakhe ïa ka sngi kyrpang ha ka jylla bad ka ri India hi baroh kawei ban ai burom ïa u synñiang u bynhei ba ki nonghikai ki la noh synñiang ban kyntiew ïa ka jingnang jingstad bad ka pule ka puthi, u MLA ka Jirang Constituency, u Bah Sosthenes Sohtun shuwa ban rakhe ïa kane ka sngi kyrpang ki nonghikai u la ai ka jingkhublei ba kyrpang ïa baroh ki nonghikai ha ka District bad ka jylla ba kin rakhe ïa kane ka sngi da ka mynsiem jong ka jingkmen bad ka jingkyrmen ba kin dang lah shuh shuh ban trei kham bha ban saindur ïa ka jylla bad ka ri.
Kum ban pynkynmaw, ha ka jylla bad ka ri India hi baroh kawei la ju rakhe man la u snem ha ka 5 tarik u Nailur kum kata ka sngi kyrpang jong ki nonghikai bad kane ka jingrakhe ka long ruh shi bynta ban kynmaw burom ïa ka sngi kha u President barim ka India, u Dr.
Sarvepalli Radhakrishan, uba dei uwei na u riew khraw uba la noh synñiang ban kyntiew ïa ka pule ka puthi hapoh ka ri India.
Haba ïa kren bad u Mawphor, u MLA ka Jirang Constituency, u Bah Sosthenes Sohtun, u la ong kum u nongmihkhmat paidbah na Ri Bhoi u ka kwah ban ai ka jingkhublei kaba kyrpang ïa kane ka sngi kyrpang ki nonghikai bad u la sngewthuh ruh ba ki Nonghikai ki ïa kynduh shibun ki jingeh ha kaba ïa dei ban kyntiew ïa ka jingnang jingstad, hynrei kum kita ki nongsaindur ïa ka jylla bad ka ri kim shym la man thaid bad ki la trei shitom ban aiti ïa la ka jingim na ka bynta ban kyntiew ïa ka jingnang jingstad hapoh ka jylla bad ka ri hi baroh kawei.
U la ong ruh kum u Nongmihkhmat paidbah u kwah ban ai ka jingkhublei kyrpang ïa ki nonghikai na Ri Bhoi bad ha ka jylla hi baroh kawei bad ai ba kane ka jingrakhe ïa kane ka sngi kyrpang jongki kan long kaba phuh baphieng bad kajop bad kum ki nonghikai kin dang ioh mynsiem ban bteng ïa ka jingshakri ban ai jingnang jingstad ïa ki samla, namar haba kiew ka jingnang jingstad kan District bad ka jylla ruh kan dang kiew ha baroh ki liang, u la ong.
Shuh shuh, u la ong ruh ba kum ka ri bad ka jaid bynriew kan nym lah ban siew kylliang ïa u synñiang u bynhei ba la synñiang da ki Nonghikai bad dei ki nonghikai kiba la sain dur ba ka jylla bad ka ri kan kiew ha baroh ki laing bad namar kata kum ki nongshong shnong bad ki paidbah ka jylla ngin dang kitbok kitrwiang ïa baroh ki nonghikai hapoh ka jylla ba kin dang lah shuh shuh ban trei shitom ban dang kyntiew ïa la ka ri bad ka jaid bynriew wat la shibun kum ki nonghikai ki ïa kynduh jingeh ha kane ka kam kaba ki trei kumba la ju kren paidbah ba ki dei kita ki nongtei ïa ka ri bad ka jaid bynriew, u la bynrap.
Khliehriat, Nailur 04 :Ki shnong kiba don ha ka thaiñ Saipung, East Jaiñtia Hills District ka dei kawei na ki thaiñ kaba ju ïakynduh jingeh haduh katta katta ha kaba ïadei bad la leit ka wan, na ka daw ka jingsniew bad jingjyrsieh palat ka surok kaba la shu dap tang ka khyndew ktieh kaba buh jingeh ruh ïa ki kali kiba ju kamai sha kitei ki thaiñ.
Lah ban kynthoh ruh ba na ka daw ka jingbymbit bym biang ka surok, ki lynti syngkien ka wanrah shibun ki jingeh ha kaba ïadei bad ka roi ka kiew ha ka thaiñ Saipung, ka dei ka thaiñ kaba la shah iehnoh beiñ ha ki nongmihkhmat bad kumjuh ruh ha ka sorkar, ki bym shym la don kata ka jingkitkhlieh ban shim khia ïa ki jingeh ki paidbah ka thaiñ.
Shuh shuh, lah ban pynpaw ba ka thaiñ Saipung ka dei ka jaka kaba don shibun ki nongshong shnong kiba don ka sap ban thaiñ jaiñ, kumjuh ruh ka dei ka jaka kaba biang bha ban pynshlur ïa paidbah ïa ka kam thain jain lane ka Hanloom, kumjuh ruh ka rep ka riang hynrei halor kine kiei kiei baroh ki paidbah ka thaiñ ki pynpaw tang ka jingduh jingkyrmen bad tang ka kut lad na ka daw ka jingshah iehnoh beiñ ha ki nongmih khmat bad ha ka sorkar.
Tang shu hap slap bad khamtam eh ha ka por lyiur, ki surok, ki lynti ki syngkien ha katei ka thaiñ ki la dap da ka jyrsieh, ki nongshong shnong jong ka thaiñ ki pynpaw ka jingsngew khia kaba khraw ha kaba bunsien ki duh noh ban leit pyndep ïa ki kam ki jam ba ki dei ban pyndep, ym tang katta, ki pynpaw ruh ka jingsngewsih ba kane ka jingsniew bad jingjyrsieh palat ka surok ka buh jingeh khamtam ïa kito kiba pang ba shitom kiba donkam ban leit phah sumar bad leit shim dawai sha Khliehriat, sha Jowai, ki kali kiba kit ïa ki briew bad kiba kit ïa ki mar ki mata bad kit ïa ki mar rep bunsien ki sahkut noh ha ka jyrsieh kaba jur bad wat hapdeng ka jingther jur u slap ki hap ban mih ban niat ïa ka kali ban lait na ka jyrsieh.
Katkum ka jingiathuh ki nongshongshnong, ki ïathuh shuh shuh ba ka jingbym biang ki lynti ki syngkien ka buh jingeh ruh ïa ki khynnah skul ha kaba bunsien haba jur u slap ki khynnah ki hap ban pep skul noh na ka daw ba kim lait shuh ban ïaid na ki lynti kiba dap tang ka jyrsieh.
Watla na ka liang ki waheh Shnong jong ki shnong kiba don ha ka thaiñ Saipung ba kynthup ruh ka Saipung Sidarship, na ka por sha ka por ki la leit ban buh jingthoh ha ka ophis PWD kaba dei ka tnat ba dei peit bad ki la ju pynpaw ruh ki jingeh jongki ba ki ju iakynduh ha ka leit ka wan, kane ka dei ruh kaei kaei kaba wat u nongmihkhmat ka thaiñ, u bah Shitlang Pale, MLA Sutnga Saipung Constituency u tip bha ïa kane ka jingeh ki paidbah, hynrei imat ka jing ud jing kyrpad bad jing pynsngew ki paidbah ka thaiñ kam poi shano shano ruh, ki hap ban shu im ka jingim kaba kordit kaba khanglad wat ïa ka roi ka pa ha ka thaiñ ruh.
Nongpoh, Nailur 04: Ban dang bteng ïa ka jingshkri na ka bynta ka bha ka miat ki paidbah kumba la suit la shor ïa ka seng ban shakri bad ban ïada ïa ka la ka jaid bynriew, ka Khasi Students Union, North Khasi Hills District Unit ka la lah ban pynthymmai biang ïa ki nongïalam ka KSU Umïam Circle ha Ri Bhoi ha ka jingïalang kaba la long ha ka Sngi Saitjain ha Orchid Umïam ha Ri Bhoi.
Ïa kitei ki nongïalam ba thymmai ka KSU na ka bynta ka samoi treikam jong u snem 2022 haduh u snem 2025 la wan ruh ban pynskhem bad ban pynsmai da u nongïalam ba rangbah ka KSU, u Samla Lambok Star Marngarbad ha ryngkat ka jingdon lang ki nongnïalam ba kynthup naduh u Vice President ka sengkmie, u Samla Biangbor Paliar, u Assistant General Secretary, u Samla Eric Nongkynrih, u President ka KSU North Khasi Hills District Unit, u Samla Ferdynald Kharkamni bad kiwei ki nongïalam ha ryngkat ruh ka jingdon lang u Assistant Rangbah Shnong ka Umïam, u Bah E Ïaphniaw bad kiwei kiwei de.
Nalor kiwei kiwei ki nongïalam ba la pynskhem bad pyntian smai kum ki nongïalam ba pura ka KSU, ha kane ka sngi la pynskhem ïa U samla Bashem Kharnaior kum u president bad u samla Rijonstastar Rani kum u general secretary ka KSU Umïam Circle.
Lyngba jong kane ka sngi, ka KSU Umïam Circle ka la ioh ruh ban pynkupburom ïa u samla Wellborn Kharbudnah u nongïalam barim jong ka KSU Umïam Circle u ba la noh synniang shibun bad u ba ju don bynta bad ka seng ha kiba bun ki kam ba ka seng ka shakri ïa ki paidbah.
Haba ai jingkren ha katei sngi, na ka liang u President ba rangbah ka KSU, u Samla Lambok Star Marngar u la ai ka jingkyntu ka jingkynpham ïa ki dkhot bathymmai baroh ba kin long kiba shitrhem ban ïai trei na ka bynta ka dawbah jong ka Jaidbynriew.
Shuh shuh, hadien ba kitei ki nongïalam ki la shimti kum ki nongïalam bad ki dkhot ba pura ka KSU, u Samla Lambok Star Margnar u la pynkynmaw ruh ïa ka mat treikam ka KSU ba ka ieng skhem haduh mynta ban dawa ïa ka jingpyntreikam ïa ka ILP, ki kam kam pud ki kam sam, ka jingsngewkhia ka seng halor ka jingkyrduh kam kyrduh jam ki samla pule bad kynthup kiwei kiwei ki kam ba ka seng ka shakri.
Ha kawei ka bynta u la ong ruh ba ka jylla kam donkam shuh ïa kita ki nongmihkhmat sam khiew sam pliang, hynrei la donkam ïa ki nongmihkhmat ba kin shna ïa kita ki Polisi ba ïada bad ba kyntiew ïa ka jylla, namar 50 tylli ki snem ba ka jylla ka la ïaid lynti dei tang ka Meghalaya Land Transfer Act kaba dei ka aiñ ba khlain ba la wanrah da u Bah M.
N Majaw, u la bynrap.
Shillong, Nailur, 04: Ka jingthmu jong ka Sorkar MDA ba lamkhmat da ka NPP ban pynkynriah ïa ki 342 tylli ki longing ka la pynkyndit ïa ki nong Laitumkhrah namarba ka jaka Quarter jong ka Shillong Municipal Board (SMB) ka don ha syndah ka dong Boyce Road bad ki jaka pule ba paw jong ka jylla.
Watla ka jingmut ban pynieng da kita ki jingtei ba kot hynniew mala ban pynsah ïa kiba trei ha Municipal na ‘Them Iew Mawlong ka long kaba sngewtynnad ban mutdur hynrei ki paidbah ka thaiñ ki sheptieng ïoh ka kylla pynban kum ka Gora Lane baar ha kaba ki kam beaiñ ki long ba shyrkhei, ong u Bah Wankitbok Pohshna ha u kyrwoh ba la phah sha ki lad pathai khubor.
“Hadien ki jingujor ba bunsien kam shym la don ka jingshimkhia eiei na ka liang ki bor Sorkar ban pynbeit ïa ki kam beaiñ ha Gora Lane ka ban pynhun ïa ki nong Laitumkhrah hynrei ka jingthmu jong ka Sorkar ban pynbeit ïa ki kynrum kynram da kaba wanrah sa kawei ka Them Metor shajan ka shnong Laitumkhrah kam long kaba lah ban pdiang daleilei," u la ong.
“Hato ka Sorkar ka lah mo ban kular ba katei ka jaka ba thmu ban wanrah ïa kitei ki longing kan nym kylla long ka Gora Lane baar.
Kum ka dak ban ïoh jingshaniah jong ki paidbah la khmihlynti nyngkong ba ki bor synshar district kin tehlakam shwa ïa ki kam be-aiñ kiba ïaibteng hapoh ka phyllaw jong ka Municipal ha Gora Lane shwa ban wanrah sa kawei ka jaka buhai shnong shajan Laitumkhrah," u la ong.
Shillong, Nailur 04 : Ka Sankardev College Shillong, ha ka sngi Thohdieng ka la rakhe ha ka rukom kaba shongkun bha ïa ka jingdap 60 snem ka jingïaid lynti bad ka jingshakri jong ka College ha ka pule puthi ha kitei ki phew snem ba la leit.
La donlang ruh ha kane ka sngi naduh u Myntri ka tnad Pule Puthi ka jylla, Bah Lahkmen Rymbui kum u Kongsan nalor ki heh sorkar na ka tnad pule puthi bad ruh na ka RUSA Cell jong ka jylla kynthup ki nonghikai na ki college bapher bapher bad ruh ki samla pule.
Ha kane ka sngi khraw, u Kongsan u la plie ruh ïa ka PG Block (South Wing) kaba la donlang ka Lift bad ka Auditorium ba la bei tyngka da ka RUSA 2.
0 bad da ka pisa jong ka College.
U Myntri u la pynkup burom ruh ïa ki samla pule ka college kiba la leh bha bad wan sha khmat ha ki eksam ba la pynlong da ka NEHU, da kaba ai ïa ki ka Academic Award of Excellence.
Nalor kine, u Myntri u la pyllait ruh ïa ka College Anthem bad ïa ka Diamond Jubilee Souvenir.
Na ka liang ki samla pule ki la pyni ruh ïa ka jingriewspah jong ka thaiñ shatei lam-mihngi jong ka Ri India da ka jingïashim bynta jong ki samla pule college kum ha ka shad Mastieh, ka shad Sukra, ka Wangkala na ka Jylla Meghalaya, kumjuh ruh ka jingshad Assemese, Arunachal bad Nepali.
Ïa ka jingïaid lynti ba 60 snem jong ka College la pynsahnam da kaba ring bad pyni paidbah lyngba ka jingpynidur (Video) kaba pyni shai ïa shibun ki mawjam sah kynmaw jong kane ka shlem jingnang jingstad naduh ba la seng ïa ka haduh kane ka khyllipmat kumba ka long mynta.
Ka long shuh shuh kaba i shongkun ban ïohi ba ki nonghikai ki la pynpaw ïa ka jingshit rhem jong ki lyngba ka sap rwai sap tem ba paka jong ki.
Ka don ruh ka jingpyni ïa ka jingïalehkai drama lyngkot da ki samla pule ba ki ai kyrteng ‘Reflection’ kaba la ai ka jinghun ïa ki nongpeitkai baroh.
Na ka liang ka Principal ka College, Dr Eureka F.
P.
Lyngdoh, ha ka jingkren pdiang, ka la pynphalang ïa ki soh pyni ba ka College ka la ïohkheit ha ki snem jingïaid lynti jongka na i jingsdang ha ka 2tarik u Nailur, 1962.
Ka la ong ruh ba kim lah ban mutdur kumno ki plung mynta kumne kumba ka long.
Ha kaba kut, u Prof K.
Chyne, Vice-Principal u la ai bad pynpaw ka jingkhublei ïa baroh kiba la ïa don bynta lang ha kane ka sngi rakhe Jubilee.
Ïa kane ka jingïalang rakhe jubilee la pynïaid bad lamphang da u Prof M.
S.
Warjri bad ka Dr.
R Nongrum ki IQAC co-ordinator jong ka College.
Shillong, Nailur 04: Ka kong M.
Lyngwa District School Education Officer (DSEO) jong ka East Khasi Hills ka la phah da ka jingthoh sha baroh ki Principal jong ki skul ha East Khasi Hills ban nym shah ïa ki khynnah ba dang rit rta ba kin wan sha skul da ki kali ar shaka.
Kane ka jingbthah ka long katkum ka jingbthah jong ka committee jong ka ïing bishar kaba ha khlieh duh jong ka Ri India ka Supreme Court na ka bynta ka jingshngaiñ haba ñiah kali bad kumba la bthah ruh da ka distrik kommittee ban pyntrei kam ïa ka jingbthah na ka ïing bishar kaba ha khlieh duh ka Ri India.
Na ka ophis jong ka District Transport Ophisar, ka la phah da ka jingthoh sha ka ophis jong ka DSEO jong ka East Khasi Hills haba ïa dei bad ka jingkhang lad ïa ki khynnah ban wan sha skul da ki kali ar shaka ha ka 10.
08.
2022 bad ka ophis jong ka DESO ka la pynmih ïa ka hukum ha ka 17/08/2022.
Ha ka shithi kaba la phah sha baroh ki Principal jong ki skul la thoh shai ba kim dei ban shah ïa ki khynnah skul ba kin wan sha skul da ki kali ar shaka.
Shillong, Nailur 4 : Wat hadien ba la shah kem bad shah pharep u Vice President ka BJP u Bernard Marak uba dei u MDC ka Tura bad shah pynngat ruh ha kiba bun ki kyndon aiñ ka BJP kam pat weng satia ïa u na katei ka shuki namar u National Vice President ka BJP u Dr Chuba Ao u la ong ba ym pat leh namar kane ka kam ka dang don ha ka ïing bishar.
“ Ngim pat weng ïa u na ka shuki Vice President namar kane ka kam ka dang don ha ka ïing bishar.
Kat haduh mynta ka ïing bishar ka dang bishar ïa kane ka jingkynnoh bad pynngat kyndon ïa u Bernard kumta ai ba ka ïing bishar kan ai ïa ka jingbishar ba hok bad hadien kane ngin sa peit aiu ngin leh" ong u Dr Ao.
U la ong “ Ngi na ka BJP ruh ngi dawa ba dei ban thung da ka jingtohkit ba laitluid khnang ban lap ïa ki jingshisha baroh".
u la ong ba ki bor jongka aiñ kim dei ban leh shilliang khmat satia, hynrei wat la katta ruh haba ki don ha ka shuki la shu khyrwait shabi pat ïa ki katba mon da kita kiba halor jongki.
U la ïathuh na ka liang ka party ruh ki la pyrshang ban wad ïa ki jingshisha halor kane ka jingshah kem jongu Bernard bad na kata ka daw ka BJP ka shaniah ha ka jingbishar ba hok ka ïing bishar.
ïa u Bernard la kem halor ka nongrim ba u pynkylla ïa ka Rimpu Bagan kum ka brothel namar ki pulit ki la ïoh ïa ki sabut bad kem ruh ïa bun ngut ki kynthei na katei ka jaka da kaba la kynnoh ba ki leh ïa ki kam awria.
Nalor kane ki pulit ki la ïoh ruh ban pyllait im ïa lai ngut ki khynnah rit kawei ka kynthei bad arngut ki shynrang.
La ïoh ruh ban kurup bun spah tylli ki condom na katei ka jaka.
Bun ruh kiwei ki sabut ba ki pulit ki la ïoh lum na katei ka ïing basa Rimpu Bagan.
Shillong, Nailur 4 : Sa kawei pat ka jingjia kaba la pynsuba jur ïa ka jingiap jong kawei ka samla Garo ha nongbah Delhi da kaba sdien phasi ha ka ïing sah wai jongka ha ka 3 tarik Nailur 2022.
Kane ka samla kaba 26 snem ka rta ka dei ka Hamera Momin na ka shnong Sakware hajan Adokgre, Kharkutta, North Garo Hills.
Hadien ba la shimti ia ka met, ki pulit na Mehrauli Police Station ki la pyntip sha ki pulit ka Meghalaya halor kane ka jingjia.
Kane ka samla ka la trei ha nongbah Delhi la katto katne snem.
Ym tip ha kano ka rukom ka la jia tangba ka don ka jingsuba jur ba ka lah ban dei ka kam ba shah pyniap ha ki riewsniew ruh.
Ki pulit ka jylla ki dang ia pynbeit bad ki pulit ka Mehruli ban pyndep ïa ki jingdonkam baroh.
Kane ka samla ka la leit trei sha Delhi bad ieh sha Garo Hills ïa u kurim bad i khun jongka.
La kham slem ka khlem wan peit shuh ïa ki.
Shillong, Nailur, 04: Ha ka step sngi U Blei ha ka por 4 baje eiei mynstep, kawei ka trok kit dewiong kaba don ïa u nombar ML 06-A-0245, kaba wan na Laitryngew ban leit sha Byrnihat ka la kylla khongpong harud surokbah 101 Area, Upper Shillong.
Ha kane ka jingjia, u nongniah jong kane ka trok ïa uba la ju khot sin ku mu Bahdeng uba la phet krad ïalade bad iehnoh shadien ïa kane ka rok.
Ha ka jingtohkit, ym shym la don satia mano mano ba mynsaw.
Tang hadien katto katne por, la wan poi u trai jong ka trok u Bah D.
Mawlong.
Hynrei haba u Nongthoh khubor u la pyrshang ban ïakren bad une u trai Trok u la ïathuh ba la kit ïa une u dewiong na Laitryngew bad la thmu ban leit pynhap sha Byrni.
Ka jingkylla jong kane ka trok harud surok ka la wanrah ïa ka jingdheng kali ha ka thain Upper Shillong.
Ki bor Pulit kiba la ïoh jingtip halor kane ki la pyndonkam da ki kali khwai ban tan noh ïa kane ka trok sha thanad bad ban pyllait ïa ka jingdheng kali.
Shillong, Nailur, 04: Ka jingkem bad jingai jingsneng da ki Pulit ïa kawei ka kynhun ki samla buaid kiba thaw jingkulmar ha ka surok marjan bad u lum jingtep Lawmali ka la ïoh ka jingïaroh kaba khraw na ki paid nongshongshnong kiba don marjan bad kane ka jaka.
Lah ban kdew hangne ba ha ka miet Sngi Saitjain ha ka por kumba phra baje eiei ka la don ka jingïashoh ïadat kaba jur hapdeng ar kynhun ki samla ha kane ka surok ha kaba la don ka jingtim sih bad jing hylla kyrkait da kine ki samla kiba la shoh khawiang.
Katkum ka jingkhubor ba la ïoh, ki Pulit kiba la wan poi kham hadien ki la ïoh kem ïa kumba phra ngut ki samla kiba la shongshit kiad na kane ka surok ha kane kajuh ka miet.
Ki Pulit ki la ai jingsneng ïa kine ki nongthaw jingkulmar da kaba phah kynthih jakoid ïa ki ha ka jingkieng kaba pynïasoh ïa ka surok bah bad ka Riatsamthiah bad Jaïaw Shyiap – Lumpyllon.
Ïa kane ka jingai jingsneng ki Pulit ïa kine ki samla buaid la ïohi ruh ha ki dur kiba la phriang kylleng ha ki social media.
Ki nongshongshnong jong ka Jaïaw Shyiap – Lumpyllon bad Riatsamthiah ki la ai jingïaroh ïa kane ka jingleh ki Pulit bad ki la ong ba donkam ba ki Pulit kin wan ïaid pahara man ka ka por ha kane ka jaka khamtam mynmiet.
Ki la ïathuh ruh ba bunsien ki jingïashoh, ki jingkyrkait da ki ‘tiensih ‘tiensang bad bun jait ki kam huri hura ki ju jia bha na ka por sha ka por khamtam mynmiet ha kaba kiba ju mlien ban leh ïa kine ki kam ki dei ki khynnah kiba dang khie samla bad kiba la buaid kiad ne ganja.
“Ki Pulit ki dei ban wan ïaid pahara man ka por ha kane ka thain khamtam naduh Jingkieng Jingthang Briew haduh ha ka Jingkieng Lumpyllon-Riatsamthiah ha ki por mynmiet.
Kiba bun ki kam huri hura ha kane ka jaka ki ju jia naduh 7 baje janmiet haduh 1 baje mynmiet haduh ba ka la pynthut ïa ki nongshong shnong bad ia ki nongleit nongwan," la ong uwei u rangbah na Lumpyllon.
Kiwei pat ki nongshongshnong ki la kyntu ïa ki Pulit ban pynkhlaiñ ïa ka jingsyntiat khnang ban ïoh kem ïa ki briew kiba ju mlien ha kine ki kam kiba pynthut ïa ka imlang sahlang bad ban pynshitom ïa ki katkum ki kyndon jong ka Meghalaya Police Act khnang ban wanrah ïa ka suk ka saiñ ha kane ka jaka.
Shillong, Nailur 04: U MLA jong ka North Shillong u Bah Adelbert Nongrum haba kren bad u Mawphor haba ïadei bad ka jingpynkhreh jong u ïa ka ilekshon sha ka Ïing Dorbar thaw aiñ ka jylla ha u snem ban wan, u la ong ba na ka liang jong u u la pynkhreh ban ïa khun ïa ka ilekshon ha ka rukom lajong ym kum kiwei ki kyrtong kiba pynlut da ki lak tang na bynta kawei ka jingïalang.
“Kiwei kiwei ki kyrtong ngi sakhi ba kawei ka jingïalang paidbah kaba ki pynlong ki pynlut da ki lak tang ban shna ïa ka dara ruh, ba ka pisa kaba ki pynlut hangne ka dei ka ram kaba ki paidbah nongjied ki la kit lypa hynrei na ka liang jong nga nga ïakhun da ki nongrim bad lada ngan jop ruh ngan ïoh ban trei beit na bynta u paidbah khlem donkam pykhat khuslai ban siew ram" u la ong.
U la ong ruh ba na ka liang jong u kum u MLA un leit ai jingkheiñ sha khmat ki paidbah kaei kaba u la pyrshang ban wanrah ïa ka roi ka par sha ka constituency ha kine ki snem kiba u la leh.
Haba ïadei bad ka jingrai ban ïakhun ïa ka ilekshon na ka seng VPP u Bah Adelbert u la ong, “kaei kaba nga kren bad kaba nga pyrshang kam don da kiwei pat ki seng kaba ka phalang kham shai ban ïa ka VPP.
Ngi sakhi ha ka jinglong MLA bad kum u nongïalam u Bah Ardent bunsien u hap ïeng marwei hynrei khlem ïapeiñ ïa ki nongrim kiba u ïeng, nga ruh ki paidbah ki sakhi ba kiba bun ki khep nga hap ïeng marwei haba kren ïa ki mat bad ki jingeh ka jaidbynriew bad ka jingleit sha ka VPP ban donlang ha ka juh ka kynhun bad u Bah Ardent ngam ar tatien ba ngin lah ban trei kham bha na bynta ka jaidbynriew" u la ong.
Shillong, Nailur 04 : U Myntri Kampohiing ka Jylla, Bah Lahkmen Rymbui u la pyntip ba ki nongïalam ka HNLC, kaba dei ka kynhun kieng atiar ba la shah khein beaiñ, ki la poi ha ka jylla da ka jingsngewthuh jingmut ban sdang noh ïa ka jingïakren ïasuk khlem da buh kyndon lypa.
Na ka liang u Myntri u la pyntip ruh ba ka sorkar jylla ka la thung da u ophisar IAS ba la shongthait, u Bah Peter S Dkhar kum u ksiang ban lamkhmat ïa katei ka jingïakren ïa suk shakhmat bad kumta ka HNLC pat ka la jied da u President jong ka HNYF, u Bah Sadon Blah ban long u ksiang jong ki.
Da kaba kyntait ban kren ei ei halor ka bynta, u Myntri u la ong ruh,"Nga kwah ba ka jingïakren kan ïaid beit bad poi sha kaba jingpynbeit kaba kut khnang ba ka suk ka san kan synshar ïa ka jylla Meghalaya," u la ong.
Halor ka jingkyrpad jong ka HNLC ban ai ka jingïada ïa ki nongïalam jong ka, u Myntri u la ong,"To ngin ym pat poi sha kata ka bynta namar ngi don ka jingkyrpad ba ka jingïakren kan long kaba seisoh.
"Dei ha ka 2tarik mynta u bnai ba ki nongïalam ka HNLC ki la pynbna ba ki la jied ïa u Vice Chairman jong ka, u Manbhalang Jyrwa, u Political Secretary u Aristerwell Thongni, bad Foreign secretary u Phrangkupar Diengdoh kynthup ïa ki nongpahara ba kynthup ïa u Aiborlem Marbaniang bad u Storgy Lyngdoh ban shim bynta ha katei ka jingïakren ïasuk hapdeng ka sorkar India, ka sorkar jylla bad katei ka kynhun HNLC.
Katei ka jingïakren ka la ïaid shakhmat hadien ba ka sorkar pdeng ka la ai ka jingmynjur ha u Naitung ban ailad ïa kitei ki nongïalam ka HNLC ba kin wan sha ka miej ïa kren ïa suk.
Shillong, Nailur 04: Man ka sien ba ka MBOSE ka pynbna ïa ka resol klas 10 bad 12 ngi sakhi ba ka sorkar bad u Myntri ka tnad pule puthi ki kynnoh beit ba ka jingbym pas bha ki khynnah skul bad ka jinghiar ka jingdon kiba pas na ki skul sorkar ka dei beit namar ba ki khynnah pule ba leit pule ha ki skul sorkar ki dei kiba la shah kyntait ha kiwei ki jaka pule ba kim banse ban leit la ka leit namar ka jingbym ïoh skul ha ki skul sorkar ba sa hiar ka jingpas ki khynnah(pass percentage).
Hadien ba man ka por a ïohi ba kam don satia kano kano ka jingkit khlieh na ki bor sorkar na ka liang u Mawphor u a pyrshang ban wad shuwa tang ïa ka jingdon ki nonghikai bad ki post ba thylli ha kine ki skul sorkar la lap ba kat kum ka jingtip ba a ïoh lyngba ka RTI kiba bun bah ki skul kiba ki post kiba thylli.
shuh shuh la lap ba ym tang ba bun ki skul kiba ka sorkar kam buh nonghikai hynrei wat ki Principal bad Vice Principal ruh kiba bun bah ki skul kiba thylli da ki bun bnai bun snem.
Haba phai sha ka South West Khasi Hills kaba ka skul sorkar ha ka kyrdan Higher Secondary ka dei tang ka Maharam Government Higher Secondary School hynrei la lap ba na pdeng ki 23 tylli ki post kiba la mang na bynta ki nonghikai haduh 8 t6ylli ki thylli don, napdeng kine ki post kiba thylli naduh u snem 2018.
Ym tang ba ki post nonghikai kiba thylli hynrei la lap ruh ba ym don Principal bad Vice Principal naduh u snem 2021.
Haba phai pat sha ki skul Higher Secondary ha Ribhoi District ki don ar tylli kata ka Patharkhmah Govt Hr SS bad ka Jirang Hr.
Sec School, kat kum ka jingtip lyngba ka RTI la lap ba ha Jirang Govt Hr.
SS ka sorkar ka mang 24 tylli ki post nonghikai bad napdeng ki 24 tylli ki don 12 tylli kiba thylli bad la lap ruh ba ym don Principal.
Ka Jirang Govt Hr.
SS napdeng ki 19 tylli ki post kiba la mang ki don 5 tylli kiba thylli knangta hangne la lap ba ym don Principal bad Vice Principal satia.
Shuh shuh la lap ba ki skul kiba don ha sor Tura bad Shillong kiba ki kham duna ki post ba thylli ha kaba ha Tura Govt.
Boys na ki 40 tylli ki post ba la mang ym don kaba thylli lait noh ka post Principal kaba thylli naduh u snem 2017, kumjuh ruh ka ka Govt Girls Hr.
SS Shillong pat na ki 31 kiba la mang ym don ba thylli lait noh tang ka post Principal kaba thylli naduh u snem 2021, katba ha Govt Boys.
Hr SS Shillong na ki 47 kiba la mang 3 tylli ki thylli naduh u snem 2021 bad ruh ym don Principal naduh u snem 2021.
Haba phai sha ka skul Pine Mount ka sorkar ka mang 59 tylli katba kiba thylli ki don 3 kiba ym pat don ba pyndap naduh u snem 2014, 2018, 2021 nalor ka post Vice Principal kaba thylli naduh u snem.
Ka Shillong Public School na ki 28 kiba la mang ki don 2 kiba thylli naduh u 2021 bad 2022 nalor ka post Vice Principal kaba thylli naduh u 2011, Ka Sohra Govt Hr.
SS, Sohra na ki 7 kiba la mang kaba thylli ka dei tang kawei katba ha Tirot Sing SS, Laitkynsew na ki 9 kiba la mang kiba thylli ki don 2 naduh u snem 2019 bad 20220 katba hangne ym don Vice Principal.
Lada peit pat sha ka Dadenggre Puri Govt Hr SS hangne ruh ym don Principal bad ki post nonghikai kiba la mang ki don 22 ha kaba 16 tylli ki post Asstt Teacher kiba la mang, 5 tylli ki don ki nonghikai ba pura katba 11 pat la shu pyndap da ki nonghikai contract bad na ki 6 ki post Asstt Lecturer 2 tylli la shu pyndap da ki nonghikai contract.
Shuh shuh lada phai sha ka Dulu Govt Hr SS na ki 26 kiba la mang 18 kiba don ki nonghikai pura katba 8 kiba shu pyndap shipor da ki nonghikai contract bad hangne ruh ym shym la don Principal naduh u snme 2016 bad Vice Principal naduh u bnai Naitung mynta u snem.
Shillong, Nailur 4 : Namar ki hynriew tylli ki mat ba kongsan kim pat treikam satia hadien ba kane ka sorkar ka la kular ban pyntreikam ïa ki, kumta na ka liang u MLA ka Mawlai Constituency u bah Process T Sawkmie ula rai ban khyllie biang ïa kine ki mat ha kane ka Dorbar Synrai ka ban sdang naduh ka 9 tarik mynta u bnai Nailur.
Kine ki hynriew tylli ki mat ba kongsan ki long ka Inner Line Permit (ILP), ka jingpynrung ïa ka Ktien Khasi bad Garo ha ka Khyrnit kaba Phra, ka jingpynkynriah ïaki CRPF na Mawlai, ka jingweng ïa ka Marten na Mawlai, ka jingpynkynriah ïa ki Kharmetor na Them ïew Mawlong bad ka jingeh ba ki nonghikai ki ïakynduh bad hap ban ïakhih na ka por sha ka por.
Haba ïakren bad u nongthoh khubor u bah Process u la ong “ Ngan khylli ïa kine ki mat hapoh ka Assembly khnang ba ki paidbah kin ïoh jingshai kdar na ka sorkar.
ïa ka ILP kaba la dep mynjur da ka ïing Dorbar da ka Resolution bad la ai ruh sha ka sorkar pdeng naduh u snem 2019 hynrei haduh mynta ym pat ïoh jingshai la ka long kumno kane ka kam.
Aiu ba ka sorkar jylla ka la leh ban bud dien na ka sorkar pdeng namar mynta sa tang katto katne bnai ka samoi jongkane ka sorkar ka la kut noh bad la wan ka election".
“ïa ka jingdawa ban pynrung ïa ka ktien Khasi bad Garo ha ka Khyrnit ba Phra ruh ngi kwah ban ïoh jingshai haduh katno kane ka kam ka la tyllun shakhmat bad kaei ka jubab na ka sorkar pdeng halor kane ka mat jingdawa ba la slem bah jongka jaidbynriew.
Nga kwah ruh ban ïoh jingshai na ka sorkar balei ba sahteng ka jingkular ban weng ïa ki CRPF na Mawlai sha kawei pat ka jaka.
Namar na ka liang u Myntri Rangbah u Conrad K Sangma ula dep kular hakhmat ki nongïalam bad ki paidbah ba un pynkynriah beit ïa ki CRPF na Mawlai.
Ka jingdawa weng ïa ka jaka bret niut ne Marten na Mawlai Mawiongrim namar halor kane ruh ka sorkar ka la dep kular ban wad jaka noh shawei hynrei haduh mynta ym pat i khih khohreh na ka liang ka sorkar", ong biang u bah Process.
Shuh shuh u la ong “ Ngan khyllie ruh ïa ka rai ban pynkynriah ïa ki Kharmetor na Them ïew Mawlong namar ki paidbah ki kwah ban tip shai halor kane namar la shu i tang na ki lad pathai khubor ba ka sorkar ka la pynkhreh ia kata ka Blueprint bad lyngba katei ka Blueprint ka la pynpaw ba la rai ban pynkynriah ïa ki sha ka Quarter ba la shna lypa kaba hajan ka ïing sah ( Quarter) u nongïalam ka Liang Pyrshah u Dr Mukul Sangma.
Namar ïa kane ruh dei ban ïoh jingtip kaba shai kumno ka sorkar ban pynkynriah ïa ki ha katei ka jaka, hato katei ka jaka ka biang ne em na ka bynta jongki.
Nalor kata kawei na ki mat kiba kongsan tam kiba ngan rah hapoh ka Assembly ha kane ka Dorbar Synrai ka long halor ka jingeh ba ki nonghikai ki ïa kynduh ba ki hap ban ïakhih na ka por sha ka por na ka bynta ka tulop bad kiwei kiwei ki jingsiew ba ki dei hok ban ïoh".
“ Kynmaw ki nonghikai ki long ki nongtei ïa ka lawei jong ka jaidbynriew bad jylla hi hynrei lada ngim burom ïa ki nonghikai long lehnohei ba ngin shong ha shuki namar ma ngi ki nongmihkhmat paidbah ruh ngi long kumne dei lyngba ki nonghikai kumta nga la rai ban shim khia bad dawa ruh hapoh ka ïing dorbar ba ka sorkar ka dei ban ai ka kular kaba biang na ka bynta ka lawei bad ki jingmyntoi jong ki nonghikai khnang ba kin ym hap shuh ban ïakhih hynrei ban pynleit jingmut naka bynta ban ai jinghikai ïa ki khynnah skul" Pynkut u bah Process T Sawkmie.
Shillong, Nailur 4 : Khnang ban pyntreikam ïa ka hukum jongka ïing bishar High Court jongka jylla kumno ban thaw lad ban kham pynduna ïa ka jingdheng kali ha kane ka nongbah Shillong, ka sorkar ka la rai mynta ban pyntreikam ne pynïaid noh da ki Bus Skul ban leit on bad leit shaw ïa ki khynnah skul na ki skul bapher bapher hapoh kane ka nongbah.
Haba ïakren bad ki nongthoh khubor u Myntri ka tnad Pule Puthi uba dei ruh u Myntri Kam Pohïing ka jylla u ma Lahkmen Rymbui ul a ong “ Ka sorkar ka dang pynkhreh mynta ban pyntreikam ne pynïaid noh da ki bus skul ban kham pynduna ïa kane ka jingkhapngiah bad jingdheng kali ha kane ka nongbah Shillong".
ïa kane ka sorkar kala rai ban pynïaid shakhmat hadien ba ki kmie ki kpa ruh ki la mynjur ban ïatrei lang ban phah skul noh ïa ki khun da ki bus kaba long kum shi bynta ban pynduna ïa ka jingdheng kali ha kane ka nongbah.
Ha ka jubab ba ka sorkar ka la ai sha ka ïing bishar High Court jongka jylla ha ka 17 tarik Nailar 2022 la pyntip, hadien ba la ïakren bad ïa pynbeit bad kiba bun ki skul bad kumba 82 % ki kmie ki kpa ruh ki ai ka jingkyrshan ban phah skul noh ïa ki khun da ki bus ban pynbiang da ka sorkar kumta la rai ban sdang pynïaid noh shen ïa kine ki bus.
Na ka liang u nongujor mukotduma PIL u la pynpaw ba ki bor sorkar ki dei ban shim khia ban pynduna ka jingwan buh skul da ki kali shimet namar lada tang uwei u khynnah skul hap wan kawei ka kali katno kane kan wanrah ïa ka jingdheng kali kaba jur bha.
U ma Lahkmen u la ïathuh ruh ba la thaw ïa ka society ka ban peit bad pynïaid ïa kine ki bus.
Ha kaba nyngkong ka sorkar kan sdang shwa ban pynïaid 50 haduh 60 tylli ki bus bad lada dang i donkam lehse kan sa thied shuh shuh kham hadien.
Na ka liang u Myntri ula ïathuh ba ka jingwad jaka ban pynïeng ïa ki bus hadien ba la dep pynhiar ïa ki khynnah skul ruh ka dang bteng mynta khnang ba kine kin ym hap ïaid kylleng hynrei ban ïoh ïeng shajan hi ki skul ba ki leit buh ïa ki khynnah bad hap ban shaw biang ïa ki.
“ Ngi dang wad jaka hangno ban pynïeng ïa kine ki bus namar kiba bun ki skul kim don ki jaka ba heh ban pynïeng ïa ki bus.
ïa kito kiba don jaka pynïeng hapoh phyllaw hadien bala dep pynhiar yn pynïeng hi hapoh phyllaw jong ki skul hynrei ïa kito ki bym don hap wad jaka ba kin ïeng bad ïa kane ki briew ka sorkar ki dang leh ïa kaba dei ban leh" ong u ma Lahkmen.
U ma Lahkmen ula ong “ Wat u Myntri Rangbah u Conrad K Sangma ruh u la dep pyntip ïa kane hapoh ka Dorbar Mang Tyngka.
Nga tharai hadien ba ngi la lah ban pynïaid ïa ki bus kane kan sa long kawei na ki lad ban pynduna ïa ka jingdheng kali ha kane ka nongbah namar ka jingdheng kali ka jur eh ha ka por ba leit on bad leit shaw skul".
Ka sorkar ka la pyntip ruh ba ka la buh ka jingtyrwa sha ka World Bank na ka bynta ban bei pisa ban pynïaid ïa ki bus elektrik ha kane ka jylla namar kane kan pynduna ruh ïa ka tdem ha kane ka nongbah.
Mawkyrwat, ‘Nailur 04: U Symbud Myntri Rangbah jong ka Jylla Meghalaya, bah Prestone Tynsong ha ka sngi saitjaiñ jong ka taïew ka sngi ka 03 tarik u ‘Nailur, 2022 haba kren u kum u kongsan ha ka jingïalang ban pynkup burom ïa ki samla pule ne ka Graduation Day 2022 ha Sngap Syiem College, Mawkyrwat u la ai ka jingpynbna ba kane ka kolej kan sa dei noh kawei na ki ‘Community/People’s College’ ha shwa ban kut u bnai Naiwieng (November), jong mynta u snem.
Ha kane ka jingpynbna paidbah jong u Symbud Myntri Rangbah ka jylla la sakhi lang da ka jingïadonlang jong ki dkhot ka Governing Body jong ka Sngap Syiem College, Mawkyrwat, u Principal jong ka Sngap Syiem College, Mawkyrwat, ki nonghikai, ki samla pule lem bad ki kmie ki kpa jong ki samla pule ha kaba ïa ka jingïalang la pynlong ha phyllaw jong kane hi ka kolej.
U bah Prestone Tynsong, Symbud Myntri Rangbah jong ka Jylla Meghalaya haba kren shuh shuh ha kane ka sngi u la ong ba kum ka dak jong ka jingpynsah jingkynmaw ïa ka jylla Meghalaya ha ka jingdap 50 jong ka, ha kaba ïa dei bad ka South West Khasi Hills District na ka liang ki ophisar jong ka Planning lyngba ka tnad pla tyngka ryngkat ka sorkar ki la ïa rai ba shwa ban kut u bnai ‘Naiwieng jong mynta u snem kin sa ai ïa kawei ka ‘Kot Jingthoh’ ne ‘Notification’ kaba kyrpang ha kane ka distrik ba ka “Sngap Syiem College" kan dei noh ka “Community College" ne “People’s College" bad kyrmen ba dang ka jinglah ban pynurlong ïa kane kan sa long ka jingmyntoi bad ka jingsuk na ka bynta ki kmie ki kpa bad kan long ruh ka jingshngaiñ ha ka ïaid ha ka ïeng bad kyrpang ha ka longbriew ka manbriew ba ki khun ki kti kin bteng ïa ki jingpule.
Namarkata, u la pynpaw ba kum ki longkmie ki longkpa kiba phah ïa ki khun jong ki ban pule ha kane ka Sngap Syiem College, Mawkyrwat, kane ka dei ka sien kaba nyngkong ïa u ba un wan ïuh kjat ha kane ka kolej ha kaba u la ïohi ïa ka jingiphuh iphieng bad i don burom jong kane ka jaka kaba ki ong ka “Temple of Education" ne “Ka shlem ai jinghikai".
U la ong ba ki kmie ki kpa ki dei ban ïashimkhia lem ban sneng ban kyntu ïa ki khun ki kti jong ki namar haba ki leit ha kum kine ki jaka ban ïoh ki jinghikai ha ka jingnang ka jingstad ki donkam ruh ka jingkyrshan ba rad-bah na ïing na sem.
Haba kren kyntu ïa ki samla pule kiba la pyndep ïa ki jingpule na kane ka kolej, u la ong ba ki don ki khun samla kiba sngewba haba ki la pass ïa ka ‘degree’ bad ïoh ïa ki syrnod, ki ong ba ka la biang, hynrei kaei kaba u bah Prestone Tynsong u don ban ong, ka long “ba tang katne kam pat biang pynban ki dei ban peit shuh shuh ha u lum uba kham shajrong".
U la pynkynmaw ruh ba wat ai ba ka jingduk kan long ka daw na ka bynta ka jingthmu ba bha jong ki khun samla ban kiew ha ki kyrdan kiba kham hajrong ha ka liang ka pule puthi namar kumba hapoh kane ka kolej la ai lad ba ki bym lah ban siew ïa ka bai klas ruh kin lah ban wan bad ai lad ruh ïa ki ba kin siew katba ki lah ei.
U bah Prestone Tynsong u la ïathuh shuh shuh ba ha kaba ïa dei bad ka pule puthi, na ka liang ka sorkar ka la dep ba mang haduh T.
7000 klur tyngka, hynrei kane ka ruh kam pat da biang pura na ka bynta ki jingdonkam bad ka dang ïa donkam.
“Naduh Primary Level haduh ki College Level ka mang pisa kam duna ïa ka T.
4000 klur tyngka shi snem, ha kaba na ka liang ka sorkar lyngba ka tnad pule puthi ka hap ban pynlut", ong u bah Prestone.
Ha kaba ïa dei bad ka jingpynsngew jong u Principal jong ka Sngap Syiem College halor ka surok ban leit sha ka kolej ba thymmai ka ban sa shna shen, u bah Prestone Tynsong u la ong ba un sa shimkhia ban leh ïa kaba donkam ban pyndep ïa ka surok bad kumjuh ruh ïa ka Detail Project Report (DRP) na ka bynta ka jingtei ïa ka ïing kaba thymmai jong kane ka kolej.
“Na ka liang ka sorkar kan sa bud dien halor kine kiei kiei baroh khnang ba ka jingthmu kan jia long khnang ba kumba u la dep ban pynsngew ai ba kane ka shlem jingai jinghikai kaba ki kyrshan hi, pynlut hi bad ruh kaba ki leh hi kan long kawei na ki jaka pule kaba bha tam hapoh jong ka South West Khasi Hills District.
Kum ka dak jong ka jingai mynsiem na ka bynta ki samla pule kiba la wan shakhmat ha ki jingpule, na ka liang ka kolej ka la ïoh ban pynkup burom ïa ki 150 ngut ki samla pule kiba la ïoh ba pyndep ïa ka Degree bad kumjuh ruh ïa ki ar ngut ki samla pule kiba la wan shakhmat ha ka HSSLC bad ha ka Degree kata sha ka samla Ibansara Iawphniaw (HSSLC) da ka K.
Dhirendro Academic Achievement Award bad sha u samla Aiborlang Syiemlieh (Degree) da ka Rowell Academic Achievement Award.
Kiwei pat kiba la ai jingkren bad ai mynsiem ki long na ka kong J.
U.
Kharpuri, Additional District Magistrate, South West Khasi Hills District, u Rev.
Dr.
S.
I.
Iawphniaw, Vice President jong ka Governing Body, Dr.
K.
K.
Nongsiej, Principal, Sngap Syiem College, Mawkyrwat ha kaba ïa ka jingïalang la pynïaid da ka kong C.
Syiemlieh, nonghikai Political Science, bad ka jingkren khublei na u bah S.
Kharwanniang, Vice Principal, Sngap Syiem College, Mawkyrwat.
Ïa kane ka sngi la pynshit pynshngaiñ da ka jingrwai na ki samla pule jong ka 5th Semister, ka jingshad na ka Alumni Association bad ka jingrwai ïa ka College Anthem.
Shillong, Nailur, 04: U National Vice President jong ka National Peoples Party (NPP) u Bah Prestone Tynsong u la siat pharshi ïa ki nongïalam ka United Democratic Party (UDP) kat haduh ba u MLA barim jong ka party u Bah Embhalang Syiemlieh lem bad ka kynhun ki la hap ban mih noh na ka UDP.
Ha ka sngi janmiet sngi Saitjaiñ jong ka taïew balade, ïa u Bah Embhahlang B.
Syiemlieh bad ïa ka kynhun jong u la pdiang burom sha ka National Peoples Party (NPP) ha kaba la sakhi lang da u National Vice President ka NPP u Bah Prestone Tynsong, u State President u Dr.
WR Kharlukhi, u Working President u Prof.
Donkupar War, u MDC ka Mawlai Constituency u Bah Teiborlang Pathaw, ki nongïalam ka National People’s Youth Front (NPYF), u MDC ka Rambrai u Bah Bajop Pyngrope bad kiwei kiwei.
U Bah Tynsong haba pdiang sngewbha ïa u Bah Embhah bad ïa ka kynhun sha ka NPP u la ong, “phi la long u dkhot bapura jong ka party.
Kynmaw tang kawei, ym don barim ym don ba thymmai.
Tengteng ka don ka jingsngew, nga u riewrim, utai uba dang thymmai, hynrei Bah Teibor sngewbha wat ailad ïa kata.
"“Haba ngi la ïalong kawei ka mut la ïalong kawei, ngi ladep ïasaiñ ki kot ki sla mynta ka miet.
Jin lada u Bah Embhah u dang khih ka jingmut jingpyrkhat, 48 kynta mynshwa u dang shah khroh biang ha ka baieid (UDP) ban ym phet na ka party," la ong u Bah Tynsong.
“La phiel ka plan, namarba u Bah Process T.
Sawkmie ruh um pat dei u dkhot jong ka UDP hynrei la shu ai bor lut na khlieh ha kjat ïa u Panah, kan leit long shano, shah die ki khun trai," siat pharshi u Bah Prestone.
Da kaba ai mynsiem u Bah Embhah bad ïa ka kynhun, une u Bah Tynsong u la ong, “Bah Embhah bad ka kynhun jong phi naduh mynta ka miet phi la dei ki khun trai jong ka party NPP.
To ngin ïa trei shitom, nga la ïohi ba la kumno kumno ha u snem 2023 ngin ïoh ïa ka jingjop kaba donburom.
"Haba kynthoh ïa ka jingput turoi jong u MLA ka Mawlai Constituency da kaba pynmih khubor khlem kut sngi, u Bah Tynsong uba long ruh u Symbud Myntri Rangbah uba bat ïa ka tnat PWD (R) ka Sorkar Jylla u la ong, “nga ïohi manla ka sngi mih kotkhubor teng teng ha sla nyngkong bad teng teng sha pdeng sla ïa kaba shu leit jurip shane shatai ïa ki lynti ïaid kjat, ïa ki nala.
Shu ong ba la ai surok shane shatai katba ïa ka PWD dang bat hi da u Bah Prestone," bad bynrap, “hynrei tang khyndiat i kyntien ban ai burom ïa u Bah Prestone ruh em.
"Haba ïa ka jingpynbna ba dan shen jong u MLA ka Mawlai Constituency uba la pynbna ban mang pisa 6 klur duna ka MLA skhim na ka bynta ban shna ïa ki surok ha ki shnong ka Mawlai Constituency, u Bah Tynsong, u la ong, “6 klur hana ngan sei hi na ka MLA skhim.
Ka MLA Scheme kaba ngi ïoh ka long tang 2.
5 klur ha ka shi snem.
Tang ha kaba ai ïa ki skhim shimet ruh la lut, naei yn dang ïoh shuh ban shna surok.
"“Ka jingkam ei ka shait jia tang ha ka por elekshon.
Ngim dei ban ailad ba phin kam ei ïa ka iing ka sem.
Phi lah ban kam ei shipor tangba ka jingshisha kan paw," u la ong.
U la ïathuh ruh hadien ka jingpynïasoh jong u Bah Teiborlang Pathaw sha ka NPP, ki kam pynroi ki la sdang ban paw ha Mawlai Constituency.
“Ka surok ba kongsan tam na Mawlai Umjaiur kaba mih sha Mawlai Motsyiar, ka surok na lynti ïaid kjat na Mawlai Nongpdeng ki dei ki surok kiba kongsan.
Nga shu ïathuh lypa ïa phi ïoh don kiba kam ei," la ong u Bah Tynsong.
U la ïathuh ba ki dang don shuh shuh kiwei pat ki kam pynroi ban pynkylla dur ïa ka shnong Mawlai baroh kawei.
U la ong ruh ba ka jingwan jong ka skhim NREGS ha sha ki shnong ka Mawlai ka long ka jingkyrkhur.
“Ka skhim sam um na ka Jal Jeevan Mission ka bym lah ban ïoh hapoh ka shnong Mawlai hynrei mynta phin ïoh.
Ka Water Supply Scheme ha ka shnong Mawiong mynta ruh ka la ïaid shakhmat.
Ngi dang donkam ban peit ïa kiei ki Constituency kiba ngi lah ban leh na ka bynta ki paidbah.
Ban shu lap miet tang ban ïathoh khubor kam don jingmut," u la ong shuh shuh.
“U Bah Prestone um ju thoh kot khubor, tangba shisien san snem u tam beit ka vote.
Balei ynda hap ban thoh kotkhubor, ai ba ka shnong kaba ïoh jingmyntoi kan tip," la bynrap u Bah Tynsong.
“Ngi ki nongïaleh elekshon ngi pynbiej laiphew jait ïa ki paidbah, ngi pynbiej manla ka san snem, ki paidbah ruh ki biej manla ka san snem," ong u Bah Tynsong.
Shaid risa ki nongkyrshan NPP ha Mawlai ba kren u Bah Prestone Tynsong.
Yn lap beit mano ba bret khun sniang ba la ïap na ki muhor ba la pyndait.
ong u Deputy CM.
Jowai, Nailur 05 : Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun hapdeng ki ar kynhun kata ka Khimusniang pyrshah ïa ka Sabah Muswang ka jingïalehkai kala long kaba ïakhaid bha naduh kaba sdang jong ka kylla step tad haduh jong ka kylla miet, hynrei dei ha ka minit kaba 77 u rang ïalehkai jong ka Khimusniang u Jeffrey Litting ula lah ban thep ïa ka shikol, lyngba kane ka kol ka Khimusniang kala jop da 1-0 kol.
Ka jingïakhun lashai ka sngi 6 tarik kan long hapdeng ka Shangpung Lumïawmushai pyrshah ïa ka Ladthadlaboh ha ka por 3 baje janmiet.
Shillong, Nailur 05 : Ka lympung ïalehkai football ba heduh ka thaiñ Mawkynrew ka Mawkynrew Cup mynta u snem 2022 ka la ïaid shaphrang, ha kaba ha ka sngi Saitjaiñ la ïoh ban pynïalehkai ïa ki saw tylli ki team jong ka Zone III ha madan ïalehkai football jong ka shnong Mawleiñ.
Ha ka jingïalehkai kaba nyngkong ki ar tylli ki team kiba la aireng ki long hapdeng ka Nongpyrdi SC pyrshah ïa ka Mawkynrew FC, ha kaba ka Mawkynrew FC ka la jop da kaba pynliem da 5-0 kol.
Ïa kitei ki san kol la thep da u Skhemborlang Shylla (15min), u Pynshai Surong (21min), u Ïaineh Nongpluh (22 bad 33min) bad u Dwfender Mukhim (58min).
Ha ka jingïalehkai kaba ar ka la long hapdeng ka Umtong FC pyrshah ïa ka Umsham SC ha kaba ka Umtong FC ka la jop da 2-0 kol bad ïa kitei ki ar kol la thep da u Pynbiang Nongrum (20min) bad u Chesterfield Suting (23min).
Ha katei ka sngi la sakhi lang da ki nongkitkam jong ka Mawkynrew Cup Committee (MCC) ba kynthup u Bah T.
Pohshna uba dei u Co-ordinator, Bah H.
Kharbyngar, Bah S.
Khriam, Bah A.
Pyngrope, Bah I.
Wankhar uba dei u Secretary ka MCC, ki riew rangbah, ki longkmie, ki samla haduh ki hep kiba rit.
Shillong, Nailur 05 : Ka Phanniewlah Rum SC ka la hiar noh sha ka kyrdan Second Division ha ka lympung ïalehkai ba la pynïaid da ka Tyrsad Area Sports Association (TASA) hadien ba ka la mad nam rem da 3-0 kol ha ka Mawsawrit SC ha ka jingïalehkai First Division kaba la long ha ka sngi Nyngkong.
Haba phai sha ka jingïakhun hapdeng kitei ki ar tylli ki team, ka jingïalehkai ka long kaba ïakhaid bha bad dei ka Phanniewlah Rum kaba la ïoh ban plie pyrda nyngkong ha ka jingïalehkai kaba dang ïaid hynñiew minit jong ka kylla step.
Ïa katei ka shi kol la thep da u John Anthony Ryntathiang ha kaba ka Phanniewlah Rum ka la lamkhmat da 1-0 kol ha kaba kut jong ka kylla step.
Haba wanphai sha ka jingïalehkai jong ka kylla miet, ka jingïalehkai ka la kylla pynban da khongphong ha kaba ka Mawsawrit SC ka la lah ban ïalehkai bha bad pynphai kol.
U Romidasing Nongrum u la ïoh ban thep nyngkong ïa ka kol pynïakhaid ha ka minit ba 58 jong ka jingïalehkai kaba la ai mynsiem ïa ka kynhun.
Lyngba katei ka shi kol ka Mawsawrit ka la nang ïakhun tyngeh bad ha ka minit ba 61 u Shlurbor K Shilot u la thep ïa ka kol pyntam na bynta ka Mawsawrit bad tang mar ïa sdang biang ka jingïalehkai u Romidasing Nongrum u la thep ïa ka kol kaba ar bad kaba lai na bynta ka Mawsawrit SC ha kaba ka la pynliem syndon da 3-0 ïa ka Phanniewlah Rum.
Ha kawei pat ka jingïakhun jong ka First Division ka Umkaber SC ka la jop ïa ka Bara FC da 3-0 bad ïa kitei ki lai kol la thep marwei da u Pynshai Kharbteng ha ka minit ba 58, 80 bad 82 jong ka kylla miet.
Ka jingïakhun semifinal jong ka lympung ïalehkai Second Division jong ka TASA kan long ha ka 8 tarik Nailur 2022 hapdeng ka Rangshangkham SC pyrshah ïa ka Mawrohroh SC ha ka por 1 baje janmiet.
katba ka jingïalehkai ha ka First Division kan long hapdeng ka Umkseh SC pyrshah ïa ka Mawsawrit SC ha ka por 3 baje janmiet.
Mynta ka sngi ka 5 tarik u Nailur 2022, kadei ka sngi kaba ka ri India ka rakhe kynmaw burom ïa ki Nonghikai lane ka Teachers’ Day.
Kane kadei ka sngi kha jong uwei na ki Nonghikai bakhraw jong ka ri India, u Sarvevalli Radhakrishnan, uba hadien u kylla long u President jong ka ri India.
Ka jingainam ïa ka sngi kha jong u na ka bynta ki Nonghikai ka la long man la ka snem.
Ka jingkynmaw burom ka long da ka jingrakhe ha ki skul, ka jing ai sngewbha ïa ki Nonghikai da ki Khynnah skul.
Nangta na ka liang ka sorkar pat ka pynkup burom da ki Khusnam National Award, State Award,District Award bad ki Special Award.
Hynrei katba nang nang ïaid ki por kiba bun ki briew bad wat ki Nonghikai ruh ki la sdang ban kren thlia ïa ka jingrakhe, khamtam lei lei ha ki jingrakhe ba ju pynlong da ka sorkar.
Ka daw ka long ka jingshah leh beiñ ki Nonghikai na ka por sha ka por khamtam ha kaba ïadei bad ka tulop jong ki, kaba ki Nonghikai kumba la long mynta ka snem ki la hap ban sahmiet ha surok ban ïoh ïa ka tulop jong ki ne ban pynkiew ïa ka tulop jong ki.
Mynta ka snem, ki nonghikai skul Adhoc hapoh ka lama jong ka Federation of All School Teachers of Meghalaya (FASToM) ki la mih ban ïakhih bad thiah miet ha surok bun bun sngi.
Kane ka jingmih jong ki Nonghikai ha Footpath bad khamtam eh ka jingthiah miet jong ki ha surok, ka pynkynmaw ïa ki sngi badum ha ka por ba ki nonghikai skul Lower Primary ha ka por ba dang bat ka District Council ha kaba ki nonghikai ki hap ban mih man la u bnai sha surok na ka bynta ban ïoh ïa ka tulop jong ki.
Haba ka sorkar jylla ha kitei ki snem phraphew ka la ïohi ïa ka jingeh ba ki nonghikai Primary ki la ïakynduh, ka la shimti noh hi halade ïa ka jingpynïaid ïa ki skul Primary bad ka jingïakhih kala kut noh.
Hynrei wat hadien ba la shimti ka sorkar jylla ruh, ha ki snem kiba hadien, la mih biang ka jingeh ki nonghikai Primary na ka jingsiew tulop hi kumba ju long mynta.
Hynrei hadien ka jingtrei ba radbah ka All Primary School Teachers Association (APSTA) ka jingeh ki nonghikai skul Primary mynta ka kynjah jar.
Ha kaba ïadei bad ki Nonghikai skul, ha ki snem kiba kham mynshuwa la tip beit ïa kita ki nonghikai skul Private, ki nonghikai skul sorkar bad ki nonghikai Deficit ne ki nonghikai ba ïarap siew tulop ka sorkar.
Hynrei mynta pat la mih sa kita ki nonghikai SSA, ki nonghikai Adhoc, nangta ki Fourth Teacher haduh ba ym sngewthuh sngewthaw.
Ha kano ka rukom kine ki nonghikai ki mih bad ka ei ka daw ba ki don kine ki nonghikai, khlem pep kan dei hi ka jingpynbeit ka sorkar ha kaba ïadei bad ka jingithuh ïa ki nonghikai lane ka jingithuh ïa ki ha kaba ïadei bad ka jingsiew tulop ne ka jingïarap ai grant na ka sorkar na ka bynta ki tulop jong ki.
Hapdeng kine ki jingïapher ka rukom siew ïa ka tulop, la ïohi ba ka don ka jingnoh shiliang kaba jur sha ki nonghikai, namar kitei ki jait nonghikai haneng kidei kiba ïoh la ka jong ka jong ka rukom siew, katba ka jinghikai pat ka ïa long kumjuh.
Wat ha kajuh ka skul ruh, ki para ki nonghikai ki ïapher ka rukom siew ïa ka tulop.
Te kiei ki lad ki lynti kiba ka sorkar kan leh ban weng ïa kane ka jingeh jong ki nonghikai, kaba la pynlehraiñ wat ïa ka jylla khamtam ha ka sngi Balang, haba u nongïalam jong ka All India Trinamool Congress haba u la lap ba ki nonghikai ki shong bad thiah miet ha surok kata ruh hakhmat jong ka Secretariat.
Ka sorkar ka la donkam ban pyrkhat janai bha ïa kane ka kam ha kaba ïadei bad ka jingïarap ne ka rukom ai grant sha ki skul na ka bynta ka tulop jong ki nonghikai.
Kaei ka jingeh ba ki skul Adhoc ki ïakynduh, ka pynlyngngoh ïa ki paidbah, namar ki don kiba kylli, kumno seng skul mano hap siew tulop mano.
Kadei kata ruh ka jingkylli.
Hynrei kadei pat ka kamram jong ka sorkar ban peit ban ïarap ïa ki skul kiba ïarap ïa ka sorkar ban pynphriang ïa ka pule puthi.
Kaba kongsan ka long ba ka sorkar kadei ban don ka bor treikam kaba khlaiñ lyngba ka tnad pule puthi ba ym dei ban shu ai deficit system lut kat ïa kiba dawa halor ka nongrim ba kidei ki skul kiba la slem, katba ka enrollment pat katba nang slem nang duna.
Nangta ka result ruh hap ban peit.
Kumjuh ruh ki skul kiba ka ai adhoc grant, hap ban da peit ym dei ban shu ai tang ba kidei ki skul kiba la shakri arphew ne arphew san snem katba ka jingdon ki khynnah skul pat ka don tang khyndiat.
Lada ka sorkar AAP ha Delhi, tang hapdeng khyndiat snem ka la lah ban khring ïa ki khynnah skul na ki skul Private sha ki skul Sorkar, balei pat hangne ka long da khongpong ba ki khynnah skul ki ïa beh sha ki skul Private ban kyntait ïa ki skul sorkar.
Kane ka pynpaw ba ka don kaei kaei ka bym biang ha ka jingtreikam ne ka rukom pynïaid ïa ka pule puthi ha ka jylla.
Nongstoiñ, Nailur 5: Sa shisien ka New Nongstoiñ Sports Social and Cultural Club, ka la pynbna paidbah ban sdang biang ïa ka lympung kaba heh hapoh sor Nongstoiñ kaba ju pynlong ha madan shnong New Nongstoiñ.
Kumban shu pynkynmaw ba kane ka lympung la ju pynlong ha ki snem kiba la leit noh, ha kaba ki kynhun phutbol ba pawnam ba napoh ka Jylla bad don ruh wat kiba na shabar kiba la wan ban ïashimbynta na bar jylla kumjuh.
Hynrei, ha kine ki ar snem tam ka la don ka jingdkoh noh na ka daw ka jingwan ka jingpang khlam Covid.
Pynban, watla katta ruh kane ka lympung ban pynlong biang da ka NNSSCC, mynta ka kynti lei lei kan kham heh kham shongshit shuh shuh, namar ka kynhun ka ban rah ïa ka nam lahduh kan khur ïa ka song tyngka kaba haduh 7 lak ryngkat ka trophy.
Katba kaba wan ba ar kan ïoh ïa ka song tyngka kaba 3 lak ryngkat ka trophy.
U Bah K.
Thongni Publicity Secretary jong ka synjuk, ha ka kyrwoh khubor ba u la pyllait mynta ka sngi u la ong ba ïa ka Invitation Knock Out Football tournament 2022-23, kan sdang naduh ka 31 tarik u Risaw mynta u snem ha madan New Nongstoiñ.
Kumta, u la kyntu sha baroh kiba kwah ban shim bynta ha kane ka lympung, kin ïakynduh noh kham kloi ïa ki nongkitkam jong ka synjuk kiba don ha Nongstoiñ.
Yn shim tang ïa kumba 16 Teams bad yn sdang ïa ka jingïalehkai naduh ka Round 16.
Mawkyrwat, Nailur 05: Ka Hynñiewtrep Achick National Movement (HANM) jong ka South West Khasi Hills District mynta ha ka sngi la ïoh ban ai ïa ka jingthoh ne dorkhas ha u Symbud Myntri Rangbah jong ka Jylla Meghalaya, bah Prestone Tynsong halor ki san tylli ki mat jingdawa jong ka jaidbynriew bad ka roi ka par jong ka dong ka thaiñ.
Hadien ba la aiti ïa ka dorkhas, u Lambokstar Marweiñ, President ka Hynñiewtrep Achick National Movement (HANM) jong ka South West Khasi Hills District haba kren ha ki lad pathai khubor u la ïathuh ba ka seng lyngba u Symbud Myntri Rangbah jong ka Jylla Meghalaya ki la phah ïa ka jingthoh bad pynpaw ïa ki san tylli ki mat jingdawa kita ban pynïoh ïa ka ILP ha shwa ka Election 2023 na ka Sorkar India, ban kren lem hapoh Assembly ban khang pyrshah ban tih ïa u Uranium, ban plie noh ïa ka shispah (100) jingthiah hapoh South West Khasi Hills District, Mawkyrwat, ba dei ban pynbiang ïa ki lynti synkien ha ki Shnong nongkyndong jong ka South West Khasi Hills District namar u bah Prestone Tynsong u dei kum u Myntri ba dei peit ïa ka tnad PWD (R), bad ban pynkiew noh ïa ka PHC Mawthawpdah sha ka CHC.
Namarkata, u la ong ba lyngba ka jingïakynduh jong ki ïa u bah Prestone Tynsong, Symbud Myntri Rangbah jong ka Jylla Meghalaya kan long ka jingkyrmen ba na ka liang ka sorkar kan sa leh ïa kaba donkam namar kine ki jingdawa kim dei shuh kiba dang thymmai hynrei ki dei kiba la ju ïa dawa na kawei ka por sha kawei pat.
Ha kane ka sngi ïa u President jong ka seng la synranlang da ki nongkitkam jong ka Hynñiewtrep Achick National Movement (HANM) jong ka South West Khasi Hills District.
Nongstoiñ, Nailur 5: Ïa ka 61th Teacher’s Day la rakhe ha West Khasi Hills District ha Vanni’s Hall Pyndengrei Nongstoiñ, da ka tnad Education West Khasi Hills Nongstoiñ, haba la donlang ruh da u Bah M.
Byrsat Chairman Meghalaya State Law Commission kum u kongsan lem bad u bah H.
K.
Thabah ADC kum u symbud kongsan.
Kiwei pat ki long Rev Fr M.
Thongni Parish Priest St.
Peter Pyndengrei, Principal of JNV, ki District Heads, ki nonghikai bad ki khynnah skul ka sor Nongstoiñ.
Haba kren ha ka jingïalang, u kongsan u la pynkynmaw ba ïa ka Teacher’s Day la rakhe khnang ha ka 5 tarik u Nailur man u la snem, namar ka dei ka sngi kha jong u (L) Dr S.
Radhakrishnan, u ba long u riew stad bad u nonghikai ba khraw u ba la aiti ïalade ban kyntiew ïa ka pule puthi ha ka ri hi baroh kawei.
U la ong ruh ba ka kam hikai ka dei ka kam kaba khraw bad kaba don burom tam, namar u lane kaba hikai, ki shim ïa ka jingkitkhlieh ban kyntiew bad pyyphyrnai ïa ka lawei jong ki khynnah skul kiba long ka lawei ïa ka ri.
U la kyntu bad khot sha baroh ki nonghikai, ba kin ai ïa kaba bha tam ha ka jingshakri jong ki ban kyntiew ïa ka jingnang jingstad.
Kumjuh ruh u la kyntu ïa ki khynnah skul ba kin long kiba kohnguh ïa la ki nonghikai bad ba ki dei ban long ki samla pule ki ban tyngshaiñ na ka bynta ka ri bad ïa ka imlang sahlang.
Katba na ka liang u Bah H.
K.
Thabah ADC, u la ïaroh bad ai khublei kyrpang ïa ka jinglah jong ki nonghikai, namar khlem ma ki ka dong ka thaiñ, ka jylla bad ka imlang sahlang kam long satia kumne kumba ka long mynta.
U la ong ka jinglah jong ki ban shakri bad ïai tbeh ïa ka sharak jingshai, ka la long ka jingkyrkhu kaba khraw tam ba ka imlang sahlang ka ïoh ban mad.
Kiwei pat ki prokram ha kane k sngi ki long ka jingsam ïa ka District Level Award Distribution sha u Bah B.
Victor Myrthong Assistant Teacher ka Anderson Higher Secondary School Nongstoiñ bad Bah H.
Roy Lyngkhoi Head Teacher Church of God L.
P school Mawsaw.
Kumjuh ka khusnam ba kyrpang sha u master of Scout Damien Nongsiang ka Nongstoiñ Public Secondary School bad Captain of the Guide I Ribanylla Lyngdoh na ka Presbyterian School Mairang.
La pynsngew ruh ïa ki jingrwai ba kyrpang na ka Assembly of God Secondary School Siejlieh, ka jingkren lyngkot na kiba ïoh khusnam bad kiwei kiwei de ki prokram kyrpang.
Ïa ka jingïalang la pynïaid da I kong L.
Syiemlieh DSEO, bad la kren pdiang burom pat da I kong R.
Kongwang Joint Director DSEL W.
K.
H.
Nongstoiñ, Nailur 5: Namar ka jingjyllei jong u droks ha kylleng ki jaka ha ri Khasi bad Jaiñtia, ka Jingïaseng kynthei jong ka Khasi Jaiñtia Presbyterian Synod lyngba ka Temperance Committee, ka la bynshet ha ka Jingïaseng kynthei jong ka Nongstoiñ Presbytery, ba kan pynlong ïa kino kino ki prokram ba kyrpang ban pynsgewthuh ïa ki paitbah halor ka jingsniew jong u drok.
Halor kane, ka Jingïaseng kynthei jong ka Nongstoiñ Presbytery ka la aiti ha ka Balang Presbyterian New Nongstoiñ ba kan shim ïa katei ka bynta, ha kaba ka Jingïaseng kynthei Balang New Nongstoiñ ka la shim ïa katei ka bynta.
Nalor kata ka Jingïaseng kynthei Balang Presbyterian New Nongstoiñ ka la aiti ha ka Jingïaseng kynthei balang Presbyterian Nongstoiñ, ba kan pynbit pynbiang ïa ka drama ban pynsngewthuh ïa ki paitbah ba u drok, u dei u jingdih uba sniew uba ktah haduh katta katta ïa ki longïng longsem bad ka imlang sahlang.
Kumta mynta ka sngi kitei ki art ylli ki Jingïaseng kynthei ki la pynlong ïa ka prokram ba kyrpang ha khmat ïew Nongstoiñ kaba la ring dur janai bha halor ka jingsniew jong ka jingkyrni dih drok.
Ha katei ka sngi la pynïaid ïa katei ka prokram da ka kong I.
M Nongsiej nangta la ïoh la ïoh ban ïarwai lang da ka jingrwai na ka kot jingrwai KHB No 526 kaba ong “Ah Trai to khot I’u paitbah ba bun" bad la ïoh ban pule na ka Ktien ka jong u Blei bad duwai da ka kong F.
Lyngdoh Nongpiur.
Ha kajuh ka por la pdiang sngewbha ïa ki paitbah da ka kong T.
Snaitang bad la pynbud da ka jingrwaikyrpang da ki longkmie ka balang Presbyterian New Nongstoiñ.
Hadien kata ka Jingïaseng kynthei balang Presbyterian Nongstoin ka la sdang ïa ka drama bad mar ïasdang ki paitbah ki la sdang ban ïatur shakhmat kata naduh ki rangbah, ki longkmie ki samla bad ki khynnah.
Katei ka drama jong ka Jingïaseng kynthei Balang Presbyterian Nongstoiñ, ka la ktah haduh katta katta ïa ki paitbah nongpeit bad ka la pynlong ïa kiba bun ki nongpeit ba kin jaw ummat namar ka jing ktah jong katei ka drama.
Katei ka prokram ka long ruh ka jingmyntoi lada ki don ki nongpeit kiba la shah pyngop ha utei u jingdih ba sniew, ba kin pyrkhat bad pyrshang ban kiar lada ki kwah ban lait na ki jingeh.
Mawkyrwat, Nailur 05: U bah Renikton Lyngdoh Tongkhar, Nongmihkhmat jong ka Mawkyrwat Constituency bad Myntri jong ka tnad Umbam Umdih ka Sorkar Meghalaya haba kren kum u kongsan ha ka jingrakhe ïa sngi ba kyrpang ki nonghikai ne ka 61st Teacher’s Day 2022 bad kumjuh ruh ka jingrakhe ïa jingdap 25 snem tam jong ka ‘Hep Memorial Primary School, Sakwang’ (HMPSS) u la pynkynmaw ryngkat ka jingaimynsiem ïa ki nonghikai ba ka ‘jingtrei shitom ryngkat ka jingïaineh bad jingïaishah’ ka long kaba donkam khnang ba kin lah ban pyntyllun ïa kam ban ai jingshakri lyngba ki lad jinghikai.
Ha kajuh ka por u la ai khublei ruh na ka bynta ki kmie ki kpa, ki khynnah skul bad kumjuh ruh ki nonghikai skul ba wat hapdeng jong ki jingeh kiba bun ba ki ki ïa kynduh ha ka jingpyntyllun ne ban don ka jingïatreilang ban pynïaid beit pynïaid ryntih ïa ki kam ha kaba ïa dei bad ka jingnang jingstad hynrei ki la don shisha ïa kata ka mynsiem jong ka jingïaishah.
Namarkata, ka long kaba dei ban ai khublei kyrpang eh ïa ki nonghikai kiba la len ïa lade ha kane ka bynta.
Ha kane ka sngi u la ai khublei kyrpang ruh na ka bynta ki nonghikai kiba dei ki nongïadon bynta ha kane ka skul ban ai ki jingshakri lyngba jinghikai ïa ki khynnah skul naduh ki snem kiba la leit haduh mynta ha kaba ki la long shisha ki païa ba skhem na ka bynta ki khynnah, ki khun samla bad jong ka shnong ka thaw ruh.
Ha kaba ïa dei bad ki lad jingïarap na ka bynta kane ka skul ba u la ïoh ïa ka dorkhas, u bah Renik u la kular ba lada ka lad ka plie un sa leh ei ei halor kane ka jingkwah jong ki nonghikai bad kumjuh ruh ki nongpynïaid skul.
“Ban tei bad ai jinghikai ïa ki khynnah ha ka liang ka jingnang jingstad, ka nongrim ba skhem ka long ba donkam haduh katta katta", ong u bah Renikton bad namar lada ym lah ban pynïeng bha ïa ka nongrim ha kano ma ka por kan sa khyllem.
Ha kaba ïa dei bad ka dorkhas ba kum ka skul ka la phah sha u bah Renikton Lyngdoh Tongkhar, Nongmihkhmat jong ka Mawkyrwat Constituency bad Myntri jong ka tnad Umbam Umdih ka Sorkar Meghalaya, ki la buh ka jingkyrpad ba na ka liang jong u un mang jingïarap kyrpang na ka MLA Scheme ne na kino kino ki lad jingïarap na ka sorkar khnang ban ïoh pyndep ban sha ïa ka jingtei ba dang sah, kiwei dei ki jingshna bad sa kawei de kum ka skul kan sa pynkiew kyrdan noh sha ka Upper Primary School.
Ban ai mynsiem shuh shuh ïa ka jingtrei shitom jong ki nonghikai, na ka liang ka skul ka la ïoh ban kup burom ïa ki 3 (lai) ngut ki nonghikai kata Shiningstar Kharjahrin, Stemly Kharjahrin bad Refullin Kharjahrin ha ryngkat ka jingai ïa ki syrnod sha ki katto katne kiba la noh synñiang ban pyntyllun ïa ka kam kaba ïa dei bad ka jingnang jingstad.
Ha kane ka sngi la ïoh ruh ka jingkren na u Symbud Kongsan, u bah D.
Nongsiej, SDSEO, South West Khasi Hills District, ka jingpule bad aiti ïa ka dorkhas da u bah Shiningstar Kharjahrin, Head Teacher jong ka Hep Memorial Primary School, Sakwang, ka jingpule ïa ka jingïaid lynti jong ka Hep Memorial Primary School, Sakwang da ka kong Stemly Kharjahrin, Assistant Head Teacher, ka jingkren lyngkot na u bah Polanding Sohphoh, Secretary Managing Committee.
Ïa ka jingïalang la pynïaid da u bah Tony Nongsiej bad ka jingkren khublei na u bah Dorjling Sohphoh, President ka Hep Memorial School bad Voluntary Organisation, Sakwang.
Mawkyrwat, Nailur 05: Ha ryngkat ka Ri India baroh kawei, ïa ka sngi burom ki nonghikai jong mynta u snem ne ka “Teacher’s Day 2022", ka ophis jong ka District School Education Officer, South West Khasi Hills District, Mawkyrwat ka la ïoh ban pynlong ïa ka prokram ba kyrpang hapoh jong ka Multipurpose Hall, Deputy Commissioner’s ophis, Mawkyrwat ha kaba u bah Renikton Lyngdoh Tongkhar, Nongmihkhmat ka Mawkyrwat Constituency bad Myntri jong ka sorkar Jylla u la long u kongsan.
Haba kren ha ka jingïalang ha kane ka sngi, u bah Tongkhar u la pynpaw ïa ka jingsngewnguh ïa ki nonghikai kiba la trei shitom met bad mynsiem na ka bynta ban ai ka jingnang jingstad bad ban saiñdur ïa ka longrynïeng jong ki khynnah skul bad ha kajuh ka por kiba la ai mynsiem ba kin nang kiew ha ki liang baroh la ka long ha jinglong jingim babha bad ki jingaimynsiem ba kin nangïaid ha ka lynti kaba dei bad ka jingjop ha ka jingim jong ki kaba manla ka sngi.
Haba pynpaw halor ka jingsngewnguh ïa la ki jong ki nonghikai ba dei lyngba ka jingtrei shitom jong ki ba u la lah ban poi haduh kane ka kyrdan kaba u bat mynta bad da kaba pyni ba ka kyntien ‘TEACHER’ ne ‘Nonghikai’ ka long kawei ka kyntien kaba la kit jingmut haduh katta katta bad ba ki briew kin ieid, burom bad kheiñkor namar u synñiang uba ki ki la noh ha ka imlang ka sahlang.
Ka kong C.
Kharkongngor, IAS, Deputy Commissioner, South West Khasi Hills District ka la ong ba ïa kane ka sngi la rakhe kum ka dak ban burom ïa ka sngi kha jong u Dr.
Servepalle Radhakrishnan, President barim jong ka Ri India.
Ka la ban ruh ba ki nonghikai ki long ki nonglam lynti naduh ba ki khynnah skul ki dang rung nyngkong ha ki jaka pule haduh ba kin da mih na skul ne jaka pule.
Ka la ong ruh ba ki nonghikai ki dei ki nongsaiñ dur bad kiba pynshlur bad ai mynsiem kumno ba kin leh ïa kaba dei bad kaba bha tam ha ka jingim ka jong ki da kaba bynrap ba ka lawei jong ka ri ka shong hi ki khynnah bad dei ki nonghikai kiba long ki nongprat lynti ban long ki nongïalam jong ka lawei.
Namarkata, ka la ong ruh ba ki nonghikai ki don ka kamram kaba kongsan tam ha ka ban pynlah ïa ki briew ban long kiba jop, la ka dei ha ka-kam ka-jam lane ha ki kam la jong.
“Ki ïarap ruh ïa ngi ba ngin im ka jingim kaba bha", ka la ong bad namarkata, ïa kane ka sngi la rakhe ban ithuh ïa ki jingeh ba ki mad, ka jingtrei shitom, bad ha ka ban tei ïa ka long briew man briew.
Lah ruh ban kdew ba ka kong Bioles Lyngdoh, P.
U.
Arts, Assistant Teacher Mawthawpdah (Def) U.
P.
School, Mawthawpdah ka la ïoh ïa ka State Award 2022.
Katba ha ka District Awards 2022 pat ki nongïoh bynta ki long u bah Handurass Shullai, M.
A, BEd, Vice Principal Pongkung Church jong ka God Higher Secondary School, Pongkung ha ka Secondary Level, ka kong Driallinis Shangdiar, B.
A, Assistant Teacher jong ka Nonglang Upper Primary School ha ka Upper Primary Level bad u Readverb R.
Marak, HSLC, Assistant Teacher jong ka Ranikor Government L.
P.
School ha ka Lower Primary Level.
Nangta shuh shuh la ïoh ruh ban ai ïa ka khusnam Best Scout Master ha u bah Francis Thyrniang, Assistant Teacher jong ka St.
Mary’s Higher Secondary School, Rangblang katba ïa ka Best Guide Captain la ai sha ka kong Shantihun Kharsyntiew, Assistant Teacher jong ka Flower Bud Upper Primary School, Mawranglang.
Kiwei pat ki nongkren ki long u bah D.
Nongsiej, SDSEO, South West Khasi Hills District uba la ai ka jingkren pdiang sngewbha, u bah Handurass Shullai, M.
A, BEd, Vice Principal Pongkung Church jong ka God Higher Secondary School, Pongkung uba la ïoh pdiang ïa ka khusnam.
Shuh shuh la pynshit pynshngaiñ ïa kane ka sngi da ka jingrwai na ki khynnah skul jong ka Jingïaseng Kynthei Mawkyrwat Presbytery Higher Secondary School bad ka jingshad na ki khynnah skul jong ka Maharam Government Higher Secondary School, Mawkyrwat bad ka National Anthem ba la lamkhmat da ki khynnah jong ka Nativity Scout & Guide Unit.
Ïa ka jingïalang la pynïaid da ka kong S.
Kharsahnoh, DSEO, South West Khasi Hills District bad ka jingkren khublei na u bah S.
Kharbteng, S.
I.
South West Khasi Hills District.
Jowai Nailur 05: Ka 5 tarik u Nailur la tip ïa ka kum ka sngi kyrpang ki nonghikai ha shityllup ka Ri ne ka Teachers’ Day, kumta kumba long ha kiwei ki jaka ki khynnah skul da ka jingsngewieit bad burom ïa ki nonghikai ki la pynlong ki prokram bapher, kumta ruh ka ‘Shlem Hikai Tynre, Seinraij Jowai’ ha ka 4 tarik Nailur kala pynlong ïa ka prokram kyrpang ha Seiñraij Higher Secondary School Jowai.
Ha kane ka jingïalang la wan ban sakhilang da u Raymond Nartiang, Pator Raij Jowai, ki nonghikai bad ki longkmie longkpa, u Budwanmi Dkhar bad ka Daman Lamar ki la long kum ki nongpynïaid, katba ka Dasien Pakynteiñ ka la ai ki kyntien pdiang burom bud pat ka nguh ka dem na ka Kongka Shylla bad haba kut pat ka Wanchwa Sungoh kala ai ki kyntien sngewnguh.
U Pa Dalloi ka Elaka Jowai Wh.
Puramon Kynjin kum u Kongsan jong kane ka sngi ba long ruh u nongprat lynti ïa ka Shlem HikaiTynre naduh u snem 1997, haba ai jingkren ula ai ka jingïaroh ïa ka jingshimkhia ki khynnah ban pynlong ïa kane ka sngi burom ïa ki nonghikai kiba long kum ka Sharak ba ai jingshit bad jingshai ïa ki khynnah shaphang ka tipñiam tip rukom bad ïa ka riti ka dustur.
Kum u nongprat lynti ka Shlem Hikai Tynre naduh u snem 1997 ryngkat ka jingïatreilang ki riewrangbah ka Seinraij da ka jingsngewsarong u ong ba kat nangmih ki sngi ki snem ki Shlem Hikai Tynre ki la nangbun haman ki Raij ki shnong bad kane ka long ka dak jong ka jingkyrmen ïa ka ri bad ka jaitbynriew kumjuh ïa ka pateng kaba dang bat ban pynim pynneh pynsah ïa ka ñiam ka rukom, dustur u Hynñiewtrep Hynñiewskum.
Jowai, Nailur 05: Ïa ka taïew lehkmen jong ki samla ne ka ‘Youth Week & Youth Sunday-2022’ ïa kaba la buh beit buh ryntih da ka Jingïaseng Samla Khasi Jaiñtia Presbyterian Assembly kala poi noh sha kaba kuh ha kane ka sngi U Blei.
Ïa kane ka taïew la rakhe ha baroh shi taïew lynter ha kylleng ki jaka hapoh ka KJP Assemble kata naduh ka sngi nyngkong 29 tarik u Nailar haduh ka sngi U Blei 4 tarik u Nailur, 2022 halor ka phang kaba ong “Ki Samla Khristan Kiba Shlur" (Joshua: 1:9).
Ha Balang Presbyterian Khimusniang, Jowai lyngba ka Jingïaseng Samla kala rakhe ïa kane ka taïew ba kyrpang jong ki khun Samla, da kaba pynlong shibun ki prokram kiba kynthup ïa ka Jingïaseng Paidbah naduh ka sngi nyngkong ha kaba la don ka Jingkren plie ïa ka Theme da u Mr.
P.
L.
Rymbai uba dei u dkhot Committee jong ka Balang.
Ki la don ki prokram bapher bapher kum ka jingïakop kyntip (Bible Quiz), ka jingïakop kren Subject na ka ktien U Blei, ka jingïakop rwai, ka jingïakop ban pule lyndet ïa ka ktien U Blei (Bible Bee), ka Jingïaseng ïalap, ka jingïaseng khawai jingrwai, ka prokram jingpynkhuid (Cleaning Drive) hapoh u pud u sam ka shnong, ka jingïalehkai Futsal nalor kiwei de.
Lyngba kane ka jingïaseng kala long shisha ka jingmyntoi kaba khraw eh ïa ki khun samla shynrang bad kynthei bad kan ïarap ruh ïa ki khun samla ban shemphang ïa ka ktien u Blei na ka bynta ka jingim kaba manla ka sngi.
Katba ha ka Jingïaseng Paidbah ha sngi u Trai ha ka por 1 baje nohphai sngi ïa ka khubor na ka ktien u Blei la sam da u Rev.
Dr.
H.
C.
T Sumer, da kaba pynshong nongrim na u Daniel ka lyngnong kaba 1 dkhot ba 3, 4, 6 bad kaba 7.
Da kaba kyntu ïa ki samla ban long kiba shlur kum u Daniel.
“Wat lada don shibun ki jingïaleh ha ka jingim, hynrei kum ki khun samla khristan ki dei ban long kiba skhem bad kiba shlur haka kam u kynrad kumjuh ruh ha ka shnong ka thaw bad ka Ri ka jaitbynriew" la kyntu u Pastor Sumer ïa ki khun samla ka Balang.
Nongpoh, Nailur 05: U wei u samla bala tip kyrteng kum u Batlakular Syngkli ba shong ba sah haka shnong Ñiangbari them Ri Bhoi u la kyndit ha kaba haka shiteng synñia u la shah beh kam khlem kano kano ka daw ha u wei u nongtrei jong ka Karkhana kaba la tip kum ka Satyam Steel Factory kaba don ha 13 mer, Byrnihat.
Haba ïa thuh halor ka tei ka jingjia u Samla Batlakular Syngkli u ba dei ruh u General Secretary jong ka seng National Hynñiewtrep People (NHP) jong ka Ri Bhoi District u la ïathuh ba haka por 1 baje mynstep jong ka sngi u Blei u wei u nongtrei jong ka Satyam Steel kaba don ha 13 mer Byrnihat u ba la buaid kyiad u la wan ban tim ban kren khor ia u samla Batlakular u ba dang don haka duty kum u nong ap pahara jong ka tei ka karkhana, hynrei kyndit kynsan utei u nongtrei u la beh beit ïa utei u samla khlem kano kano ka daw haka por shiteng synñia.
Mar ïa ioh jing tip halor kane naka liang ki nong ïalam jong ka NHM seng kmie bad na district ki ba kynthup ïa u Thehlut Syngkli president Ka Ri Bhoi District, Brapshoin Vice President, Lam Dympep President sengkmie ha ryngkat ki member ki la hiar shah katei ka Karkhana ban ïa kren bad ban tip shai na kaei ka daw ba ki beh kam ïa utei u samla shiteng synñia.
Ki nongïalam ka seng kila pyrshang ruh ban wat bad ban ioh jingshai na utei u nongtrei katei ka karkhana ba ju khot kum u Das, hynrei kim shym la kynduh satia ïa u ha kaba kila leit ban ïakren bad ki bor ba dei peit ïa katei ka karkhana bala lah pat ban pynbeit ïaka kam ha kaba ïa utei u samla Batlakular la phah noh sha kawei pat ka karkhana kaba don ha Raja Bagan katba ïa utei u Das la phah noh sha Guwahati.
Jowai, Nailur 05: Ka jingsniew shaba palat jong ki surok kiba don ha kylleng ki thaiñ nongkyndong kaba buh pynban ha ka jingeh ïa leit ka wan jong ki paidbah nongshong shnong kiba hap hapoh ka West Jaiñtia Hills District, kine ki shnong kiba shah ktah ki kynthup hapoh ka 4-Mawkaiaw Constituency, ka 3-Raliang Constituency bad ka 1-Nartiang Constituency.
Katkum ka khubor ba la phah da ki nongïalam shnong kata u Waheh Shong ka Shilliang Myntang ma Beristar Lamare, Waheh Shnong ka Thadialong ma Wipi Situng bad u Waheh Shnong ka Thadsning ma Khiat Litep kila pynpaw sha ka sorkar ba ki shnong kiba shah ktah eh ki long ka Shilliang Myntang, Thangraiñ, Khliehsaniriang, Bhain, Thadsning, Samatan, Thadialong, Lummuriap, Mobandu, Lathymphu, Umsalang, Musiaw, Thadbamon, Sookhlieh ki dei ki shnong kiba hap hapoh ka 4-Mawkaiaw Constituency Assembly.
Kumjuh ïa ka shnong Mynkrem, Khliehriat, Saphohwaïong, longsnieh, Madansynrang kiba ha hapoh ka 1-Nartiang Constituency Assembly bad kumjuh ka shnong Nongjngi kaba hap hapoh ka 3-Raliang Constituency Assembly kiba la pynpaw ka jingsngewkhia bad suhsat haduh katta katta namar ba ka Sorkar kala ïehbeiñ ïa u surok da ki phew snem wat haduh mynta khlem da don shuh ka jingmaramot ne shna thymmai.
