Ha ka jaidbynriew jong ngi, ngi ïakynduh ha-khep ha-khep ia ki jingbtuit kiba long ha ka dur jong ki jing-eh, ki jingbakla, ki diengpyng-kiang, ki jingbym-poi-kot-pyrkhat, etc.
Bad kine ki dei kita ki khep kiba u ‘mohkhiew u btuit’.
2.
Ka 21 tarik July 1949 ka dei ka sngi kaba ki longshuwa jong ngi wat la ka don ka pher-liang lane pher-seng, pynban ki ia mir lang ha kajuh ka jingmut, bakum kawei ka Jaidbynriew ngi dei ban don hapoh ka jaid jingsynshar kaba ki kyrmen ba ka Bri u Hynñiewtrep jongngi kan don hapoh ka kyndon First Schedule jong ka Constitution of India namar ki lad ki lynti ki plie.
Phewse, hadien katto katne por pat, la kumba shah rah ‘suid-tynjang suid-shukor’ la pyn-ngat ia ka Bri Hynñiewtrep ha ka Sixth Schedule.
Hadien ba ka Bri Hynñiewtrep ka khlem ïoh ha ka sngi Republic Day 1950 (26.
01.
1950) ia kata ka jing-angnud ban ïoh laka jong ka State ka ban hap ha ka kyndon First Schedule jong ka Constitution of India, la tyngkhap pynban iaka Bri Hynñiewtrep bad ka Assam (kum ka UKJ Hills Autonomous District hapoh ka State of Assam) naduh katei ka sngi.
Bad ruh la pashat ha ngi ia ka District Council ha ka snem 1952 lyngba ka Sixth Schedule.
Ha ki por synshar Phareng, la knieh noh ia kata ka bor na ki Dorbar Hima hapoh ka Bri Hynñiewtrep.
Ynda ka jingsynshar Phareng ka kut noh ha ka snem 1947 ka la dei ban phai kylla biang sha ki Dorbar Hima ha ki jing-iadei bad ka jingthung ia ki Syiem ha la ki jong ki Hima.
Ha ka jaka ba kan long ka nongïarap ban pynbeit bad ban pyn-wanbiang pat ia kine kiei kiei, ka sorkar Assam ka bteng da ka juh hi ka rukom synshar Phareng halor ki Hima bad ki jaka-puta jong ka Bri Hynñiewtrep.
Ha kata ka por lehse don kiba pdiang sngewtynnad ia ka District council, don kiba sha-ïong, don kiba kyan-bynñiaw.
Wat la ka long kumno kumno ruh imat ha kane ka khep ruh, u ‘mohkhiew u btuit’.
3.
Shaphang u pud u sam jong ka Ri jong ngi (ka UKJ Hills Autonomous District) lei lei te, tang kha ym pat kha ia ka District Council, ka sorkar Assam ka lah dep trud, ka lah dep syllud ia u pud ha kaba ia ka “area" jong ka UKJ Hills Autonomous District la pynrit pynban da kaba dkhat noh naka ia kata ka bynta ba ki khot ka Block-I bad Block-II.
Ha kane ka khep ruh lehse u ‘mohkhiew u btuit’ biang.
4.
Ka Language Bill jong ka sorkar Assam ha ka snem 1960 lehse ka long ka jingprat-lynti biang ban ap kyrmen ia ka Lawei kaba phyrnai namar hangne ka khyndew (kata ka dei ka Hill State movement) ka lah sdang khluit, bad kane ka pynshit-rhem bad pyn kynmaw biang ia ka jingthrang jong ki long-shuwa jong ngi ha ka 21.
07.
1949 ban ïoh la ka jong ka State ia kaba ngi khlem ioh ha ka Republic Day 1950.
Te ter ter kumta ki por ki samoi ki nang?aid ban poi sha kata ka thong.
Hynrei kaba mih na kata ka State Movement ka long ba ngi khlem ïoh eiei la ka jong ka State, hynrei la pashat pynban ha ngi da ka ‘Hima ki Lyoh’ (kaba dei ka composite state) ha ka 21.
01.
1972.
Ha kane ka khep te imat ymdei shuh ba u mohkhiew u btuit hynrei u la shu syntuid.
Ki electoral-politics bad party-politics ki dang shu kut, hynrei ki political-politics kiba thymmai ngi ïai ap kyrmen ba kin wan na bynta ka Lawei kaba bha, ha kaba ngim lah ruh ban klet ba U Mylllung Soso Tham u lah ju rwai :Ki kliar ki Lum Himalaya, Lano kin ngiah ban peit ia ka;Hapdeng ki Persoh Persyntiew, Kin iaid ki Rang ki Theibhabriew;Naduh Rilang haduh Kupli, Baroh ka dei ka Ri jong Ngi.
Ki pulit ka jylla ha kine ki khyndiat sngi ki la pyntip ba ha u snem 2022, ki la ïoh ban kem 234 ngut ki briew kiba ïadon bynta ha ka jingkhaïi bad dih drok katba ka jingïoh kurup drok ka long haduh T.
50 klur.
Ka jingshah kem jong kine ki 234 ngut ha u snem 2022 ka la tam ban ïa kaei kaba ki pulit ki la kem ha ki 50 snem ha kaba ïadei bad ki nongdie bad nongdih drok.
Ka long kaba kongsan ban trei da kaba tyngeh khamtam ïa ki nongkhaïi drok kiba long ki nongpynjot ïa ki ïing ki sem.
Na ka liang u DGP u la ïathuh ba na ka shi kilo u drok Heroin, kumba 2,000 ngut ki briew ki lah ban pyndonkam.
La sngewngiew lypa tang haba pyrkhat ïa kane.
Da ki phew snem da ki spah kilo u drok u la rung sha kane ka jylla ha kaba da ki spah ngut ki briew khamtam ki samla ki la shah pynngop bad ki la kylla long kiba kyrni ha ka jingdih drok.
Ha kane ka pyrthei kaba mynta bad khamtam na ka bynta ka jylla Meghalaya, ka jingjyllei ha ka jingdon ki nongpyndonkam drok ka long kum ka thma bashyrkhei tam.
Nalorkata, ki pulit, ha ki 70 sngi ba la leit noh, ki la kem ïa 80 ngut ki briew bad la kurup ïa u Heroin kumba 3 kilo, u Ganja 140 kilo, 60,000 ki dawai kuli, 22,000 tylli ki bitor dawai jyrhoh (cough syrup) bad T.
28 lak ka pisa.
U DGP u la pyntip ruh ba 25 na ka 100, kiba shah kem ki dei nongkhaïi drok nabar Jylla kum na Tripura, Mizoram bad Manipur nalor kiba dei na Punjab, Bihar bad Bengal.
Kaei kaba pynkhuslai ïa ki pulit ka long ba bun ki nongkhaïi drok kiba shah kem, bunsien ki ïoh jamin noh na ki ïingbishar.
Ki pulit ki la ong ba ka jingslem ban ïoh ïa ki kaiphod na ki Forensic Science Laboratory (FSL) ka pynlong ïa kiba shah kem ban ïoh jamin, bad nalorkata, kham bun na kiba ïoh jamin ki ju leit biang sha ka kam khaïi drok.
Kane ka long kumba ong ka ktien: Ynda la mlien, la myllen, bad ka jingïatiplem baroh ka shah tyllep ha ka jingkhwan myntoi shimet bad ka jinglalot ïa ka spah bym hok.
Ka jinglong jong ki briew ban kwah pisa kloi khlem da trei shitom ka ïalam ïa ki ban leh ïa ki kam be-aiñ bapher-bapher, bad ka jingïalam ïa ki lui-lui sha ka jingdih drok ka bym ïapher shuh na ka kam pynïap briew.
Sa kawei pat ka jingkhuslai jong ki pulit ka long ka jinglap ïa ki thyrnia injek ha ki por ba ki ju kurup ïa ki drok.
Ki pulit ki la ong ba kane ka pyni ïa ka jingjyllei jong ki nongdih drok kiba pyndonkam da ki injek lane kita ki “Injecting Drug Users" (IDUs).
Ka jingpyndonkam ïa ki thyrnia haba dih drok ka ju wanrah ïa kiba bun jait ki jingpang bad kawei na kita ka long ka HIV.
Kumba ngi tip, ka HIV ka dei ka jingpang ka bashyrkhei bad kaba lah ban pur na uwei u briew sha uwei pat lyngba ki lad bapher bapher.
Hooid, ki don bun ngut kiba ju leit phah peit la ki don ne em ïa u khñiang jingpang HIV, hynrei ki dang kham bun ki bym pat leit phah peit.
Nalorkata, ki don kiba la tip shai ba ki la ïoh ïa u khñiang jingpang HIV, hynrei kiba la shu jah rngai bad wat ki nongtrei ka koit ka khiah lane ki kynhun treimon sngewbha kiba ïarap ïa kiba kum kine ki nongshong shnong, kim lap dien haduh mynta.
Ka long kaba ma bha lada ym lap dien lane lada kita kiba ïoh HIV kim dih dawai thikna, bad ki lah ban pynsaphriang ïa une u khñiang jingpang kylleng.
Hynrei kine baroh kiba shah kem bad ka jingïoh kurup drok, ka dei tang kaba tip.
Bun bah kiba khaïi drok kiba dang don hapdeng ka jingshah thwet lane kiba wat ki pulit ruh kim tip.
Kam dei kaba eh ban khaïi drok khamtam ïa u Heroin namar u suk ban buhrieh.
Kaba jynjar ka dei kumno ban ïoh jingtip ba mano kita kiba khaïi ïa une u jingdih.
Hangne donkam ïa ka jingïatreilang jong ki nongshong shnong, pulit bad kiwei pat ki bor jong ka aiñ.
Ym dei ban ailad ïa ki nongkhaïi drok ba kin ïoh ïaid sahuh, kamai pahuh da kaba pynjot ïa ka jingim jong kiwei.
Ki kamai da ki lak bad ki klur tyngka da kaba ïalam ïa ki lui-lui sha ka jingkyrni.
Ka long ruh kaba donkam ïa ki pulit ban pynkhlaiñ ïa ki jingmudui sha ïingbishar pyrshah ïa ki nongkhaïi drok khnang ba kin da ïoh ïa ka jingpynsaja kaba tyngeh bad ba kin long ki nuksa na ka bynta kiwei pat kiba don jingthmu ban pynjot ïa ka jingim jong ki lui-lui.
Nangne shakhmat, dei ban ñion shuh da kaba tyngeh ïa ki nongkhaïi drok la ki dei kiba nangne lane kiba wan nabar.
Lehse ka la dei ruh ka por ïa ka Sorkar India ba kan peit bniah noh ïa ka NDPS Act bad ban pynkhlaiñ ïa ki kyndon lane ban bsut thymmai da kiwei.
Dei ban knieh syndon ïa ki jingdon jingem jong ki nongkhaïi drok bad ban die lilam khnang ba kin ym lah shuh ban pynsohsat ïa ka lynti ba kin leit phai biang sha ka lynti ban khaïi drok ynda ki la dep shah pynsaja.
Lada la lah ban pynthikna ba ki jingdon jingem jong ki ka dei namar ka jingkhaïi drok, ka aiñ ka dei ban shah ïa ka sorkar ba kan knieh noh ïa baroh bad ban shu lilam beit.
Ïa ka pisa kaba mih na ka jinglilam, dei ban pynlut ha ka jingsumar na ka bynta kito ki lui-lui kiba la shah pynngop ha ki ’riew khwan myntoi.
Wat aili shuh namar ka jingjot ka la don lypa.
Katkum ki khubor la iathuh ba ki nongtrei jong katei ka jaka kaba hap hapoh ka thaiñ North jong ka nongbah Pyongyang ha Korea, ki la lap ia kumba 110 tylli eiei ki bom, ki ‘namding, ki bom kawang kti bad kiwei kiwei ki tiar pynbthei ba bun jait, ha kaba la ong ruh ba kitei ki tiar ki dei kiba la shna na US bad ki dei ki tiar thma ba la pyndonkam ha ki por ka thma Korea.
Kumta ia kitei ki bom bad tiar pynbthei baroh la phah weng bad aiti noh ha ki tnat ba dei khmih.
La ong ba ia kitei ki tiar pynbthei la shem na kawei ka jaka ba dang pyntrei bad thaw iing ha ka thaiñ Hwasong bad kitei ki tiar ki la rim bad sarang hynrei ka long pat ruh kaba ap jingma namar ki lah ban bthei ha kano kano ruh ka por bym lah ban tip.
La ong ba u nongialam ka Korea, u Kim Jong Un, u la plie ia shibun tylli ki projek ban thaw thymmai haduh kumba 50,000 tylli ki ïingmala ban sah ki riew paidbah, kum shi bynta ban pynheh shnong ia katei ka bynta kaba dang kham duna ki paid nongshong shnong.
Kumta, la ong ba kitei ki tiar pynbthei kim dei shuh kiba dang mynta hynrei kiba la sahkut bad neh ha katei ka jaka naduh ki snem 1950-1953 naduh ka por jong ka thma Korea ha kitei ki snem.
Ha ki snem ba la leit, ki heh jong ka tnat International Committee jong ka Weapon Contamination United na Red Cross, ki la leit ban ai jinghikai ia ki tnat jong ka North Korea haba iadei bad ka jingpyntbit ha ki laiñ pynlip bom.
Katkum ka kaiphod ba la ioh na ki tnat wad bniah jong ka North Korea, la ong ba ha katei ka thma Korea, ki liengsuiñ pynhap bom jong ka United States ki la leit ban pynhap ia shibun bah ki bom ha North Korea bad la ong ba ka kham palat ruh ban ia kaba ka US ka la pynhap ha baroh kawei ka Pacific ha ka Thma Bah Ba-Ar (World War II).
Namar kata, ka tnat pule puthi bad ki tnat ai jing pyntbit jong ka North Korea ki la ialeh katba lah ruh ban ai jinghikai bad ban pynshai shaphang katei ka rukom pynhap bom jong ki liengsuiñ thma ha ki por ba leit hiar thma.
Hadien ka jinglap bad jingshem ia kitei ki tiar pynbthei bad ki bom ba bun bah ha katei ka sngi, la ong ba ka tnat shipai bad kumjuh ruh ki nongialam ka North Korea ki dap da ka jingbitar bad jingshun ia ka United States halor katei ka jingleh kput jongka ha kitei ki phew snem mynshwa.
Ka Madanryting Sports Club bad ka Kick Start FT Academy ki la khur ïa ka jingjop ha ka jing-ïalehkai jong ka lympung SSA Under-14 (Boys) Football League 2023 kaba la long ha ka sngi Saitjaiñ ha madan Polo.
Haba phai sha ka jingïalehkai ba nyngkong kaba la long ha ka por 10.
30 mynstep, ka Madanryting SC ka la lah ban pynliem noh ïa ka Sumit Academy da 5-0 kol.
Ïa ki kol jong ka Madanryting SC la ïoh ban thep da u Jefferson Kharmawphlang ha ka minit ba 18, u Medonbor-lang Mawrie ha ka minit ba 20, u Kitboklang Mawrie ha ka minit ba 24 bad u Wanlamkupar Khar -sahnoh ha ka minit ba 37 bad 53.
Haba phai pat sha ka jingïalehkai ba ar kaba la long ha ka por 11:45 mynstep, ka Kick Start FT Academy ka la pynliem noh ïa ka Mylliem Grass Root da 4-1 kol.
Ïa ki kol jong ka Kick Start FT Academy la ïoh ban thep da u Iaisynrop-lang Syiemlieh ha ka minit ba 23, u John W Nongsiej ha ka minit ba 31, u Aitenjoy Nongkhlaw ha ka minit ba 42 bad u Wanbhalang Kharmaw-long ha ka minit ba 60.
Katba ïa ka shi kol jong ka Mylliem Grass Root la thep da u John Janai Khardewsaw ha ka minit ba 55.
Ka UN ha kane ka kynti ka la pynrem jur halor ka kam thombor jong ka Islamist  pyrshah ïa 37 ngut ki ‘riew paidbah jong ka shnong Mukdolo hapoh Nigeria.
Katkum ki khubor, la iathuh ba ki don shibun bah ki paidbah nongshong shnong ki la shah siatïap ha katei ka jingjia ba la thombor dusmon da ka kynhun kaba shah pynhap hapoh ka Islamic State jong ka West Africa.
Nalor jong shibun ngut kiba la shah siat ïap, la don bun ngut ruh kiba la ngat bad mynsaw ha katei ka jingjia.
Kumta, ki bor pahara ki la ong ba kitei ki dkhot jong katei ka kynhun kieng atiar ki la leit poi sha katei ka jaka da ki thuk-thuk bad ki la siat naphang ïa kat ki riew paidbah kiba iadon ha katei ka jaka bad ha katei ka por ba ki leit poi hangta.
Haba iakren bad ki lad pathai khubor, u nongshong shnong ka UN bad uba long ruh u dkhot jong ka Humanitarian Coordinator hapoh Nigeria, u Matthias Schmale, u la phah ia ka kyrwoh sngewlem sha ki bahaiing- hasem jong kitei ki lanot kiba la ngat bad shah ktah ha katei ka jingjia.
U Schmale u la dawa ruh ïa ki bor ba halor ba dei ban da phah bann tohkit bniah haba iadei bad katei ka jingjia khnang ba yn ïoh ia ka jingbishar kaba hok bad ba bniah.
Ka jingiatan te kaba iakhaid, haba u paitbah hi ula pyniapait.
Ka la long thik kum kata ka longkmie ka bym tei la ka iing, bad kumta ki khun ki kti kila sakma ha ka jingbym biang u nongsharai.
Ka jingiatan tyllai kata ha kaba ia dei bad ka jingialehkai spot kaju long ka jing-iakhun kynthei para kynthei bad shynrang para shynrang.
Hynrei ha kum kane ka jingiatan tyllai, kam long shuh kum kata ka jingialehkai tan tyllai lehkai spot.
Uba don la ka buit, ka bor, bad uba skhem hala ka nongrim, u tan lut shalade na ka bynta ban ioh thung rishot ka san snem.
Ki katto katne kita kum ka pynshoi, ka pynbiej, ka jingiakynad, bad kiwei de ki kam thamula ki long kita ki jingthaw pynkulmar ia ka jingthaw sorkar lane ka synshar paitbah.
Ha kine ki sngi,la sakhi ia ka jingjied nongmihkhmat ka jylla Meghalaya.
Haduh mynta mynne, u Khasi Pnar u dang long hi uba rit pait bad uba dang sahdien ruh ha kiba bun ki liang.
Kaba shisha ruh ka long ba ka jingiatyllilang hapdeng u Khasi Pnar ka la duna bha khamtam ha ka pateng ba mynta.
Sanphew snem kynthi ba ka Meghalaya ka la ioh ia ka jylla bva pura jong ka, ki sengsainhima ne ki sengsain pyrthei ruh kila nang bun.
Kine, kila long kum ka kmie u Kpa bad u paitbah pat u long kum ki khun ki kti.
Ka jylla jong ngi ka la ioh ia katto katne ki seng riewlum hynrei kaba sngewsih pat ka long ba kum ki riewlum ngi khlem pyneh la ka daw na ka ban pynieng iaki.
Kane kein ka dei ba ngi la shu bud tynneng bad ai ba ki riew ehrang jong ngi kin jah klep noh.
Ka jingshah ialam bakla ia ki nongjied nongmihkhmat barabor hi ka long ba ngi jied tang namar ka jingmyntoi shimet khlem pyrkhat pat iaka lawei ka jaitbynriew kaba shitroh.
Baroh ngi kwah ia ka jingkylla hynrei kata ka jingkylla kan urlong tang lada ngi long kita kiba stad ba shemphang ban jied ia u nongmihkhmat.
Ka jingsngewtynnad jong uba bun ka long ba ia kito kiba la mang la jied ba ki dei ban long kita kiba shlur ban iasait na ka bynta u paitbah kata sha ka iing dorbar thawain.
Kum ki nongjied nongmihkhmat, ngi don ia ki hok ban jied ia uba ngi ibit, hynrei ka ju jia pat ba haba ngi jied ngi khlem da pynshong nongrim bha bad dei namar kane ka sa don ka jingiapait ia pra na kaewei ka seng ne ka party sha kawei pat.
Dei namar kane, ba haba kut, ngi sakhi ba seng riewlum ki ioh duna bha ia ka Shuki sha ka iing dorbar thawain.
Namarkata, haba ngi la rai bad jied, kam myntoi shuh ban kylla la ka jutang.
Ka jingkhein ba ngin ai kam dei para briew hynrei ka dei ha u tei uba nalor.
Pynkhraw la ka jutang, bad dei hangta ba ngi ka nong-rim kan skhem bad ba ngin lah pat ban pynieng bad pyneh la ka daw.
Donkam ban jied janai, ka party ne u nongialam namar dei mangi hi kiba pynshong shuki iaki.
U paitbah u dei uta uba pynshong shuki kumjuh ruh u ban weng shuki.
Kumta, la dei te ban pyrkhat sani bha haei mynta ngi don bad aiu kine ki san snem kin long iangi.
Kyrmen ba kumba u paitbah ula shaniah skhem kumta kein kin long.
Ki doktor jong ka Nepal ha ka Sngi Thohdieng, ki la ioh ban sumar bad sei noh ia u bitor ‘Vodka’ na ka kpoh jong uwei u samla 26 snem bad uwei u briew u la shah kem halor ka jingdon kti ha katei ka kam dusmon.
La ong ba ia utei u bitor la lap lyngba ka ‘Scanning’ hadien ba utei u briew uba la tip kyrteng u Nursad Mansuri, u la ud suh bad pang ha ki bynta jong ka kpoh.
Kumta, la ioh ban sei noh ia utei u bitor na ka kpoh jong u hadien ka jingiakhun shitom kumba 2 kynta shiteng.
La ong ba utei u bitor u la pynkad ia ki snier jong u bad kaba la pynlong ia utei u briew ba un sngewthuh ia ka jingshitom bad jingpang shapoh ka met jong u.
Ki pulit ki la iathuh ba katkum ka jingpeit thuh, ki paralok jong u Nursad, ki lah ban leh ia katei ka kam dusmon ha ka por ba iadih lang bad u hi, da kaba pyndih buaid shuwa ia u bad hadien kata kin sa phrung pat ia utei u bitor shapoh ka met jong u.
Kumta, ki pulit ki la bat noh ia u Shekh Samim uba long u suba don kti ha katei ka kam runar bad ki la ioh ruh ban tohkit ia katto katne ngut ki paralok ba iajan bha bad u Nursad ha kaba ki la phla ia ka kyrteng u Samim.
U President ka  Congress u Mallikarjun Kharge ha ka sngi Thohdieng u la kynnoh ba ka sorkar jong u Narendra Modi ka la thmu ban leh da ka bor ha ryngkat ki jingbyrngem halor ka jingthmu ban pynïap ïa ka synshar paidbah da kaba pyndonkam bakla ïa ki kynhun tohkit pyrshah ïa ki heh nongïalam jong ka liang pyrshah, kumba u la kynthoh jur ïa ka sorkar kmie halor ka jingpynlong jong ka kynhun ED ïa ka jingleit khynra ha ki jaka sah bad ki jaka treikam jong ka longïing jong u Myntri Rangbah barim jong ka Bihar u Lalu Prasad Yadav.
Ka kynhun Enforce-ment Directorate ha ka sngi Thohdieng ka la pynlong ïa ka jingleit khynra ha kiba bun ki nongbah jong ka Bihar bad ha kiwei pat ki jaka, kynthup ha ki jaka sah jong ki bahaïing jong u Yadav bad jong ki nongïalam jong ka seng RJD, ha kaba ïadei bad ka jingshah kynnoh ba ki la donkti ha ka ban kamai ïa ka spah bymhok halor ka jingdon jong ka jingjia kaba la mih na ka jingïapeiñ jaka na ka bynta ka jingai kam sha ki nongthep kam.
Ka kynhun ED ka la kurup noh ïa ka pisa kaba T.
53 lak, USD 1,900, kumba 540 gram ka ksiar bad ki ksiar biskit bad 1.
5 kg ki jingdeng ksiar, la ïathuh ka tyllong khubor kaba la wan na ka kynhun tohkit.
Kawei napdeng ki jaka ba la pynlong ïa ka jingkhynra ka dei ka ïing kaba don ha ki bynta ba shaphang Shathie jong ka Delhi ha kaba u khun jong u Lalu Prasad, uba dei u Symbud Myntri Rangbah jong ka Bihar u Tejashwi Yadav u don, ki la ong.
Kum shi bynta ban ong ei ei halor kane ka jingpynlong ïa ka jingleit  khynra, u Kharge ha ka jingphah khubor lyngba ka Twitter u la ong, “Ha ki 14 kynta ba la leit, u Modi u la buh ïa ka kynhun ED ha ka ïingsah jong u Symbud Myntri Rangbah jong ka Bihar u Tejashwi Yadav.
"“Ka kurim jong u kaba dang pun khun bad ki para kynthei jong u ki la shah pyndik.
U Lalu Prasad u dei uba la tymmen bad u bym don ha ka met kaba koit ba khiah, katta ruh ka sorkar jong u Modi kam don jingsngew ei ei ban pyrkhat ïa ka longbriew manbriew," la ong u Kharge.
“Mynta ka um ka la shlei haduh khlieh," “Ka sorkar jong u Modi ka la buh da ki jingbyrngem halor ka jingthmu ban pynïap ïa ka synshar paidbah da kaba pyndonkam bakla ïa ka kynhun ED-CBI pyrshah ïa ki nongïalam ka liang pyrshah," u la pynshisha.
Shano ki heh sorkar jong u Modi ki la phet rieh na kane ka ri ha ryngkat ka pisa kaba da ki klur tyngka, u la kylli.
“Haba ka spah jong ki paralok ba ïajan eh ka la kynjoh bneng, balei ba ym shym la don ka jingtohkit?" u la ong, ha kaba la thew ïa u heh spah u Gautam Adani, ïa kaba ka seng Congress ka la ong ba u la long u paralok ba ïajan bad u Narendra Modi.
“Ki paidbah kin sa ai da ka jubab kaba ïabiang halor kane ka jingsynshar donbor," u la ong shuh shuh.
Ki jingleit khynra ki la long sha ki jaka sah bad ki jaka treikam jong ki khun kynthei jong u Lalu Prasad, ka Ragini Yadav, Chanda Yadav, bad ka Hema Yadav, u MLA barim jong ka RJD u Syed Abu Dojana, Amit Katyal, Navdeep Sardana bad Praveen Jain ha ki jaka kiba don ha Patna, Phulwari Sharif, Delhi-NCR, Ranchi, bad Mumbai, la ïathuh ki heh ba dei khmih.
Uwei u samla na ka shnong Dangsubil kaba hap ha Dimapara, South Garo Hills, bad uba la leit sha Tamil Nadu ban trei ban ktah bad kawei ka kompani, u la jah rngai naduh ka taïew ba la dep.
Utei u samla uba la jah rngai u dei uba la tip kyrteng kum u Mimu T.
Sangma bad ha ka 1 tarik Jymmang, u la leit na Paikan kaba don ha Assam sha Tamil Nadu ryngkat bad uwei u briew u bym lah satia ban tip kyrteng.
Katkum ki khubor, u Mimu la leit ban trei na ka bynta kawei ka kompani ba la tip kum ka Vertex Company kaba don ha ka shnong Mosur ha Tamil Nadu.
U Mimu u dei u khun jong u Nidol R.
Marak bad ka (L) Sonila T.
Sangma.
Na ka liang ki bahaïing hasem ki la leit rah da ka jingthoh sha ki pulit ka Dimapara Infiltration Check Post ha ka 9 tarik Jymmang ban pyntip halor ka jingjah rngai jong utei u samla.
La kyrpad ruh ïa u Myntri Rangbah, u Conrad K Sangma, ba un ïakren bad u Myntri Rangbah ka Tamil Nadu khnang ba utei u samla un ïoh ban wanphai noh sha la ïing hapdeng ka jingshngaiñ.
Ha kawei pat ka liang, ka seng ADE na Gasuapara ka la kyntu ïa ki samla jong ka thaiñ ban kiar na ka jingleit trei sha kiwei pat ki bynta jong ka Ri khlem da peit bad pynthikna shwa.
Ka sorkar jylla ka la ïoh jingïaroh na ka Meghalaya High Court ha ka Sngi Palei halor ka jingthmu ban sdang pynïaid noh da ki bos na ka bynta ban leit on bad leit shaw ïa ki khynnah skul ha kane ka nongbah.
Ha kane ka sngi, ka sorkar ka la pyntip ba ka jingpyndonkam da ki bos ka long kum shi bynta ban pynthikna ba ki paidbah kin ym rah da ki kali shimet ban leit on bad leit shaw ïa ki khynnah na ki skul.
Ha kajuh ka por, wat la ki don ki bos na ka bynta ki khynnah, hynrei ki kmie ki kpa ki la pynpaw ïa ka jingsngewkhia ha kaba ïadei bad ka jinglong shngaiñ jong ki khynnah khamtam ki khynnah kynthei bad namarkata kim kwah ban pyndonkam da ki kali paidbah wat la ka buh jingeh/jingthut ïa ki ha ka jingleit on leit shaw.
Hynrei, ki lad pathai khubor, bad kumjuh ruh na ka liang u muktiar ka sorkar, ki la dep pynpaw ba ha ki bos ban leit on bad leit shaw ïa ki khynnah, yn pyndait da ki kor CCTV bad ka don ruh ka Mobile App ban ai sha ki kmie ki kpa khnang ba na kane ka App kin tip shaei ka bos ka ïaid bad katno por kan poi bad kaei kaba jia ha kita ki bos.
Kane ka rukom pyntreikam ïa ki bos skul ïa kaba la tip kum kata ka ‘Real-Time Passenger Information System’ ka long kaei-kaei ka ban pynkut noh ïa kino-kino ki jingsngew khohñioh jong ki kmie ki kpa ha kaba ïadei bad ka jinglong shngaiñ jong ki khynnah kiba shong ha kita ki bos.
Shuh shuh ka High Court ka la ong ba dang donkam shuh ban shim sa ïa kiwei pat ki sienjam ban pynduna ïa ka jingkhapngiah jong ki surok la ka dei ka jingshna surok ne jaka pynïeng kali ne ban pynlong ïa ki surok ban ïaid tang shiliang lane kiwei pat.
Nalorkata, ka la ong ba lada lah ban pynurlong ïa ka surok ‘Flyover’ kaba na Rilbong sha Jhalupara, ka jingdheng kali kan duna.
Ka la ong ba ka sorkar ka dei ban bteng ban leh ïa kine ki kam ba bha.
U Myntri Rangbah jong ka jylla Assam, u Himanta Biswa Sarma ha ki khyndiat sngi kiba la leit noh u la pyntip ba ka sorkar jylla ka la shim ïa ki lad ki lynti kiba kongsan na ka bynta ki sienjam ban weng noh ïa ka jingpyntrei kam ïa ka Armed Forces Special Powers Act (AFSPA) na ka jylla.
Ïa katei, u Myntri Rangbah u la pyntip ha ka jingïalang bad ki lad pathai khubor kaba la pynlong ha ka 9 tarik mynta u bnai ha Guwahati.
U la ïathuh ba na ka liang ka sorkar jylla ka don ïa ka thong ban lah weng pura ïa ka jingpyntreikam ïa ka aiñ AFSPA na ka jylla hashwa ban kut une u snem u ba mynta.
Ha ka jingïalang bad ki lad pathai khuboru la pyntip shuh shuh ba na ka liang ka sorkar jylla ka la shim da ki sienjam kiba kyrpang eh ban tehlakam ïa ka shong suk shong saiñ ha 5 tylli ki distrik jong ka jylla kiba dang shah pynhap ha ki kyrdan kum ki thaiñ kiba dang shong syier.
Dang ha ki khyndiat bnai kiba la leit noh na ka liang u Myntri Korbar Ri jong ka Sorkar Pdeng – Amit Shah u la pynbna ïa ka jingweng pyntreikam ïa ka AFSPA na ki katto katne ki distrik jong ka jylla Assam, Nagaland bad Manipur.
Ïa katei ka rai, ka Tnat Korbar Ri ka la pynbna hadien ba ki kynhun treikam bapher bapher na ka Thaiñ Shatei Lam Mihngi ki la pynlong da ka jingïakhih ban weng noh ïa ka AFSPA na baroh ki jylla jong ka thaiñ Shatei Lam Mihngi.
Na ka liang u Amit Shah u la pynbna ruh ba ïa ka aiñ AFSPA la rai ban weng pyntreikam noh na ki katto katne ki thaiñ hadien ka jingsdang wan phai jong ka suk ka saiñ bad kumjuh ruh hadien ka jingwan ïashim bynta jong ki katto katne ki seng kieng atiar na ka thaiñ shatei lam mihngi ban soi ïa ka soskular sngewthuh jingmut.
Ka Voice of the People Party (VPP) ha ka Sngi Palei ka la pyntip ba ha ka por 2 baje nohphai sngi jong ka Sngi Thohdieng, ki saw ngut ki MLA ka seng kin leit buh ïa ka jingdawa ha ka sorkar Meghalaya ba ka dei ban pynsangeh noh mardor ïa ka jingpynrung kam ha ki kam sorkar ha ka jylla khlem da peit bniah shwa ïa ka ‘Roster System’ bad ka jingbhah kam (Reservation Policy).
U nongaiktien ka VPP, u Dr Batskhem Myrboh, u la ong ba ki MLA jong ka VPP kin don ha ka jaka pynïeng kali (Parking Lot) hajan Additional Secretariat naduh ka por 1 baje nohphai sngi.
Kumta ka VPP ka la kyntu ïa ki paidbah kiba wan ba ki dei ban long kiba jai-jai bad ban ym leh ïa kino kino ki kam kiba pynthut ïa ka shongsuk shong shngaiñ bad lada don kum kita ki hap ban kit hi ïa ka jingkitkhlieh.
“Ka jingïaleh jong ngi kam dei ïa kano kano ka kynhun jaitbynriew, hynrei ka long beit ïa ka sorkar ba ka dei ban leh eiei halor ka jingeh ki khun samla ba mih na ka Roster System bad ka jingbhah kam," la ong u Dr Myrboh.
U Myntri Rangbah barim ka Jylla, u Dr Mukul Sangma, bad uba dei ruh u Nongïalam ka AITC, ha ka sngi Palei u la ther bad thalaiñ tyngeh ïa ka Sorkar MDA-2 ba lamkhmat da ka NPP na ka bynta ka jingpynmih ïa ka byrta ne ‘notification’ kaba ïadei bad ka jingai jingmynjur ïa ka laisen tih mawpoh khyndew bad ka ‘mining lease’ kaba wat ban pynduhlad ïa ki paidbah, khamtam ïa ki nongtih dewïong ka jylla.
Katkum ka jingpynpaw ka jong u, lyngba kum kane ka byrta (notification), ka paw ba ka sorkar ka kwah ban jop ha ka kam tih beaiñ.
Haba kren sha ki katto katne ki nongthoh khubor, u Dr Mukul u la ong ba ka Sorkar ha u snem 2012, ka la wanrah ïa ka policy kata ka ‘Meghalaya Mineral Development and Regulation Policy, 2012’ kaba la kdew ba ki trai par kiba don ka jaka ba heh 5 hectare ki lah ban ïaid shakhmat ban ïoh ïa ka mining lease.
“Hynrei kaei kaba jia mynta? Mynta, kane ka sorkar ka la pynmih ka jingpynbna ïa kaba la shna bad pynwandur ban pynduhlad ïa ki briew jong ngi.
Ma ngi baroh ki tip ïa ki briew jong ngi, ki kur jong ngi ki la dep ban sam ïa kine baroh ki par sha ki longïing bapher bapher bad ruh sha ki nongïoh jingmyntoi bapher bapher kiba hap ha kito ki Elaka lane ki Hima lane ha ki jaka jong ki Akhing.
Mynta, ngi tip ba haba la don ka jingsam bhah, kin don kiba ïoh 5 hectare bad kin don ruh kiba don 20 hectare," la ong u Dr Mukul.
“Baroh ngi tip ïa kane, hynrei balei pat ka sorkar ka pyrshang ban wanrah ki sohkyrdot bad ki jingeh ban khanglad ïa ka kabu kaba don na ka bynta ki briew jong ngi da kaba wanrah ïa kum kine ki jingpyrkhing kaba ong ba ka jaka ba rit eh ban aplai ïa ka mining lease lane ban tih da ka aiñ donkam ban don la kumno kumno ka jaka kaba 100 hectare.
" Dei kane kaei kaba nga buh jingkylli," la ong u Dr Mukul bad bynrap “Haei kata ka jingïarap? Hato ki la pyllait ïa man ki aplikeshon ha ka por kaba biang? Kat bym pat sdang ka jingtih katkum ka aiñ, kin sdang pynïaid, kin thaw ki lad ki lynti ban pynshlur ïa baroh ki kam tih beaiñ bad ruh ka kam shalan beaiñ jong u dewïong, ïaid lait ïa baroh ki kyndon kynthup ruh ka jingïaid lait ïa ka rai jong ka ïingbishar Supreme Court.
"Haba kdew ïa ka kaiphod kaba la aiti da u Justice Katakey halor ka kam tih dewïong beaiñ hapoh ka jylla, une u Myntri Rangbah barim u la ong, “Hato phi la ïohi ïa ka kaiphod jong u Justice Katakey ha kaba ka kaiphod ka la kdew ba ka long mar khongpong bad kaei kaba la kam da ka sorkar ba u don haduh 32 lak metric ton jong u dewïong ba la buh ha ki jaka pyllang bapher bapher jong ka district, naba katkum ka jingkheiñ jingdiah bad ka jingbishar, u dewïong uba don un nym don palat ïa ka 19 lak metric ton.
"Shuh shuh u la ong, “Ka mut kaei kaba nga la dep ban kren mynshwa ka long ba ka sorkar jylla hapoh ki nongïada jong ka, ka la ailad ym tang ïa ka jingtih dewïong beaiñ hynrei kumjuh ruh ïa ka jingshalan beaiñ bad ka jingdie ïa u dewïong uba la lum thup ha ki jaka pyllang dewïong ha kylleng ki district ha ka jingduhnong jong ka jylla.
"U la ong ruh ba u dewïong uba la buh ha kine ki jaka u la shu jah la ka jah kumto khlem kano kano ka jingïoh khajna jong ka sorkar bad ong ruh ba ka sorkar ka la ailad ïa kane ka kam ban jia hapoh ka jingïada ka jong ka.
Ka Hynñiewtrep Integrated Territorial Organisation (HITO) ha ka Sngi Palei ka la leit ban aiti da ka dorkhas ha u Symbud Myntri Rangbah ka jylla, u Bah Sniawbhalang Dhar ban dawa ba ka sorkar ka dei ban shna noh da ka aiñ lane ka ‘Policy’ ban pynïoh da ka skhim kaba dei ka bynta jong ka Education Scholarship khnang ba ki khynnah kiba wan na ki longïing longsem kiba duna ha ka ïoh ka kot bad kiba don ïa ka jingnang jingstad, hynrei ki bym kot bor shuh ban leit pule ïa ki jingpule kiba kham shajrong ba kin lah ban bteng ïa ka jingpule jong ki lyngba ka jingïarap jong ka sorkar.
Haba kren sha ki lad pathai khubor hadien ka jingwan ïakynduh ïa u Bah Sniawbhalang, u President ka HITO, u Bah Donbok Dkhar u la ong ba lada ka sorkar kam pat don ïa ka ‘Policy’, ka dei ban ai jingïarap ïa ki khynnah skul kiba ‘pass’ bha ha ka jingpule bad kiba duna ha ka ïoh ka kot na ka bhah jong ka Chief Minister’s Relief Fund ne kino kino ki skhim jong ka sorkar jylla.
U Bah Donbok u la ong ba hadien ba ka Meghalaya Board of School Education (MBoSE) ka la pynmih ïa ka risol HSSLC ki la don bun ki khynnah kiba shem jynjar ban bteng ïa ka jingpule.
Kumta na ka liang ka seng ka la kyrpad ïa utei u Symbud Myntri Rangbah ba un pynsngew ïa kane sha u Myntri Rangbah ka jylla, u Conrad K Sangma bad na ka liang utei u Symbud Myntri Rangbah u la ong ruh ba un sa rah ïa kane ka bynta ban ïakren.
Nangta u Bah Donbok u la ong ruh ba ha katei ka dorkhas la pynsngew ba ki don ki khynnah kiba wan na ki jaka nongkyndong kiba jngai na sor bad kim don ïa ki jaka sah kiba biang lane ki hostel, katba ïa kiwei ka Karbi Hostel kaba don hajan ka skul Pine Mount ka sorkar ka lah ban ai jaka sah.
Nalor kata, u la ong ba lada ka sorkar ka lah ban ai hostel ïa ki nongmihkhmat bad ka ai jaka tang ha ka dor T.
1 ïa ki ophisar IAS, te kumno pat kam lah ban ïarap ïa ki samla kiba wan na ki longïing kiba duk.
“Ngi sngew ba na ka liang ka jong ngi, lada ïa kiwei kiba wan nabar, ka sorkar ka lah ban ai bad ka bha mynsiem eh, katba ïa ki jong la jong pat, ka ïeh ïa ki ba kin sakma bad ïap," la ong u Bah Donbok.
U Symbud Myntri Rangbah ka jylla, Bah Sniawbhalang Dhar u la ong ba ka sorkar kan sa khot biang ïa ka jingïalang bad ka Harijan Panchayat Committee (HPC) na ka bynta ban ïakren halor ka jingpynkynriah ïa ki briew kiba shong ba sah ha Them Ïew Mawlong.
Ïa kane ka sorkar kan sa pyntip ïa ka por bad ka sngi ban pynlong ïa ka jingïalang.
Haba kren sha ki lad pathai khubor ha ka Sngi Palei, u Bah Sniawbhalang u la ong ba ka sorkar ka la dep ban phah ïa ka ‘Affidavit’ sha ka ïingkashari bad ha kajuh ka por ka sorkar ka dang ap ïa ka hukum jong ka ïingbishar na ka bynta ban leh ïa kaba donkam.
U Bah Sniawbhalang u la ong ruh ba na ka liang ka sorkar ka la pyntip sha ka ïingbishar ba ka HPC ka khlem mynjur ïa ka saiñdur lane ka ‘Blueprint’ ba la pynkhreh da ka sorkar ha kaba ïadei bad ka jingpynkynriah ïa ki briew na Them Ïew Mawlong.
Shuh shuh u Bah Sniawbhalang u la ong ba ka jingdawa jong ki Harijan da ka jaka kaba haduh 200 sq meter bad ka pisa kaba 20 lak tyngka ha man la kawei-pa-kawei ka unit ka long ka bym lah ban long namar ka dei ka jingdawa kaba heh.
“Kata ka dei ka jingdawa ka bym lah ban long namar ka dei ka jingdawa kaba heh," la ong u Bah Sniawbhalang.
Kum ban shu pynkynmaw ki longïing jong ki Harijan kiba shong ba sah ha Them Ïew Mawlong ki don haduh 342 tylli bad na ka liang ka sorkar ka thmu ban pynkynriah ïa baroh kitei longïing napoh katei ka jaka.
Ka Sonam Kapoor hadien ka jingwan shim bynta ban rakhe ia ka jingkiew khet u Charles III-ka la pynpaw ia ka jingsngewkmen jong ka bad ha kajuh ka jingbym lah satia ban klet da lei lei ruh  ia kane ha ka jingim jong ka, ha kaba ka Sonam hi kam shim poi pyrkhat ban shah wer bad shah khot sngewbha.
Ka Sonam ka da sngewkhyllew shisha halor kane ka jingshah khot bad la iathuh ba ym shim don mano mano na Bollywood ki ban shah khot kumne lait tang ma ka.
Ha kajuh ka por kane ka puron ka sngewkmen ruh ha kawei ka liang ban ioh mih khmat na ka bynta ka India bad kumjuh ruh na ka bynta ka Bollywood.
Ka jingshah khot sngewbha ka Sonam ha ka jingrakhe ia ka jing kiew Khet u Charles ka dei ruh ban pynithuh ia ka Commonwealth Vir tual Choir kaba la shim bynta da ki 56 tylli ki ri kiba hap hapoh ka Com monwealth.
La synran ia kane ka jingleit ka Sonam da u kurim jong ka u Anand Ahuja bad kumjuh ruh ki paralok u Imran Amed bad Nikhil Mansata.
Ka jingïakynad khappud ha ka thaiñ Khanduli kaba don ha West Jaiñtia Hills District ka la thnam bha ha ka Sngi Palei haduh ba ki paidbhur na ka jaitbynriew Karbi ki la pynjulor ïa ka kali ba pyndonkam da u Superintendent of Police (SP) ka West Jaiñtia Hills, u Bah Chemphang Syrti, hadien ba uwei u briew uba dei u Karbi u la mynsaw na ka jingshah shoh ha ki nongshong shnong ka Khanduli.
Haba ïakren bad u Bah Yooshida Nongspung, Waheh Chnong ka Khanduli, u la ïathuh ba ha ka por nohphai sngi, phra ngut ki briew kiba dei ki Karbi ki la leit byrngem byrsit ïa uwei u nongshong shnong ka Khanduli ha ka lyngkha jong u kaba dang hap hapoh u pud u sam ka shnong Khanduli.
Utei u nongrep u la ïoh phet bad u la pyntip sha kiwei ki nongshong shnong lyngba ka ‘phone’ halor kata ka jingshah byrngem jong u.
La kynnoh ruh ba kitei ki phra ngut ki la thang noh ïa artylli ki ïing trep kiba don ha katei ka lyngkha.
Hadien ba la dep thang, kitei ki briew kiba dei ki Karbi lem bad kiwei pat ki la beh thong ïa uta u nongrep.
U Bah Nongspung u la ong ba tangba uta u nongrep u la ïakynduh noh ïa kiwei pat ki para nongshong shnong bad ki la beh kylla ïa kitei ki briew kiba dei ki Karbi, bad ki Karbi ki la phet krad kylla.
Hynrei, u la ïathuh ba uwei u Karbi u la ngat noh ha ka jingshah shoh shah dat ha ki nongshong shnong ka Khanduli kiba la bitar halor ka jingleh ki Karbi.
Uta uba la shah shoh u la mynsaw malu-mala na ka bynta jong ka khlieh, la ong u Bah Nongspung.
Ha kane ka sngi, u Waheh Chnong u la ong ba ka Dorbar Shnong Khanduli ka la lum ïa ka dorbar ban ïakren halor katei ka jingjia ha kaba la don ryngkat u Bah Syrti lem bad ki nongïalam shnong.
Ha kata ka jingïalang, la mynjur ban pynneh ïa ka shongsuk shongsaiñ.
Hynrei, u Bah Nongspung u la ong ba ki Karbi kiba la bitar halor ka jingshah shoh uwei na ki, ki la thmu ban hiar sha Khanduli tangba la pakhang lynti noh ïa ki da ki pulit Assam kiba ap pahara ha Khanduli.
Mar ïa ïoh jingtip halor katei ka jinghiar ki nong Karbi, u SP ka West Jaiñtia Hills ruh u la leit sha ka jaka ba don ki pulit Assam.
Ka tyllong khubor ka ïathuh ba u SP u la leit da ka kali Scorpio, bad kata ka kali ka la shah lun maw, bad shah pom da ka wait bad ka la julor.
Hynrei, kam shym la don kano-kano ka jingjia ïa u Bah Syrti lane ki nongbud jong u.
Haduh ba thoh ïa kane ka khubor, ka jinglong jingman ka la jai-jai bad ki pulit na baroh ar jylla, kata Assam bad Meghalaya, ki la tem ïa ka jingïakynad.
Ar ngut ki puron ka Iran ki la shah daiñ kuna tang na ka daw ba kim shym la deng ia ka Hijab namar ka Iran ka dei kawei na ki ri Muslim kaba pyrkhing bha halor shibun kiei kiei bad khamtam lei lei haba iadei bad ka niam Islam.
Ki lad pathai khubor ki iathuh ba hadien ba lap ia kitei ar ngut ki puron kane ka ri ba kim shym la phong ia ka Hijab kaba dei katkum ka niam ka rukom jong ki kynthei Muslim la kem bad la daiñ kuna ia ki.
La ong ba katba dang iaid ki por ha Iran la sakhi ba bun na ki kynthei kim shym la kwah shuh ban pyndonkam ia ka Hijab.
Kum shi bynta ban khang lad ia ki kynthei ba kin bud tynneng ia ka rukom riam jong kiwei ki kynthei ha ka pyrthei, ka sorkar ka la buh da kawei ka kyndon kaba pyrkhing bha bad kane ka long ban kem bad ban set patok bad ban daiñ kuna ruh.
Naduh ba ka sorkar ka la pyrkhing ha kaba iadei bad kane, bun ki kynthei kiba la pynkhein ia kane ka aiñ bad kyndon ba la buh ki la shah kem bad shah set patok bad la sakhi ruh ba ki patok ha Iran mynta ki la khapngiah da ka jingshah kem jong ki nongpynkheiñ aiñ.
Katkum ka khubor ba la ioh kine ar ngut ki kynthei kiba la pynkheiñ aiñ ki long ka Baran Kosari kaba la 37 snem bad ka Shaghayegh Dehghan 44 bad kine arngut ki dei kiba la ak ha ki phlim ba la pynmih da ka Iranian Cinema.
La iathuh ba ka jingbym pyndonkam jong kine ar ngut ia ka Hijab ka la pynbitar bha ia ki pulit kiba la leit ban kem bad set patok ia ki bad shah dain kuna ruh.
Ia ka Kosari la kem ha ka por ba ka la leit ban shim bynta ha ka jingleh burom khatduh ia u Hesam Mahm oudi ha kaba kam shim la deng ia ka Hijab bad ia ka Dehghan pat ba ka la rung ha kawei ka Café khlem deng ia ka.
Mynta u snem ka la don ruh ka jingujor ia ki puron kum ka Katayoun Riahi, Pantea Bahram, Afsaneh Baygan bad Fatemeh Motamed-Aria ba ki la sangeh ban deng ia ka Hijab bad kine ki dei ruh ki kynthei kiba la iohpdiang khusnam halor ki phlim ba ki ak bad shim bynta.
Ka Alia Bhatt ka la long ka puron banyngkong na India ban shah jied kum ka nongrah ktien ka Gucci.
Ka jingshah thung jong katei ka puron kum ka nongrah ktien ka dei ruh hadien ka jingwan shim bynta ha ka Met Gala bad khring ia kiba bun ba lang da ka sopti ba ka phong kaba la pynwandur da u Prabal Gurubng.
U 2023 u long u snem jong ka jingkyrkhu na ka bynta ka Alia ha kaba hadien jong ka phlim Hollywood ba ka la ioh ban ak, ka la ioh shim bynta ruh sha ka Met Gala bad mynta shah thu ng sa kum ka nongrah kti en ka Gucci.
Katkum ka khubor ba la ioh ym pat ju don kano kano ka puron jong ka Bollywood ban long nong rah ktien jong ka Gucci bad tang ka Alia marwei kaba la ioh ia kaba kum kane ka lad.
Ka Alia kaba la don 30 snem kan sa ioh ia ka lad ban pynbna ia kiei kiei kiba la pynmih thymmai da katei ka kompani ha kine ki snem ban wan bad kan sa shim bynta ruh ha ki rynsan bapher bapher jong ki ri ka pyrthei lem bad kiwei kiwei ki nong-rah ktien kane ka kompani.
Ha u snem ban wan kane ka puron kan sa shim bynta ruh ha ka Gucci Cruise ka ban long ha Seoul kum shi bynta ban rakhe ia ka jingdap 25 snem jong ka jingiaid lynti kane ka kompani ha kane ka ri bad ia ka Gucci Cruise yn sa rakhe ha Gyeong bokgung Palace.
Kiwei kiwei ki khlur ak phlim jong ki ri ka pyrthei kiba la long ruh ki nongrah ktien ka Gucci ki kynthup u tyngshop ka Squid Game u Lee Jung-jae, ka puron jong ka South Korea ka Mina Shin,  Jun Shison, u nongrwai Harry Styles, ka Dakota Johnson bad kiwei kiwei.
Hadien ba ki hehduh ka Gucci ki la pynbna ia ka kyrteng ka Alia kum ka nongrah ktien ki paralok jong ka kiba don ha Bollywood ki la ai khublei ia ka halor kane.
Wat u tyngshop ka Hollywood u Adrian Dev ruh ula pdiang sngewbha ia ka Alia ha kaba iadei bad kane.
Haba iakren pat shaphang ki phlim kane ka puron ka dang ap ia ka jingpyllait paidbah jong ka Rocky Aur Rani Ki Prem Kahani ka ban long ha ka 28 u Naitung.
U Myntri Rangbah barim ka jylla, u Dr Mukul Sangma bad uba dei ruh u MLA ka AITC kaba don ha ka Liang Pyrshah, ha ka Sngi Palei u la ong ba katkum ki jingkynthoh ïaroh sorkar ba la paw, ka paw ba u Bah Vincent H Pala uba dei u nongïalam ka Congress u kwah ban pynïasoh ne rung noh sha ka sem National Peoples’ Party (NPP).
Haba kren sha ki katto katne ki nongthoh khubor, u Dr Mukul u la kynnoh ba ka jingkren ïaroh jong u nongïalam ka Congress u Bah Vincent H Pala ïa ka Sorkar kaba la lah ban shimkhia halor ka jingeh kaba ïadei bad ka ‘high level’ ka pynpaw ba u kwah ban rung noh sha ka National People’s Party (NPP).
Lah ban pynkynmaw ba dang shen, u Bah Vincent H Pala, uba dei ruh u MP ka Shillong u la ïaroh ïa u Symbud Myntri Rangbah ka jylla u Bah Prestone Tynsong, uba khmih ruh ïa ka tnat Kam Pohïing ba u la lah ban pynkut ïa ki ‘high level’; kiba la kynnoh ba ki donkti ha ka kam shalan dewïong beaiñ hapoh ka jylla.
“Nga ai ka jingïaroh ïa u Bah Prestone na ka bynta ka jinglah ka jong u ban pynkylla ïa ka kyrteng ‘high level’ sha ka ‘zero level’ kumba ka long mynta.
Naduh ba la shimti u Bah Prestone ïa ka tnat Kam Pohïing, la shem ba kam don shuh kata ka ‘high level’," la ong u Bah Pala.
Haba pan jingkynthoh halor kane ka bynta, u Dr Mukul u la ong, “Kine ki dei ki nongmihkhmat ne ki nongïalam saiñ pyrthei ki bym don shuh ka jinglehraiñ.
Ki ïohnong na kine baroh ki kam beaiñ da kaba pynpaw sha ki paidbah ba ka biang ban ong ba u ketli u dei uba ïong bad ruh ba u ketli pat u ong ba u khiew uba ïong.
“Kaei kaba u Bah Pala u la kren ha shwa jong ka ilekshon? Bad mynta pat u la lah ban thaw ïa ka rukom long kaba pher, imat u la kwah ban rung noh sha ka NPP.
Imat ka lah ruh ban dei na kane ka daw, ba u la ai ka jingkynthoh ïaroh ïa ka Sorkar tang na ka bynta ban plie kdar ïa ka lynti kaba kylluid.
Ngam don ïa kano kano ka daw ne ka jingartatien halor kata ka jingthmu, shu ap beit ïa kane kaba nga la ong," la ong u Dr Mukul.
U President jong ka Meghalaya Film Makers Association kaba dei ka synjuk ki nongshna phlim, u Bah Commander Shangpliang u la ong ba ka jingjied ïa u ban leit mihkhmat ïa ka jylla sha ka 76 Annual Cannes Film Festival ka ban long ha ri France ka dei ka jingjied jong ka Sorkar India.
Kane ka jingpynpaw u Bah Commander ka dei hadien ba ki nongpynmih phim ki la pynkup burom ïa u mynta ka sngi ka 11 tarik Jymmang ha Youth Hostel, Shillong hadien ba ki sngewkmen ba ka sorkar India ka la jied ïa u ban mihkhmat ïa ka jylla Meghalaya sha kane ka tamasa pyni phlim kaba heh ha ka pyrthei ka ban sdang naduh ka 16 tarik haduh ka 27 tarik Jymmang, 2023.
U Bah Commander u la ïathuh hadien ba ka sorkar India lyngba ka Ministry of Information and Broadcasting ka la phah shithi sha ka sorkar jylla, ma u bad kiwei ki paralok ki la thoh shithi sha ka tnad shangkai pyrthei katba kiwei pat ki thoh shithi sha ka tnad Information & Public Relation.
Hynrei, haba kine baroh ar tylli ki tnad jong ka sorkar jylla ki phah ïa ki kyrteng sha ka sorkar India bad dei ka sorkar India kaba jied tang ar ngut, kata ïa ka kyrteng jong u bad uwei pat ban leit mihkhmat ïa ka ri India sha ka Cannes Film Festival.
“Ngam lah ban pynbor ïa ka sorkar India ban jied ïa nga shaduh sha Cannes Film Festival, hynrei ki da bishar bniah shwa ba kin jied" u la ong.
Kumta u la kyntu ïa ki nongak phlim ba kin kiar ban ïa kynthoh namar kan sa poi ka por ba kiwei kin kynthoh ïa phi.
Shuh shuh u la ong ba kam mut tang kiba ïoh khusnam la ithuh ba ki dei ki nongshna phlim ne ki tyngshop ki puron, hynrei shisien ba phi la lah ban shna phlim, la lah ban ak phlim phi la dei hi ki nongshna phlim bad la ithuh ruh ïa phi kum ki tyngshop bad puron.
Nangta u la ong ruh ba ki phlim Khasi ki la noh synñiang shibun ïa ka sorkar da kaba siew khajna lyngba ka GST da ki phew lak ha ka shi snem.
Nalorkata, u la ong ba ka sorkar ka la ithuh ïa ka kam shna phlim hapoh ka jylla, hynrei haduh mynta ym pat tip kaei ka tnad kaba peit ïa ki kam shna phlim namar kaba pynmih ka jingkulmar ka dei namar ym don ïa ka tnad kaba kyrpang ban peit ïa ki kam shna phlim.
Ar tylli ki ïing kiba dei jong ka kmie bad ka khun, kata ka ïing jong ka Kong Kity Thongni bad ka Kong Olinda Thongni ha ka janmiet jong ka 10 tarik u Jymmang 2023, ki la shah bam duh ha ka ding bad 4 ngut ki briew ki la mynsaw ha katei ka jingjia.
Katkum ki tyllong khubor ba la ïoh lum la ïathuh ba katei ka jingjia ka la jia ha ïew Rangblang Pambriew ha ka por kumba 7 baje eiei janmiet ha kaba kitei ki ïing kyndit-kyndit ki la kem ding kynsan.
Shuh shuh ki tyllong khubor ki ïathuh ruh ba ha katei ka jingjia ka la don ruh ka jingbthei ha kaba ki paidbah ki la lynñiar bad phet ruma bad la suba ba ka jingbthei ka lah ban dei na ka fridge (refrigerator).
Ha katei ka jingjia 4 ngut ki briew ki la mynsaw malu-mala kynthup ïa iwei i khyllung.
Kine kiba la mynsaw ki long ka Kong Shandra Thongni, Ailinda Thongni, Olinda Thongni lem bad i khyllung.
Ïa ka daw ka jingpluh jong kitei ki ïing ym shym la lah ban tip bad la suba ba lah ban dei na ka jingthut jong ka bording ilektri.
Haba ïakren bad ki trai ïing ki la ïathuh ba ki jingjulor baroh ka la kot sha ka phew lak tyngka.
Na ka liang jong ka All India Football Federation (AIFF) ka pynbna paidbah mynta ba ka lah shim ia ka rai ba ka 23 tarik u Jylliew kaba dei ka sngi-kha jong u khlur ialehkai phutbol ba pawnam bha jong ka ri u Pradip Kumar Banerjee, kum kata ka sngi rakhe ia ka ‘AIFF Grassroots Day’.
Kum u nongialehkai ba pawbha jong ka ri ia kaba lah tip ruh kum u PK, utei u rangialehkai u  lah ialam ia ka kynhu baroh kawei ha ka lympung ialehkai Olympic ha  Rome ha usnem 1960 bad uba lah shadkmen ruh ha ka jingpyntyllun ia ka kam jong u kum u nongialehkai ha shuwa ba un shimti ia ka kam kum u nongpyniaid ka kynhun ha kaba ka kynhun  ka lah ioh ban mad ia shibun ki jingseisoh.
Ka jingjied ia katei ka sngikha ka jong u ha ka ban rakhe ia kata ka  AIFF Grassroots Day, na ka liang jkong u Secy.
Genl ka AIFF u Shaji Prabhakaran u iathuh ba ka ri ka ju iai dem-klet ruh ba u PK u long ruh u nonghikai uba ju iai seisoh ha ka kam shakri ka jong u ruh kumjuh.
Kumta shisien ba u lah iehnoh ia ka kam ialehkai, u lah shimti pat ia ka kam nongpyniaid bad ha ki 30 snem ba hadien u la lah ban sei ia ki nongialehkai kiba tbit kiba lah seisoh ha ka kam ialehkai jong ki ha ki lympung ialehkai kiba ju long ha ka ri bad Shabar ruh kumjuh.
Ka kam ba maian jong utei u nong-ialehkai ka long ba u dei u nongialehkai ba hakhmat jong ka kynhun ialehkai baroh kawei ha kaba u lah  thaw ruh ia ka khana-pateng ha ka ri da kaba khur ia ka takma Ksiar ha ka lympung ialehkai Asian Games 1962.
Ha u snem  1969, ha ka por ba ka FIFA  ka lah pynlong ia ka jingai jinghikai kaba nyngkong sha ki nongpyniaid ha ri Japan hapoh ka jingialam jong u nongpyniaid na Germany u Dettmar Cramer, u Banerjee u lah ioh ha ka ban pynrung kyrteng ialade na ka bynta ka jingshimbynta ha katei ka prokram ai jinghikai bad uba lah wanphai iing ha ryngkat bad u ia ka kyrdan 1st Class Degree.
Dei ha u bnai Lber jong u snem 2020 ba u PK Banerjee u lah khlad noh bad ka synjuk baroh kawei ka iathuh ba kan iai burom ia utei u nongialehkai ba pawkhmat ka ri na ka por sha ka por kum ka jingkynmaw ieid ia u da kaba pynthikna ruh ia ka jingkiew sted jong ka kam ialehkai phutbol ha ka ri naduh tyllong.
Ia u Banerjee lah niew kum uwei na ki khlur ialehkai phutbol ka ri bad u long ruh uba  pawkhmat ha ka jinglah ban pynioh bun kol tam na ka bynta ka kynhun ialehkai kari kata da haduh 4 kol kaba ka kynhun ka lah sar shaduh ka lynti jingjop ha ka Asian Games 1962.
Katkum ka khubor ba lah pyllait da kawei na ki lympung iakhun Grand Slam jong ka jingialehkai Tennis ka French Open, ka long ba katei ka lympung ialehkai mynta u snem ka pynkhreh na ka bynta ka jingpynkiew song pisa da 49.
6 million euros ($54.
6 million); kata da haduh 12.
3% jong u snem 2022.
Kumta ha kaba iadei bad katei  ka bynta, katei ka song pisa ba thymmai  ia kaba lah tyrwa mynta na ka bynta katei ka lympung iakhun ka ban sa long na ka bynta ka kyrdan iakhun paramarwei ha ka jingpyniakab ka jong ka, kan kiew mynta da 9.
1% na ka song pisa jong u snem 2022, ha kaba kata ka jingkiew kan long kaba sted tam na ka bynta ban pynthikna shuh shuh ia ka jingiasam doh-kyndang kaba bun hapdeng ki nongialehkai.
Ka khubor ka iathuh ruh ba ki nongialehkai kiba mad noh ia ka jingshah pynrem ha kaba sdang jong ki lai kylla iakhun ha ka jingiakhun paramarwei kin ioh ban kamai ia ka song pisa kaba long hapdeng ka 11% bad 13 %  kaba long khambun ha une u snem ba mynta, ha ryngkat bad ki nongpyniaid ruh ki lah iai pynkiew ia ka song pisa jong ki lai kylla iakhun jong ka rynsan jied nongialehkai  da 11.
8%.
Ka khubor ka iathuh ruh ba ki lahduh na ka kyrdan iakhun paramarwei jong ki shynrang bad kynthei, kin ioh khung  shalade mar 2.
3 million euros.
Kumta ka song pisa na ka bynta ki shynrang bad kynthei ha ka jingiakhun ba mar arngut, ka lah kiew mynta da 4 %.
Ka jingmang pisa na ka bynta ki nongialehkai kiba duna dkhot-met na ka bynta ka lympung iakhun ka jong ki ha ka lympung ka long 810,000 euros, ka jingiaryngkat sha ka 40% ka jingpynkiew mynta na ka song pisa jong u snem 2022.
Na ka liang jong ki nongpyniaid katei ka lympung ki pynbna ruh ba ia katei ka lympung iakhun Grand Slam mynta u snem kan long naduh ka 28 tarik mynta u bnai haduh ka 11 tarik u Jylliew 2023.
Hadien ka sngi ba lah pynlong ia ka jingpyniakab kynhun ialehkai phutbol ha Qatar Opera House kaba ha nongbah Doha, ka khubor ba lah ioh lum ka iathuh ba ka kynhun ialehkai phutbol jong ki shynrang ka ri (Ind) ka lah shah pyniakab mynta ha ka Group B jong ka lympung ialehkai mynta u snem ka ban sa long ha Qatar ka AFC Asian Cup.
Ka khubor ka iathuh ruh ba katei ka kynhun ialehkai ka ri kaba shong ha ka kyrdan ba 101 ha ka thup kyrdan jong ka FIFA bad ka ban ialehkai  ruh ha katei ka lympung ialehkai ka ban wan ha ka sien kaba san.
Katei ka kynhun ialehkai ka ri kan pynkhreh ruh na ka bynta ba kan iakynduh ia aireng bad ka Australia ( kyrdan 29), Uzbekistan ( kyrdan 74) bad Syria ( kyrdan90)  ha ka lympung iakhun baroh kawei.
Ha kata ka sngi jong ka jingpyniakab ia kaba lah sdang na ka Pot 4, ka kynhun ialehkai ka ri ka long kaba nyngkong ban shah pyniakab ha ka Group B da kaba khur ia ka B4 hadien ba ka long ka kynhun kaba seisoh ban shah pyniakab mynta ryngkatlang badka Syria (B3), Uzbekistan (B2)  bad Australia (B1).
Kumta ki jingia aireng jong ka kynhun kin long kiba kham eh bad ba jwat ha kaba katei ka kynhun ialehkai kan hap ban iakhun pyrshah ia kitei ki kynhun ialehkai ha ka lympung bad ka long ka jingiakhun kaba kham eh shuh shuh mynta ban ha ki saw snem ba lah leit noh, hynrei kum ka kynhun kan iengskhem na ka bynta ban iakhun bha ha man la ki sienjam ba ka ieid lynti.
Ka sien kaba khatduh ha kaba lah dep ban pynlong ia katei ka lympung ialehkai ha Qatar ka long 12 snem mynshuwa bad naduh kata ka por katei ka ri  ka lah long kaba seisoh ha ka ban pyntyllun ia ki lympung ialehkai phutbol bapher bapher ba ka ioh ban pynlong bad kumjuh ruh ka jingiaid lynti ba seisoh jong katei ka kynhun ialehkai ka ri.
Kumba ka long mynta na ka bynta katei ka lympung ialehkai mynta u snem, yn don 24 tylli ki kynhun ialehkai  ha ryngkat bad ka trophy ba thymmai bad ka song pisa kaba 15 million dollar.
Ha kiwei pat ki group jong ka lympung, ka kynhun ialehkai na Qatar  ka shong ha ka kyrdan ba hakhlieh ha ryngkat ba ka jingsdang jong ka ban iada ia ka khusnam da ka jingsdang ka jingiaid lynti ha ka lympung pyrshah ia ka China PR, Tajikistan bad Lebanon.
Kumjuh ruh ka Islamic Republic of Iran, United Arab Emirates, Hong Kong, China  bad Palestine kin long ki kynhun ialehkai ki ban phaikhmat na bynta ka rynsan iakhun knockout; katba ka Japan, Indonesia, Iraq  bad Vietnam ki shah pyniakab mynta ha kawei pat ka group.
Shuh shuh ruh ka Korea Republic kaba shong ha ka kyrdan ba nyngkong, kan don ruh ia ki kynhun ki ban iakhun pyrshah bad ka; kata ka Malaysia, Jordan  bad Bahrain, katba ka Saudi Arabia, Thailand, Kyrgyz Republic  bad Oman ki ban iakhun ban ioh jaka sha ka rynsan iakhun knockout stage.
Ka khubor ka iathuh ruh ba 2 tylli ki kynhun ialehkai na man la ki group kin ioh ban rung beit sha ka jingiakhun pre-quarterfinal jong katei ka lympung ialehkai, katba ki saw kynhun ialehkai kiba wan ha ka jaka balai, kin pyniasoh ialade bad kitei ki ar kynhun ha ka rynsan iakhun knockouts.
Ka risol kaba lah mih na ka jingpyniakab:Group A: Qatar, China PR, Tajikistan, LebanonGroup B: Australia, Uzbekistan, Syria, IndiaGroup C: IR Iran, United Arab Emirates, Hong Kong, PalestineGroup D: Japan, Indonesia, Iraq, VietnamGroup E: Korea Republic, Malaysia, Jordan, BahrainGroup F: Saudi Arabia, Thailand, Kyrgyz Republic, Oman.
Ka Rangdajied United FC ka la sdang ïa ka jingïaid lynti ha ka lympung Meghalaya State League 2023 da ka jingjop ïa ka Niaw Wasa kaba dei ka lahduh jong u 2017 da 2-0 kol ha ka sngi Thohdieng ha Kiang Nangbah Stadium kaba ha Jowai.
Kane ka nam jop ka la wan urlong lyngba ki kol u Wanlamsuk Nongkhlaw (34’) bad u Damehun Syih (60’) na ka bynta ban pynlong ïa ka Rangdajied United ban khur ïa ki lai dor-thong (point) ba nyngkong eh jong ka Jowai Zone.
Ïa kane ka lympung la plie da u Myntri ka tnat ïalehkai u Bah Shakliar Warjri kum u kongsan ha ka jingïadon lang u MLA ka thaiñ u Bah Wailadmiki Shylla kum u symbud kongsan, u MDC ka Mawsynram Bah Alvin Khyriem Sawkmie, u President ka Meghalaya Football Association (MFA), Bah Larsing Ming Sawyan, u President ka WJDSA, Bah EMH Passah, u District Sports Officer, Bah Khroo Passah bad kiwei.
Haba phai sha ka jingïalehkai dei ki rangïalehkai ka Rangdajied kiba la lah ban ïalehkai bha, wat la ka Niaw Wasa kaba don ïa ki paidbah nongkyrshan, hynrei kam shym la lah ban thep kol.
Ka RUFC ka la ïoh ïa ka kabu kaba biang bha lyngba u Tremiki Lamurong, hynrei ka la shah khanglad ha u rangïalehkai ‘dien ka liang pyrshah.
U Mediphrangki Pohleng uba la ïoh ïa ka kabu kaba biang, hynrei um shym la lah ban pynurlong.
Hadien kata u kapten ka kynhun u Pynishai Lathong u la pynlehnohei ïa kabu kaba biang.
Ha ka jingshisha ka Niaw Wasa ka la dei ban shah thep kol lyngba ka penalty ba la shut da u Lamurong ha ka minit kaba 18, hynrei u la pynlehnoh ïa kane ka kabu ksiar.
Hadien shiteng kynta ka Rangdajied ka la lah ban pynurlong na ka bynta ban pynkhih jar lyngba ka penalty ba la shut da u Wallamsuk ha ka minit kaba 34 hadien ba uwei na ki rangïalehkai ‘dien ka Niaw Wasa u la kum pyndei da ka kti ïa ka bol.
Hadien katto katne por ba la bteng ïa ka kylla miet, ka Rangdajied ka la ïoh ban pynbud biang ïa ka kol ba ar lyngba u Damehun ha ka minit kaba 60 ha kaba u rangapkol ka Niaw Wasa um shym la lah ban kyrda na ka jingshah thep kol.
Lyngba kine ki ar kol ka la pynlong ïa ki rangïalehkai ka Niaw Wasa ban nang hiar ha ka rukom ïalehkai ha kaba kam shym lah shuh ban pynphai haduh kaba kut jong ka jingïalehkai.
Ïa kane ka lympung yn sdang sa ha ki lai tylli ki zone; kata ha Shillong (Third Ground, Polo) ha kaba ka Mawlai SC kan ïakhun pyrshah ïa ka Jyntru.
Ha Mawkyrwat (MDSA Ground) ka Pyndengrei SCSC pyrshah ïa ka Mawten SC.
Ha Tura (Chandmari Ground) ka Chipakkore FC pyrshah ïa ka Warima YC.
Katba ha Jowai, ka Ladthadlaboh SC kan ïakhun pyrshah ïa ka Sein Pynbhalang SC.
Ki Myntri Rangbah ka Assam bad Meghalaya ki khlem pat mih shakhmat ban tuklar lem halor ka jingïakynad hapdeng ki Karbi bad ki Khasi kiba shong ba sah ha Khanduli, West Jaiñtia Hills.
Kane ka jingïakynad ka dei kaba la neh la katto katne por bad ym kaba dang shu jia mynta-mynne.
Ha ka 11 tarik Jymmang, 2023 wat ka kali jong u Superintendent of Police (SP) ka West Jaiñtia Hills ka la shah pynjulor ha ki Karbi.
Barabor, ka jingïakynad ha khappud ka sdang na ki daw ki barit ha shwa ba kin kylla long da kumwei pat.
Hynrei kaei kaba kongsan ka long ka jingdonkam ban tuklar da ki khlieh duh jong ki sorkar ha shwa ba ka ding kan nang klang.
Tangba ngim pat ïohi ba ki arngut ki Myntri Rangbah kin ïakren lane ïasyllok kumno ban tem ïa ka ding bad ban wanrah ïa ka jingsuk.
Haduh mynta, dei tang ki Deputy Commissioner bad ki SP jong ka West Karbi Anglong bad West Jaiñtia Hills kiba la ïakynduh bad ïakren halor ka jingjia ha Khanduli.
Ngi sngewthuh ba kine ki dang dei tang ki shakri kiba rit jong ka sorkar bad kaei kaba ki leh ne kren kam da long kaba khia thew.
Hynrei lada tuklar hi da ki Myntri Rangbah, ngi sngewthuh ba ka jinglong jingman ka lah ban kylla na ka bynta ka jingbha.
Kumba la pynbna da u Myntri Rangbah ka Meghalaya, u Conrad K Sangma, ka jingïakren ban pynbeit ïa u pud u sam ha ki hynriew tylli kiwei pat ki jaka ba dang sah ba kynthup ïa ka Khanduli-Psiar ka lah ban sdang noh mynta u bnai.
Ha ka bynta kaba ar, ki hynriew tylli ki jaka ba dang sah ka jingïapynbeit pud ki long ka Khanduli & Psiar, Block I & Block II, Borduar, Langpih, Nongwah-Mawtamur & Desh Doomreah.
Ha ki hynriew tylli kiwei pat ki jaka ba kynthup ïa ka Tarabari, Gizang, Hahim, Boklapara, Khanapara-Pillingkata, bad Ratacherra la dep ban ïa pynbeit bad la ïasoi ruh ïa ka soskular ha ka 29 tarik Lber, 2022.
Ha kine ki hynriew tylli ki jaka, ki don 36 tylli ki shnong, bad na kine, 30 tylli ki don ha Meghalaya bad hynriew ki leit sha Assam, katkum ka soskular ba la ïasoi.
Ki Regional Committee ka Meghalaya ki la sdang ban leit ïasyllok sha ki distrik ban pynkhreh na ka bynta ka jingïakren bad ki Regional Committee ka Sorkar Assam ban khlieh da ki Myntri.
Kine ki Regional Committee jong ka Meghalaya ki dei ban leit ïasyllok khnang bad ki nongshong shnong jong baroh ki shnong kiba hap ha ka bynta kaba ar jong ka jingïapynbeit pud.
Ym dei ban ieh wat tang kawei ka shnong ruh namar ka lah ban wanrah ïa ka jingeh hadien habud.
Nalorkata, donkam ban ïasyllok bad ki District Council, It ki Hima, ki Elaka bad ki Dorbar Shnong namar kine kin kham don ïa ki kot ki sla bad ki ‘map’ jong ki jaka.
Kam long ban shu leh kyrkieh tang ban ïoh pynbna sha ka pyrthei ba la dep ban ïapynbeit ïa uta u pud u sam lada kam don ka jingtrei shitom ban pynbeit ha ka rukom kaba dei.
Ha ka wat ka banyngkong, kam shym la don than ka jingïakren kaba sani bad baroh kiba don jingtip halor u pud u sam.
Kane kam dei shuh ban jia ha kane ka wat kaba ar namar kan long kaba mynsaw.
Ngi sngewthuh ba ka bynta kaba ar jong ka jingïakren pynbeit pud kan long kaba jwat namar ki jaka ki kham bun bad la ker da ki jyrwit jyrwat.
Hynrei kane kam mut pat ba ka Meghalaya kan shu leit pyndem hakhmat ka Assam.
Lada ym pat lah ban pynbeit wat hadien ki jingïakren, dei ban shu ieh beit shwa kumto kumba ki long ban ïa kaba duh ei ïa ka khyndew ka shyiap.
Na ka liang ka Supreme Court ka dang bishar ïa ka soskular kaba ïadei bad ka jingpynbeit ïa u pud u sam ha ka bynta banyngkong, bad ngin hap ban ap ïa ka rai jong ka.
Lehse, ynda la dep ka jingpynbeit ïa u pud u sam sa ha ki hynriew tylli kiwei pat ki jaka, ki lah ban don ban leit tied ïa ka jingkhang jong ka ïingbishar.
Namarkata, ka sorkar Meghalaya kan hap ban husiar bad phikir bha ha kane ka bynta kaba ar jong ki jingïakren khnang ba kan ym wanrah ïa ka jinglut ksan ïa ka jylla.
Ha kaba ïadei bad ka jinglong jingman ha Khanduli, ka la dei ka por ba ki Myntri Rangbah kin tuklar hi noh da ki rukom bapher-bapher khnang ba ka jingsuk kan wanphai lym kumta ka jingmut ban pynlong ïa ka jingïakren pynbeit ïa u pud u sam ka lah ban ym poi shano-shano.
Ngim dei ban ap haduh ba ki paidbah kin jynjar lada ynda ka um ka la poi ha ryndang.
Katba ka jinglong jingman kam pat klang, dei ban ïa tuklar da ka jingkitkhlieh khnang ba ki jingïakren ki ban wan kin long kiba don jingmut bad ki ban ai jingmyntoi ïa ki nongshong shnong ka thaiñ.
U Myntri ka tnat ïalehkai u Bah Shakliar Warjri u la pynpaw ïa ka jingkhmih lynti  ban sdang noh shen ïa ka projek ban pynbha ïa ka Kiang Nangbah Stadium kaba don ha Jowai.
Haba pynpaw ha ka jingïalang plie ïa ka Meghalaya State League 2023 kaba lai ha ka sngi Thohdieng ha Jowai, u Bah Shakliar u la ong, “Nga khmih lynti ba shen yn sa sdang noh ïa ka projek bad ïa ka Detailed Project Report (DPR) la nang ïai pynkhreh da ka Sorkar.
"Shuh shuh u la pynpaw ka jingsngewkmen bad sngewsarong ban ïohi ïa ka jingkiew ka jingïalehkai phutbol hapoh ka Jylla.
Ha kawei pat ka liang u MLA ka Jowai, u Bah Wailadmiki Shylla, u la ong ba ka jingïalehkai phutbol kan yn don lada khlem ki paidbah nongkyrshan bad u la pynshlur ïa ki paidbah ba ki dei ban wan ai jingkyrshan ïa la ki jong ki kynhun.
“Kam pher la jop ne rem, hynrei ki paidbah ki dei ban wan ai jingkyrshan khamtam ïa ki klob kiba na Jaiñtia Hills.
"Katei ka jingthmu ban pynbha ïa ka stadium ka la wan hadien ka jingkular da u Symbud Myntri Rangbah ka Jylla u Bah Sniawbhalang Dhar ban mang T.
25 klur ha ka jingïalang pynkut ïa ka jinglehkmen Jubilee ka West Jaiñtia District Sports Association (WJDSA).
Dangshen, u Bah Sniawbhalang u la leit jurip hi da lade ryngkat ki ophisar ka tnat ïalehkai ïa katei ka madan bad la nang pynkhreh ïa ka DPR na ka bynta katei ka projek.
Ha kine ki khyndïat taïew ka la mih ka jingïatai nïa kaba jur halor ka jingshim jait na ka kmie ba kam ïadei dur shuh bad ka juk ba ngi im, kumta la donkam ban pynkylla noh sha ka jingshim jait na u kpa.
Ñiuma, jingïatai nïa halor kane ka phang kam dei kaba thymmai bad kane ka jingïatai kan bteng ha ki snem ki ban wan.
Ym lah ban len ba ïa ka Jaidbynriew Hynñiewtrep la ker sawdong da kiwei pat ki jaidbynriew kiba ka tynrai kheiñ jait jong ki ka long na ka liang u kpa, kumta lehse ka lah ban don ka jingsngew ba ki Khasi ruh ki la dei ban pynkylla noh ïa ka dustur kheiñ jait kumba long lem kiwei.
Ha kawei pat ka liang, ka Khasi Hills Autonomous District Council ka pyrshah jur ïa kane ka rukom pyrkhat bad ka la pynmih ruh ïa ka hukum ba ym bit ban ai syrnod Scheduled Tribe ïa ki Khasi kiba shim jait na u kpa namar ba ka long pyrshah ïa ki kyndon jong ka aiñ Khasi Customs Social Lineage Act 1997.
Ka daw kaba kongsan ba ka KHADC ka ïeng ban pyrshah ïa ka jingdawa ban pynkylla ïa ka dustur shim jait ka long ba ka jingpynkylla kan ktah ïa ka tynrai kheiñ kur kheiñ kha.
Ka hukum ka long kaba khor, hynrei nga kyrshan ïa ka jingpynneh ïa ka dustur shim jait na ka kmie halor ka nongrim ba ngi dei ka kynhun jaitbynriew kaba pher na kiwei bad lada pynkylla ïa ka jingkheiñ jait sha u kpa kan wanrah ka kynrum kynram ha ka kheiñ kur kheiñ kha.
Kumba long ïa kiwei ki Jaitbynriew kum ki Adivasi ne Janjati, ha Ri India la ithuh kyrpang da ka Riti Synshar (Constitution) ïa ka Jaitbynriew Khasi kum ki trai ri trai muluk bad ki nongshong shnong kiba nyngkong (indigenous people) ha kine ki Lum Khasi.
Katkum ka Article 366 la pynkup bor ïa u President ka Ri India ban ñiew kyrpang ïa kino kino ki jaitbynriew kum ki Schedule Tribe ha kino kino ki Jylla ne Union Territory bad da ka hukum jong u President la ithuh ïa ki Khasi kum ki Schedule Tribe.
Wat la kam shym la don ka jingbatai bniah ha ka Riti Synshar, pynban ki Schedule Tribe ki dei ban don ïa kine ki jinglong ba kyrpang (i) ki dak kiba pynpaw ba ki long ka jaitbynriew kaba la don ha snieh pyrthei naduh kulong kumah (ii) ka dei riti kaba kyrpang (iii) ka jaka shong jaka sah kaba pajih bad ka bym ïakhleh bad kiwei pat (iv) ka jingkiar na ka jingïadei bad kiwei pat ki jaitbynriew bad (v) ka jingsah dien.
Kine ki dak ki ïasyriem bad ka rukom pyrkhat jong ki phareng kiba la hiar thma bad synshar ïa ki Ri bad ki dewbah jong ki trai muluk (indigenous people) kum ha America, Russia, Arctic bad kiwei de ki dewlynnong ha ka Duriaw Pacific.
Ki trai ri trai muluk jong kine ki Ri/Dewbah ki shah ban beiñ bad don lei kiba la duh jait syndon.
Kumta ka long kaba kongsan ban ïakren bad ïakhih na ka bynta ban pynneh pynsah ïa ki jaitbynriew trai ri (indigenous people).
Ka International Labour Organization ha ka jingïalang kaba 169 jong ka, ka la buh ïa kine ki kyndon jong ka jingithuh ïa kita ki trai ri trai muluk jong ki Ri ne Dewbah ne Dewlynnong bad kumta ter ter.
Kino kino ki Jaitbynriew kiba la ñiew kum ki trai ri trai muluk (indigenous people) ki dei ban long kiba hiar pateng na ki kmie ki kpa tymmen jong ki kiba la buhai shnong ha kino kino ki jaka ha lane shuwa ka jingshah hiar thma bad shah synshar ha kiwei pat ki bor synshar lane ki la shong shnong ha kita ki Ri ne thaiñ ha shuwa ban thaw ïa ki pud ki sam jong ki Ri ne Jylla katkum ka juk mynta.
Ki dei ruh kiba dang bat ïa ki dei riti kiba kongsan pateng la pateng la ka long ha ka khaïi-pateng, ka synshar khadar bad ka jingïadei ha ka imlang sahlang.
Kawei pat ka kyndon ka long ba u ne ka dkhot jong kata ka jaitbynriew ki kam hi bad pynithuh ïalade bad kata ka Jaitbynriew.
Kumta to ngin ïa bishar hangne ïa ka Jaidbynriew Hynñiewtrep katkum kine ki kyndon ba la buh.
Ha ka jingthoh kaba la ai kyrteng ‘Two thousand years of iron smelting in the Khasi Hills, Meghalaya, North East’ kaba la pynmih ha ka snem 2013, u Pawel Prokop bad Ireneusz Suliga ki la kdew shai ba ka saiñ nar ka dei kawei na ki kam kaba ki Khasi ki la ju trei naduh shuwa ka jingwan jong ki Phareng bad ki la trei ïa kane ka kam la kumba ar hajar (2000) snem mynshuwa.
Kine ki nongthoh ki shem ba ka buit saiñ nar jong ki Khasi ka dei ka jingstad tynrai jong ki hi.
Kane ka stad saiñ nar ka la hiar la bun spah pateng bad ka pynpaw shai ba ki Khasi ki la buhai shnong ha kine ki Lum naduh lai hajar (3000) bad saw hajar (4000) snem mynshuwa.
Ha kane kajuh ka jingthoh la ong ba ki Khasi ki dei ka kynhun kaba mih na ka kynhun bah kaba la tip kum “Austro-Asiatic family" bad ki la wan ban buhai shnong ha ki them jong ka wahbah Ganges hapdeng ki snem lai hajar (3000) lane san hajar (5000) (BC) Shuwa u Khrist (SK).
Ïa kane la kubur da kiwei ki riew wad bniah bad ïa ka jingshem jong ki riewstad kiba wad bniah la pynmih ha ki kot kiba pher.
Ha kawei na ki jingwad bniah la shem ba ki jaitbynriew bapher kiba mih na ka kynhun Austro-Asiatic ki la buhai shnong kylleng ka Thaiñ Mihngi bad ba Shathie jong ka Dewbah Asia bad kawei na kita ka dei ka Jaidbynriew Khasi.
Kumta lah ban ong ba ki Khasi ki la shong shnong ha kine ki Lum ha ka juk kaba la tip kum ka “Neolithic era" hapdeng ki snem saw hajar (4000) bad ar hajar (2000) SK lane hapdeng hynriew hajar (6000) bad saw hajar (4000) SK.
Ka snem 4000 SK ka long kaba kongsan ba ngin buh jingmut namar ba ki Khasi ki don ruh ka jingïasyriem bad ki Munda.
Kine ki snem ba la kdew ki long kiba kongsan.
Ka dei ha ka snem ar hajar hynriew spah (2600) SK, kaba mut saw hajar hynriew spah snem (4600) mynshuwa, ba ka pateng bynriew kaba la tip kum ka Indus Valley Civilization ka la ïeng rasong bad kane ka pateng ka la jah duh noh na sla pyrthei kumba lai hajar san spah snem (3500) snem mynshuwa bad la shem ba ki la don sa kiwei pat ki kynhun jaitbynriew kiba kren ïa ki jait ktien Indo-European kiba la wan buhai shnong bad ki la thaw ïa ki 16 tylli ki Mahajanapadas lane ki Hima ha kylleng ka dewbah India hyndai bad kine ki Hima ki im bad neh hapdeng ka spah snem kaba hynriew (6) bad kaba saw (4) SK.
Ka dei ruh kane ka juk ba ki niam Hindu, Buddhist bad Jain ki long ki niam kiba kongsan bad kiba khlaiñ bor.
Kita ki Mahajanapadas ki la kylla long ki Hima bah kiba khraw kum ka Hima jong ki Murya, ka Hima jong ki Gupta bad kiwei.
Katba ka Hima Delhi Sultanate pat ka la khie rasong ha ka spah snem kaba khat lai (13) bad kaba ïalam sha ka jingsynshar jong ka Hima Mughal bakhraw bad sa bud pat sa ka jingkurup bor jong ka Hima Bilat tat haduh ban da thaw ïa ka Ri India kaba laitluid naduh ka snem 1947.
Hapdeng kine ki jingkylla kiba shyrkhei, ka Jaitbynriew Khasi bad Munda ki la lah ban ïaksaid ban im bad ban pynneh ïa la ki tynrai bad dei riti.
Ki la bat skhem triang bad snoh bah ha la ki jong ki dustur, wat la hateng hateng ki la dei ban shim kylliang na kiwei pat.
Lah ban sngewthuh ba ka la don ka bor kaba jur kaba taban ïa ka jaitbynriew Khasi ba ka dei ban pynkylla ïa la ka tynrai bad ban ïatuidlang ha ka wahbah ryngkat bad kiwei ki jaitbynriew, khamtam eh ban long kum kiwei ki jaitbyriew kiba kheiñ jait na u kpa.
Ki trai ri trai muluk satlak ka pyrthei ki mad ïa kajuh ka jingshah pynbor, ka jingshah peit ibeiñ bad ki don ki khep ba ki mad ruh ïa ka jingleh kñi leh kpa jong ki jaitbynriew heh paid kiba hikai bad batai ne pynbor ïa ki ban pynkylla dur ïa ki tynrai long jaidbynriew jong ki.
Hapdeng ka jingshah pynbor ne jingshah synshar ha kiwei bad hapdeng ki jingkhih phaloh kiba pher ka Jaitbynriew Khasi ka la ïeng skhem ban pynneh ïa ka tynrai kheiñ kur kheiñ kha bad ka jingshim jait na ka kmie.
Kumta pateng la pateng kane ka kynhun jong ki briew kaba la tip kum ki Khasi, ki pynithuh ïalade katkum ki dei riti ba ki la pyndonkam bad ñiewkor lyngba ki hajar snem kiba la leit noh.
Namarkata ka daw ka don ka jingma kaba khraw ban pynkylla ïa ka rukom shim jait na ka jait kmie sha ka jait kpa bad ban pynkylla ïa ka kheiñ kur kheiñ kha.
Ka jingpynkylla kan ktah jur ïa ka jinglong kyrpang bad kan long ruh kum ka jingkheiñ dewthala ïa kaei kaba ki longshuwa ki la ïaksaid tyngeh ban pynneh wat hapdeng shibun ki jingkylla ha ka pyrthei bad ka juk kaba ki im.
Ngi dei ruh ban sngewthuh ba ki kpa ki kmie tymmen jong ka Jaitbynriew Khasi ki tip bad sngewthuh biang biang ïa ki tynrai jong ki Jaitbynriew kiba shim jait na u kpa.
Ha kajuh ka por ki shim kylliang ruh ïa ki dustur na kiwei ki jaitbynriew ban pynriewspah ïa la ka jong ka tynrai bad lehse ki kynhun kiba mynta ki kwah ban pynkylla ïa ka jingkheiñ jait na ka kmie sha u kpa ki kwah ban pynriewspah ïa ka kolshor.
Ha ka thaiñ Bhoi ka ju don ka rukom ha ka dustur ïapoikha kaba la tip kum ka shim-bhoi.
Kane ka dei ka rukom ba haba kano kano ka longïing/kur ka don tang ki khun shynrang bad khnang ban pynneh ïa ka spah ka phew hapoh ka kur ki ju leit shim tnga na kiwei ki jaitbynriew kiba marjan kum ki Karbi kiba shim jait na u kpa.
KI khun ki kti kiba mih na kane ka jingïapoikha ki shim jai tba u kpa bad lada jia ba kha tang ki khun kynthei suda ki khun kynthei ki kylla long ki kmie jong kata ka jait bad ki khun jong ki kin shim sha lade ïa kata ka jait.
Lah ban ong hangne ba la pyndonkam ïa ka dustur shi jait na u kpa bad la leh khnang ïa kane na ka daw ban pynneh pynsah ïa ka spah bad ki jingdon jingem jong ka kur.
Ha ka jingshem bad jingïohi jong ka kynhun kiba dawa ban pynkylla ïa ka dustur shim jait, hato ka don mo kano kano ka jingma halor ka jingdon jingem bad ka spah ka phew jong ka Jaitbynriew lymda ngi pynkylla noh ïa ka rukom shim jait? Ïa kane ka jingkylli dei tang ma ki hi kiba lah ban jubab.
La ka long kumno kumno ruh, ngam lah ban ngeit ba ka dustur kaba la neh mynta la kumba hynriew hajar (6000) snem ba kan long ka tor haduh katta ba la donkam ban pynkylla khnang ban ïada ïa ka spah ka phew bad ka rukom ïoh pateng jong ka Jaitbynriew.
Ka jingshim jait na ka kmie bad ka kheiñ kur kheiñ kha kaba ngi don ka dei u mawkhrum ba kongsan jong ka Jaitbynriew Khasi bad jingshim jait na ka kmie ka dei ka dustur ba ki Khasi ki pynithuh sha ka pyrthei ba ki dei ka Jaitbynriew kaba la rim tam bad kaba kyrpang.
Ka Jaitbynriew Khasi ka dang bud bad pynneh ïa kane ka dustur kum ka jingñiewkor ïa ki longshuwa kiba la ïengskhem triang ban bat ïa kane ka tynrai wat la hapdeng ki jingkyntur jong kiwei ki kolshor kiba don bor lyngba ki spah bad hajar snem kiba la leit noh.
Kumta ka long kaba kongsan ban pynneh ïa kane ka tynrai ban shim jait na ka kmie bad khlem kane ka Jaitbynriew Khasi ka lah ban duh jait syndon na sla pynthei.
Kumta ka Jaitbynriew Khasi kam dei ban liat ha ka liew lep jong ka jingpynkylla ïa ka dustur shim jait.
Kumba ka paw ka jaitbynriew Khasi ka hiar pateng na ka kmie bad ym dei na ka kynthei.
Hooid watla ka kmie ka dei ka kynthei.
Kumta ia ka kur ka jait la shim na ka kmie.
Kane ka dei ka nongrim ba u longshuwa u manshuwa u la buh ha ngi ki khun Khasi Khara.
Don kiba ong ba lada ym shim jait na ka kmie kan don ka shong sang ha ka kur ka jait u Khasi.
Hynrei kane kam da dei eh ka nongrim kaba khlain ban pynksan ia ka jing-ai jait kmie.
Katba ha ka jingngeit Khristan ba ka kur ka jait ki shim bad hiar pateng na u shynrang pateng la pateng.
Ki don ki hynmen ki para, ki Mei-ieit Paieid kumba long na ngi ki Khasi ba shim jait na ka kmie.
Kane ka jingkha pateng ha la ka kur ka jait ka la hiar pateng naduh u Adam bad ki khun jong u, u Kain bad u Abel, kiba long ka rukom hiar pateng bad kiba shim jait na u shynrang.
Te kumba ka paw ka jingai jait ha u shynrang ka kham bha shibun shah ban kaba ai jait ha ka kmie kumba long ma ngi ki Khasi.
Hooid ma ngi kiba la kylla Khristan ngi khlem bat shuh ia ka dustur Khristan ngi dang iai bat ia ka dustur u Khasi ba ai jait sha ka kmie, wat la ngi la ia bud ia ka niam Khristan.
Kane ka long ka dak jong ka niam ka rukom khein kur khein jait kaba hiar pateng na u shynrang.
Ngi ki Khasi ngi bud ia ka niam khristan katba ngi dang shim jait  pat na ka kmie ne kynthei.
Kane ka rukom shim jait na u shynrang ne na ka kmie ka don la ka jingbha bad ka don la ka jingsniew ha baroh arliang.
Ym dei ba ka bha tang kiba shim jait na u shynrang ne na ka kynthei ruh.
Hapdeng ka por ba dang don ka jingthombor jong ki lehnoh ha ki bynta jong ka ri, ki shipai ka Pakistan ki la ïaleh ban pynbun ïa ki lehnoh ha kiba bun ki jaka ïasiat jong ki kiba don ha ki bynta jong u Line of Control (LoC) bad ka India.
“La i ba wat lada ki kam pyntriem jong ki lehnoh kiba dang bteng kim ktah ïa ka jingkyrshan jong ki ha kaba ïadei bad ka jingpynjur ïa ki kam pyntriem, ka la nang pynbun ïa ki lehnoh ha kiba bun ki jaka ïasiat bad ki jaka ïasiat jong ki lehnoh kiba don ha ki bynta jong u Line of Control (LoC) bad ka India.
Ki kynhun wad bniah ki la ïoh jingtip ba ki lehnoh ki la wan sha ki jaka siat na ki ktem jong ki bad ki la ap ha ki bynta khappud ban ïoh ban rung da kaba suk sha India,"  la ïathuh ka tyllong khubor.
Kumba la ïathuh ka tyllong khubor, la ong ba kiba bun ki kynhun jong ki lehnoh kumba la antad ba ki la don ha kawei kawei ka kynhun da kumba 10-20 ngut ki dang ap ha ki jaka siat kiba don ha Neelam Valley, Leepa Valley bad Jhelum Valley.
“Ki shipai ïada khappud jong ka ri ki la pynkhlaiñ ïa ka jingpahara bad ka jingpeitngor ha kaba ïadei bad ki kam ba la leh da ki shipai ka Pakistan bad ki kynhun lehnoh ba la kyrshan da kane ka ri ha ki bynta kiba hap hapoh ka ri India.
Ki kynhun jong ki lehnoh Pakistan ki la treikam bha da ka jingïarap jong ki shipai Pakistan bad ka sorkar jong ki ka la don jingthmu ban leh ïa ki kam thombor ha kaba ïadei bad ka jingdon jong ka G-20 Meeting ha Kashmir ha ka 23 bad ka 24 tarik, Jymmang," la ïathuh ka tyllong khubor.
Haba la buh jingkylli ha kaba ïadei bad ki kam jong ki shipai Pakistan ha ki bynta jong u LoC bad lada ki la pynduna ne em ïa ki shipai ha kitei ki thaiñ kiba marjan bad ka ri India bad pynduna ne em ki kam thombor ha ki bynta jong ka ri, ka tyllong khubor ka la ïathuh, “Kam shym la don kano kano ka jingpynduna ha kaba ïadei bad ka jingdon jong ki shipai da ka Pakistan naba ki la ïaleh ban nang pynbun ïa ki shipai ha katei ka thaiñ na ka bynta ban pynbiang ïa ki jingdonkam kumba ki thmu.
“Ki kam pyntriem jong ki shipai Pakistan ha ki bynta jong u LoC ki la kham duna hynrei kam shym la pynduna ïa ka jingpyntreikam ïa ki shipai, la ïathuh ka tyllong khubor.
U Myntri korbar ri jong ka Pakistan u Bilawal Bhutto, ha ka taïew ba la lah u la phah ka jingbyrngem ha kaba ïadei bad ka jingdon jong ka G-20 Meeting ha Kashmir ha kaba u la ong, “Ngin sa ai ïa ka jubab ynda la dei ka por….
" ha ka por ba la don ka jingïalang bad ki nongthoh khubor ha Goa hadien ba la kut ka SCO Foreign Minister’s Meeting.
Katkum ki khubor la ong ba ka Myanmar bad ka Bangladesh ka la phah ia ki hajar ngut ki briew na ka tnat iarap ban leit pynkynriah noh ia ki paidbah nongshong shnong na ki thaiñ them jong kitei ki ri ha ka sngi palei namar ka jingdon jong ka ‘erlangthari ha ka duriaw Bay of Bengal, kaba ap ban leit iaid lynti sha kitei ki thaiñ rud duriaw jong kitei ki ar tylli ki ri.
Namar katkum ka jingpeit thuh jong ka tnat Meteorological, katei ka ‘erlangthari ‘Mocha’ ka lah ban leit hap bad lynshop ha ki bynta khappud jong ka Bangladesh bad ka Myanmar ha kane ka Sngi U Blei.
La ong ba katei ka ‘erlangthari ka lah ban poi kumba 1.
5 bad kumba 2 metre lane 6 phut na kitei ki thaiñ ba long them ha kaba da ki hajar ngut ki phetwir Rohingya ki ju shong ha kitei ki bynta khappud jong ka Bangladesh.
Hynrei la ong ba ki don ki paidbah ki bym treh ban mih na katei ka jaka wat la katei ka jingma ka ap ia ka jingim jong ki.
Kum shi bynta ban kyntait halor ka jingtharai jong kiba bun ba lang ba la leit ban pynïasoh bad kawei pat ka seng kumba la pynbna da ki seng riewlum, u Myntri Rangbah jong ka Odisha u Naveen Patnaik u la ong ba ha ka sngi Palei ka seng Biju Janata Dal (BJD) kan sa ïakhun hi marwei ha kaba ïadei bad ka jingdon jong ka ilekshon Lok Sabha ka ban sa long ha u snem ban wan naba ka la ju leh kumne na ka por sha ka por.
Kane ka jingkren jong u ka la long khyndiat sngi hadien ba u nongïalam jong ka seng JD(U) u Nitish Kumar u la ïakynduh ïa u halor ka jingthmu ban trei shitom na ka bynta ban wanrah ka jingïatylli jong ki seng ka liang pyrshah.
Ha ki khyndiat sngi ba la leit, u Kumar u la ïakynduh ïa ki nongïalam jong kiba bun ki seng saiñ pyrthei lait noh ki jong ka seng BJP halor ka jingthmu jong u ban ïasnohktilang bad ban pynïatylli kawei ha ka ban ïakhun pyrshah ïa ka seng kaba bat ïa ka jingsynshar ha ka jingïakhun ïa ka ilekshon Lok Sabha 2024.
U Patnaik, uba la ïakynduh ruh ïa u Myntri Rangbahduh u Narendra Modi ban ïakren halor ki mat ba ïadei bad ki kam pynroi ha ka jylla, u la kyntait  ba u la don ka jingthmu ban ïatreilang bad kane ka seng.
U la ïai ban da kaba ong ba ka nongrim jong ka seng BJD ka la don shajngai na baroh ar tylli ki seng, kata na ka seng Congress bad ka seng BJP.
U la batai shai ruh ba u Myntri Rangbah jong ka Bihar u Nitish  Kumar u la leit ban ïakynduh ïa u ha Bhubaneswar ha ka sngi Ba-ar.
U Patnaik u la don ha kane ka kynhun ha Odisha naduh u snem 2000 bad ka seng BJD jong u ka la long kawei na ki seng riewlum kaba la ïaleh ban ïeng skhem halor ka mat ba ïadei bad ka jingïakynad hapdeng ka seng BJP kaba bat ïa ka jingsynshar bad ka liang pyrshah.
Ha kine ki por ka la ai jingkyrshan ruh sha ka liang jong ka BJP ha Parliament.
U Patnaik u la ong ba u la ïakynduh ïa u Myntri Rangbahduh bad pynsngew ïa ki mat ba ïadei bad ki kam pynroi ha ka jylla jong u.
Uwei u nongïalam jong ka kynhun ki riewlum u la shah siat ïap ha ki lehnoh Maoist ha Kandhamal distrik kaba don ha Odisha, la ïathuh ki pulit ha ka sngi Palei.
Kane ka jingjia ka la jia ha ka shnong Saulipada ha ka miet jong ka sngi Balang, la ïathuh ki pulit.
Ïa une uba la shah pynïap la tip kyrteng kum u Subal Kanhar, une u la long u Sarpanch uba rim, la ïathuh u Tapan Kumar Nahak, uba long u Inspector-in-charge jong ka jaka treikam jong ki pulit kaba don ha Phiringia.
Ka kynhun jong palat 10 ngut ki lehnoh Maoist ka la leit sha katei ka shnong bad rung hapoh ka ïing jong u Kanhar.
Haba ki la ïoh ban rung hapoh ïing, ki la tan ïa u sha bar shnong bad ki la siat ïap ïa u, la ïathuh ka tyllong khubor kaba la wan na ki pulit.
Ki lehnoh Maoist ki la suba ïa  Kanhar ba u la long u nongphah khubor shaphang jong ki sha ki pulit.
Hadien ba la ïoh ïa kiba bun ki khubor byrngem na ki lehnoh Maoist, u Kanhar u la mih na ka shnong bad leit sha Balliguda, ka jaka ha kaba u la sah ha ki saw snem ba la leit, u la leit phai ïing ha ki ar bnai ba la leit hadien ba ka la don ka jaka treikam jong ki pulit ka tnat CRPF ha marjan shnong, la ïathuh ki nongshong shnong.
Hadien ba la jia kane ka jingshah pynïap briew, ki nongshong shnong ki la sdang ban phet shnong naba ki la dap da ka jingsheptieng.
Ki pulit ki la ïathuh ba ka jingleit thwet ïa ki lehnoh kiba la donkti ha kane ka jingjia ka dang ïai bteng haduh mynta.
Ki runar ki bym lah ban ithuh satia ki dei kiei ki la kawang ‘Petrol Bomb’ ïa ka Karbi Bhavan kaba don hajan Pine Mount School, Shillong ha ka 11 tarik u Jymmang.
Ki tyllong khubor na ki pulit ki la pyntikna ïa katei bad ïathuh ba ka la don ruh ka ejahar halor katei ka jingjia.
Na ka liang ki pulit ki la pynlong ïa ka jingtohkit ban ïoh kem ïa ki runar kiba donkti ha katei ka kam.
Kum ban shu kdew hangne, ka la don ka jingïakynad hapdeng ki ar jaitbynriew ha ka shnong Khanduli, West Jaiñtia Hills ha ka Sngi Palei.
Ki la don kumba lai ngut ki nong India kiba la shahkem ha ki heh ka Counter Intelligence Unit jong ki pulit ka Delhi naba ki la don bynta ban khaïi ïa u drok na Pakistan.
Kine kiba la shahkem ki dei kiba la tip kyrteng kum u Malkit Singh, Dharmendra Singh, bad Harpal Singh, kine ki dei ki nongshong shnong jong ka Punjab bad ki la shah kem ha ka kynhun Special Cell  jong ka Counter Intelligence Unit na Sarai Kale Khan kaba don ha Delhi.
Ki pulit ki la pynshisha da kaba ong ba kine kiba la shah kynnoh ki ju khaïi ïa u drok na Pakistan lyngba ki Drone, ha Punjab bad ha kiwei pat ki jylla, da kaba ïakylliang bad ka pisa lyngba ka lynti kaba beaiñ na ki runar kiba ju khaïi drok sha Pakistan.
Ki nongkhaïi drok, ïa kiba la shah pynshisha ba ki la phet rieh sha Punjab, ki la don bynta ha kane ka kam bad ki runar ha US bad Philippines, la ïathuh ki pulit.
La ïoh ban kurup ïa ki tiar siat na kine kiba la shah kynnoh, la bynrap shuh shuh ki pulit.
Ki Phone Number kiba na Philippines bad US la lap na ki Mobile Phone jong ki ïa kiba la ïoh ban kurup na kine kiba la shah kynnoh.
Ki briew ba la ïatreilang bad ki ki la pyndonkam ïa kine ki number ban batai ïa ki na kano ka jaka ban wan shim ïa ki song jong u drok ba la khaïi na Pakistan lyngba ki Drone, ha kaba hadien kane yn sa pynpoi ïa ki sha ki nongkhaïi kiba ha Punjab.
Kine kiba la shah kynnoh ki ju khaïi ïa u Heroin ha Punjab bad ha kiwei pat ki bynta jong ka ri naduh u snem 2010-2011, la ïathuh ki pulit.
Ki pulit jong ka Punjab ki la set ïa kine kiba la shahkem bad ka jingtohkit ïa ki ka dang ïaid shakhmat.
U President ba rangbah ka Voice of the People Party (VPP), Bah Ardent Miller Basaïawmoit ha ka Sngi Thohdieng u la pynsngew ba ka long kaba bakla jur ban ong ba ki don 3 tylli ki jaitbynriew trai-ri hapoh ka Jylla.
“Kane ka dei ka jingbakla, ki don tang 2 tylli ki jaitbynriew hapoh ka Jylla, ki Khasi bad ki Garo.
Hynrei ka jingpyrshang ban phiah ïa ki Khasi hapdeng ki Jaiñtia, Bhoi, War…kane kan shu wanrah tang ka jingeh ïa ngi," la ong u Bah Basaïawmoit haba jubab halor ka jingkylli ba ki don 3 tylli ki jaitbynriew hapoh ka Jylla.
U la ong ruh ba ka long kaba sngewsih ba ki ’riew saiñ pyrthei ki pyrshang ban phiah pynban ïa ka jaitbynriew khnang ba ki lah ban synshar da kaba suk.
“Ngim pdiang ïa kata ka jingong ba ki don 3 tylli ki jaitbynriew ha ka Jylla…ka dei ka jingshisha ba ngi don tang 2 tylli ki jaitbynriew ha ka Jylla…ha kaba la tip ïa ki Khynriam, Pnar, Bhoi, War, Maram, Lyngngam…ngi long kawei kum ka jaitbynriew," la ong utei u nongïalam.
Haba kylli ba ka Sorkar ka pynleit jingmut beit thik na bynta ka jingpyntreikam ïa ka ‘Roster System’, u President u la ong ba kata ka lah ban long tang ka jingong jong ka Sorkar hynrei ka nongrim jong ka seng ka long kaba shai; ka jingeh kam dei bad ka ‘Roster System’, hynrei ka bhah thung kam baroh kawei.
“Kam ïa biang tara, te kumno phi lah ban phiah ïa ka mat treikam tang da 2, phi donkam ban sngewthuh ïa ka jingbun briew hapoh ka Jylla.
Phi donkam ban peit ba ka jingbun paid jong ki Khasi-Jaiñtia ka kham bun ban ïa ka jingbun paid ha Ri-lum Garo," u la ong.
Ha kajuh ka por, u la buh jingkylli ba kumno yn khmih lynti ba katei ka mat treikam kan mang mar katjuh hapdeng ki 2 jaitbynriew.
Hadien ba la kut ka jingïakynduh lang jong ka seng Voice of the People Party (VPP) kaba la long ha ka Sngi Thohdieng ha ka Parking Lot kaba don hajan ka Additional Secretariat, ki nongïalam jong ka seng kiba kynthup ïa u Dr Ricky A Syngkon uba dei u General Secretary bad u Dr Kara H Chen uba dei u Vice President ki la leit ban aiti da ka dorkhas sha ka sorkar halor ka jingdawa ban pynsangeh noh ïa ka jingpynrung kam katba ym pat pynbeit ïa ka ‘Roster System’ bad ïa ka ‘Reservation Policy’.
Katei ka jingleit ai dorkhas jong ka seng ka long ban dawa na ka sorkar ba ka dei ban pynsangeh shwa ïa ka jingthung kam thung jam ha ki tnat sorkar bapher bapher bad ka seng ka la buh por 48 kynta ba ka sorkar ka dei ban pynsangeh ïa kane da kaba pynmih ïa ka jingpynbna lym kumta, ka seng kan sa pynbna da ki jingïakhih bapher bapher.
Hashwa, ba ka seng kan leit ai ïa katei ka shithi, na ka liang u President rangbah ka seng, u Bah Ardent Miller Basaïawmoit u la ong ba ki MLA ka VPP kin ym leit ban ai hi ïa katei ka shith,i hynrei kin leit da ki nongkitkam ka seng.
Ïa katei ka shithi la aiti ha u Bah Sniawbhalang Dhar uba dei u Symbud Myntri Rangbah ka jylla ban pynpoi sha u Myntri Rangbah ka jylla, u Conrad K Sangma namar ba u Myntri Rangbah um don ha nongbah Shillong.
Hadien ba ki nongkitkam ka seng ki la wan ban aiti ïa katei ka dorkhas ha u Symbud Myntri Rangbah ka jylla, na ka liang u Bah Ardent haba ai jingkren ha ka jingïalang, u la ong ba ka seng kan sa shu pynkhreh beit ïa ka jingkut jong kata ka 48 kynta bad lada ka sorkar kam kwah ban pyllait ïa ka jingthoh ban pynsangeh ïa ka jingthung kam thung jam, ka seng kan hap ban pynkhreh da ki jingïakhih.
“Ngin sa pynbna bad ngin sa ïakynduh shen noh ma ngi ki nongïalam jong ka seng ba ngin ïa pyrkhat kaei ka jingïakhih kaba nyngkong kaba ngin sdang bad ka ban pynbud ter-ter na kawei ka por sha kawei ka por," la ong u Bah Ardent.
U Bah Ardent u la ong ba ka jingïakhih kan nym long kaba tang shiteng lynti, hynrei ka jingïakhih kan long ka jingïakhih ka ban long haduh ban da jop.
“Ngin hap ban kyntu ïa ki samla jong ngi ba kumno kin ïashimbynta bad ha kano ka rukom kin ïashimbynta ïa kita ki jingïakhih ki jong ngi.
Ngin sdang da ki jingïakhih kiba jai jai nyngkong bad lada ka sorkar ka dang pyneh, ngin dang hap ban pynkhlaiñ bad ban ai ki jingïakhih kiba tyngeh," la ong u Bah Ardent.
Ka Voice of the People Party (VPP) ha ka Sngi Thohdieng ka la pynlong da ka jingïakynduh lang ha shwa ba kin leit ban aiti da ka dorkhas sha ka sorkar ban dawa ba ka dei ban pynsangeh noh mardor ïa ka jingpynrung kam ha ki tnat sorkar bapher bapher katba kam pat wanrah ïa ka jingpeit bniah halor ka bhah thung kam thung jam lane ka Reservation Policy bad ka jingkheiñ ïa ka bhah (Roster System).
Ïa katei ka jingïalang la pynlong ha ka Parking Lot kaba don hajan Additional Secretariat ha kaba la ïohi ba ha katei ka sngi ki paidbah ki la wan ban ïalum lang ha katei ka jaka ban ai jingkyrshan ïa ka seng ha kaba ïadei bad kane ka jingdawa jong ka seng.
Haba ai jingkren ha katei ka sngi, u President ka VPP, u Bah Ardent Miller Basaïawmoit, u la ong ba hadien ba la ïakren ban pynsangeh shwa ïa ka Roster System hapoh ka jylla, hynrei ka sorkar ka la pynsted ban khot thep kam man la ka taïew bad lada shah ba ka sorkar kan dang khot ban pyndap ïa ki kam kiba thylli ha kane ka dur, kan long ka jingduhnong kaba khraw ïa ka jaitbynriew.
U Bah Ardent u la ong ba hadien ba u Myntri Rangbah ka jylla u la ong hapoh ïingdorbar thawaiñ ka jylla ba ki bym sngewïahap halor ka bhah thung kam thung jam, ki lah ban leit sha ïingkashari.
Hynrei, na ka liang ka ïingkashari ka la jubab ba kane ka dei ka kamram jong ka sorkar ban rai naduh lano yn hap ban pyntreikam ïa ka ‘Roster System’.
“Ngi sngewthuh ba ki nongïalam jong ngi kiba don ha Secretariat na ka por sha ka por kim ju kwah ban ïakren ïa ki jingeh kaba ka jaitbynriew ka ïakynduh, hynrei da ki ïohlad ki ñiat sha kadiang bad sha kamon, ki ñiat kylleng kylleng haduh ba kim kwah ban shim ïa ka jingkitkhlieh," la ong u Bah Ardent.
Nangta utei u nongïalam ka VPP u la kren bynñiaw ruh halor ka jingduna jong ka jingwan ïashimbynta ki paidbah ha katei ka jingïalang khamtam na ka liang ki samla kiba dei ka lawei jong ka jaitbynriew.
“Ka sorkar kumba ka long mynta, nga tharai ki la phuh samrkhie namar ki ïohi ba tang kito kiba kwah ban pynkylla ïa ka bhah thung kam thung jam bad tang kito kiba kwah pynbeit," la ong u Bah Ardent.
Shuh shuh u Bah Ardent u la ong ba lada ki paidbah khamtam ki samla ka jaitbynriew kim ïa mih shakhmat ban ai jingkyrshan kan buh jingeh ïa ki kum ki nongïalam.
Nalor kata, u la ong ba lada u paidbah u mih ryntih, tang katto katne por ïa kane ka mat yn lah ban pynbeit, hynrei lada ka jingwan jong ki paidbah sha ka jingïakhih ka long kaba duna, na ka liang ka sorkar kan dang ïai pynslem na ka por sha ka por.
Kumta na ka liang u Bah Ardent u la buh ruh da ka por kaba long 48 kynta ba lada ka sorkar kam pynsangeh mardor ïa ka jingthung kam jingthung jam, na ka liang ka seng kan sa khot da ki jingïakhih bapher bapher ha ki sngi ki ban sa wan.
Hadien ka jingmih khubor jong ka jingdon ki briew na Rilum Garo kiba la kem pang prie pynhiar na ka jingbam ïa ka dohkha kaba la sniew ha kawei ka ïing ïap briew ha ka jylla Assam, ha Ri Bhoi ruh ki don kumba 31 ngut eiei ki briew kiba ngat ha kane kajuh ka apot.
Kine ki briew kiba la ngat ha Ri Bhoi District ki dei kiba na ka shnong Nongladew kaba hap hapoh ka Jirang konstitwensi.
Katkum ba la ïohlum jingtip kumba 41 ngut na kane ka shnong ki la mih ban leit sngewlem sha katei ka jaka ïap briew ha ka shnong Mariampur jong ka Goalpara District ha ka jylla Assam ha ka 9 tarik Jymmang.
La ïoh jingtip ba napdeng kitei ki 41 ngut, 31 ngut ki la wanphai noh sha la shnong bad kem pang ha ka miet jong ka sngi kaba bud, kata ha ka 10 tarik Jymmang.
Hadien kata la pynkit noh ïa ki sha Patharkhmah CHC na ka bynta ban ïoh ïa ka jingsumar kaba kyrkieh.
Shuh shuh la ïoh jingtip ba napdeng kitei ki 31 ngut, kumba 15 ngut ki dei kiba la kham shitom jur bad la pynthiah noh ïa ki ha katei ka jaka ai jingsumar katba ïa kiwei kiba shitom malu-mala pat la shu ai dawai bad pyllait noh ïa ki.
La ïoh jingtip ba 10 ngut kiwei pat napdeng kitei ki paidbah nongshong shnong ki dei kiba don mynta hapdeng ka jingsumar hapoh ka jylla Assam.
Haba pyrshang wad jingtip na u Medical Officer ka Patharkhmah CHC, u Dr L Gashnga, u la ïathuh ba ka dei shisha ba ka la don ka jingkem pang prie bad pynhiar jong ki briew na ka shnong Nongladew.
Hadien ka jingtip halor kane ka jingjia, la bthah ïa ki kali kit nongpang bad ruh ki kali shimet ban pynpoi ïa kitei kiba shitom sha Patharkhmah CHC na ka bynta ïoh ai ïa ka jingsumar.
U la ïathuh ba na ka liang ka Patharkhmah CHC ruh ki la ïaleh ban ai ïa ka jingsumar kaba paka sha kitei ki nongpang bad kumba long mynta kiba bun ki la kham koit bad la pyllait noh na katei ka jaka ai jingsumar.
Halor kane ka jingjia, na ka liang ka shlem treikam jong u DMHO ka Ri Bhoi ruh u la phah ïa ka kynhun ban leit shim nongmuna na kitei ki nongpang na ka bynta ban pynlong ïa ka jingïit bniah ban lap ïa ka daw jong katei ka jingkem pang kitei ki briew shnong.
Ka jingber bih ïa ki um ki wah ban pynïap dusmon ïa ki dohkha dohpnat tang na ka bynta ka lalot, ka jingrhah bad jingmyntoi shimet jong ki katto katne ki ‘riew shim kabu, kam dei shuh kaba dang thymmai, hynrei kaba la ju jia na ka por sha ka por.
Katkum ka khubor kaba la ïohlum mynta ka sngi, la ïoh jingtip ba ha ka Sngi Palei, ka la don ka jingïap satah jong ki dohkha dohpnat ha ka Wah Khri kaba don ha ki thaiñ Patharkhmah jong ka Jirang konstitwensi.
La kynnoh ba ka daw jong kane ka jingïap jong ki dohkha dohpnat ha katei ka wah ka dei na ka jingpyndonkam ïa ka kynja dawai kaba la pynmih na u thied dieng ba la ju tip paidbah kum u ‘Kharu’ bad katkum kawei ka ‘video’ kaba la saphriang ha ki rynsan ‘social media,’ la ïohi ruh ïa uwei u rangbah uba la ïoh ïa u ‘Kha Khla uba khia kumba 80 kilo eiei.
Kum ban shu pyntip, ha ka 10 tarik Jymmang, ki pulit na ka thanat Patharkhmah ki la ïoh ban kurup ïa ar song u ‘Kharu’ bad khang lad ruh ïa ki kynhun kiba thmu ban shoh dohkha ha katei ka wah.
Halor kane ka jingjia, na ka liang u Deputy Commissioner ka Ri Bhoi, u Arpit Upadhyaya, u la pynpaw ïa ka jingsngewkhia jur halor kane ka jingpynïap dusmon ïa ki dohkha dohpnat bad u la ïathuh ruh ba na ka liang jong ka District na ka por sha ka por ka ju pynjari ïa ka kyndon 144 CrPC ban hukum bad mana ban leh ïa kum kine ki jingpynïap dusmon ïa ki jingthaw ba im ha ki wah la ka dei da ka jingber bih, ka jingpynbthei bom ne kiwei kiwei ki rukom ruh, hynrei, la ïohi ba ki don ki briew kiba shim kabu bad ki bym burom satia ïa kane ka hukum.
Halor kane ka bynta, na ka liang u DC u la ïathuh ruh ba la bthah ia ka tnad Fishery bad ki bor pulit ba kin pynlong ïa ka jingtohkit ban lap ïa kiba donkti bad ban pynngat ïa ki ha ki kyndon aiñ kiba tyngeh.
Ka jinglong-jingman jong ka shong suk shong shngaiñ ha Manipur namar ka jingïakynad jaitbynriew kaba jur ha katei ka Jylla kaba la ïalam ruh sha ka jingduh noh jong bun tylli ki mynsiem briew, ka la pynlong ïa ki jaitbynriew (’riewlum) Gangte ban wan phet rieh sha Shillong ha ka janmiet Sngi Thohdieng.
Kitei ki jaitbynriew mynta ki don ha ki jaka sah jong ki bahaïing hasem jong ki ha ka thaiñ Madanrting.
“Ha Meghalaya ka suk ka saiñ, hooid ka la don kawei ka jingjia bad kim dei kiba sah hangne hynrei ki dei ki samla kiba wan pule shane," la ong u Secretary ka Gangte Relief Community, u S.
M.
Lalte haba kren sha ki lad pathai khubor.
U la ïathuh ruh ba napdeng kitei kiba la wan sha ka nongbah ha ka janmiet Sngi Thohdieng, don kiba wan da ka liengsuiñ bad don ruh kiba wan da ki kali.
“Ki ïing ki sem jong ki…la shah thang, ki kali, ki tiar…la shah tuh lut, khamtam ka jingthang ïa ki ïingmane kumba la paw ha ki rynsan lad pathai.
Ha shnong lajong ngim shngaiñ shuh bad ngi la shu phet lamwir shane-shatai," u la ong.
Haba pynshai ba ka jaitbynriew Kuki ka dei ka shatri jong kiba bun ki tnat jaitbynriew ba kynthup ïa ki Gangte, Vaiphei, Mar bad kiwei-kiwei, u Lalte u la ong ba ki Gangte kiba la wan poi ha kane ka janmiet ki don kumba 50 ngut eiei.
Haba pynsngew ba bun na ki, ki la mih lut na Imphal bad don ruh kiba dang don ha ki jaka sah ki shipai, u la ong ba ki bor ïada ka Sorkar Pdeng ki ïarap bha ïa ki.
Shuh shuh u la ïathuh ba ki la lum jingïalang ha ka taïew ba la dep bad thoh ruh sha u Myntri Rangbah ka Jylla bad DC ka EKH.
“Hadien 2 sngi, ngi la ïakynduh ïa u Myntri Rangbah bad na ka liang jong u, u la kular ba un ïarap bad pyntip sha ka Dorbar Shnong," u la ong.
Uwei u samla uba shong ba sah ha Bishop Falls, Lower Mawprem, u la shah kem ha ki pulit ka East Jaiñtia Hills ha ka Sngi Thohdieng bad la ïoh kurup ïa u drok Heroin na u.
Ha kajuh ka por, ha kane ka sngi, ki pulit ki la kurup ruh haduh 111.
18 kilo u Kynja na kawei ka kali, hynrei ym shym la ïoh kem ïano-ïano na ka daw ba u nongñiah u la phet krad.
Ha u kyrwoh khubor, u Additional SP ka East Jaiñtia Hills, u Bah Banraplang Jyrwa, u la pyntip ba mynta ka sngi ha ka por kumba 11 baje mynstep, ki pulit ki la ïoh khubor ba uwei u nongdie drok u la don ha lynti ban wan sha Shillong na Silchar, Assam.
Hadien ba la ïoh ïa kane ka jingtip, ki pulit ki la pynlong ïa ka jingkhynra ha ka jaka ba hap ha thanat Lumshnong bad ha ka por kumba 1:20 noh phai sngi, la ïoh bat ïa uwei u samla uba la shong da ka kali kamai.
Hadien ka jingpyndep ïa ki jingdonkam katkum ki kyndon ka NDPS Act ha ka jingdon lang ki sakhi, ki pulit ki la khynra ïa ka pla kieng jong utei u samla bad la lap hynriew tylli ki synduk sabon ba la thep da u ‘powder’ rong soh.
Hadien ba la peit bniah ïa uta u powder ki pulit shem ba u dei u drok Heroin uba khia 67.
36 gram.
Utei u samla uba la shah kem u dei ba la tip kyrteng kum u Gabriel Elvin Thabah, 33 snem ka rta, uba shong ba sah ha Bishop Falls ha Lower Mawprem.
Ki pulit ki la pynrung da ka jingujor ha thanat Lumshnong bad ka jingtohkit ka dang ïaid ban lap sa ïa kiwei pat kiba donkti.
Sa ha kawei pat ka jingjia, u Bah Banraplang u la ïathuh ba ha ka por kumba 1 baje noh phai sngi, u nongñiah jong ka kawei ka kali kaba don ïa u nombor AS-01-AY-6969 kaba la wan na ka thaiñ Silchar, Assam, bad kaba la thmu ban leit sha Khliehriat, u la phet krad bad iehnoh ïa ka kali hadien ba u la ïohi ïa ki pulit kiba la pynlong ïa ka jingkhynra ha Damcherra, Umkiang.
Nalor jong u nongñiah, u la don lang sa uwei pat uba la phet krad na kane ka kali.
Ki pulit ki la pynlong ïa ka jingkhynra ïa katei ka kali bad ki la lap ba la don da ki song kynja uba khia 111.
18 kilo.
Ïa kane ruh, ki pulit ki la pynrung da ka jingujor ha thanat Lumshnong hapoh ki kyndon ka NDPS Act bad ka jingtohkit ka dang ïaid ban lap ïa kiba donkti.
Ka Myntri ka tnat ka rep ka riang, ka Kong Ampareen Lyngdoh ka ai jingmut ïa ki nongrep ban wan sha Secretariat haba ki mad jingeh.
Ka Kong Ampareen ka la kren ïa kane haba ka leit sha Ïewduh ban ïashem markhmat bad ki nongrep kiba wan die ïa ki mar rep ha kaba la ïakren ruh shaphang ka jingot kilo ïa ki mar rep da ki mahajon ne nongkhaïi kiba thied ïa ki mar rep.
Ha kane ka jingleit sha Ïewduh, la don lang ki MLA prah ba kynthup ïa u Bah Ardent Basawmoit bad u Bah Adelbert Nongrum.
U Syiem ka Hima Mylliem lem bad ki Myntri ka Hima ruh ki la leit lang ha kane ka jingleit ka Myntri sha Ïewduh.
Ka Kong Ampareen ka la ïoh ki jingujor na ki nongrep bad nongdie ba ki don ki blang baïong (’langïong) ha Ïewduh.
Kane ka Myntri ka rep ka riang ka la ong ba yn thaw ruh ïa ka Committee ban peit bniah ïa ka aiñ kaba ka Khasi Hills Autonomous District Council (KHADC) ka thmu ban wanrah haba ïadei bad ka ïew.
Kane ka jingleit ka Myntri sha Ïewduh ka dei ba ki Executive Member ka KHADC ki la leit sha Ïewduh hadien ba la mih ka jingud jingnam na ki nongrep ba shah ot kilo bad jingbun kiba die madan kiba dei ki bar Jylla bad ki bym don laisen khaïi.
Tang hapoh 24 kynta ka jingshah thang ki artylli ki ïing trep ha ki lyngkha jong ki nong Khanduli, ki nong Karbi ki la thang biang sa kawei ka ïing trep ha ka nohphai sngi jong ka Sngi Thohdieng katba ki nong Khanduli haduh mynta ki dang plie beit ïa ka jingkhang ban ïakren ïasuk.
Kum ban shu pynkynmaw ha ka Sngi Palei, ki paidbhur jong ka jaitbynriew Karbi ki la pynjulor ïa ka kali jong u SP ka West Jaiñtia Hills District u Bah Chemphang Syrti hadien ba uwei u Karbi u la mynsaw na ka jingshah shoh ha ki nongshong shnong ka Khanduli.
Kane ka jingshah shoh ka long ba hadien phra ngut ki Karbi ki la thang ïa artylli ki ïing trep jong ki nong Khanduli ha ka lyngkha kaba dang hap hapoh u pud u sam ka Khanduli bad ki nong Karbi ki la byrngem byrsit ïa uwei u nong Khanduli.
Kumba ha ka por 3 baje nohphai sngi jong ka Sngi Thohdieng katba u Deputy Commissioner jong ka West Jaiñtia Hills u Bah B.
S.
Sohliya bad u Bah Syrti ki dang shong jingïalang bad ki nongïalam shnong Khanduli, ka la poi syndet ka khubor ba ki nong Karbi ki la thang sa ïa kawei ka ïing trep ha ka lyngkha ba don hajan u lum jingtep bad ka ktem pulit Assam.
Ki nong Khanduli da ki spah ngut ki la thmu ban leit hiar sha katei ka jaka ban tohkit, hynrei u DC bad u SP lem bad ki pulit ki la khanglad khnang ban nym jia kino kino ki jingjia sngewsih.
Ha shwa katei ka jingshah thang katei ka ïing trep, kumba 500 ngut ki nong Khanduli ki dang shu dep ban shong ha ka jingïalang paidbah ba la pynlong da ka Dorbar Shnong Khanduli ha madan phutbol Khanduli.
Ha katei ka jingïalang la ïoh ïa ki jingkren na u Waheh Shnong ka Umshangiar, ka Lapangap, ka Umplu, ka Namdong B, ka Saitsama bad na ka seng KSU kiba la ai ka jingkyrshan ïa ka shnong Khanduli.
Haba ïakren bad u Waheh Shnong ka Khanduli, u Bah Yooshida Nongspung u la ïathuh ba ka jingïalang ka la shim ïa ka rai ba katba ki nong Karbi kim pdiang ïa ka jingtyrwa jingsuk noh kin dang bteng ïa ka jingkhang ïa ka rung ka mih ki nong Karbi sha Khanduli bad ka ïadie ïathied bad ki Karbi.
Shuh shuh la rai ba ki shnong kiba marjan bad ka Khanduli kin sangeh shwa ïa ka ïadie ïathied bad ki nong Karbi.
U Bah Damian War, Organising Secretary ka FKJGP, u la dawa na ka sorkar ban thwet ïa kiba donkti ban thang ïa ki ïing trep bad kyntu ruh ïa ka sorkar ban wad ki lad ki lynti ban wanrah ïa ka shongsuk shongsaiñ khnang ba ki nong Khanduli kin ïoh ban leit rep leit riang.
Ki Nongthoh khana jong ki phlim hapoh ka lama jong ka Writers Guild of America West, ki la pynlong ia ka jingiakhih bajur ha khmat jong ka shlem treikam jong ka Paramount Pictures namar ka jingdawa ban pynkiew ia ka jingsiew.
Kane ka dei ka sien nyngkong  ha ka 15 snem ba ki nongthoh khana kin iakhih ha kaba iadei bad ka jingsiew ha kaba bun ki la pynpaw ia ki jingeh jong ki ba na ka daw jong ka jingsiew duna palat kim sngew don mon shuh ban thoh khana.
Haduh 11,500 ngut ki nongthoh khana jong ki phlim bad TV ki la ialum lang ban iakhih halor ka jingdawa ia ka jingsiew baheh bad rai ba lada ym don ba sngap ia kane kin sangeh treikam.
Ka Union ka la dawa ba dei ban pynkiew noh ia ka jingsniew ia ki nongthoh khana ym ban shu pynneh beit da kajuh ha kaba kane ka la ktah bha ia ki.
U Sean Crespo uba la 46 snem uba dei ruh uwei na ki nongthoh khana jong ki show ha TV ula ong ba wat lada ka kam ba u trei ka long kaba khia bha pynban bad ka jingsiew ym i iahap shuh shano shano.
Bun ki show kynthup ka NBC’s The Tonight Show, Comedy Cent ral’s Daily Show, ABC’s Jimmy Kimmel Live, CBS’s The Late Show bad NBC’s Late Night ki la rai ban ym pyni eiei katba ym pat shim la pyntreikam ia ka jingdawa jong ki nongthoh khana.
Lada kane ka jingdawa jong ki nongthoh khana kam shim la urlong kan mih ka jingeh bakhraw ha kaba bun ki show ha TV yn ym lah satia ban pyni.
Ka Alliance of Motion Picture and Television Producers, ka sngew ba ki nongthoh khana kin ym kwah satia ban iakhih kumne lada ki ioh ia ka jingsiew babiang hynrei dei namar ka jingshah khniot palat jong ki, kaba la pynlong ia ki ban poi shaduh une u pud.
Ka jingeh kaba ki nongthoh khana ki mad mynta na ka daw jong ka jingduna ka jingsiew ka dei namar ba la kiewdor lut nadong shadong bad ki shem jingeh ban pyndap pynbiang haiing hasem.
Mynta u snem bun ki nongtrei  jong ki kompani bapher bapher kynthup jong ka Walt Disney Co, Warner Bros bad Disco very ki la shah weng kam na ka daw ba ki kompani kim lah shuh ban siew ia ki namar ka jingduhnong bad jinglutksan bad lada sa ki nongthoh khana kin iakhih kumne ka jingduhnong kan dang kham jur arshah.
Ka Amber Heard ka la mih noh na Hollywood ban leit shong leit sah sha Spain bad kane ka la jia ruh hadien ba kane ka puron ka la rem noh ha ka mokotduma pyrshah ia u Johnny Depp.
Ka Amber lem bad i khun kynthei jong ka, i Oonagh Paige ki la leit ban sah sha Madrid, Spain ha kaba kane ka la jia hadien ba kane ka puron kam sngew don jingmut shuh ban sah ha Hollywood naba ka kam ak phlim jong ka mynta ka la kut bad bun ki direktor bad nongpynmih phlim kim kwah shuh ban iatreilang bad ka.
Ki khubor ki iathuh ba ka Amber ka sngew ruh ba ka Hollywood kam long satia ka jaka kaba biang na ka bynta ba kan pynheh pynsan ia la i jong i khun bad dei ruh na kane ka daw ba ka la jied da ka Spain kum ka jaka ba kan pynheh pynsan ia i.
Ka Amber kaba nang bha ban kren ia ka ktien Spanish ka don jingkyrmen bad khmih lynti ba lehse ha ki snem ban wan ynda kaei kaba la jia halor jong ka bad u Depp la klet da baroh kan sa ioh hi ka lad ban wanphai biang sha Hollywood.
Kane ka puron ka la die noh ia ka iing jong ka, kaba don ha Yucca Valley California ha u Naitung 2022 bad naduh u snem ba la leit ka la pynlut ia ka por jong ka ha Spain.
Ka jingai mokotduma ka Amber ia u Depp ka la ktah shisha ia ka ha kaba kane ka puron mynta kam lah shuh ban siew ia ka mynrain khmat sha u Depp.
U Dino Morea ula kren halor ka jingshem jingeh jong ki Model kane ka juk bad por ba mynta ban ioh rung ak phlim ha Bolly wood ha kaba une u tyngshop uba long ialade u Supermodel u sngew ba ha ki snem ba la leit ka long kaba suk ia ki Model ban ioh bsuh kjat ha kane ka karkhana hynrei mynta pat ki Model ki shem jingeh bha ban ioh rung sha kane ka karkhana.
Ha ki por ba la leit ki Model kum ka Bipasha Basu, Priyanka Chopra, Katrina Kaif, John Abraham, Milind Soman, Dino Morea, Arjun Rampal bad Deepika Padukone kim shim don jingeh eiei ruh ban rung sha Bollywood hynrei ki Model jong kane ka juk ba mynta pat wat lada ki thrang ban ioh don bynta badka Bollywood hynrei ka lad ka lynti kam shim la plie na ka bynta jong ki.
U Dino uba la rung ak phlim ha u 1999 u sngew ba katba dang iaid ki por ki samla kiba don sap ha ka kam ak phlim ki la trei shitom ban ioh rung ha katei ka karkhana bad pynpaw pyrthei ialade bad ki Model pat ki la shah iehnoh shadien.
U Dino ula iathuh ruh ba ha ki por ba la leit ki nongshna phlim bad ki direktor ki  ju wan tyrwa phlim hi ia ki  Model hynrei mynta kane ka la kylla khongpong.
U Dino uba la iohrah ia ka Gladrags Manhunt and Megamodel contest ha u 1995, u sngew ba ka jingkwah jong ki Model ban rung sha ka kam ak phlim ka long namar ba ym don lad don lynti ia ki da kiwei kiwei.
Na ka liang jong ka Ultimate Fighting Championship (UFC) ka pynbna paidbah kyrpang ha kaba iadei bad ka prokram jing-ialehkai jong ka  Road to UFC Season 2 Quarterfinals ka ban sa long ha China ha ki khyndiat sngi ban wan jong une u bnai ba mynta.
Kumta ka bynta ba-ar jong katei ka lympung ialehkai kan pyntyllun  da kajuh ka rukom pynialehkai ha kaba 32 ngut ki nongialehkai MMA na ka dewbah – Asia ki ioh da ka “Win  & Advance", kaba dei  ka lad ka lynti na ka bynta ban ioh iateh ia ka kontrak UFC ha baroh shi lynter jong ki saw kyrdan ialehkai.
Nangta la ong ruh ba ki nongjop ha man la ki kyrdan ialehkai katkum ka jingkhia jong ki nongialehkai kin ioh ban iateh kontrak.
Ka khubor ka iathuh ruh ba u nongialehkai na India u Anshul Jubli u lah ioh ban khur ia ka kontrak Lightweight UFC ha u bnai Lber mynta u snem hadien ba u la lah ban khur shalade ia ka belt Lighweight Road to UFC.
Ha katei ka aiom ialehkai kaba ar jong ka lympung, yn sa kiew jylli iakhun da ki arnut ki rangialehkai ka ri kata u Sumit Kumar (Flyweight)  bad u Rana Rudra Pratap Singh ha ka kyrdan ialehkai jong ka Bantamweight.
Ka kylla iakhun quarterfinal jong katei ka lympung ialehkai ka ban sa long, kan long ha UFC’s Performance Institute  kaba don ha Shanghai, ha kaba u Sumit un pynkhreh bha ialade na ka bynta ban ia aireng pyrshah ia uba na South Korea u Seung Guk Choi ha ka sngi ba nyng-kong jong ka lympung ialehkai kata ha ka 27 tarik mynta u bnai katba u Rana   un pynkhreh na bynta ka jingiakhun pyrshah bad uba na South Korea u Chang Ho Lee.
Ka prokram ialehkai jong ka bynta ba 2 katei ka lympung ialehkai ka kynthup:Episode 1: 27 JymmangFeatherweight: Keisuke Sasu (Japan) vs Sang Won Kim (Korea)Flyweight: Mark Climaco (Philippines) vs Jung Hyun Lee (South Korea)Featherweight: Yi Zha (China) vs Abdul Azeem Badakhshi (Afghanistan)Flyweight: Rei Tsuruya (Japan) vs Ronal Siahaan (Indonesia)Episode 2: 27JymmangFeatherweight: Li Kaiwen (China) vs Reza Arianto (Indonesia)Flyweight: Sumit Kumar (India) vs Seung Guk Choi (South Korea)Featherweight: Yibugele (China) vs Koya Kanda (Japan)Flyweight: Ji Niushiyue (China) vs Billy Pasulatan (Indonesia)Episode 3: 28 JymmangLightweight: Seong Chan Hong (South Korea) vs Rong Zhu (China)Bantamweight: Shuya Kamikubo (Japan) vs Jieleyisi Baergeng (China)Lightweight: Kazuma Maruyama (Japan) vs Sang Wook Kim (South Korea)Bantamweight: Xiao Long (China) vs Shohei Nose (Japan)Episode 4: 28 JymmangLightweight: Won Bin Ki (South Korea) vs Batebolati Bahatebole (China)Bantamweight: Chang Ho Lee (South Korea) vs Rana Rudra Pratap Singh (India)Lightweight: Windri Patilima (Indonesia) vs Shin Haraguchi (Japan)Bantamweight: Eperaim Ginting (Indonesia) vs Daermisi Zhawupasi (China).
Na ka liang u nongpyniaid jong ka lympung ialehkai Tennis kaba dang shu dep pynlong ka Madrid Open, ki la panmab na ki paidbah halor ka jingbym shym shah ia ki thei ialehkai na ka kyrdan iakhun ba mar arngut ba kin ai jingkren sha ki paidbah ha ka por ba pynlong ia ka prokram sam khusnam sha ki nongjop bad kumjuh ruh sha  kiba wan ba-ar hadien ka jing-iakhun phainal.
Hynrei kiwei pat ki khubor ki iathuh ba wat la ki nongiakhun phainal jong ka kyrdan iakhun ki  shynrang bad kynthei ki lah ioh ia ka lad na ka bynta ban ai jingkren sha ki paidbah hadien ki jingialehkai jong ki, pynbna na ka liang jong ka Victoria Azarenka  & Beatriz Haddad Maia kiba lah rah ia ka nam jop na ka jingiakhun bad kumjuh ruh ka kynhun kaba shah pynrem; ka Coco Gauff  & Jessica Pegula ki lah shah kyntait ia kata ka jingiohlad  ka  jong ki ba kin leh ia kaba ki ju dei ban leh kum ka jingai khublei sha ki paidbah kiba ju iai kyrshan ia ki ha ki jingialehkai.
Hadien kata, saw sngi hadien katei ka jingjia, na ka liang jong u CEO  jong ka lympung ialehkai baroh kawei u Gerard Tsobanian u iathuh bad kular skhem ruh ba kum katei ka jingjia kan ym jia shuh lano lano ruh.
Da ka jingiakhun kaba tyngeh bad khlem kynran-dien noh da ka Pakistan Cricket Board(PCB) na ka bynta ka lympung ialehkai Kriket ka Asia Cup ia kaba dei ban pynlong ha ri Pakistan, hynrei lah pynkynriah noh na ka tei ka ri sha kawei pat, kumta na ka liang jong katei ka synjuk ka lah leit ban buh ia ka jingkyrpad ka jong ka sha ka Asian Cricket Council (ACC) na ka bynta ba kan ioh pynlong ia ki katto katne ki jingialehkai katei ka ri lympung ha ka ri; kata ban ailad ia ka ri baroh kawei ba kan pynlong ia ki saw jingialehkai jong ka kylla iakhun kaba nyngkong.
Lada katei ka jingtyrwa ka jong ka ym shym la lah ban pdiang da ka ACC, na ka liang jong ka PCB ka lah byrngem ban weng  noh ialade na ka tei ka synjuk pyniaid jingialehkai Kriket jong ka dewbah-Asia.
Kumta ruh ka Hybrid Model jong u Chairman ka PCB u Najam Sethi na ka bynta ka kynhun ialehkai ka ri ba kan ialehkai ia ki jingialehkai ha-ing, nalor ka jingiakhun pyrshah jong ka India bad katei ka kynhun ha la ri lajong, lah shah kyntait noh ha kiwei pat ki dkhot jong kiwei pat ki ri kiba don hapoh katei ka synjuk.
Hynrei na ka liang jong ka PCB, kum ka jingpynphai jubab kylla ka jong ka, ka lah kyntait noh ia ka jingai jingmut na ka bynta ban pynlong noh ia ka tei ka lympung ialehkai ha Sri Lanka.
Ki tyllong khubor ki iathuhruh ba u Sethi u lah buh ia ka jingkyrpad ka jong u sha ka ACC ba lada ka jingthmu kaba ar (Plan B) jong ka PCB  lah shah kyntait noh da ki dkhot ka ACC, kumta ruh ka ri baroh kawei kan ym phah ia ka kynhun ialehkai ban shimbynta ha katei ka lympung bad ha kajuh ka por ruh ka PCB kan weng noh ia ka jinglong dkhot ka jong ka na ka synjuk.
Ka paw ruh ba u Sethi u lah dep ban pyntip sha ki nongpyniaid ka ACC  ba ka PCB kan dap da ka jingkmen kaba khraw ba bun na ki jingialehkai jong ka ba ka dei ban ialehkai bad ki jingiakhun ba dangsah yn ialehkai ha UAE.
Ka Meghalaya Clean and Green Organisation (MCGO) kan pynlong ïa ka ‘Mini Marathon’ ha ka 5 tarik u Jylliew 2023 ha ka por 6 baje mynstep.
Ka phang pdeng jong kane ka marathon ka dei ‘Run Against Climate Change’.
Kane ka jingmareh marathon kan sdang na Liarbang, ter ter ka ïaid lynti na ka shnong Liarkhla, Kdonghulu, Thadnongiaw, Khweng, Mawbri, Nongrim Nongladaw, Mawtneng, Umshaproh, bad pynkut ha madan Kurkalang Bhoirymbong.
Ha kane ka marathon yn phiah haduh saw kyrdan, kata kan don ka Under-16 ki kynthei, Under-16 ki shynrang bad ka Above 16 ki shynrang bad Above 16 ki kynthei.
Kum ka seng ka khot sngewbha ïa baroh ban wan ïashim bynta kiba najan ne jngai ruh.
Ka jingpynlong ia kane ka marathon namar kum ka seng ka sngewkhia halor ka jingkylla jong ka mariang bad suiñbneng.
Kumta la pynlong khnang ïa kane ka jingmareh marathon ban ai jingtip bad pynsngewthuh sha ki paidbah nongshong shnong ka thaiñ bad ka Jylla hi baroh kawei, ba kum ki nongshong shnong, dei ban sngewthuh ba ka jingkylla ka mariang kan ktah ïa ka jingim longbriew manbriew jong kane ka pateng bad ki pateng ban dang wan hadien.
Ki form bad ki jingtip ba kham bniah lah ban phone ne WhatsApp ha kine ki number 9233447290, 6909539707.
Ha kane ka marathon yn wan pynshngaiñ ruh da uwei u khlur nongïamareh ba la paw ka Jylla, uba la long ruh u nonghikai mareh ‘Coach’ u Bah Jommingstar Ramsiej uba la jop ïa ka Kolkata full Marathon, Mumbai full Marathon bad Delhi full Marathon, pynkut ka kyrwoh na u Bah S Nongkhlaw, Publicity Secretary ka MCGO.
Ka lympung Meghalaya State League 2023 ka la sdang ha ka rukom kaba paka bha ha ka sngi Saitjaiñ, ha kaba la pynlong haduh 5 tylli ki jingïalehkai ha kylleng ki madan ba la pynkhreh.
Haba phai sha ka Group B ba la long ha Jowai, la sakhi ar tylli ki jingïakhun, katba la ïoh ban pynlong mar kawei ka jingïalehkai na ka Group A ha Shillong, Group C ha Mawkyrwat bad ka Group D ha Tura.
Haba phai sha ki jingïalehkai ha Jowai, kata ha ka jingïalehkai sdang, ka Rymbai Iawpynsing Sports Club ka la lah ban pynliem noh ïa ka Youth Club Pdengkarong da 2-0 ha ka jingïakhun kaba la long ha Kiang Nangbah Stadium.
Ïa ki ar tylli ki kol ka Rymbai la ïoh ban khyrwit da u Slander Nongtdu ha ka minit kaba 6 bad u Vicky Dkhar ha ka minit kaba 28.
Ha kawei pat ka jing-ïalehkai, ka Ladthadlaboh Sports Club kaba dei ruh ka kynhun ba wan ba-ar ha ka lympung Super Division ka West Jaiñtia District Sports Associa-tion, ka la jop kput ïa ka Sein Pynbhalang Sports Club kaba dei ka lahduh jong ka First Division jong ka lympung ba la pynlong da ka Laskeiñ Block Sports Association.
Ha kane ka jingïaleh-kai ka Ladthadlaboh ka la lah ban pynliem noh da 5-0 kol bad ban sdang ïa kane ka lympung ha ka rukom kaba paka.
Haba phai pat sha ka jingïakhun ha Shillong, ka Mawlai Sports Club ka la lah ban pynliem noh da kaba suk ïa ka Jyntru da 5-1 kol.
Ha kane ka jingïalehkai u Donlad Diengdoh u la ïoh hat-trick da kaba ïoh thep kol ha ka minit kaba 20, 44 bad 72.
Katba u Sanjini Dkhar u la khyrwit kol ha ka minit ba 28 bad u Remark Kharmalki ha ka minit kaba 78 ban pynlong ïa ka Mawlai kaba dang ïaleh-kai ha ka sien kaba nyngkong ha kane ka lympung, ka jingjop kaba biang eh ha ka jingïalehkai kaba la long ha madan MFA Turf ha Polo.
Ïa ka shi kol ka Jyntru pat la ïoh ban thep da u Emanbhah Marbaniang lyngba ka jingshut penalty ha ka minit shwa ban wai ka jingïalehkai.
Ha Mawkyrwat, ka Mawten Sports Club ka la pynliem noh ïa ka Pyn-dengrei Sports Club da 2-1 kol.
Katba ka jingïakhun ha Tura pat ka la kut noh ha ka jingïakhaid da mar shi kol hapdeng ka Chipakkore Football Club pyrshah ïa ka Warima Youth Club kaba la long ha madan Chandmari.
Ha ka sngi Nyngkong pat ka jingïakhun ha kane ka lympung kata ha Shillong jong ka Group-A kan long hapdeng ka Umrit pyrshah ïa ka Seng Samla Laitryngew ha ka por 3 baje janmiet.
Ha Jowai jong ka Group-B kan long hapdeng ka Mulait United pyrshah ïa ka Youth Club Pdengkarong ha ka por 2:30 mynsngi.
Ka jingïalehkai ha ka Group-C ha Mawkyrwat kan long hapdeng ka Seven United pyrshah ïa ka Lumdiengngan ha ka por 3 baje janmiet bad ha ka Group-D ha Tura ka jingïakhun kan long hapdeng ka Selsella Sports Association pyrshah ïa ka Wasa Football Club ha ka por 3 baje janmiet.
Ka jingmih na ka ilekshon sha ka ïingdorbar Thawaiñ na Sohïong konstitwensi ha kaba ka jingñiew ‘vote’ ka la long ha ka 13 tarik Jymmang, 2023, ka pyni biang sa shisien ïa ka jingshisha ba kham bun na ki paid Khasi ki la ngiah bad isih hi shoiñ ïa ka seng National People’s Party (NPP).
Ban shu pynkynmaw, u kyrtong ka seng United Democratic Party (UDP) ha ka ilekshon ha Sohïong konstitwensi, u Bah Synshar Kupar Roy Lyngdoh Thabah u la long u nongjop bad un long u MLA bathymmai da kaba ïoh khur haduh 16,679 ‘vote’ katba u kyrtong uba wan ba-ar u dei jong ka NPP, kata, u Bah Samlin Malngiang uba la ïoh 13,257 ‘vote’.
Ka ‘vote’ baroh kaba la ñiew ka long 32,161 ‘vote’.
Ka jingjop u kyrtong ka UDP da haduh 3,422 ‘vote’ kam dei shuh tang ka jingjop badonburom, ka la dei ruh ka jingjop kput kaba pyni shai ba ki paidbah Sohïong kim mon satia ïa ka NPP wat lada ki lah ban ym don daw eiei pyrshah ïa u Bah Samlin.
Ki don kiba la kynthoh ba lada u Bah Samlin u la neh beit ha ka seng Hill State People’s Democratic Party (HSPDP), lehse ki paidbah ka Sohïong kin dang ai biang ha u ïa ka iktiar ban long kum u MLA jong ki.
Tangba kata kam don jingmut shuh ban dang ïathir namar ka kam ka la dep bad ki paidbah Sohïong ki la ïoh ïa u MLA bathymmai.
Ka NPP ka la sei lut ïa ki nongïalam jong ka – naduh u Myntri Rangbah, Conrad K Sangma, u Symbud Myntri Rangbah, Bah Prestone Tynsong, ki Myntri sorkar, MLA bad MDC nalor kiwei pat – ban leit ñiom sha Sohïong bad ban padiah ïa u thylliej na ka bynta u Bah Samlin.
Ki la ïa pynlut sngi ban ïalap na ki rynsan bapher-bapher ryngkat bad ka jingshad jingkmen bad ki paidbah nongkyrshan.
Ha kajuh ka rukom, ka UDP ka la leh kumne watla uba la kham pawnam bha ha ka rukom ïalap ilekshon u dei u Bah Amazing Kurbah.
Tangba ha kaba kut, ki paidbah ki la kham noh sha u Bah Synshar.
Ka jingkren kob jong ki nongïalam ka NPP ba ki bat ma ki ïa u shabi jong ka Secretariat ka la pynlong pynban ïa ki paidbah ka Sohïong ba kin khang tala syndon ïa kane ka seng ha kane ka ilekshon.
Ki jingkren kiba laiphew jait laiphew skit ki la mih na ka shyntur jong ki nongïalap ilekshon khamtam na ka liang ka NPP.
Ka jingkob kaba ha khmut haduh ba la sngewthait sa ban sngap.
Kam myntoi pat ban kob ha ka ilekshon namar ka bor ka shong ha ki paidbah ba bun ba lang bad ym tang ha kita ki nongïalam kiba don tang shi kham.
Kiba bun ki nongïalam kim tip bad kim sngewthuh hi ruh aiu ki paidbah ki rai tat haduh ban da la plie lut ïa ki kor thep ‘vote’ ha ka sngi ñiew.
Na Rilum Khasi Jaiñtia, ka NPP ka la jop phra ngut ki MLA, hynrei da ka jingwan pynïasoh noh jong ki arngut ki MLA ka People’s Democratic Front (PDF), ka jingdon kita ki MLA na kane ka thaiñ ka la kiew sha ka 10 ngut.
Ïa kine ki MLA la phah ban rung sha ka NPP ha ka 6 tarik Jymmang, 2023 kaba long saw sngi shwa ba ki paidbah ka Sohïong kin jied ïa la u MLA.
Ka NPP ka dang tharai ba ka jingwan pynïasoh jong kine ki MLA ka PDF kan rah ïa ka burom bad ka kyrteng jong ka seng ha Sohïong bad kan long kum ka lad ban khroh shuh ïa ki paidbah.
Phewse kam shym la long kumta.
Mano ba kham stad haba kumta? Ki paidbah ka Sohïong konstitwensi lane kita ki MLA ka NPP? Ka jubab jong ki paidbah Sohïong ka dei kaba la pynshaïong hi ngaiñ ïa ki nongïalam bad nongkyrshan ka NPP.
Ki khlem poi pyrkhat ba ki paidbah kin ai da kato ka jubab da kaba pynjop kput ïa u kyrtong ka UDP uba dei ruh u pyrsa trai jong u MLA ba la khlad noh, u Bah H Donkupar Roy Lyngdoh.
Katto ki la ïakhun ban jop khnang ban pynkiew ïa ka jingbun ki MLA na ka 28 ngut sha ka 29 ngut, hynrei ki nongshong shnong ka Sohïong ki la pyni ïa la ka bor.
Ha kawei pat ka liang, ki la don kiba kynthoh ba ka jingpynjop ïa u kyrtong ka UDP na Sohïong kam don jingmut eiei namar ha kaba kut, ka UDP bad ka NPP ki ïatreilang.
Kane ruh ka dei ka jingshisha.
Kumba ka long mynta, kam i don lad ïa ka UDP ba kan leh eiei ban thaw sorkar thymmai wat lada ka don 12 ngut ki MLA.
Ka jingphohsniew jong ka UDP ban ïoh ïalam ïa ka sorkar lehse ka la kut noh khamtam hadien ba ki arngut ki MLA ka PDF ki la leit rung sha ka NPP.
U Bah Prestone u la ong ha ka por ïalap ilekshon ha Sohïong ba sa tang katno, yn pynïaid noh da ka kjat ïa ki MLA ka UDP kiba mynta ki hap ban shong ha ka tnum jong ka bos ba la ñiah da ka NPP.
Ka jingmut jong kata ka jingpynïaid kjat lehse ka long ba ki arngut ki MLA ka UDP kiba don ha ka kynhun Myntri ki la ban shah weng noh lane ka NPP kan pynkut noh shi syndon ïa ka jingïatreilang bad ka UDP bad ki 12 ngut ki MLA jong kane ka seng kin hap ban shong noh sha ka Liang Pyrshah.
Tangba ngim tharai ba kan long kumta namar ka NPP kan ym kwah da lei-lei ba ka Liang Pyrshah kan khlaiñ.
Lada khlaiñ ka Liang Pyrshah, ka sorkar kan sa ktha khlieh bad kin sa mih bun kiei-kiei.
Ïa mynta, lehse ka NPP kan pynshong beit ha tnum bos ïa kita ki 12 ngut ki MLA ka UDP bad kan sa kheiñ bad peit thuh bha hashwa ba kan shim ïa kano-kano ka sienjam pyrshah ïa kane ka seng kaba la shu wan snoh ha ka minit ba khatduh sha ka sorkar Meghalaya Democratic Alliance (MDA) 2.
0.
watla katta ruh, ngin peit ha kine ki sngi ha kano ka rukom u Bah Prestone un pynïaid da kjat ïa ki 12 ngut ki MLA ka UDP.
Ka Lion Sports & Youth Affairs ka la long ka lahduh ha ka lympung ïalehkai Cricket kaba la tip kum ka “Open to All Cricket Tournament 2023" ba la pynïaid da ka West Jaiñtia Hills District Cricket Association Jowai.
Kane ka la wan urlong hadien ba ka Lion Sports & Youth Affairs ka la pynliem noh ïa ka Efty United XI Mynsoo da kaba pynhap 3 wiket ha ka jingïakhun final kaba la long ha madan Khlieh-tyrshi Mini Stadium ha ka sngi Saitjaiñ.
Ïa kane ka lympung ïalehkai kriket la pynhap pyrda da u Sidharth Benerjee, President ka Jaiñtia Cement Manufac-turers Association ha ka jingdonlang u Waheh Shnong Khliehtyrshi u Bah Kithok Rymbai ha ka jingïalang ba la pynïaid da u Vice President WJHDCA u Bah Isaïa Muksor.
Haba phai sha ka jingïakhun final, ïa ka jingkynting pisa la jop da ka EftyUnited bad ka la kam trai shwa ban tied nyngkong ha kaba ka la kamai haduh 177 run na ki 33.
2 over bad hap lut baroh ki wiket.
U Sylvester Mylliem-pdah u la tied 79 run na ki 78 bol bad u Sanvert Kurkalang u la tied 28 run na ki 22 bol.
Katba u Deibormi Rangad ka Lion Sports & Youth Affairs u la pynhap 4 wiket na ki 7 over, u Peterson Lamare u la pynhap 2 wiket na ki 5.
2 over bad u Firstborn-son Dkhar u la pynhap 2 wiket na ki 3 over.
Haba beh ïa ka thong, ka Lion Sports & Youth Affairs hapoh ka 28.
4 over ka la kamai 181 run bad hap 7 wiket.
U Nik Dan u la tied 58 run na ki 63 bol, u Peterson Lamare u la tied 35 run na ki 26 bol bad u Firstbornson Dkhar u la tied 30 run na ki 25 bol.
Katba na ka liang ka Efty United XI Mynso, dei tang u Sylvester Mylliempdah uba la khur haduh 4 wiket na ki 7 over.
La sam ïa ka khusnam ‘Man of the Match’ sha u Deibormi Rangad jong ka Lion Sports & Youth Affairs.
Ka nam ‘Highest wicket taker’ la ïoh da u Deibormi Rangad jong ka Lion Sports Youth Affairs, ka nam ‘Highest Runs Scorer’ la ïoh da u Sylvester Mylliempdah ka Efty United XI Mynso, bad ïa ka nam ‘Man of the Tournament’ ruh la ïoh da u Sylvester Mylliempdah.
Dei kane kein ka kabu ia ki khun na ki kpa bym dei Khasi ban ioh leh mon, namar ka KHADC kaba dei peit ia kata ka dustur ka riti u Khasi ka ai lad ia ki.
Ha ka kyrteng ka ai jait kmie ki ioh ban ai jait Khasi.
Katno ia kiba dei ka doh ka snam tynrai u Khasi ki khanglad ban ioh ia ka NOC kum ki Khasi.
Kane te ka long shisha kaei kaei kaba la shah ialam bakla ha ka bor u nongwei nongar ym ha ka riti ka dustur u Khasi.
Ka ai jait kmie ne ka ai jait kpa kam don kano kano ka jing-ktah ia ka dustur ka riti u Khasi, haba ka kmie bad u kpa ki dei ki khun Khasi paka, ka KHADC ka la dei ban pynkylla bad pynbeit noh ia ka jingbakla halor kane ka rukom ai jait shim jait tang na ka kmie ka dei ban thaw bad ai lad ia u kpa bad ia ka kmie khlem pyniapher halor ki khun kiba kwah ai jait ha u kpa ne ka kmie kumjuh.
Ki tymmen Khasi mynshuwa lei lei ki pyntieng ba ym dei ban shongkha bad ki bym dei na kajuh ka jaitbynriew.
Te kane ka jingleh ka KHADC ka pynshlur ia ki kynthei jong ngi ban ia shongkha bad ki bym dei Khasi.
Ka por ilekshon kam pat kut ha ka jylla jong ngi.
Hadien ba la dep kawei, kawei pat la nang ap hajan.
Bun ki dang shoh khawiang ha ka buaid ilekshon namar ka dei ka por sngewbha bad por shongshit.
Kane ka paw shynna na ka jingleh ki paidbah hi ha ka por kanbas ilekshon.
Ha kawei ka liang, ki paralok bad ki ïaieit ïathoiñ bad ki kyrtong ba don lad ban jop ki trei miet bad sngi ban pynpoi ïa la u briew sha ka thong khnang ba ma ki ruh ki lah ban ïoh jingmyntoi na u nongjop.
Hangne ngi ïa tyngkhuh biang bad ka jingkyrduh nongïalam.
Ka jinglynñiar ïa ka jingdonkam nongïalam kam dei tang ha ka pyrthei salonsar Hynrei ha la i kyntoit ruh kumjuh.
Ka jingdonkam ïa ka nongïalam ba don jingkitkhlieh bad ka beit ka dohnud ka kham donkam mynta ban ïa ka mynnor.
Ban kham sngewthuh ïa kane ngin ïa phai khyndiat sha kane phang lyngba ki jingwad bniah (research) ba la leh kyrpang halor kane ka bynta hadien ka khlam COVID-19.
U nongthoh ba na America u Do Seidman u ong ‘Ka jingpang khlam Corona ryngkat ka jingpyrshah ïa ka jingisih jaitbynriew ka pynpaw ba donkam kyrkieh ïa ka jingïalam kaba don jingkitkhlieh bad don ka jingtip briew tip blei ha ka’.
Da kaba pynshong nia halor ka jinglum jingtip kaba bniah kumba 80 na ka 100 kiba jubab ïa ki jinglum jingtip kata ki kynthup ïa ki nongtrei naduh ki ba kham shajrong ha ki kyrdan bad ter ter ki pynpaw ba ka jingïalam ba tip briew tip blei ka donkam eh ha kano kano ka kam ne jingtrei.
U Seidman u jer lai tylli ki jinglong bakongsan jong ka jingïalam ba tip briew tip blei.
1.
Ka jingstad ha ka bor pyrkhat, 2.
Ka jinglong ba bha khlem thohbria ha ka jingim, 3.
Ba shah ïalam da ka jingthmu bakordor.
Kajuh ruh ka kyndon ka ïadei bad ka ri ne jylla jong ngi wat shaduh ki district kumjuh.
Ngim lah ban kyntait ba ngi donkam ban ïa bud ïa ka rukom ïaid jong ka spah snem kaba thymmai kata ka 21st Century.
Hynrei kane ka i kumba ka ïa tyngkhuh mawsiang namar bun eh ka jingïashrut bad ka jingkwah rhah shimet-shimet.
Ka ktien thew kaba ong ‘pyrkhat ïa ka pyrthei baroh kawei, hynrei leh pat ha la i jylli la jong’ kam suh thied eiei ha kane ka jingkwah rongphong palat.
Baroh ki kwah ban long nongïalam namar ban ïoh nongbud ka suk ban shu thied ïa ki.
Hynrei ka jingshisha pat kan leh aiu lada long tang ki nongbud katba ka jingmut jingpyrkhat pat ka long kum u nongïalam bakhraw.
Kaba sngewsih ka long don shibun ki ong ba ki dei ki nongïalam, hynrei ki don pat ïa ka bor pyrkhat jong ki nongbud.
Shen ngin sa ïoh ka MDC bad MP ilekshon bad kiwei ki ilekshon shiteng samoi.
Bun ruh ki ba thmu rung sha ka saiñpyrthei ki la ïa khroh ïa ki nongïalam jong ki seng saiñpyrthei ban ïoh tiket.
Ka VPP ruh ka la pynkhreh ban shimti ïa ka bor synshar ka KHADC halade.
Haba pyrkhat ïa ka jingbeh ka lyer ha ka MLA ilekshon ïa ka VPP bun ki kyrtong ki lah ban tied jingkhang jong ka VPP ban pan tiket khlem da tip bad sngewthuh ïa ki nongrim jong ka seng.
Don kiba la kam ba ki dei ki kyrtong MDC ka VPP lyngba ki Social Media bad kiwei pat kum u kyrtong MP khlem da don jingtip jong ka seng.
Hato kumno ka lah ban long kumne naduh ba sdang ka jingïaid lynti jong ki ha ka kam saiñ hima ki la pynpaw ba ki long kiba laplah ban kuman tang ïalade ki thmu.
Lehse lada ka VPP kam jop iwei ruh ha kane ka MLA ilekshon ba la dep tharai don kiba nud ban kam ba kin ïaleh na ka VPP? Kane ka pyni ïa ka jingkwah rhah khlem sngewthuh ïa ka jingmut nongïalam.
Ha kawei pat ka liang, ka seng VPP kumba ka paw ha ki Social Media ka la ong ba lada jia ba bun eh ki nongpan tiket, yn shu pynkhalai nusib noh.
Kane pat ka ïa jait jingïalam ka dei ka bym lah shim rai.
Ban shu pynïakhalai lehse kan buh sharud ïa ka jingstad bad jingshemphang jong ka jingjied shah ban ïoh ki bakordor.
Kane ka pyni ïa ka jingïalam kaba tlot bad khyllah bym ïadei bad ka rukom pyrkhat ka synshar paidbah (democracy).
Ha kaba ïadei bad ka jinglong kyrpang jong ngi ki briew bad kum ka jaitbynriew, ka jingdon ka District Council kum ka met jong ka riti synshar ka ri India, ka plie ka lynti ba ngi lah ban sngew sarong bad kyrpang.
Bad lehse nga kwah ban pynshai hangne ba ka batai ïa ka jinglong kyrpang jong ngi kam dei da ka snam, hynrei da ka riti dustur bad kolshor kaba ngi la bud baroh shi katta.
Kum ka nuksa ka jingshim jait na ka kmie ka dei ka dustur ba kyrpang jong ka jaitbynriew Hynñiewtrep jong ngi.
Nalor kane don sa kiwei ki dustur ne jingleh kiba pynlong kyrpang ïa ngi na kiwei kum ha ka jingshongkha shongman ban lait ka sang ka ma, ka khyndew ka shyiap, ki jaka puta, synshar khadar, ki khlaw ki btap bad jingïoh pateng la pateng ïa ki ba la ithuh da ka 6th Schedule bad ba dei ban pynlong aiñ noh ïa ki.
Hynrei sngewsih kine kim shym urlong satia pura namar ka jingïatan tyllai hapdeng ka bor ka District Council bad ka sorkar jylla.
Ka District Council ka dei ban long ka nongri nongsumar ïa ki riti dustur jong ka jaitbynriew.
Bad ka kamram ba kongsan jong ka ka long ban pynlong aiñ ïa kine ki phang baroh ki ba la jer ha ka 6th Schedule Hynrei kane kam shym la urlong namar bun sien hi ïa ka District Council la pynlong tang kum ka jaka rieh tngen shipor jong ki to ki ba rem MLA lane kata ka pyrshang hikai ban long MLA.
Pynban kata ruh kam shym ïarap eiei, ki la pynlong lehnohei lut.
Ka jingïakynad khappud ka dei kawei ka nuksa bym biang ki aiñ ki kyndon ban teh khnang ban ym don ka jingkyntur pud beaiñ bad ruh ban pyrkhing ïa ki nongïalam shnong ba kin ym lah ban die ne a iwai jaka kulmar.
Namar ka jingjia ba ki khappud kam da dei eh ka jingleh ki arliang sorkar hynrei ka jingkyntur ki briew shimet da ka jingïasngewthuh lang bad ki katto katne.
Namar kane ka daw, ha kaba ïadei bad ka jingjied ïa ki nongmihkhmat sha kane ka met ba kyrpang jong ka riti synshar ka ri India, ka bha ba lada ki paid nongjied kin buh katto katne ki kyrdan kiba donkam bad kongsan da kaba pyrkhat ïa kine ki mat bakongsan bad ba ktah ïa ka matïong ka jaitbynriew.
Bad kine ki kyrdan ki long donkam ïa ki briew ki ba lah kham ih ha ka jingmut jingpyrkhat bad kiba tip tynrai ïa ki nongrim jong ki riti ki dustur ka jaitbynriew bad shemphang kat kum ka juk mynta.
Ka daw ba nga ong kumta ka dei namar bun na ki samla mynta kim da tip thikna ïa la ka jong ka thymmei bad kane kan wanrah jingeh ka bakhraw.
La khring ïa ki sha ka kam saiñhima na ki daw jong ka jingbym don lad da kumwei pat bad ka jingïabang ha ka jingshongshit khlem salia lada ka jaitbynriew ha noh sha riat.
Lehse da ka jingdon ki ba lah kham rangbah ha ka Council kan kham duna ka jingpynkulmar politik bad kan ïaid beit ka rukom pynïaid ïa ki shnong ki thaw ruh lym kumta ka jingkordor jong ki riti dustur bad kolshor kan sa sepei lut.
Katkum ki khubor la ong ba ha ka sien nyngkong eh, ka United Kingdom ka la lap ia iwei i khyllung ba la kha bad iba don ia ka ‘DNA’ jong 3 ngut ki briew.
Haba iadei bad kane, la ong ba 99.
8% ka DNA kaba don ha itei i khyllung, ka dei na ki 2 ngut ki kmie-kpa, katba kaba tam pat ka dei na kawei ka nongai symbai.
Ka jingthmu jong kane ka kam ka long ban pyllait ia itei i khyllung na shibun jait ki jingshitom.
Ia katei ka jait jingsumar la tip kum ka Mitochondrial Donation Treatment (MDT), ia kane ka jait jingsumar la ju pyndonkam da kaba shim ia khyndiat ki symbai na ki kynthei kiba shait ba khlaiñ ban pynïoh ia ki ‘IVF embryos’ khnang ban pyllait ia i khyllung na kino kino ki jingshitom kiba lah ban pur na ka kmie sha i khun.
Namar la ju tip ba ki jingshitom ‘Mitochondrial’ ki long kiba eh bad ki bym lah ban pynkoit bad kito ki khyllung kiba ioh ia katei ka jingpang, ki lah ban khlad noh tang hadien khyndiat sngi lane tang hadien khyndiat kynta ba la kha sha pyrthei.
Hynrei ki doktor kiba pynkha ia itei i khyllung na Newcastle jong ka thaiñ North-east England, kim shym la pynshai ia ka jinglah jongki ban pynkha ia itei i khyllung lyngba jong katei ka rukom ‘MDT’.
Hynrei la ong ba ka UK kam long ka ri kaba nyngkong ban pynkha ia ki khyllung lyngba jong ka MDT.
Kiba nyngkong eh kiba la leh ia kane ka rukom ka long kawei ka longiing Jordan kaba la leh ia kane hapoh United States ha u snem 2016.
Hadien 3 sngi ba la khang bad pynsangeh treikam ia ka ‘Internet’ hapoh Pakistan, ka Pakistan Telecommunication Authority (PTA) ha ka Sngi Thohdien ka la pynbna ba la pyllait bad pyntreikam biang ia ka internet ha kylleng ki bynta jong ka ri.
Kumta, la ong ba baroh ki rynsan Social Media naduh ki Face, Twitter bad ka YouTube ruh ki la lah ban treikam kumba ju long hadien ba la pyllait noh ia ki baroh.
Katei ka tnat PTA ka la khang noh ia ka Internet bad kumjuh ruh wat ia ki kor internet Broadband ha baroh ki bynta jong ka ri ha ka 9 tarik u Jymmang, hadien ka jingbthah jong ka tnat kam poh iing ka Pakistan.
La ong ba ia ka Internet la khang noh naduh ba jur ka jingiakhih paidbah jong ki nongkyrshan u Imran Khan ha kylleng ki bynta jong ka ri Pakistan, ha kaba ki la leit thombor bad pyn julor ruh ia ki jaka treikam bad ki ophis treikam jong ka sorkar ha Lahore, Rawalpindi bad ha Peshawar.
Namarkata, ki bor pyniaid ka Pakistan ki la khang noh shwa shipor ia ki kor internet baroh naduh ki rynsan Social Media bapher, khnang ban tehlakam shwa shipor ia ka ding kaba klang bad ban lait pynpur ia kane sha kiwei pat ki bynta jong ka ri.
Ka ïingbishar ha Delhi ha ka sngi Thohdieng ka la pynjlan tarik shuh shuh ha kaba ïadei bad ka jingset patok haduh ka 2 tarik, Jylliew ïa u nongïalam jong ka seng AAP u Manish Sisodia ha kaba ïadei bad ka jingdonkti ha ka kam bamsap kaba la mih na ka tnat Excise.
U Special Judge u MK Nagpal u la pynbna ban nang pynjlan sngi shuh shuh ha kaba ïadei bad ka jingset patok ïa u Sisodia hadien ba ïa une u Symbud Myntri barim jong ka Delhi la ïalam hakhmat ka ïingbishar hadien ba la kut noh ka por ban set patok ïa u kumba la pynbha ha shwa.
Ka ïingbishar ha ka 31 tarik, Lber ka la kyntait ban ai jamin ïa u Sisodia, ha kaba la ong ba u la long u snar nongïalam ha kaba ïadei bad ka jingïasuhbuit sniew ban bam tyngka ha kaba ka la kot sha ka T.
90-100 klur kaba la long sha u bad sha ki nongïarap jong u ha ka sorkar Delhi.
Ka kynhun CBI ka la kem ïa u Sisodia halor ka jingshah kynnoh ba u la bamsap ha kaba ïadei bad ka jingpyndkoh ïa ki rukom pyntreikam hapoh ka tnat Excise ha Delhi hapdeng u snem 2021-22.
Ka Mayor jong ka Delhi ka Shelly Oberoi ka la ong ba ka Municipal Corporation ka la don jingthmu ban khmih bniah ïa ki nongpynkhuid jaboh ha kaba ïadei bad ka jingtreikam jong ki kaba man ka sngi.
Ka la ong ïa kane ha ka por ba ka la ïakren bad ki nongthoh khubor ha ka por ba la don ka jingleit khmih bniah ïa ka Waste-to-Energy Plant kaba don ha Tughlakabad.
“Ngi la don jingthmu ban khmih bniah ïa ki nongtrei kiba ju pynkhuid ïa ki jaboh jabaiñ bad ban khmih bniah ïa ki ha kaba ïadei bad ka kam kaba ki ju trei manla ka sngi.
Lyngba kine ki jingkhmih bniah, ngin sa lah ban khmih bniah ïa ki ha kaba ïadei bad ki kam ba ki trei," la ong ka Mayor.
Ha kaba ïadei bad ka jingbun jong ki jingjia shah dait ksew, ka la ong, ba kin sa don ki jingkhmih bniah ha kylleng ki jaka ba ju pynduh khun ïa ki ksew bad ka MCD kan sa treikamlang bad kiba bun ki seng treimon sngewbha.
Ha kaba ïadei bad ka mat halor ki ksew shang lymwir, ka la ong, ki la don kumba saw tylli ki jaka ba  la buh ïa ki kiba hapoh hapoh ka jingkhmih jong ka sorkar Delhi.
“Ngan sa phah jingthoh sha u Myntri ka Cabinet ha Delhi u Gopal Rai ba un plie sa ïa kaba san ka jaka sah na ka bynta kine ki ksew bym don jaka sah,"  la ong ka Oberoi.
Ha kaba ïadei bad ka jingbuh jingkylli halor ka Waste-to-Energy Plant, ka la ong, ka Plant kaba thymmai kumba la thmu la dei ban buh ha Narela Bawana, ha kaba ka la bynrap, “Mynta ngi dang buh jingthoh bad ha ki lai snem, yn sa pyntreikam ïa kane".
Ki nongïalam jong ka seng Congress ha ki khyndiat sngi kiba la leit noh ki la kynnoh ba ki jingïakajia bad ki jingïaumsnam kiba la jia ha ka jylla Manipur ki dei ki jingjia kiba ki kynhun runar ki la thmu lypa la slem; bad na ka liang ki nongïalam jong ka seng ki la dawa ruh ba dei ban pynjari da ka President’s Rule ha Manipur na ka bynta ban tehlakam ïa ka shong suk shong saiñ ha ka jylla.
Halor katei, na ka liang u nongaiktien jong ka Congress – Bhakta Charan Das u la dawa ruh ba ka sorkar ka dei ban pynbiang da ka lad jingïarap kaba mar T.
20 lak sha ki bahaïing hasem jong kito ki ‘riew paidbah kiba la shah pynïap bad kumjuh ruh mar T.
5 lak sha kito ki nongshong shnong kiba la shah pynjulor ki ïing ki sem jong ki.
Na ka liang u nongïalam ka seng u la dawa ruh ba ka sorkar ka dei ban pynbiang da ki lad jingsumar kiba janai na ka bynta kito kiba la ïoh ïa ki jingmynsaw bad kumjuh ruh ban pynbiang ïa ki jaka sah kiba shngaiñ na ka bynta kito ki paidbah kiba la hap ban mih jyndat noh na la ki jong ki ïing ki sem.
U Das u la kynnoh ruh ba ka sorkar jylla hapoh ka jingïalam jong ka seng BJP kam shym la lah satia ban tehlakam ne shim ïa kino kino ki lad ki lynti ban pynsangeh ïa ki jingïakajia kiba la jia ha ki khyndiat sngi kiba la leit noh.
U la kynnoh ba ka sorkar jylla kam shym la lah ban pynsangeh ïa ki jingïakajia, kam shym la lah ban leit pyllait im ïa ki ‘riew paidbah bad kumjuh ruh kam shym la lah ban pynbiang ïa ki jingdonkam kiba man la ka sngi na ka bynta kito ki paidbah kiba la hap ban leit sah shipor ha ki ïing dara.
Halor kitei kiei kiei baroh, na ka liang u Das u la pyntip ba ka seng Congress ka dawa na ka Sorkar Pdeng ba ka dei ban pynjari noh da ka President’s Rule ha Manipur khnang ban pynsangeh ïa ki jingïakajia kiba dang jia tad haduh kine ki sngi kiba mynta.
U la kynnoh ba ka Sorkar Pdeng lem bad ka Sorkar Jylla hapoh ka jingïalam jong ka seng BJP kim shym la bud satia ïa ki kyndon jong ka Konstitushon haba ki shim ïa kino kino ki rai kiba ïadei bad kitei ki jingïakajia ha ka jylla Manipur.
U la pyntip ruh ba tad haduh kane ka kynti kaba mynta, na ka liang u Myntri ka Tnat Korbar Ri – Amit Shah um pat shym la wan satia ban jngoh ïa ka jylla Manipur bad kumjuh ruh na ka liang u Myntri Rangbahduh jong ka ri – Narendra Modi um pat shym la pyllait satia ïa kano kano ka kyrwoh ban ïawer na ka bynta ka shong suk shong saiñ.
Ka kynhun Anti-Narcotics Cell (ANC) jong ki pulit ka Mumbai ki la pyntip sha ka State Human Rights Commission (SHRC) ba ki la don kumba 489 tylli ki jaka ha ka nongbah kiba la ïai pyndonkam man ka sngi da kito ki briew kiba la kyrni ha ka jingdih drok, bad hadien ba la ïoh jingmudui shaphang ka jingdon jong ki kam beaiñ ba la leh ha kitei ki jaka bad ka jingleh ïa ki kam thombor pyrshah ïa ki kynthei ha kine ki jaka, ka la don ka jingpynjur ïa ka jingkhmih bniah bad la buh shuh shuh ïa ki jingpynshai ding ilektrik bad ki CCTV Camera ha kine ki jaka.
Ka ANC ka la ïathuh ruh ïa ka Commission ba la buh ïa ki QR Codes ha kine ki jaka na ka bynta ban pyntikna ba ka kynhun jong ki heh pulit bad ki pulit pahara kin leit ban khmih bniah ïa kine ki jaka.
Ka SHRC, ha ka 27 tarik, Rymphang, 2023, ka la khmih bniah ha kaba ïadei bad ka jingïohlum kaiphot, ha kaba la pynbna ba ki la jur bha ki kam thombor kiba long pyrshah ïa ki kynthei ha kylleng ka nongbah, khamtam ki jaka bym don ba sah briew ne ki jaka ba la shu ieh shrah ha kaba la ju pyndonkam man ka sngi da ki briew kiba kyrni ha ka jingdih drok.
Ka kaiphot ka la ïathuh ba nalor ki jaka ba la shu ieh shrah kum ka Shakti Mills ha kaba kawei ka briew ka la shah leh beijot ha ki shiphew snem ba la leit da ki san ngut ki briew kiba dih drok, ki la don sa kiwei kiwei pat ki jaka ha ka nongbah ïa kiba la shu ieh shrah kiba la kylla long ki ktem jong ki nongkhaïi bad nongdih drok.
Kumba la ïathuh ka tyllong khubor, la ong ba ha Shakti Mills ki la ju ïai jia ki jingjia shah leh beijot jong ki kynthei.
Ka kynhun nongbishar ba la khlieh da u Chairperson jong ka SHRC u Justice K K Tated bad u dkhot ka kynhun u M A Sayeed ka la hukum ïa u Mumbai Police Commissioner ka BMC bad ïa u Joint Commissioner ba ki la dei ban ai jubab ha kaba ïadei bad ka jingthoh bad ban ithuh ïa ki jaka ha ka nongbah ïa kiba la kylla long ki ktem jong ki nongdih bad jong ki nongkhaïi drok.
Ka kynhun nongbishar ka la phah batai shai ruh ha kaba ïadei bad ki jingthmu pyntreikam halor ka jingtehlakam halor kane.
Ka Dorbar Shnong Khanduli bad ki nongshong shnong jong ka kim shym la thang dusmon ïa kano kano ka ïing trep ïing skum jongno-jongno haduh mynta bad ki bor ka aiñ ki dei ban pynlong ïa ka jingtohkit kaba bniah bha ban lap mano ba la thang ïa ki ïing trep ïing skum ha kine ki khyndiat sngi.
Kane ka long ka jingpynshai halor ki jingkynnoh ba la mih na ki Karbi ba ki nong Khanduli ki la thang ïa ki ïing trep ha ki lyngkha ha kine khyndiat sngi.
U Assistant Waheh Shnong ka Khanduli, u Bah K.
Bina, ha ka Sngi U Blei u la ong ka jinghuri hura ha Khanduli ka mih na ka daw ba ka Karbi Anglong Autonomous Council (KAAC) ka la wan sieh khyrdop (‘check point’) hapoh u pud u sam jong ka Dorbar Shnong Khanduli khlem ka jingtip bad ïoh jingbit na ka Dorbar Shnong.
Ka Dorbar Shnong Khanduli ka la ujor tang ïa ka jingwan sieh khyrdop ka KAAC, hynrei ka la mih pynban shibun ki jingkynnoh pyrshah ïa ki nong Khanduli da ki nong Karbi.
U la pynshai ba ka shnong Lengkreng ka jngai bha na ka shnong Khanduli bad ka shim por kumba lai kynta ïa ki nong Khanduli ban poi sha katei ka shnong.
Kumba ka long mynta wat tang ban leit rep leit riang ruh ki nong Khanduli kim ïoh lad namar ba la shah khang ha ki nong Karbi.
Namarkata, u la ong ha kano ka dur ki nong Karbi ki kynnoh ba dei ki nong Khanduli ba thang ïa kata ka ïing ha Lengkreng.
U Bah Bina u la ïathuh ba mar sien ïoh jingtip halor katei ka jingkynnoh, mar-mar u la phone ïa ki Karbi kiba don ha ka shnong Lengkreng ban wad ïa uta u nong Khanduli uba donkti ban thang ïa kata ka ïing kumba ki kynnoh bad ban ai jingtip sha ka Dorbar Shnong bad ka Dorbar Shnong Khanduli ka kular ba uno uno u nong Khanduli uba leh ïa kum kane ka jait kam yn pynshitom ïa u.
Ym tang kata, u la ong ba ki nong Karbi ki kynnoh ba ïa ki saw tylli ki ïing trep ba don ha ki lyngkha rep, la thang hi da ki nong Khanduli bad u la pynshai ba kumno ki nong Khanduli kin thang ïa ki trep lajong.
U Waheh Shnong ka Khanduli, u Bah Yooshida Nongspung, u la pynshai ba na ka thaiñ Artiang Sanphaw, Langkyrja, Khiehmulong, Mynkoiram, Rymphum bad Lyngkreng ym ju don kano kano ka jingïakajia jingkynad hynrei ka don tang ka jingieid kylliang iwei ïa iwei.
U la ong ka jingïakajia kaba man la ki por ka dei beit tang bad ka shnong Myn-i bad ka Umpawiang namar kine ki artylli ki shnong ki khanglad ïa ki nong Khanduli ban leit rep leit sha ki pynthor jong ki nong Khanduli kiba hap ha ki shnong ba shong ba sah da ki Karbi.
Kat kum ki jinglum jingtip jong ka Indian Public Health System (IPHS), la shem ba ka jylla Nagaland ka la ïakynduh ïa ki jingeh na ka daw jong ka jingduna ha ka liang ka jingdon jong nos watla ka jylla ka don ïa bun tylli ki ‘health centre.
’ Da kaba ai jingkren halor katei ka mat ha ka rynsan ba la rakhe ïa ka “International Nurse’s Day" ha ka jingïalang kaba la pynlong ha Naga Hospital Authority Kohima (NHAK) ha ka Sngi Thohdieng ba la dep, na ka liang u Commissioner & Secretary ka Tnat Koit Khiah jong ka jylla Y Kikheto Sema u la pyntip ba ha ka jylla Nagaland ki don tang kumba 952 ngut ki ‘staff nurse’ bad 845 ngut ki ‘auxiliary nurse’ & ‘midwives’ (1797 ngut baroh).
Haba ai jingkren ha katei ka rynsan, na ka liang u Sema u la ban khia ruh halor ka mat kaba ïadei bad ka jingdonkam ban pynbun ïa ki nos shynrang ki ban lah ban sumar ïa ki nongpang shynrang khamtam ha ki kamra sumar Intensive Care Unit.
U la pyntip ba ha ka jylla Nagaland ki don tang 21 ngut ki ‘staff nurse’ kiba dei ki nos shynrang.
U Sema u la pyntip shuh shuh ba sa kawei ka jingeh ba ka jylla Nagaland ka ïakynduh ka dei ha ka tnat koit khiah jong ka jylla, ha kaba 40% ki nongtrei ki dei kiba trei ïa ki kam ‘technical post’ bad 60% pat ki nongtrei kiba trei ïa ki kam ‘non-technical post’.
Ha ka jingïalang, na ka liang u Sema u la pyntip shuh shuh ba na ka liang ka Sorkar India ka la ai ruh ïa ka jingmynjur na ka bynta ban kyntiew kyrdan bad pynbha ïa ka School of Nursing ha NHAK sha ka Nursing College.
Na ka liang ka jong u, u la pynpaw ïa ka jingkyrmen kaba khraw ba ïa ka ‘nursing college’ kaba nyngkong eh ha ka jylla yn sa lah ban pynsdang noh shen.
U la ai ïa ka jingïaroh kaba khraw ïa ki nos jong ka jylla kiba la lah ban trei janai ïa ki kam ki jong ki, khamtam ha ka por jong ka jingsaphriang jong ka jingpang COVID-19.
Ha ka jingai jingkren jong u, u la pyntip ruh ba ka kam ba ki nos ka jylla ki trei ka dei kawei na ki kam ai jingshakri kaba janai bad kyrpang tam, watla bun na kitei ki nos ki ju ïakynduh ïa ki jingeh bad ki dieng pyngkiang kiba bun jait ha ki lad treikam jong ki.
Ha katei ka sngi la ïoh ruh ïa ka jingkren na ka Tiakala Longkumer, principal, School of Nursing, kaba la ai ïa ka jingkhublei bad jingsngewnguh kaba kyrpang ïa ki nos jong ka jylla kiba la lah ban bah ïa ki lyngkor na ka bynta ban pynbiang ïa ki lad jingsumar kiba paka na ka bynta ki paidbah nongshong shnong jong ka jylla.
U Lat jong ka jylla Arunchal Pradesh, u KT Parnaik ha ki khyndiat sngi kiba la leit noh u la ong ba ka jylla Arunachal Pradesh ka dei ka jylla kaba riewspah ha ka liang ki kam rep kam riang (rep jhur bad soh), bad kumjuh ruh ha ki kam jngoh kai pyrthei bad ki nongshong shnong ka jylla ki dei ban phai khmat sha kitei ki lad treikam na ka bynta ka roi ka par bad ka ïoh ka kot ka jong ki bad kumjuh ruh na ka bynta ka jylla hi baroh kawei.
U Lat jong ka jylla u ba leit ban jngoh ïa ka thaiñ Lower Subansiri district na ka bynta ar sngi u la long ba ka Sorkar Pdeng ka la shim ïa ki sienjam kiba kyrpang na ka bynta ban kyntiew ïa ka Thaiñ Shatei Lam Mihngi jong ka ri India, khamtam na ka bynta ka jylla Arunachal Pradesh.
Ha ka jingleit jngoh ïa ka thaiñ, na ka liang u Lat ka jylla u la pyntip ba ka Sorkar Pdeng ka la don hapdeng ka jingpynkhreh ban pyntrei kam ïa bun tylli ki kam pynroi bad ki projek bapher bapher ha ki khyndiat snem ki ban sa wan.
Na ka liang u Lat u la kyntu ïa ki paidbah nongshong shnong ba kin ïatrei lang bad ka sorkar jylla khnang ba yn lah ban pyndep ïa kitei ki kam pynroi ha ka por kaba biang.
Ha ka jingleit jngoh ïa ka thaiñ Lower Subansiri, na ka liang u Lat ka jylla u la ïoh ruh ïa ka lad ban pynlong ïa ki jingïalang syllok bad ki paidbah nongshong shnong jong ka thaiñ Yazi bad kiwei kiwei ki shnong kiba marjan.
Ha ka sngi ba u Lat ka jylla u la leit jngoh ïa ka thaiñ ha ryngkat ka lok jong u – Anagha Parnaik were la pdiang burom ïa ki da ki heh sorkar, ki paidbah nongshong  shnong bad kumjuh ruh da ki kynhun kaitor hapoh ka jingïalam jong u MLA ka thaiñ – Taba Tedir u ba dei ruh u Myntri ka Tnat Pule Puthi jong ka jylla.
Ha ka jingleit jngoh ïa ka thaiñ, na ka liang u Lat lem bad ka lok jong u ki la leit ruh ban ïashim bynta ha ka rynsan thung dieng ha Potin view point.
