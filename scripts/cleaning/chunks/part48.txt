U nongbud kane ka trok u Nomida Ryngkhlem uba na ka juh ka shnong mynta u don hapdeng ka jingsumar ha Civil Shillong.
Ia ka niam ka rukom ba khatduh u Nidayophi la pyndep mynta ka sngi.
U Myntri sorkar uba long ruh u MLA ka Khliehriat u Ma Kyrmen Shylla ula pyllait paidbah ïaka kali kit nongpang (Ambulance) jong ka shnong Dorbar Shnong Rangad, East Jaintia Hills District haka sngi Nyngkong.
Ïa kane kali kit nongpang la pynïoh lyngba ka jingkynshew pisa na ka Dorbar Shnong Rangad bad ka jingsynniang na u MLA ka thaiñ.
U Ma Kyrmen Shylla haka jingkren ula ai ka jingiaroh iaka Dorbar Shnong ka bym shym la ap tang na ka jingai jong u hynrei ka ai ïatreilang ban pynïoh ïaka Ambulance.
Ula kyntu iaki nongshong shnong ban sumar iaka kali bad ban pyndonkam hok iaka, ban myntoi ka shnong ka thaw.
Nalor u MLA la iadonlang ruh u General Secretary 12 Shnong Welfare Association u Tyrnit Pdeiñ, u General Secretary ka 7 Shnong Welfare Association u Bisharbha Rymbai, u Waheh Shnong u Damon Lamo, u Secretary Shnong Ripos Lyngdoh bad kiwei ki riew rangbah kiba shah khot sngewbha nalor ki nongshong shnong.
Ha kane hi ka sngi ka Dorbar Shnong ka la sam ïaki jingai sngewbha sha ki nongshong shnong kiba don iaka jingduna haka bor met.
Ka Sailung SC, ka lah ba kan pynliem noh ia ka Lutituber SC da ka tie breaker da 5-4, ha ka phainal ka lympung ialehkai Under-17 Independence Day Cup Football Tournament kaba pyniaid da ka West Jaintia District Sports Association (WJDSA) ha ryngkat ka bor synshar district jong ka West Jaintia Hills District.
Ha ka jingiakhun final kaba long haka sngi Nyngkong kaba long ha Kiang Nangbah Stadium, ka jingiakhun hapdeng kine ki arliang mamla haka por kaba buh kala wai da kaba iakhaid khlem don mano mano ba ioh thep kol.
Hadien ba kine ki kynhun kila iakhaid la rah iaka jingiakhun sha ka Extra Time hangne ruh ym lah ban rai iaka rem ka jop kine ki kynhun.
Kine ki arliang mamla kila ioh mar katjuh ki kabu ksiar, hynrei kim lah satia ban pynkylla iaki kabu ba kila ioh sha ki kol.
Kumta ban rai iaka namjop namrem la rah iaka jingiakhun sha ka tie breaker ha kaba ka Sailung kala jop da 5-4 iaka Lutituber.
U kongsan ba wan sakhi ia ka jingiakhun u dei MLA Jowai u Ma Wailadmiki Shylla haka jingdonlang u Deputy Commissioner ka West Jaintia Hills District u Ma Garod LSN Dykes, IAS, u District Sports Officer ka West Jaintia Hills District u Khroobok Passah, u Working President ka WJDSA u Ma EMH Passah, ki dkhot nongkitkam ka WJDSA bad kiwei kiwei.
Ka khusnam ‘Man of the Match’ la ïoh rah da u Seiborlangki o Rymbai na Sailung Ïalong, ka nam ‘Best Goalkeeper’ la ïoh rah da u Heimonmitre Shylla na Luti Tuber Ïalong, ka nam ‘Top Scorer’ la ïoh rah da u Banshanbor Pale na Sailung Ïalong uba la thep haduh 9 kol bad ka nam ‘Player of the Tournament’ la ïoh rah da u Ïohbhah Dhar na Luti Tuber Ïalong.
U Hony General Secretary WJDSA Ma Lamma too Laloo ula iathuh ba ka lahduh kan leit ban iashimbynta haka state level bad ki kynhun kiba jop na ka Jylla kin ioh ban mihkhmat haka National Level.
U Mebanker Shullai , uwei na ki samla ialehkai ba paw ha Jowai ula buh nam ialade haka history ialehkai ka West Jaintia District Badminton Association (WJDBA) hadien ba ula jop biang iaka District Open Badminton Championship kaba 13 kaba la poi sha kaba kut haka miet Saitjain ha indoor hall ka Seinraij, Jowai.
Kane kan long ka sien kaba phra ia u Mebanker Shullai ban khur iaka nam lahduh haka Men’s Singles.
Ha kane ka kynti ruh ula pynliem tang ar sets da 12-21, 12-21 ia u Gregoreo Passah.
Kine ki arngut ki samla ialehkai ka district dangshen haka Meghalaya Games ruh kila khur iaka takma ksiar haka Men’s Double.
Kumba long mynta, ka synjuk ialehkai ka Badminton kane ka district, lada ngi phai sha ki mynnor, ka WJDBA ka dei shisha tang maka kaba la ban saindur iaki nongialehkai ka District ha kaba la mih ki thei bad rang ialehkai ba kynsai hapoh ka district.
Ka jingtreishitom ka WJDBA, mynta ka Badminton kam long shuh ka jingialehkai kaba paw tang ha Jowai, hynrei kala paw ha Shangpung, Laskein, Khliehriat bad wat sha War Jaintia.
Ym lah khlem ban ai ka jingiaroh bad ka jingpyrto iaki nongialam ka WJDBA kiba mynta bad kiba mynshuwa kiba la lah shisha ban seng nongrim ha kata ka dur ban kyntiew ia kane ka kam ialehkai Badminton, wat hadpeng ka jingduna ki jingtei ne ki jaka ialehkai kiba katkum ka juk kaba mynta ba ki khynnah kin ioh kilan bad pyntbit ha kane ka kam ialehkai.
Ka jingkhublei ka leit ruh sha ki bor shnong ha sor Jowai kiba la ai jaka naka por sha ka por ban pynlong ia kum kine ki lympung jong ka district ne jong ka jylla ban plie lad iaki khynnah bad samla ialehkai ban lehkai Badminton.
U kongsan ba donlang ha kane ka lympung ialehkai u dei u Dolloi Elaka Jowai ma Puramon Kynjing, haka jingdonlang u President WJDBA ma James M Pohsngap, u Working President ka WJDSA, u Ma EMH Passah, u Chairman bad Secretary Tournament Committee u ma Teddy Laloo bad u ma Richard Mylliem ki dkhot ka WJDBA bad kiwei.
Ki nongialehkai kiba la wan iashimbynta ha kane ka tournament ki long na kylleng ka rilum Jaintia kiba kynthup na Sutnga, Khliehriat, Shangpung, Wahiajer, Darang, Sohkha, ATS bad na sor Jowai.
Baroh ki nongialehkai kila kynjoh sha ka 88 ngut kynthei bad shynrang.
Kane ka tournament kaba la neh hynriew sngi lynter, ki jingiakhun baroh kila kot haduh 102 tylli kuynthup Open Men’s & Women’s Single, Doubles, Mixed Doubles, 35+ Men’s Single, Men Doubles, 55+ Men’s (Single/Doubles).
U President WJDBA u Ma James Pohsngap haka jingkren ula pyntip ba ki lahduh haka kyrdan ‘Men’s Double Open’ kin leit mihkhmat ïaka Jylla haka lympung ïalehkai North East Zone Inter State Badminton Championship 2022 ka ban long ha Jylla Tripura bad kumba 30 ngut ki rang bad ki thei ïalehkai badminton ka district kin leit mihkhmat ïaka District haka lympung ‘State Championship’ ka ban long ha Tura.
Kine harum ki nongjop ha ki kyrdan ialehkai bapher bapher: Ha ka jingïakhun haka kyrdan Women’s Doubles ka Ibalari Siangshai & Pretty Mary Sumer ki la khur nam lahduh da kaba pynliem ïaka Balashembha Passah & Emilanadaka da 21-19, 15-21, 24-22.
Haka kyrdan 55+ Men’s Singles u Lalmansiama ula khur nam da kaba pynliem ïa u Polestar Niangti da 18-21, 9-21.
Haka Women’s Singles ka Balashembha Passah ka la khur ïaka nam lahduh hadien ba la pynliem ïaka Ribhalang Passah da 14-21, 9-21.
Haka 55+ Men’s Doubles u Riki Challam & Wanmi Dkhar ki la khur nam lahduh hadien ba ki la pynliem ïa u Polestar Niangti & Sunday Morning Tariang da 12-21, 25-27.
Haka Men’s Singles Open u Mebanker Shullai ula khur nam lahduh da kaba pynliem ïa u Gregeores Passah da 12-21, 12-21.
Haka 35+ Men’s Doubles la ïoh rah da u Peterson Lamare & Damehi Kyndiah da kaba pynliem ïa u Rimilan Passah & Dauru Laloo da 14-21, 21-15, 21-17.
Haka Men’s Doubles Open u Mebanker Shullai & Gregoreo Passah ki la pynliem ïa u Rimilan Passah & Dauru Laloo da 18-21, 18-21.
Photo Credit: Rimilan Passah and DP Lamare.
U paidbah nongshong shnong ka Jowai, ula mih ryntih ban snohktilang bad ka ri baroh kawei ban rakhe iaka 75th Independence Day ha Jowai kaba la long ha madan Jrisalein, Chuwakhu haka sngi Nyngkong.
Ka jingrakhe kala long kaba phuh kaba phieng bad u paidbah na kylleng ka sor Jowai bad ki shnong ba marjan kila wan sakhi nalor ki shakri sorkar na ki tnad bapher bapher.
U Myntri ka tnad Transport ula kyntiew iaka lama lai rong ka ri bad shim ruh iaka salute.
Ha ka parade ki don ki don haduh 32 tylli ki kynhun ba iashimbynta kynthup ki Pulit, ki skul bapher bapher nalor ki NCC, Bharat Scout and Guide.
Ban pynphuh ia ka jingrakhe iaka sngi laitluid ka ri kala don ka jingrwai jingshad tynrai kaba la shimbynta da ki khynnah skul bad skul bad college.
Ki skul kiba jop haka march past ki kynthup iaka QC Springside HSS, Police Public School bad ka Little Flower HSS.
Ka jingkren Independence Day 2022 kaba la pynkhreh da ka sorkar Jylla: Ki para nongshong shnong baieit jong nga, Ha kane ka sngi khraw jong ka jingdap 75 snem ka jingioh laitluid ka India ia kaba ngi rakhe kum ka Azadi ka Amrit Mahotsav, nga ai ka jingkhublei ia phi ki paid nongshong shnong ka Meghalaya.
Kane ka long ruh ka snem ka ban sahkynmaw ia ka jylla Meghalaya baieit jong ngi kaba rakhe ia ka jingdap 50 snem ka jingioh ia la ka jylla bapura.
Ka jingioh laitluid ka India ka pynkynmaw ia ngi ia ka jinglen lade jong ki khlawait kiba ieng ha ka nongrim jong ka jingialeh khlem ka jingiaumsnam.
Nga shim kane ka kabu ban pynpaw ka jingsngewnguh ia ki radbah jong ka ri kum u Mahatma Gandhi, Jawaharlal Nehru, Sardar Vallabhai Patel bad Subhas Chandra Bose kiba lam lynti ban pynioh ia ka ri synshar paidbah kaba khraw tam ha ka pyrthei.
Ngi kynmaw ruh da ka jingsarong ia ki jingnoh synniang jong ki khlawait ka jylla jong ngi, U Tirot Sing, U Kiang Nangbah bad Pa Togan Sangma kiba la aiti bad len lade na ka bynta ka jinglaitluid jong ngi.
Ha kane ka sngi khraw, nga ai ka jingburom bad jingsngewnguh ia ki riewshlur na ka tnat shipai, paramilitary bad ki pulit kiba la pha ia la ka jingim ban iada ia la u pud u sam, ban bat skhem ia ka jinglong trai bad ban iakhun pyrshah ia ki kam lehnoh.
Para nongshong shnong jong nga, ha kine ki khyndiat bnai, ka jylla jong ngi ka la mad ia ka jingshah lyngshop kaba shyrkhei ha ki bor ka mariang.
Ha kum kane ka sngi, nga phah ka jingsngewlem sha ki bahaiing jong kito kiba la duh ei ia la ka jingim na ka jingshlei um bad jingtwa khyndew ha kylleng ki bynta jong ka jylla.
Nga iasngew pangnud lang bad kito ki longing kiba la duh ia la ki iing ki sem na kane ka jingshah lyngshop.
Ki Deputy Commissioner bad ki bor distrik jong ngi ki la pynstet ia ki lad ai jingiarap sha kito kiba shah ktah.
Ka sorkar jylla da ka jingiarap jong ka Indian Air Force ka la pynpoi ia ki tiar ai jingiarap kynthup ia ka marbam sha kito ki shnong kiba la shah ktah jur tam ha South Garo Hills bad South West Khasi Hills.
Ka jinglong jingman ha ka jylla jong ngi ka long kaba shongsuk shongshngain.
Ka long ka man ha khappud Assam-Meghalaya ka long kaba shongsuk lait noh katto katne ki jingialeh markynti ia kiba ki bor distrik bad ruh ka sorkar ki la lah ban pynbeit mar mar.
Ka sorkar jong nga ka la mynjur ban mang ia ka Police Infrastructure  Renovation Fund na ka bynta ban maramot bad pynbha ia ki iing pulit kum ki Police Station, Fire Station bad Battalion Headquarters.
Ban pynkloi ia ka jingpyntreikam la thung ia ka District Level Committee ban khlieh da ki Deputy Commissioner bad ki Superintendent of Police kum ki Member Secretary.
Mynta ka snem, la mang 50 lak tyngka sha man ki distrik ban pynbiang ia ki jingdonkam.
Nga sngewkmen ban iathuh ia phi baroh ba ha ka jingjia ka ban sah nam ha ka histori, ka HNLC ka la pynpaw ia ka jinglahkloi jong ka ban wan sha ka miej ka jingiakren khlem da buh kyndon bad ka ban iaid katkum ka Riti Synshar ka India.
Ka jingiakren iasuk ka la sdang bad ka sorkar jylla ka angnud ba ka jingiakren kan kut kloi por ban wanrah ka jingsuk kaba shirta ha ka jylla.
Ngi pynpaw ka jingsngewnguh ia ka Sorkar India kaba la kyrshan ha ka ban sdang bad pyniaid shakhmat ia ka jingiakren.
Ka sorkar jylla ka la shim ia ki lad baroh ban pynbeit ia ka jingiakajia khappud hapdeng ka Meghalaya bad Assam.
Hadien kiba bun ki jingiakynduh hapdeng ki Myntri Rangbah, baroh ar ki jylla ki la mynjur ban pynbeit hynriew tylli ki jaka na ki khatar tylli kiba don ka jingiapher jingmut, kata, ka Tarabari, Gizang, Hahim, Boklapara, Khanapara-Pillangkata bad  Ratacherra.
Ki Regional Committee ba khlieh da ki Myntri Sorkar ki la leit ban jurip lang ia kine ki hynriew tylli ki jaka ryngkat bad ki dkhot ka Regional Committee na Assam.
Ki la iasyllok ruh bad ki briew kiba sah ha kito ki shnong, ki khlieh nongsynshar shnong, ki District Council bad kiwei kiba iadonbynta ha ka jingpynbeit pud.
Na ki kaiphod jong ki laitylli ki Regional Committee, la lah ban soi ia ka MoU hapdeng ka Assam bad Meghalaya ha ka jingiadonlang jong u Myntri Korbar Ri ka Sorkar India ha New Delhi ha ka 29 tarik Lber, 2022.
Ban pyniaid shakhmat ia ka kam, ki heh jong ki ar jylla ki la pynlong ka jingjurip ia ki hynriew tylli ki jaka da ka jingiarap lang ka Survey of India.
Ka sorkar jong ngi ka la shim ruh bun ki sienjam ban kham pynbha ia ka synshar khadar.
Ka projek Meghalaya State Enterprise Architecture (MeghEA) ka dei ka policy ka ban saindur thymmai ia ki tnat treikam jong ka sorkar Meghalaya ban kham pynsuk ha ka jingtreikam bad ki paidbah, ha ka khaii pateng bad ki jingai jingshakri jong ka sorkar.
Naduh ka 1 tarik Iaiong, 2022, ia ka jingmang phon pisa da ki tnat treikam ka sorkar jylla la pyniaid lyngba ka eProposal System kaba la pyniasnoh lang bad ka Finance Department kum ka Budget Estimation and Allocation Management System (BEAMS), eBill bad Treasury NET.
Ka jingsdang jong kine ki jingpyniaid kam ka la iarap ban pynstet ia ka jingtreikam kum ka jingai jingmynjur, ka jingmang pisa bad ka jingpyllait ia ka phon pisa.
Kane kan pynmyntoi ia ki paidbah haba ngi lah ban mang pisa kham kloi ia ki skim.
Kane ka jingpyrshang ka la ioh jingithuh ruh ha ka pyrthei baroh kawei bad ka eProposal System ka la ioh ia ka United Nations World Summitt on the Information Society Award 2022 ha ka liang jong “Ka kamram ka sorkar bad kiwei ha kaba kyntiew ia ki ICT na ka bynta ka roi ka par".
Ia kane ka khusnam la pdiang da u Myntri Rangbah ka jylla ha ka 31 tarik Jymmang, 2022 ha Geneva.
Ka sorkar jong ngi ka la banjur ruh ia ka jingdonkam ban kham pynbha ia ki lad shakri paidbah bad ban pynstet ia ki jingpyntreikam ia ki prokram bapher bapher.
Dang shen, ngi la lah ban sdang ia ka web portal ban iarap ia ki paidbah ba kin ioh ia ki jingshakri online bad ban phah ia ki appeal katkum ka Meghalaya Right to Public Services Act, 2020.
Hapoh ka Aspirational District Programme, nga sngewkmen ban pyntip ba ka distrik Ri Bhoi ka la ioh ia ka kyrdan balai ha ka Delta Ranking jong baroh ki Aspirational District jong ka ri ha u Rymphang 2022.
Na ka bynta ka rep ka riang, la sdang pyntreikam ha ka snem 2021 ia ka FOCUS ne ka Farmers’ Collectivization for Up-scaling of Production and Marketing Systems da ka jingthmu ban kyntiew ia ka jingpynmih mar, kyntiew ia ka jingseisoh, iarap ban pynioh ia ki ram bad ban pynkhlain ia ki jingpyniaid iew na ka bynta ki nongpynmih mar kiba trei ha ka kam rep, ri jingri bad kiba kum kita.
La ai jingkyrshan pisa haduh shi lak tyngka sha ka kynhun ki nongpynmih mar kiba la seng kum shibynta jong ka prokram.
Ka thong jong ka prokram ka long ban pynpoi ia ki jingmyntoi sha baroh 4.
5 lak ki longing nongkyndong ha ka jylla.
Nga sngew hun bad sngewkmen ban iathuh ba tang hapoh shisnem shiteng, ka prokram ka la ai jingmyntoi kumba lai lak ki longing bad la khmih lynti ba ha kine ki laibnai ban wan, ngin sa lah ban pyndep lut ia baroh ki longing nongkyndong ha ka jylla.
Ka dei ka prokram kaba heh tam ha ka liang ka rep ka riang ha ka histori jong ka jylla.
Ka FOCUS ka la thawdur thymmai shisha ha ka liang ki jingtreikam bad kyntiew ia ka ioh ka kot ha ka jylla.
Ka prokram ka kynthup ia baroh ki nongpynmih mar ym tang kito kiba donkti ha ka kam buh pharm bad ri jingri hynrei ruh kiba trei ha ki kam thain ksai bad ki kam trei kti.
Namar ka jingjop jong ka prokram, ka sorkar dang shen ka la sdang ia ka FOCUS+ ban nang pyniar shuh shuh ia ka prokram FOCUS.
La saindur ia ka FOCUS+ prokram ha kata ka rukom ba ka jingmyntoi kan poi sha kawei pa kawei ka longing ha nongkyndong.
Kum shibynta jong ka prokram, yn ai phon pisa 5000/- shisnem sha man ka longing nongkyndong ban kyntiew ia ki lad treikam jong ki kum ka rep ka riang bad kiwei.
Shuh shuh, ban pynsuk ia ka kit ka bah ia ki mar-rep, ka sorkar ka la pyllait ia ka Meghalaya Agriculture Response Vehicle Scheme kaban ai jingiarap pisa 50% sha ki 200 ngut ki nongioh myntoi kiba la shah jied ban thied ia ki kali ban pynkit ia ki marrep.
Ka sorkar ka la pynhiar shuh shuh ia ka sut sha ka 2% sha ki nongshim ram lyngba ka KCC bad da kane ka jingpynhiar, ka sut na ka bynta ki nongshim ram KCC ka la poi sha ka 0 percent.
Ka jingpynhiar jong ka sorkar jylla ia ka sut da 4% kan treikam naduh ka Snem Mang Tyngka 2021-2022 bad ki nongshim ram KCC kin nym donkam shuh ban siew sut ia ki ram KCC.
Ban kyntiew ia ka kam shna jingbam, ka North East Food Show ba-ar ka la long ha u Jymmang 2022.
Ka jingpyni nam mynta ka snem ka kham phai khmat sha ki nongseng kam lajong kiba trei ha ka kam shna jingbam bad ka jingkyntiew ia ki wain ba shna na ki soh, shynrai Lakadong bad ki marrep bym ai dawai.
Palat 240 ngut ki nongiashim bynta bad 100 ngut ki nongthied na India bad nabar ri ki la shim bynta bad la ong ba kane ka dei ka Food Expo kaba heh tam ha kane ka thain.
Hapoh ka Mission Jackfruit, la sdang ia ka Techno Incubation Centre ha Institute of Hotel Management, Shillong ha u Jymmang 24, 2022.
Ka Centre ka thmu ban wad ki lad ki lynti ban pynmih ia ki marbam kiba bha bad iaid dor kiba shna na u Sohphan ban pynmyntoi ia ki nongrep bad ki nongseng kam lajong.
Sa kawei ka khana jingjop ha ka kam rep ka dei ka Meghalaya Livelihood and Access to Markets Project.
Kane ka dei ka projek kaba radbah kaba la pyntreikam ban kyntiew ia ka kam shalan ia ki marrep, ki soh ki jhur bad ki mar khlaw bad ban buh ia ki jaka pyniaid iew bad pynioh ram ia ki nongrep.
Kane ka projek ka la wanrah ka jingkylla kaba khraw ha ka ioh ka kot jong ki thain nongkyndong, khamtam ha ka jingpyniaid iew ia ki marrep.
Hapoh ka projek, la lah ban seng kumba 330 tylli ki cooperative society kaba kynthup ia kumba 50,000 ngut ki nongrep.
La ioh ban tei sa 80 tylli ki iew dielang.
Ia kine ki iew la long trai bad pyniaid da ki nongrep bad ka la khanglad ia ka jingshim kabu jong ki briew kiba pyniaid iew ia ki marrep ha ka jylla.
Shuh shuh, kum shibynta jong ka projek la lah ban tei 20 tylli ki iew nongrep kiba heh.
Namar ka jingjop jong ka projek ha kaba thawdur thymmai ia ka ioh ka kot ha nongkyndong, ka Sorkar India bad ka agency bei tyngka ki la mynjur ban ai tam sa 150 klur ka grant.
Kane ka long shisha ka jingsarong kaba khraw ia ngi baroh bad ka long ka sakhi ia ka jingtrei shitom jong ka sorkar.
Ka kam ri jingri ka don ka bynta kaba kongsan ha ka ban pynbiang ia ka bam na ka bynta ki paidbah ka jylla.
Ka jingri sniang, ri syiar, ri blang bad ri masi bad kiwei ki jingri ka pynbiang ia ki jingbam kiba riewspah ha ka protein na ka bynta ki paidbah ka jylla jong ngi.
Namar ka jingjur ka jingdawa ia ka doh bad ki jingbam ba shna na ka doh, ka Animal Husbandry & Veterinary Department ka la lah ban pyrshang da ka jingjop ban pynkha ia ki masi HF Breed ha Indo-Danish Project, Upper Shillong.
Nga sngewkmen ban iathuh ia phi ba ka sorkar jong ngi ka la phai khmat kyrpang kumno ban kyntiew ia ka ioh ka kot jong ki longing kiba duk tam da kaba ai jingiarap da ki jingri kiba shongdor kumba 10,000 tyngka ia kiba la jied da ki Village Employment Council lyngba ka tnat C & RD.
La mang 15 klur tyngka ia ka Livestock Package Scheme.
Ha kaba iadei bad ka kam ri dohkha, ngi iohi ba ka jylla ka la kiew bun shah ha kaba pynmih dohkha na ka 4,799 MT ha ka snem 2011-12 sha ka 18,235 MT ha ka snem 2021-2022.
Ka tnat Fisheries ka pynthikna ia ka jingdon jong ka pisa na ka bynta ki paidbah khnang ban kham pynbun ia ki pung dohkha lyngba ka jingpyntreikam ia ka Pradhan Mantri Matsya Sampada Yojana (PMMSY) bad ka Meghalaya State Aquaculture Mission 2.
0.
Namar ngi iohi ia ka jingtrei shitom bad ki jingma kiba ki nongrep ki iakynduh ha kaba iadei bad ka kam ri dohkha, ka tnat ka la pynrung 1,013 ngut ki nongri dohkha hapoh ka Group Accident Insurance Scheme-Pradhan Mantri  Matsya Sampada Yojana.
Kum ka jylla kaba la kyrkhu da ka spah mariang bad ki khlaw ki btap, ka long kaba donkam ban shim ki lad ban tyngkai bad pyniaid ha ka rukom kaba dei ia ki mar pohkhyndew bad ka jingpynroi ia ki khlaw ki btap.
Ka tnat Soil & Water Conservation ka la sdang ban shim ia ka sienjam ban iada ia ki jaka tuid um bad pynkhieim ia ki jaka sah shrah ban ialeh pyrshah ia ka jingkylla syndet ka mariang da kaba pynlong ki prokram tyngkai ia ki dieng ki siej da kaba thung 2.
5 milian ki dieng, kynthup ia ki dieng soh, ha ki 466 tylli ki shnong ha baroh ki distrik ka jylla.
La lah ruh ban pynlong ia ki prokram pynsngewthuh kumno ban iada ia ka spah mei mariang ha ki 6689 tylli ki shnong bad ai jinghikai ia 20,067 ki Village Community Facilitator.
Haduh mynta, 3638 tylli ki shnong ki la don jingtip halor kane ka phang bad la lah ruh ban ai jinghikai ia 7045 ngut ki Village Community Facilitator.
Ka Meghalaya ka dei kawei na ki jylla ba riewspah tam ha ka ri ha ka liang ka jingdon ki khlaw bad ki spah meiramew.
Ban pynkhlain bad pynroi ia ki jaka khlaw ha ka jylla, ka tnat Forest ka la thung dieng kumba 769 haktar hapoh ki skim bapher bapher ha ka snem 2021-2022.
Ban pynsboh bad pynbha biang ia ki thain ba don par dewiong ha Khasi Hills, Jaintia Hills bad Garo Hills, la thmu ban thung dieng ha 416 haktar hapoh ka Meghalaya Environment Protection and Restoration Fund ha ka snem 2022-2023.
Ha ka snem 2021-22, la buh 7 tylli ki Community Reserves bad haba khein lang ka la poi sha ka 81 tylli ha kaba ka khlaw shnong mynta ka la poi sha ka 6,810.
798 haktar.
Ha ka liang ka koit ka khiah, ka sorkar ka la shim ki lad ban pynjanai ia ki jingai jingsumar bad ruh ban pynbha ia ki jaka sumar.
Ka sorkar ka la wanrah da ka Chief Minister’s Safe Motherhood Scheme ban ai ka jingshakri kaba janai ha ka liang ka koit ka khiah ia ki longkmie bad ki khunlung rit.
La dep ban pyllait 4.
46 klur sha ki Community Health Centre bad ki Primary Health Centre ban pyniaid ia ki kam hapoh ka skim.
Khnang ban pynshlur ia ka jingshimbynta jong ki paidbah ban pynbeit ia ki jingeh kiba iadei bad ka koit ka khiah ha ki shnong, ka sorkar jylla ka la shim lad ban thung ia ki Village Health Council (VHC).
Ha kane ka lyngkhuh snem ba 50 ka jingioh ia la ka jylla, la lah ban plie ia ki katto katne ki projek kiba kynthup ia ka Diagnostic Centre bad Paediatric Intensive Care Unit ha Ganesh Das Hospital, ka Civil Hospital ba 100 jingthiah ha Khliehriat, East Jaintia Hills bad GNM Nursing School ha Nongstoin.
Ka Meghalaya ka dei ka jylla kaba nyngkong eh ha ka ri ban sdang ia ka Early Childhood Development Mission ban pynthikna ba ngi lah ban pynbeit ia ka jingeh kaba iadei bad ka jingduna bam ki khunlung kaba dei kawei na ki daw ba ngi don ha ka kyrdan kaba sha trai ha ka Sustainable Development Goals Index.
Ia ka Mission la pyllait paidbah da ka Myntri Women and Child Development jong ka Sorkar India, ka Smriti Irani ha ka 8 tarik Jylliew, 2022 ha Shillong.
Ka thong jong kane ka Mission ka long ban pynkhlain ia ki lad sumar ia ki khunlung kiba hapoh ka karta 0-8 snem bad ban kyntiew ia ka khie ka san jong ki khunlung bad ruh jong ki longkmie.
Ha ka liang ka pule puthi, ka sorkar jylla ka la sdang ban pyntreikam ia ka National Education Policy 2020 wat hapdeng ki jingeh kiba bun.
La dep ruh ban thung ia ka Curriculum Advisory Group bad State Consultative Committee halor ka Early Childhood Education.
Ban pynbha ia ki iingskul, ka sorkar jylla ka la kyrshan ia 208 tylli ki skul da ka jingmang tyngka kaba 109.
33 klur ha ka Phase I.
La phah jingtyrwa ruh ban mang pisa 100 klur na ka bynta 111 tylli ki skul ha ka Phase II bad 86.
76 klur na ka bynta 1878 tylli ki skul ha ka Phase III lyngba ka jingbei tyngka jong ka jylla.
Ha kaba iadei bad ki jingpule ba kham shalor, la khmih lynti ban pyndep hapoh u Nohprah 2022 ia ka Shillong Government College of Engineering, Shillong, College of Architecture and Urban Planning, Tura bad Captain Williamson Sangma State Technical University.
Ka jingtei ia ki Model Degree College ha Patharkhmah bad Rongjeng ka la jan dep bad ka sorkar jylla ka la mynjur ban thung kam ha kine ki kolej.
Ka jingkyntiew bad jingpynbha ia ki laitylli ki kolej sorkar ha Baghmara, Sohra bad Williamnagar la khmih lynti ban pyndep ha u Rymphang 2023.
Ban kham pynjanai ia ka jingpule ain, ka sorkar jylla dang shen ka la mynjur ban buh ia ka National Law University ha ka jylla ban tip kum ka National Law University Meghalaya.
Nga sngewkmen ban iathuh ia phi ba dang shen lai tylli ki kolej sorkar ha Jowai, Tura bad Sohra ki la ioh jingithuh na ka National Assessment and Accreditation Council.
Ka sorkar jylla dang shen ka la kyntiew ia ka jingai jingiarap ha ka dur ki grant na ka bynta ka tulop nonghikai Adhoc ha ki Higher Secondary, Secondary, Lower Primary, Upper Primary, nonghikai bathung ka tnat Education (Fourth Teachers), nonghikai Science bad Hindi.
Ka jingpynbiang ia ki surok kiba bha ka wanrah ka roi ka par ia ki paidbah.
Ha ka snem mang tyngka 2021-2022, la lah ban shna 117 km ki surok thymmai, 110 km kiba la kyntiew sha ki surok kiba neh ha baroh ki aiom bad 497 Rm ki jingkieng dieng la pynthymmai sha ki jingkieng dewbilat.
Ha kane ka snem mang tyngka 2022-23, ka thong ka long ban shna 60 km ki surok thymmai, kyntiew ia 127 km ki surok kiba don sha ki surok kiba neh ha baroh ki aiom bad pynkylla ia 1828 Rm ki jingkieng dieng sha ki jingkieng dewbilat.
Hapoh ka North East Special Infrastructure Development Scheme la mynjur ia artylli ki projek surok kiba heh, kata ka jingpynbha bad pyniar ia ka surok Agia-Medhipara-Phulbari-Tura bad ka jingshna ia ka surok na sorbah Shillong sha kad liengsuin Umroi.
Ka jylla ka la pyniaid shaphrang ha ka jingpyntrei ia ka skim PMGSY.
Hapoh ka PMGSY-I bad PMGSY-II, ka jingshna surok kaba la mang ha Meghalaya ka long 1174 tylli ha ka lynter kaba 4,755.
19 km.
Na kine, la lah ban pyndep 858 tylli ki surok ha ka lynter kaba 3817.
89 km.
Ha ka tnat Power, ka jingtei ia ka Ganol HEP (3 x 7.
5 MW) ka la nang iaid shakhmat bad la buh ban pyndep hapoh u Naiwieng 2022 ka ban pynurlong ia ka jingangnud jong ki paid ka jylla.
Ia ka Run of the River (ROR) project kaba 3 MW kaba lah ban pynmih bording 17.
92 MU ha Riangdo, West Khasi Hills la buh ban pyndep hapoh ka snem 2023.
Ka tnat Power jong ka Sorkar India dang shen ka la mang pisa 1092 klur hapoh ka Revamped Distribution Sector Scheme ban bujli bad pynthymmai ia ki LT bad HT Lines, ban pyndait noh da ki Prepaid Metres bad pynkhlain ia ki kor ki bor IT jong ka MeECL.
Kane ka dei ia kito ki bynta kiba khlem pynrung hapoh ki skim UDAY bad kito kiba bei tyngka da ka ADB.
Shuh shuh, ka State Load Dispatch Centre ka la ioh ia ka ISO Certification na ka bynta ka cyber-security, kaba nyngkong eh ban leh ha kane ka thain Shatei-lam-Mihngi.
Ka sorkar ka la shim khia ban pynthikna ba ki paid nongshong shnong ka jylla ki ioh ia ka umdih kaba biang bad kaba khuid.
Tad haduh ka 8 tarik Nailar 2022, ka tnat PHE ka la ring umkor sha 2,47,298 tylli ki longing hapoh ka Jal Jeevan Mission nalor ki 1,30,000 tylli ki kor um kiba la ring ha u Naitung 2021.
Nalor kata, na ki 757 tylli ki shnong kiba la ioh lut ia ka umkor ha u Naitung 2021, mynta 1478 tylli ki shnong ki la ioh lut ia ka umkor iing.
Kane ka pyni ia ka jingpynurlong ka sorkar ban pynioh ia ka umdih sha man ki thliew iing.
Nalor kata la lah ruh ban plie ha ka 29 tarik u Naitung, 2022 ia ka NABL Accredited State Laboratory ban test ia ka um.
Ha ka tnat pynroi sor, ka sorkar ka la pyntreikam bun ki projek pynkhuid niut.
Ka jingtrei ia ka Septage Management Plant ha Marten ka la iaid shakhmat.
La tei ruh ia laitylli ki Waste Recovery Centres ha Shillong ban pynbeit ryntih ia ka rukom pynkhuid niut kynthup ia ka Waste to Energy Plant ha Tura kaba lah ban pynkhuid 10 ton shisngi.
Hapoh ka Shillong Smart City Project, ka jingtrei ka la iaid shakhmat ia ka jingtei ia ka Iew Laitumkhrah, ka Iew Polo, Smart Roads (Phase-1), Integrated Control and Command Centre (ICCC) bad Automatic Car Parking ha Motphran.
Ha ka kam pynroi nongkyndong, ka MGNREGA ka dang iai trei da ka jingjop.
Ha ka snem 2021-22, la lah ban pynmih kam na ka bynta 393.
63 lak ki kynta trei hapoh ka MGNREGA kaba tam ia ka 375 lak ki kynta trei kiba la mang da ka tnat Labour.
Ka la don ka jingpyrshang ban pyndonkam ia 60% na ka phon pisa ban sumar ia ka mei mariang bad ban tyngkai ia ka um.
Ban poi sha kane ka thong, la thaw ia ka Natural Resources Management Committee (NRMC) ha ki shnong ba kin thaw ia ki prokram sumar mariang.
Hapoh ka Pradhan Mantri Awaas Yojana (Grameen) (PMAY-G) ha ka snem 2021-22, la lah ban pyndep ia ka jingtei ia 8167 tylli ki iing ha ka jinglut kaba 6910 lak.
Hapoh ka National Rural Livelihood Mission (NRLM), la thaw 8663 tylli ki SHG bad la lah ban pyniasnoh 5728 tylli ki SHG bad ki bank ha ka jinglut kaba 62 klur ha ka snem 2021-22.
Ki MLA ki la iai bteng ban don bynta bha ha ka Special Rural Works Program (SRWP) ban wanrah ki kam pynroi ha ki thain nongkyndong.
Ha ka snem 2021-22, ka sorkar jylla ka la mang 136.
25 klur tyngka.
Da ka jingpyllait ia ka One Nation One Ration Card scheme, ki nongiohmyntoi na ka National Food Security Act ki la lah ban ioh ia ki jingmyntoi ka PDS hapoh jong ka NFSA na kano kano ka dukan Ration ha ka ri.
Ban pynjanai ia ka PDS ka sorkar jylla ka la ia soi ia ka soskular bad ka United Nations World Food Programme ban kyrshan ia ki jingsdang kum ka jingpyntreikam da ki kor komputor ia ka TPDS, ka jingpynkhlain ia ka jingpynpoi ia ki marbam ha ki TPDS, ka jingpyndonkam ia ka jaka pynlang jingbam bad ka mobile app na ka bynta ka jinglum jingkhein.
Ka Tnat ka la wanrah ruh ia ka PDS Control Order 2022 ban pyndonkam ia ki kor ki bor ka juk stad mynta hapoh ka PDS.
Ha ka tnat Tourism, la sdang ia ka Meghalaya Eco Tourism Infrastructure Project (MEIDP) da ka jingiarap pisa kaba 750 klur tyngka na ka New Development Bank.
Ka jingthmu jong kane ka project ka long ban kyntiew ia ka kam jngohkai ba pynneh pynsah ia ka mariang da ka jingshna ia ki resort bad kiwei kiwei ki ban iarap ban kyntiew ia ka lad kamai ki briew bad kumjuh ruh ban kyntiew shuh shuh ia ka kam jngoh kai.
La pyllait ia ka Meghalaya Luxury Vehicles Incentive Scheme ka ban ai 50 persen ka subsidy na ka bynta ki kali rem dor.
Namar ka jingshitrhem bad jingshim khia jong ki shnong bad ki paidbah, la sdang ia ka bynta ba ar jong ka jingiakob ban pynitynnad ia ki dong ki shnong ha ka jylla ha kaba la dep ruh ban pyllait ia ka pisa sha ki shnong bapher bapher ha Shillong, Tura bad Jowai lyngba ki Deputy Commissioner.
Ka kam thain jain ka don ia ka bynta kaba khraw ban rat diengkhong ia ka jingduk khamtam ha ki thain nongkyndong namar kane ka la kyntiew shibun ia ka jingai kam ai jam khamtam eh ia ki kynthei.
La mang tyngka 2,380 lak tyngka ia ka scheme Development of Textile Industry hapoh ka Silk Samagra II ban ai jingiarap bad ai jingmyntoi ia ki nongthain jain ka jylla.
Ka sorkar ka la pynkup bor ruh ia ki paid nongshong shnong ka jylla, khamtam ia ki samla da kaba kyntiew ia ka jingsengkam lajong lyngba ka PRIME program.
Ki PRIME Hub ha Shillong bad Tura ki dei ki shlem na ka bynta ki jingshem ba thymmai, jingiasam jingtip, bad kyntiew ia ki sap treikam.
50 tylli ki jaka sengkam lajong kiba la ioh jingiarap pisa lyngba Kickstart Grant bad ka Scale up Loan.
Shuh shuh la thmu ruh ban buh ia ki PRIME Hub ha man ki district headquarter khnang ban iarap ruh ia ki nongkyndong.
Ia kane ka sienjam jong ngi la ithuh da ka Sorkar India ha kaba ka Meghalaya ka la shah jied kum ka jylla kaba ha khmat eh ha ka ri ryngkat bad ka jylla Gujarat bad Karnataka ha ka National Start-up Rankings 2021.
Ban pynshlur ia ki samla ha ka liang ka jingseng ia ki kam IT bad ITeS, ia ka kylla ba nyngkong jong ka Shillong Technology Park la plie ha u bnai Rymphang 2022 ha Umsawli, New Shillong.
Ki company ba paw ka ri bad ka pyrthei ki la sdang ia ka jingtreikam jong ki na kane ka Shillong Technology Park.
Kane kan iarap shuh shuh ban pynioh kam ioh jam ia ki samla ka jylla.
Ka Sorkar Jylla mynta kan sdang noh sa ia ka kylla ba ar jong ka Shillong Technology Park bad la sdang ruh ia ka ki jingpynbit pynbiang ia kane ka project.
Ka Meghalaya ka dei ka jylla kaba dang lung ha kaba ka jingdon jong ki briew kiba hapoh 35 snem ka rta ka long 74 na ka 100 ka jingdon briew ha ka jylla.
Ka sorkar ka la shim ia shibun ki lad ki lynti ban pynkup bor ia ki samla ka jylla.
Ka Sorkar Jylla dang shen ka la pyllait ia ka scheme Youth Engagement through Empowered Youth Organisations (YESS Meghalaya) da ka jingthmu ban ai jingiarap pisa haduh 1 lak tyngka ia ki seng samla ban pynkupbor ia ki seng ne kynhun jong ki samla na ka bynta ka jingpyntreikam ia ki programme bapher bapher jong ki.
Ka Meghalaya Youth Engagement and Training Programme lyngba ka  ASPIRE Meghalaya kaba la pyntreikam da ka Tnat Sports & Youth Affairs, ka thmu ban pynkup bor ia ki samla lyngba ki jingai jinghikai  ban kyntiew ia ki sap ki phong.
Hapoh kane ka programme palat 65,000 ngut ki samla kiba naduh 14 snem haduh 22 snem ka rta na palat 200 tylli ki skul bad college na baroh 12 tylli ki district ki la ia don bynta ha kane ka programme ban pynjanai ia ki sap ki phong jong ki.
Shuh shuh ia kane ka jingai jinghikai ban kyntiew ia ki sap ki phong la lah ban sam lang ruh sha ki 12,000 ngut ki samla ha ki 60 tylli ki campus ha ki 12 tylli ki district.
Ha ka State Level Chief Minister’s Inter School Athletic Meet 2022 kaba la long ha Shillong  naduh 30 tarik Jymmang haduh 3 tarik Jylliew 2022, la sakhi ia ka jingiashim bynta shitrhem jong ki 840 ngut ki nongialehkai na baroh ki district ka jylla.
Nga kwah ruh ban ai khublei ia ka kynhun ki rang ialehkai Football ka jylla  kaba la ioh ia ka Takma Rnong ha ka Khelo India Youth Games kaba la long ha Haryana.
Bun tylli ki jingtei na ka bynta ki jingialehkai sports ki ban long kum ha kiwei pat ki ri ka pyrthei ki dang iaid shaphrang ki ba kynthup ia ka JN Stadium Complex, ka P.
A Sangma Integrated Sports Complex, Wahiajer Stadium bad ka Crinoline Swimming Pool Complex.
Tang shu pyndep ia kine, ka jylla jong ngi ka la bit ban pdiang ia ki lympung ialehkai ha ka kyrdan jong ka pyrthei.
Ka Sorkar Meghalaya bad ka Meghalaya State Olympic Association (MSOA) ka la shah jied ban pdiang ia ka Northeast Olympic Games 2022 kaba Ar ha Shillong naduh 30 tarik Risaw 2022 haduh 6 tarik Naiwieng 2022.
Ha kane ka lympung ialehkai kin don haduh kumba 2,500 ngut ki nongialehkai ki ban wan iashim bynta na baroh 8 tylli ki jylla ka thain shatei lam mihngi ha ki palat 17 tylli ki jait jingialehkai.
Kane kan dei ka kabu kaba khraw eh ia ki nongialehkai ka jylla ba kin pynpaw ia ki sap ialehkai jong ki.
Kum shi bynta jong ka jingrakhe ia ka jingdap 50 snem ka jylla bad ka “Azadi Ka Amrit Mahotsav", la pynieng ia ki mot dur jong u Tirot Sing, u Kiang Nangbah bad Pa Togan N.
Sangma bad kumjuh ruh la sdang ia ka Kiang Nangbah Indigenous Knowledge & Cultural Centre-cum-Tribal Museum ha Jowai.
Kum ban shu kdew katto katne ki sienjam kiba la leh ha ki 50 snem ba la leit la sdang ruh ia ka Museum on Wheels.
Da ka jingioh jingkyrshan na ka Tnat ki Kam Bar ri ka Sorkar Pdeng la lah ruh ban plie ia ka Tirot Sing Memorial ha Indian Cultural Centre ha Dhaka.
Shwa ba ngan pynkut, nga kwah ban iathuh ba ka Jylla Meghalaya ka iasnoh kti lang bad ka ri baroh kawei da ka jingiashim bynta shitrhem jong ki paidbah ban pynthikna ia ka jingjop jong ka Har Ghar Tiranga Campaign kaba la leh ha kylleng ka jylla.
Sa shisien, nga ai khublei Sngi Laitluid basuk bakmen ia phi baroh ki para nongshong shnong.
KHUBLEI! MITELA JAI HIND!.
Ka jingiakhnieh iaka nam lahduh haka Under-17 Independence Day Cup kaba pyniaid ka WJDSA bad ka bor synshar district jong West Jaintia Hills kan long hadpeng ki ar tylli ki kynhun na ka shnong Ialong, katta ka Lutituber pyrshah iaka Sailung.
Kane kala wan hadien baka Sailung bad ka Lutituber kila lah ban pynliem ia ki ar tylli ki kynhun na Jowai ka Lumpariat bad Mookyrdup haka jingiakhun semifinal kaba long ha Kiang Nangbah Stadium haka sngi Saitjain.
Haba phai sha ka jingiakhun semifinal ba nyngkong ka Lutituber Ialong kala pynliem da 3-2 iaka Lumpariat.
Kine ki lai kol ka Lutituber la thep u Shwaki Dhar (9), Bishar Lhuid (10) bad u Ritre Lyngdoh (48).
Ki ar kol ka Lumpariat ki la wan lyngba u Damehi Dkhar (5) bad u Emanbha Dkhar (42) Haka jingiakhun semifinal kaba ar ka Sailung kala jop da 1-0 kol iaka Mookyrdup.
Kane ka shikol kala mih paw haka kylla miet lyngba u Samely Mulieh (49).
Kane ka shikol kala biang pura ia ka Sailung ban khur iaka namjop bad pynkhreh ban aireng pyrshah iaka Lutituber haka 15 tarik por 1 Pm ban iaknieh iaka nam lahduh mynta ka aiom.
Ka lympung ialehkai Karate ba la tip ia ka kum ka 28th Inter School bad 10 Inter College Karate Tournament, ba la pyniaid ia ka da ka All Meghalaya Karate Do Association (AMKA), ka la poi noh sha kaba kut ha Indoor Sports Hall ka Laban Sports Club haka sngi Saitjain.
Kumban shu pynkynmaw ba ha kane ka kynti kaba mynta ki skul baroh kiba la poi ban aireng sha kane ka jingiakob ki long 52 tylli  skul bad 6 tylli ki kolej bad haba khein kyllum ki khynnah ba la poi ban iashim bynta ki long haduh 327 ngut.
Kongsan ba la wan ban sakhi lang ia ki katto katne ki jingiakhun phainal dei u Working President ka Meghalaya State Olympic Association u bah John F.
Kharshiing ryngkat u bah Dipshon Ryntathiang kum u symbud kongsan bad synran  lang da ki nongialam ba hakhmat bad ki dkhot jong ka AMKA.
Ha kaba kut jong ka jingiakob, ka nam lahduh na ka liang ki skul ka long ba ha ka kyrdan ialehkai jong ki khynnah kynthei, ka nam lahduh ka leit sha ka kynhun ialehkai jong ka OM Roy Secondary School hadien ba ka la ioh ba kan khur 4 tylli ki takma ksiar bad mar 3 tylli ki takma rnong, ba wan ba-ar  pat dei KC Secondary School kaba la ioh ban khur 3 ki takma ksiar bad 3 tylli ki takma rnong.
Ha ka liang ki khynnah shynrang, ka skul ba la rah ia ka nam lahduh dei ka St Anthony’s  Higher Secondary School hadien ba ka la ioh  ba kan khur 4 tylli ki takma ksiar, 2 tylli ki takma rupa bad 8 tylli ki takma rnong kaba wan ba-ar dei ka Providence School kaba la ioh ban khur  4 tylli ki takma ksiar, 2 tylli ki takma rupa bad 4 tylli ki takma rnong.
Haba phai pat sha ka kyrdan iakhun jong ki kolej, ka kynhun ba la ioh ban rah ia ka nam lahduh dei ka  Shillong College kaba la ioh ba kan khur  3 tylli ki takma ksiar, 3 tylli ki takma rupa bad 7 tylli ki takma rnong, ka kolej ba wan ba-ar dei ka St Edmunds College kaba la ioh ba kan khur  3 tylli ki takma ksiar bad 1 ka takma rnong.
Ha kine ki lai sngi jong kla jingiakhun la mih paw ruh ki rang bad ki thei ialehkai ba kynsai kiba la biang pura ban rah syndon ia ki khusnam nongialehkai  kaba ha kane ka kynti kaba mynta ha ka kyrdan jong ki senior, kane ka nam la rah ia ka da u  Chjetis  Shylla Providence School bad junior pat la rah da u  Eric B Rynga St Anthony’s HSS.
Naka liang ki kynthei ha ka liang ki senior kane ka nam ka leit sha ka Rebeca  Nongspung ka Providence School bad junior ka leit sha ka  Emika D Myrthong ka  B.
K Bajoria.
Ia ki takma, ki khusnam ba shimet bad ki trophy ka nam lahduh la sam da ki  karate coach ka AMKA, bah John Kharshiiing, bah Dip Ryntathiang, bah Hunlang Lytan President ka AMKA bad ba la pynshit pynshngain ia kane ka jingiakob da ka jingwan  ban sakhi ki khynnah skul lem bad ki kmie ki kpa jong ki khynnah.
Ki paidbah nongshong shnong ka thain Mowkaiaw Constituency khamtam ki shnong kiba hap iaid lynti na u surok na Lad Mooshrot sha Laskein kila pynpaw iaka jingkmen ba mynta ki la khamsuk ka leit ka wan hadien bala dep ka jingmaramot paidbah iaka surok kaba la ieh ka PWD khlem maramot.
Kumban shu pynkynmaw ba ki paidbah katei ka thain kila mih paidbah ban pyndap iaki thliew ki syar ha shilynter jong ka surok naduh na lad Mooshrot haduh Laskein.
La iathuh ba ia kane ka jingsiang maw bad pyndap khyndew iaka surok la kyrshan bad synniang lang da u kyrtong jong ka Congress Nehemayah Tyngkan ha ryngkat ki nongkyrshan jong u ban pynjem iaka jingeh u paidbah ban leit ban wan khamtam haka shitom ka saja.
ha ryngkat ki nongkyrshan jong u kila iarap ban maramot pynbha ia u surok ba ki paidbah ki leit ki wan.
Ki paidbah ba iaid ba ieng lyngba kane ka surok kila pynpaw iaka jingsngewnguh shi katdei eh ia u Nehemayah Tyngkan namar mynta la 5 snem ngi hap iaid haka surok kaba khohrum khohram watla ia kane ka surok ka pyndonkam da ki bun tylli ki shnong ban leit ban wan ruh.
Ka kong J Lyngdoh kaba na Mooshrot kala pynpaw ba mynta kila kham sngew shngain ban iaid na kane ka surok, hynrei shuwa kane teng teng ngi sngew kum ba ym poi shuh sha ka jaka kaba ngi thmu ban leit.
Kala ong ruh ba mynta da ka jingpyndap iaka surok kala kham pynjem iaka jingeh jong ki haka leit ka wan.
Soolangki Laloo August 13, 2022 Rwai iaroh ya ka lama ka Ri Dei sniaw sarong kam ki pateiñ katni Burom kheinkor yei man kroo iongka Kaweh kaweh lama India.
Alae chirup alae iong-i Kynthai Chynrang a khon ka Ri Lama India rah chajrong chajrong Kaweh kaweh dei sñiaw sarong 75 snem Laitlooid kynjooh Chityllup ka Ri, kmenlang waroh Lama India rah chajrong chajrong Kaweh kaweh dei sniaw sarong A Ri India- Ri wa maïa Ri yaleh ki Manchwa longchwa Burom iongki ini waroh Lama Le rong ha I daioh A Trekirot dei wyrchaw ki kti Ngooh I iame neibynta ka Ri.
Kyrkhu khyrdooh iow man miat man bha Chaphrang chajrong nangkap India.
U Myntri ka sorkar Jylla u Kyrmen Shylla uba long ruh u MLA Khliehriat ula pynbna paidbah ban pynioh madan plastic ne artificial turf ha Deinchynrum, ka madan ialehkai jong ka East Jaintia District Sports Association.
Ia kane u ma Kyrmen ula pynbna paidbah haka phainal jong ka Kyrmen Foundation Knockout Football Tournament 2022 kaba long haka sngi Thohdieng.
Kane football la pynlong haka jingiatreiang ka EJDSA.
Ula ïathuh ba ophisar bad ki engineer ki la wan jurip ïa kane ka madan bad la buh thong ban pyndep iaka jingsiang ia une u phlang plastic hashwa u bnai Nohprah (December) jong une u snem.
Ha kane lympung la pynlong halor ka phang “Say no to drugs, yes to Football", kaba la wan ïashim bynta 32 kynhun haka liang ki shynrang bad 6 kynhun haka liang ki kynthei.
U Speaker Meghalaya Legislative Assembly Bah Metbah Lyngdoh uba long u kongsan ula ong ka jingïalehkai Football kadei kawei na ki jait jingialehkai ha kaba kiba bun ki riew donsap kiba trei shitom ki lah ban pynlong ïaka kum kawei na ki lad kamai jakpoh.
Ka Jaiñtia Hills ka lah shisha ban sei ïa kiba bun ki rangïalehkai kiba mihkhmat bad paw khmat ymdei tang hapoh ka Jylla hynrei ïaka ri India.
Ka long ruh ka jingsarong iaka East Jaintia Hills ba u Halender Nongtdu uba ïalam ïaka India kum u captain kila jop dang pyrshah ïaka ri Bangladesh haka lympung ïalehkai SAFF U-20 Championship kaba la long ha Bhubaneswar.
Haba ïadei bad u drok, ula kyntu jur ïaki khun samla ka thaiñ ba kim dei satia ba ngop haki jingdih kiba sniew hynrei ban nangïai trei shitom ban poi shaka thong.
“Kum u trai jong ka Shillong Lajong ymlah ban len, khlem ka jingsynnniang ki rang ïalehkai jong ka thaiñ Jaintia kiba mynshwa bad kiba mynta ka Lajong kan nym poi sha ka I-League haka por jong u snem 2008-2009 bad ka Lajong kan nyn dei ka Team kaba pawnam haka thaiñ shatei lammihngi bad kumjuh haka India", la ong u President ka MFA u Bah Larsing M Sawian.
Ula bynrap ba dei lyngba u synniang u bynhei ki rangïalehkai jong ka rilum Jaintia ba ka Shillong Lajong ka la poi haduh ka kyrdan kaba ki paidbah ki la sakhi.
U kyrmen bad da ka jingwan u Artificial turf ka East Jaiñtia Hills District kan sa pynmih shibun ki rangïalehkai na kane ka thaiñ ki ban mihkhmat ïaka Jylla bad ka ri.
Ha kane ka sngi la pynkup burom ruh iaki nongialehkai, nongtem nongrwai, ki riew pawkhmat ka district.
Ha ka jingiakhun final na kaliang ki shynrang ka Rymbai Deiñshalalu ka la pynrem ïaka Cham Cham & Mutong & Lumshyrmit FC da 4-1.
Katba haka liang ki kynthei ka Soaring Eagles SC ka la pynrem ïaka Wonder Phonix SC da 1-0.
Ka  Rymbai Deiñshalalu kaba long ka lahduh ka la khur ïaka song pisa kaba 2 lak tyngka ryngkat ka trophy, katba ka Soaring Eagles SC kaba long ka lahduh haka liang ki kynthei ka la ïoh khur ïaka song pisa kaba 30 hajar tyngka ryngkat ka trophy.
Ka lahduh ba ar na ki shynrang ka Cham Cham & Mutong & Lumshyrmit FC ka la ïoh ïaka song pisa kaba 70 hajar tyngka ryngkat ka trophy katba ka Wonder Phonix SC ka la ïoh 20 hajar tyngka.
La sam ruh ïaka khusnam player of the Match sha ka Batbitbha Bareh na ka Soaring Eagles SC bad u Hesmiki Rymbai na Rymbai Deiñshalalu.
Ki paidbah ba shong ba sah ha khappud Assam Meghalaya kaba hap ha Block I kila kynnoh ba ki pulit Assam kila shoh dusmon da kaba sympat da ki lathi bad tied da ki tdong suloi iaki san ngut ki Pnar kiba kynthup ïa uwei u khynnah ba dang 16 snem na ka shnong Mowjem.
Kane ka jingjia kala jia haka sngi Palei.
U Secretary Shnong Mowjem u Ma Nilanki Sten la ïathuh ba san ngut ki nongshong shnong ki la shah shoh ha ki pulit Assam kiba na Jrikyndeng haka jaka bala tip kyrteng kum Inghilangso haka por bad kitei ki san ngut ki dang wan phai na ka jingleit ïit ïa uwei u nongshong shnong uba ym shym la poi ïing na ka jingleit khawai dohkha na ka Wah Mynriang.
Kitei ki san ki long u Walangki Sungoh 16 snem ka rta bad saw ngut kiwei pat ki rangbah briew kiba la tip kyrteng kum u Augustin Shylla, Kordon Sungoh, Binelson Raksaw bad Manki Sungoh.
Na ka liang jong u Kordon Sungoh ula ïathuh bad ula shah shoh biang ha ki pulit Assam hapoh thanad Jrikyndeng hadien ba ula kylli na ki pulit balei ba ki shoh ki dat ïa u khlem daw eiei.
Ki nongïalam shnong jong ka Mowjem kiba kynthup ïa u Waheh shnong, u Secretary Shnong nalor kiwei kiwei de ki la leit mar mar sha katei ka thanad ban ïakren pyllait ïa kitei ki briew.
U Ma Nilanki Sten haka jingsynran jong ka President ka STIEH ka Kong Purity Phawa, u Joannes Lamare, u Secretary Labang Nongphyllut People Council (LNPC) u ma MM.
Thaiang nalor kiwei de ki la leit ïakynduh ïa u Deputy Commissioner jong ka West Jaintia Hills u Ma Garod LSN Dykes haka sngi Thohdieng ban tuklar kane ka jingjia.
Na ka liang jong u DC ula kular ban shimkhia ïa kane ka kam da kaba ïakren bad u DC jong ka West Karbi Anglong District, Assam.
Ka rakhe ainam da ka khusnam na ka bynta ka thohdur ba la tip kum ka Crystal Gayle Memorial Award 2022 la pynlong ha paki dulan jong u Lat ka jylla.
Ha kane ka rakhe ainam, u Bah RV Warjri, u nongkit-tiensyiem barim jong ka Ri India sha kylleng ka pyrthei u la long u kongsan ha ryngkat u N Munish Singh, Zonal Director, Indian Council for Cultural Relations, Shillong bad A Lakiang, Deputy Secretary to the Governor, Raj Bhavan Shillong kum ki symbud kongsan.
Kum ban kynmaw tympang ia ka kam jong u Bah RV Warjri ha ki Ri jong ka dewbah Europe, u la kren mardor ‘Ka Saiñkylla (Revolution) jong ki Ri Sepngi ka la kiew skong da ka khih mynsiem ha ka mattithaw (art movement) ka ba la kyrsoi da ka jingshitrhem bad len lade jong ki barikor, ki kaitor, ki myllung bad ki thohjer thohnam’.
Ha ka ba nam ia ki kam jong ka synjuk ki barikor, Riti Academy, u Bah Warjri u la kyntu, ‘Ka mattithaw ka dei ka ba snoh rdin bad ki jynthaw ha ka mariang ba ki paidbah ki dei ban tip la ka kamram ban pynneh pynsah bad ba ym dei ban tip tang kumno ban dawa ia la ka hok khlem da kitkhlieh ia la ka khyndew bad ka mariang ha la Ri lajong’.
Ia ka Khusnam Mattithaw ne Crystal Award 2022 for Excellence in Visual Arts la ioh pdiang da u Bah Phaibhakupar Kharlukhi halor ka jingtbit ba kynsai ha ka thohdur ka ba phalang ia ka jingim jong ki briew ha shnong ha thaw ia ka ba ym ju kham jia shuh ha ka juk mynta.
Ka jinjanai bad sani ha ka kam jong u ka la long u mawmer ban jop ia ka thong jong ka khusnam mattithaw ban kynmaw tympang ia ka samla Crystal Gayle ka ba la khlad naduh u snem 2017.
La ainam ia ka khusnam da u kongsan, Bah Mr R V Warjri, ha ryngkat u Bah N Munish Singh, Zonal Director, Indian Council for Cultural Relations, Shillong, Bah A Lakiang, Deputy Secretary to the Governor, Raj Bhavan Shillong bad Bah Raphael Warjri, Chief Creative Director, Riti Academy of Visual Arts.
Ha kane ka sngi la rwai sngewnguh ruh da ka Dalariti Kharnaior ka ba dei ka para jong ka samla Crystal Gayle.
Ha ka ba kynmaw tympang ia ka samla Crystal Gayle, u Bah N Munish Singh, Zonal Director, Indian Council for Cultural Relations, Shillong u la kren myllung shaphang ka jingshem jong u ha ka kam sawangka ka ba la shon shab ha ka dohnud jong u.
Ha katei ka sngi rakhe ainam Khusnam Mattithaw u Bah Raphael Warjri u la pynpaw ka jingsngewnguh ia u Lat, Satya Pal Malik, u ba wat la um shym lah ban don ryngkat na ka daw ba u ñiuñ ka met, hynrei u la shah sngewbha ban rakhe ha la ka paki dulan bad ka jingrakhe ka long ka ba phuh baphieng.
Kumta ki para dkhot jong ka synjuk ki barikor Riti Academy ki la phah ka khubor kitbok kitrwiang ia u Lat ba un koit un khiah noh shen.
U Bah Warjri u la pynban ba ka jylla Meghalaya ka donkam ia ka shlem hikai thohdur (art institution) ka ba paka na ka bynta jong ki samla ka jylla bad u la pynban shuh shuh ba ka long artat katkum ka phangpdeng jong ka Kpait-saiñ-kam Shityllup-Ri ha ka Pule Dangle (National Education Policy) jong ka Ri India.
Ka Lumpariat, ka Mookyrdup, ka Luti Tuber Ïalong bad ka Sailung Ïalong ki la buh jaka ïalade haka semi final Under-17 Independence Day Cup Football Tournament kaba pynïaid da ka West Jaintia District Sports Association (WJDSA).
Ka jingïakhun semifnal kaba nyngkong kanlong haka 13 tarik hapdeng ka Lumpariat pyrshah ïaka Luti Tuber Ïalong bad kaba ar kan long hadpeng ka Mookyrdup pyrshah ïaka Sailung Ïalong haka por 1:30 bad 3:30 nohphaisngi ha Kiang Nangbah Stadium.
Haba phai sha ka jingiakhun quarterfinal haka sngi Palei, ka Lumpariat ka la pynliem 3-0 ïaka Dulong.
Ia kine ki kol la thep da u Pynskhem Dkhar (3) bad u Damehi Dkhar marwei ula thep ar kol (18, 54).
Haka jingïakhun kaba bud ka Mookyrdup kala 2-1 ïaka Dongmihsngi.
U August Surong ka Mookyrdup ula thep ia kine ki ar kol (12,41), katba ka shikol jong ka Dongmihsngi la thep da u Yowmiki Chadong (27).
Ha kawei pat ka jingiakhun ka Lutituber Ialong kala pynliem 3-0 ïaka Saindur Mihmyntdu.
U Kordor Dhar ula thep iaka kol kaba nyngkong (12), u Richard Dhar bad u Iohbhah Dhar mar shikol (15, 60+1) Ka jingiakhun quarter kaba khatduh la rai iaka nam jop da ka tie breaker.
ka Sailung Ialong jop iaka Mulang Ialong da 3-1.
Ka jingiakhun hadpeng kine ki arliang katkum ka por balabuh kala wai 0-0.
Ka Hynniewtrep Integrated Territorial Organization (HITO) haka sngi Palei kala la pyllait paidbah iaki kali kit nongpang ban ai jingshakri ha ka thain East Jaintia Hills District.
U Damewanhi L Rymbai kum u kongsan ula pyllait paidbah ia kane ka kali haka jingialang kaba long ha community hall ka Khliehriat West.
La iadonlang u ma W Nongtdu officer in charge ka Khliehriatt Police Station, ka MDC barim ka Rymbai Kong Violet Lyngdoh nalor ki nongialam dkhot ka HITO.
U Damewanhi ula kyntu iaka HITO ban pyndonkam hok iaka ambulance khnang ban ioh ai iaka jingiarap ia kino kino haba jia ka shitom ka saja haka por kaba biang.
Ki nongialam ka HITO kiba iadonlang ki kynthup ia u Donbok Dkhar president central body, Deibor Rymbai president East Jaintia Hills bad kiwei kiwei.
Ka All Meghalaya Karate Do Association (AMKA), haka sngi Palei, ka la lah ha kaban plie ia ka pyrda ka iakob ialehkai Karate ki skul bad kolej ba la tip ia ka kum ka  28th Inter School bad 10th Inter College Karate Tournament 2022, ba la long ha Laban Sports Club Indoor Sports Hall.
Kane ka lympung ialehkai la lah ha kaban pynlong biang pat ia ka, hadien ar snem ka jingbym shym pynlong namar ka jingwan ban saphriang ka jingpang iabit Covid 19.
Ha kane ka kynti kaba mynta ki skul baroh kiba la poi ban aireng sha kane ka jingiakob ki long 52 tylli skul bad 6 tylli ki kolej bad haba khein kyllum ki khynnah ba la poi ban iashim bynta ki long haduh 327 ngut.
U kongsan ba la wan ban plie ia ka pyrda kane ka lympung ialehkai kaba lai sngi dei u President ka Mawkhar Sports Club bah Ransom Sutnga bad u symbud kongsan dei u bah Finely L Pariat General secretary Meghalaya State Olympic Association (MSOA).
Kum ka synjuk ialehkai Karate ha kane ka jylla, lada phai kyrtiang dien sha ka AMKA, dei shisha tang maka, kaba lehse kaba la ithuh bad tip bha  shaphang ki nongseng bad kumjuh ia ki nongkitkam kiba mynta, ha kaba naka shlem ka jong ka, la mih shisha ki rang ne ki thei ialehkai ba kynsai kiba ka nam ka kyrteng ka jong ki ka iai suhsien sah haduh kine ki sngi ki por kiba mynta, kampher wat la sdang ban don ruh ki riew shim kabu ba thmu ban pynpait ne pynthame da kumwei pat shaphang ka kam ialehkai ia ka Karate ha kane ka jylla, hynrei hap ban tip ba ha Meghalaya dei tang ka AMKA, kaba ki bor sorkar ne ki synjuk ba khmih ia ka kam ialehkai ki pdiang bad ithuh pura ia ka.
Haba kren kum u kongsan, u bah Ransom Sutnga u la ong ba ka jingwan iashikm bynta da palat lai spah tam ki khynnah ka pyni lypa ia ka nongmuna ba da kumno kane ka iakob ialehkai ka la long lypa kaba jop, nalor katta u la ioh jingtip ruh ba haduh katno ki nongpyniaid ki la mad bad shem jingeh ha kaban pyntyllun shakhmat ia kane ka jait jingialehkai ha kane ka jylla khamtam lei lei haba ym lah ban ioh ia kilad jingiarap ne kyrshan naka sorkar.
Kumta u bah Ransom u la ong ba u khmih lynti ba kan sa poi ka por ba shi sien ka sngi na ka liang ka jong u shimet un lah ban iarap bad ban kyrshan pura ia ka Karate bad kumjuh ia ka AMKA, kaba ia mynta u la tyrwa d ala ka mon sngewbha ba ha kano kano ka por kaba donkam, ki dkhot ka synjuk ki lah ban leit ban ia shem ia kynduh bad na ka liang ka jong u ruh un pyrshang ban iarap katba lah ei.
Kum ka dak jong ka jingiarap u bah Ransom u la noh synniang ruh sha ka AMKA ia kaba u la aiti ha u working president ka synjuuk u bah Brian Wahlang.
Katba na ka liang u bah Finely LPariat, General Secretary ka MSOA, ha kaba  nyngkong eh u pynpaw ba kum ka synjuk ka AMKA ka dei katta ka active association ba la paw bha hakhmat ka MSOA kaba ia kane ka matti treikam kadei kaba la seng nongrim ia ka naduh kaba sdang da uwei na ki riew len lade bad ba la aiti shisha met bad mynsiem ia ka Karate ha kane ka jylla u Sensei Stephan Leong (bam kwai ha dwar U Blei).
Haka juh ka por u la ban jur ruh ia ki khynnah ialehkai ba barabor kidei ban kynmaw ban nang ban burom ia ki nongpyniaid ne ki nongkitkam, namar dei kine kiba trei shisha naduh ka mynsiem khlem da ap khmih lynti ia kano kano ka jingioh nong.
Hadien ka jingialang plie, la pynbud pat da ka jingsdang jong ki jingiakob bapher bapher.
Ka lympung ialehkai Under-17 Independence Day Cup Football Tournament kaba pyniaid da ka West Jaintia District Sports Association (WJDSA) kala jam noh sha ka jingiakhun quarter final hadien ba la poi noh ka wat kaba ar ne pre quarter final sha kaba kut haka sngi Balang.
Ha ka jingiakhun kaba khatduh jong ka pre quarter final ha Kiang Nangbah Stadium, ki khynnah ialehkai ka Lumpariat Dongmihsngi Saindur Mihmyntdu bad ka Mulang Ialong kila khur jingjop.
Haba phai sha ka jingiakhun ka Lumpariat ka la jop ïaka Mookynphad mihmyntdu da 3-2.
Ïaki ar kol ka Lumpariat la thep da u Damehi Dkhar (11, 14)  bad u Chijuhlangki Dkhar (50), katba ka ar kol ka Mookynphad Mihmyntdu la thep da u Evening Tariang (42, 51).
Hakawei pat ka jingïakhun ka Dongmihsngi ka la pynliem ïaka Panaliar da 4-1.
Na kaliang ka Dongmihsngi la thep da u Donbok Dhar (1), u Pyrkhatshaphrang Sumer (3), u Yowmiki Chadong (12) bad u Faithful Bthuh (54),  katba ka shikol jong ka Panaliar la thep da u Yarsame Dkhar (8), Haka jingiakhun kaba bud, ka Saindur Mihmyntdu ka jop ïaka Sabahmuswang da 3-0.
U Iohi ksan Lyngdoh ka Sabahmuswang ula bakla thep kol (22), u Lakhon Phawa (33) bad u Nangkhroo Lyngdoh (48) kila thep iaka kol ba ar bad b alai ka Saindur.
Haka jingiakhun kaba khatduh ka Mulang Ialong ka la pynliem ïaka Ksehsylle Ïalong da 5-1.
Ki san kol ka Mulang la thep da u Risainmitre Phawa (30+1), Charelang Mulieh (36), u Chalet Phawa (51), u Samullang Pale (52) bad u Sojurki Pale (57), katba ka shikol jong ka Kseh sylle Ïalong la thep da u  Nangtei Mulieh (39).
Ka jingiakhun quarter final kan mynta ka sngi Palei.
Ki nongialam ba hakhmat jong ka synjuk ialehkai ha ka thain shatei lam mihngi ka ri, katta ka North East Olympic Association, ki la wan poi mynta ka  ka nongbah Shillong ha kaba ki la wan artad shakhmat ban pynbna ia ka rai ba kin khreh ha kaban pynlong haduh 18 tylli ki jait jingialehkai ne ki discipline, na ka bynta ka sien kaba ar jong ka North East Olympic Games kaban long naduh ka 30 tarik u Risaw haduh 8 tarik u Naiwieng 2022 hangne ha ka nongbah Shillong.
Ia kane la pynbna ia ka da u President jong ka NEOA u Th Radheshyam ba dei artad u MLA haba kren bad ki lad pathai khubor haka sngi Balang.
Ki 18 tylli ki jingialehkai ban pynlong ha ki 13 tylli ki jaka ki kynthup archery, athletic, badminton, basketball, boxing, football, judo, karate, shooting, swimming, table tennis, taekwando, tennis, wushu, cycling, golf weightlifting bad wrestling.
Kane ka jingpynbna ka jong u TH Radheshyam ka jia long hadien ba ka kynhun jong ka NEOA, mynta baroh shi  sngi ki la shong ia ka jingialang kaba la don lang ruh da u Myntri ba dei khmih ia ka tnat sports & youth affairs ka sorkar jylla u bah Banteidor Lyngdoh bad kumjuh ia ki dkhot nongkitkam jong ka North East East Organising Committee, ki nongtrei jong ka tnat Sports & Youth Affairs bad kiwei kiwei.
Haba iadei bad kane, naka liang u bah Banteidor Lyngdoh u kam ba ka jingpynlong ia kum kane ka lympung ka long shisha kaei kaei kaba kongsan ka lympung ban wanrah ia ka nam bad burom ia ka jylla hiu baroh kawei.
Haba iadei bad ki jaka ban pynlong ia kane ka lympung, u bah Banteidor u pynpaw ba kumba ka long ia mynta, ka JN Stadium, Polo ka dang don hapdeng ka jingtei bad pynthymmai ia ka, hynrei ban pynlong ia ka North Olympic Games, ka jingdon jong ki madan ialehkai ka shlem ai jinghikai ka SAI SAG NEHU, ka long kaba la biang lut nadong shadong bad bynrap bad kiwei de ki jaka ne ki madan ialehkai ba don ha kylleng ka nongbah Shillong kiba la biang naka bynta ban lah ha kaban pynlong ia kane ka lympung.
,.
Ka Lutituber bad ka Sailung Ïalong ki la khur jingjop haka lympung ïalehkai Under-17 Independence Day Cup Football Tournament bala pynïaid da ka West Jaintia District Sports Association (WJDSA).
Haba phai sha kane ka jingiakhun pre quarter final, ka Lutituber Ialong ka la pynliem 4-1 ïaka 7 Wasa.
Ha kane ka jingiakhun la mih paw kawei ka hattrick kaba la khyrwit da u Iohbhah Dhar (42, 43, 5) bad shikol la thep da u Richard Dhar (36).
Ka shi kol ka 7 Wasa kala lyngba u Sambha Ryngkhlem (41).
Kawei pat ka jingiakhn ka Sailung Ialong kala jop da 4-0 iaka Iawmulong Nartiang.
U Bashanbor Pale ula lam lynti ia ka Sailung ban jop haduh saw kol lyngba ka hattrick kaba ula ioh khyrwit marwei.
Baroh kine ki saw kol u Banshanbor ula thep marwei kiba la wan haka minit kaba 13, 15, 21 bad 60+1.
Ka Jaintia Youth Federation (JYF) kala pynkup burom ia u nongialam barim jong ka, u Damewanhi L Rymbai uba la rai ban rung sha ka jylli ka saiñ hima sima bad ban aireng haka elekshon MLA 2023 ka ban wan.
Ia kane ka jingpynkup burom ia u Damewanhi la pynlong ha ophis treikam ka JYF ha Mookyrdup haka sngi ba ar haka jingiadonlang u president ka JYF u Ombormi Tariang nalor kiwei kiwei ki dkhot ka JYF na ki unit bad circle bapher bapher.
Ka JYF kala ong ba kane ka jingpynkup burom kalong kum ka dak ban ai jingkyrkhu kyrdoh bad kitbok kitrwiang ia u Damewanhi halor ka jingthmu jong u ban ia ai reng ha kane ka MLA Election 2023.
Ka thong u Damewanhi kalong ban wanrah iaka jingkylla kaba salonsor khamtam hadien ba kane ka district kala shah ktah haka kamai kajih na ka jingkhang tih ia u dewiong bad un pyrshang ban weng iaki saiteh saikhum kiba khanglad iaka roi ka par u paidkar ha East Jaintia Hills District baroh kawei.
Ka Mookyndur kala rung sha ka final jong ka 2nd Division Football Tournement- ka 5th Debo Shullai Memorial Trophy kaba pyniaid ka WJDSA.
Kane kala wan hadien ba kala pynliem da 3-1 iaka West Madan Mustem haka jingiakhun kaba long ha Kiang Nangbah Stadium haka sngi ba ar.
U Jomsing Pariat ula kylla long u namtam ha kane ka jingiakhun hadien ba la lah ban lam lynti iaka Mookyndur ban ioh khur iaka namjop.
Marwei ula thep ar kol (18, 78), shikol la thep da u Promi Suting (46).
Shikol ka West Madan Mustem la thep da u Ninecyfull Shylla (74).
Da kane ka namjop ka Mookyndur kan kreh pat ban aireng iaka Khliehiongriang ban iaknieh iaka nam lahduh ha ka 2nd Division mynta ka aiom, kaba iaka tarik iakhun ka WJDSA kan pynbna hadien.
Ka Khliehiongriang bad ka Mookyndur haka aiom ialehkai kaban wan kin ialehkai haka 1st Division, katba ka Lumpyrtuh Mihmyntdu bad ka Mynsngad kila hap ban hiar sha ka kyrdan Third Division hadien ba kim shym la lah ban ialehkai bha mynta ka aiom ialehkai.
Ka Jaintia Tribal Traders’ Association (JTTA) kala pynpaw iaka jingsngewkhia halor ka jingsahkut ki ñiut ha iew District Council ha Iawthymme, Ladthadlaboh, Jowai.
U president JTTA u ma Iatha Najair, ula ong ba ka kum ka seng ki nongkhaii ka sngewkhia shikatdei eh ia ka jingbym kit shuh iaki ñiut kiba la lum thup ha iew thymme, Ladthalaboh Jowai mynta la bun bun bnai.
“Kane ka iew bala pyniaid da ka JHADC, ia ka dan lane ka khajna la siew ki nongshong iew sha ka council man la ka sngi, ka council lyngba ka market department kala kyrpad ia ki nongshong iew ba kim dei ban bret pathar ia ki niut ki nier ha kane ka iew, na ka liang jong ki nongshong iew kila ai ia ka jingiatreilang katba lah bad ka council," la ong une u nongialam ka JTTA bad ula bynrap “kat ka iew lah hi mo ban khang ia ki nongthied nongpet, nongsiew nongtda bad shisien ba la ong ka iew ki niut ki nier lane ka jhep la tikna ka la mih beit.
" Ka JTTA ka buh ka jingkyrpad ia ka council kumjuh ia ki bor District ba kin shimkhia ia kane ka kam, khnang ban lait na ki jingpang ba har rukom lada kane ka ñiut ka dang sahkut ha kane ka iew.
Ka President ka ri India ka Droupadi Murmu kan wan ban plie paidbah ia ka 5th Meghalaya Games 2024, ka ban long ha sor Tura, West Garo Hills ha ka 15 tarik mynta u bnai.
Ia kane la pynpaw da u Myntri Rangbah ka jylla Conrad K.
Sangma lyngba ki rynsan social media.
U CM ula pyntip ba ka President kan wan iuhkjat ha kane ka jylla ha ka 15 bad ka 16 tarik mynta u bnai ha kaba kan wan ban plie ia ka “Meghalaya Games 2024" ha ka 15 tarik kum ka Kongsan.
Kane ka lympung ialehkai Meghalaya Games 2024 ka ban neh san sngi kynthih kan sdang naduh ka 15 tarik bad kut ha ka 20 tarik u Kyllalyngkot.
Ha kajuh ka por u pyntip ba ha ka 16 tarik ka President kan wan iuhkjat ha ka nongbah Shillong bad iashim bynta ha ki prokram bapher bapher.
Meghalaya Games 2024, Tura, will be historic as Hon’ble President of India, Smti.
Droupadi Murmu ji will grace the occasion as Chief Guest.
We look forward to welcoming Hon’ble President to Meghalaya this month on the 15th in Tura and 16th in Shillong.
@rashtrapatibhvn ….
Ia ka metiap jong u Blessingson Fancon uba la jah rngai na la iing naduh ka 4 tarik mynta u bnai la lapdien haka step sngi Saitjain da ki nongshong shnong na ka jaka khlaw ha Upper Shillong, kata najan Mahadev Khola, 101 Area.
Ki tyllong khubor na ki pulit ka iathuh ba une u briew uba jah rngai u dei u nongshong shnong jong ka shnong Lummawbah, Shillong, bad ia ka FIR halor kane ka jingjah rngai la ujor sha ka sngi Thohdieng ba la lah.
Ha kawei pat ka bynta ki tyllong khubor pulit ki iathuh ruh ba la lapdien sa ia kawei pat ka metiap na ki jaka khlaw ha Upper Shillong.
Ia kane ka metiap jong u shynrang bym lah ban ithuh la pynkynriah noh shapoh NEIGRIHMS ban leh ia kaba donkam.
U Myntri ka Tnat Arts and Culture ka sorkar Jylla, u Bah Paul Lyngdoh haka 5 tarik Nohprah ha ryngkat ka jingiadon lang ka Deputy Commissioner (DC) ka East Khasi Hills, ka Kong R M Kurbah ula plie ia ka jingdro dur kaba don ruh ia ki khana tang jong uba rim bad ka jingiadei bad kolshor ia kaba la dro ha ka building ka DC Ophis.
Ia kane ka jingdro kaba itynnad bad pyniap biej ia kiba bun balang la dro pynwandur da u nongdro dur ba pawnam ka jylla u samla Mario Pathaw ha ka jingiatreilang bad ka Start India Foundation kumjuh bad ka Asian Paints.
Ha ka jingkren, u Bah Paul u la pyrto halor kane ka jingdro dur kaba itynnad bad ong ruh ba kane ka long ka nuksa ia baroh ki samla ka jylla ba kin lah ban kyntiew ia ki sap ki phong ki jong ki da kaba pyndonkam lyngba kum kine ki jait jingdro kiba don ka jingiadei bad ka kolshor kumjuh bad ka mei mariang.
Nalor kata u la ong ruh ba kum kine ki jait jingdro kin khring ruh ia ki nongwan shangkai pyrthei na kylleng bad ym tang ban pynpaw ia ka jingitynnad jong ki jaka ba la pynlong hi da ka mei mariang hynrei ruh ban kyntiew ia ki kam jngohkai pyrthei.
U la ong ruh ba ka jylla Meghalaya ka don shibun ban tyrwa sha ka pyrthei baroh kawei, kata la ka long ha ka liang ka jingdon jong ki kshaid kiba noh rymphum kiba don ryngkat ia ki khana nalor ki lum ki wah kiba itynnad.
Shuh shuh u la ong ba ha u snem 2023 ka Meghalaya ka la sakhi haduh jan kumba 15 lak ngut ki nongwan shangkai na kylleng ka pyrthei kaba pyni halor ka jingjop kaba khraw ia ka jylla.
Ki shipai duriaw ka Indian Navy, ka INS Chennai haka 5 tarik Kyllalyngkot, haka jingialeh pyrshah bad ki runar duriaw ne ki Pirate haka por kumba 3:15 baje nohphai sngi da kaba pyndonkam iaki liengsuin Maritime Patrol Aircraft, Predator MQ9B bad kiwei kiwei ki la lah ban pyllait iaka Jhad kit mar kaba tip kum ka MV Lila Norfolk na ka kti kitei ki runar ha duriaw Arabian Sea.
Kumban shu pynkynmaw, kane ka Jhad dei kaba la shah rah bor haki runar kiba suba napoh Somalia kiba kiew ha kane ka Jhad kit mar haka janmiet 4 tarik kiba don kumba 5-6 ngut kiba kieng bad ki suloi ryngkat bad ki tiar ialeh.
Naduh ba shah rahbor kane ka Jhad kit mar haka janmiet 4 tarik, ka INS Chennai ka la buddien ban iarap pyllait ia kane ka Jhad.
Ki shipai kyrpang ka Indian Navy ne ki MARCOS hadien ka jingbuddien ka INS Chennai ia kane ka Jhad kit mar ki la hiar ha MV Lila Norfolk bad ki la pynthikna ba ki runar kim don shuh na kane ka Jhad.
Ha kane ka Jhad baroh ki briew ki don 21 ngut bad na kine 15 ngut dei ki nong India bad la lah ban pyllait iaki baroh.
Ia kane ka jingjia la buddien da baroh ki Ri ka pyrthei, bad la shaniah ruh haki shipai Indian Navy ban pyllait ia kane ka Jhad namar ba kidei kiba tbit bha ha kane ka kam ban pahara iaki duriaw bah na kum kine ki kam.
#IndianNavy ’s Swift Response to the Hijacking Attempt of MV Lila Norfolk in the North Arabian Sea.
All 21 crew (incl #15Indians ) onboard safely evacuated from the citadel.
Sanitisation by MARCOs has confirmed absence of the hijackers.
The attempt of hijacking by the pirates…   pic.
twitter.
com/616q7avNjg.
U nongaiktien ka sorkar MDA uba dei ruh u dkhot ka kynhun Myntri, u Bah Paul Lyngdoh haka 5 tarik Kyllalyngkot u la kyrpad ia ka Seng Hynniewtrep National Liberation Council (HNLC) ba kam dei ban weng noh na ka miej iakren iasuk kaba dang iaid shakhmat bad ka sorkar jylla kumjuh ka sorkar pdeng.
Haba kren sha ki lad pathai khubor, u Bah Paul u la ong ba ka sorkar ka la iohi ia kane ka jingshim rai jong ka HNLC ban weng noh na ka jingiakren iasuk kaba dang iaid shakhmat tang lyngba ki lad pathai khubor, hynrei kam shym la don satia kano kano ka jingai jingtip da ka jingthoh sha ka sorkar kat haduh mynta.
U Bah Paul u la ong, “Ka HNLC kam dei ban mih noh na kane ka jingiakren iasuk namar ki la lah ban pyndep ia bun ki bynta kiba iadei bad kane ka jingiakren bad ngi kyrmen ban lah ban pyniaid shuh shuh shakhmat bad ba ngi dei ban lah ban wanphai sha ka miej jong ka jingiakren.
" U la ong ruh ba un ym lah ban kren palat halor kane ka mat namar na ka liang u Myntri Rangbah ka jylla u Conrad K Sangma bad u Symbud Myntri Rangbah uba khmih ia ka tnat kam Pohiing u Bah Prestone Tynsong ki don shabar ka jylla.
Hynrei, u la ong ba khlem artatien ka sorkar jylla kan shimkhia halor kane ka bynta bad ruh ba kane ka dei ban long shen shen mar ia wanphai u Myntri Rangbah bad u Symbud Myntri Rangbah.
Ha kaba iadei bad ka jingdawa jong ka Seng HNLC ban weng noh ia baroh ki case ba la pynngat pyrshah ia ki nongialam bad ki dkhot jong ka kaba dei ruh ka jingdawa kaba hakhmat eh jong ka Seng, u Bah Paul u la ong, “Hooid ki lah ia ka ban pdiang bad kaba shong eh halor ka jingban khia jong kawei pa kawei ka case ba la rejistar, hynrei da shisha ka dei ban long bad kaba lah ban pdiang.
".
Ka District Magistrate East Khasi Hills, kala pynmih da ka hukum katkum ki kyndon 144 CrPC kaba khang pyrshah ia ka jingtih maw tih shyiap beaiñ khamtam na ki par maw kiba don ha ki sharing lum bad na ki wah kiba don ha ki bynta bapher bapher jong ka district.
Kane ka jingmaham ka long ruh khamtam hadien ba ka ophis ka la ioh ia ki jingtip halor ki kam tih maw tih shyiap beain khamtam ha ki thain Sohiong, Mawblei bad Umphyrnai kiba la ktah jur ia ki tyllong umbam um dih jong ki shnong kiba don marjan.
Kane ka long ruh katkum ka hukum ka National Green Tribunal, New Delhi kaba la khang pyrshah ia kino kino ki briew, kompeni bad kiwei pat ba kin leh ia ki kam tih maw tih shyiap na ki wah kiba don hapoh ka ri khlem da ioh Mining Licence /Quarry Permit na ki bor ba dei khmih.
Nalor kata la ong ruh ba kane ka jingtih maw tih shyiap beain ka wanrah khah khah ia ka jingtwa jong ki maw bad ka jingtuid jong u shyiap bad kiwei pat ki marpoh khyndew  na ki jaka sharing lum shapoh ki wah bad kaba wanrah ka jingshah pynjulor jong ki mar rep,  ki dohum dohwah bad ia ka mei mariang.
Kumta ruh na ka liang ka DC ka East Khasi Hill ka pyntip ba la pynjari mardor ia kane ka hukum ha baroh kawei ka District tad haduh da pynbna da kumwei pat.
U National Vice President ka BJP uba dei khmih ruh ia ka party ha Meghalaya, u Dr M Chuba Ao haka sngi Palei u la ong ba haduh mynta hi ka party BJP kam don satia ia kano kano ka jingthmu ban khot pyniasoh ia Myntri Rangbah barim ka jylla u Dr.
Mukul Sangma sha kane ka party.
Haba kren sha ki lad pathai khubor u Dr Ao u la ong, “Haduh mynta hi ym pat don mano mano ban wan iakren hapoh ka party na ka bynta u Mukul Sangma.
Kane ka lah ban dei tang ka jingiakren ki briew shaphang kane.
" Nalor kata u Dr Ao u la ong ruh ba na ka liang ka party ka ieh ha u Dr Mukul la u kwah ne em ban wan pyniasoh, hynrei na ka liang ka party hi kam pat ju leit khroh ia u na ka bynta ban wan pyniasoh sha ka party.
Lah ban kdew ba ki la don ki khubor kiba la mih lyngba ki lad pathai khubor ha kine ki khyndiat bnai ba la dep kiba ong ba une u nongialam ka Trinamool Congress ka Meghalaya u lah ban leit pyniasoh noh ia lade sha ka seng BJP.
U National vice president ka seng BJP uba peit ia ka Meghalaya u Dr M Chuba Ao haka sngi Palei u la ong ba ka party ka buh ia ka thong ban jop 400 tylli ki seat ha kane ka election MP Lok Sabha ka ban wan.
Haba kren sha ki lad pathai khubor u Ao ula ong “Ka thong ka jong ngi ka long ban ioh 400 tylli ki seat ha kane ka kynti kaba mynta.
Kumta ngin hap ban leit sha kylleng ia kaba ngim shym la leh ha ka ilekshon ba la dep, ngin pyrshah katba lah ban poi sha ki.
" U la ong ba ka kaiphot jong ka party ka pynpaw ia ka jingkyrmen bad pynpaw ia ka jingkyrmen ba kin ioh ia ka jingjop bad ka thong ka dei mynta ka sngi.
U la kubur ruh ba ki don katto katne ki seat ba ka party ka tlot hynrei na ka liang ka Party kan trei shitom ban ioh jingjop ha kum kita ki seat.
“Ha ki artylli ki election ba dang shu dep, ngi la sakhi ba ka Party kam shym ka seisoh hynrei mynta ka kynti ngin trei shitom ban pynsngewthuh ia ki paidbah khamtam ha kaba iadei bad ka national level bad kumno ban pynpoi sha man ki paidbah" ong u nongialam ka BJP.
Nalor kata u la ong ba ka party kan iakhun ia kane ka election Lok Sabha tang marwei hi.
“Ngin ym ia pein bad kino kino ki party sain hima.
Ngin pynkhlain da lade hi, balei ngin pynioh kabu ia kiwei.
Kumta ruh ngi la shim ia ka rai ban iakhun khlem kano kano ka jingiateh lok bad kan ym don ruh ka jingiabhah seat," u la bynrap.
Haba kylli, u Ao u la ong ba ka BJP ka khlain bha napoh Shillong bad Tura parliament seats ha Meghalaya.
“Ha ka jingshisha ngi khlain ha baroh artylli ki Seat, ngi la rai ban nang pynkhlain shuh shuh iaka party da ka ba leit sha u paidbah naduh ka tynrai" ula ong.
Ula ong ba kila don bun ngut kiba pan Ticket naka Party hynrei kiba pan Ticket kidei ban ioh ka jingpdiang sngewbha jong  ki paidbah.
Halor ka jingkylli la ka party kan pynieng ne em ia u MLA ka Pynthorumkhrah u Bah AL Hek u ba dei ruh u Myntri Sorkar, u Ao ula ong “Nga la iohi ha ki lad pathai khubor hynrei ngam pat iakren bad u, hynrei ia kane ka Party kan sa iakren namar ym lah ban shu pdiang ia kaei ba thoh ha ki kot hynrei ngi donkam ban ioh ban iakren markhmat".
U la ong ruh ba ka party kan jied ia ki kyrtong napdeng ki nongkitkam bad dkhot jong ka party.
“Ka bhah kyrpang na ka bynta ki kynthei ka dei kaba don ha ka mat ka jong ngi.
Ngin khmih namar ka don ka bhah kyrpang na ka bynta ki kynthei, hynrei lada kam don ka jingpdiang da la ki jong ki constituency jong ki jong ki kan sa mih ka jingeh namar ngin iakhun ban jop bad kumta ngi dei ban jied ia ki kyrtong kiba biang tam," u la ong shuh shuh.
Ka Seng Bharatiya Janata Party (BJP) haka sngi Palei ka pynpaw ka jingsngew kyndit bad sngewkhia jur halor ka jingweng noh jong ka Seng Hynniewtrep National Liberation Council (HNLC) na ka jingiakren iasuk bad ka sorkar pdeng kumjuh ka sorkar jylla da kaba kyntu ba kan wanphai pat sha kane ka lynti jingiakren.
Haba kren sha ki lad pathai khubor u National Vice President ka BJP uba dei khmih ruh ia ka party ha Meghalaya u Dr Chuba Ao u la ong, “Ngi kyrpad ia kane ka kynhun kieng atiar ba kan wan shakhmat bad pyniasoh ha ka lynti kaba dei bad ban pynioh pat ia ka jingsuk.
" Katba u state president ka party u Rikman G Momin u la ong, “Ngi donkam ia ka jingsuk kumta ngin kyrpad ia ka seng HNLC ba kan wan shakhmat ban pynlong ia ka jingiakren iasuk kaba markhmat bad ka sorkar jylla ne sorkar pdeng.
" Kumjuh u nongaiktien ba halor ka BJP ka jylla uba dei ruh u heh pulit IPS barim u Bah M Kharkrang ha ka jingkren u la ong ba ka party ka pynpaw ka jingkyndit kaba khraw halor kane ka jingshim rai ba kynsan jong ka HNLC ban weng noh ia lade na ka jingiakren iasuk bad ka sorkar.
U la ong ruh ba ha ka jingsngew ka jong u, kan ym lah ban long ia ka sorkar ba kan shu weng ne pynkut noh mar mar ia baroh ki case pyrshah ia ki nongialam bad ki dkhot jong kane ka kynhun.
“Lada phi phai sha ka jingthoh ka mat ba kongsan jong ka seng HNLC ka long ban weng noh ia baroh ki case pyrshah ia ki nongialam bad ki dkhot jong ka.
Nga sngew ba ki dei ban ap halor kane namar kam long kaba suk ia ka sorkar ba kan shu weng noh ia baroh kine ki case khamtam lada dei kiba la chargesheet bad kiba la shim bishar hapoh ki iingkashari namar shisien ba la dep chargesheet ka shong pura ha ka rai jong ka kashari," ong u Bah Kharkrang.
“Ha kajuh ka por ngi dei ruh ban pyrkhat ha kaba iadei bad kito ki lanot ha kiba kum kine ki case, ki lah ban dei kiba haiing hasem ki jong phi, mynta lada ka sorkar tang ban shu pynhun liang kan weng noh ia baroh ki case, kaei pat ka hok kaba phin ai sha ki lanot halor ki case kam bymman," u la ong shuh shuh.
Haduh 19 ngut ki khynnah ialehkai kynthei ki la ioh lad ban leit iashim bynta ha ka Khelo India Women’s Wushu East Zone ka ba la long ha  Kokraghal, Assam ha ka 3 tarik bad ka ban kut ha ka 6 tarik Kyllalyngkot 2024.
Baroh ki don haduh 19 ngut bad 17 ngut ki dei ki khynnah kiba shah pyntbit ha ka Meghalaya School of Martial Arts (MSMA).
Baroh kine ki khynnah ialehkai kila long kiba pynkhreh bha ia lade kiba la leit ban iashim bynta ha kane ka lympung jingiakop.
Ia kane ka kynhun la ialam da u President ka Meghalaya WUSHU Association Bah Donny Ranee bad ka Coach Lorenza Songthiang.
Ha kawei na ka jingjop kaba wanrah ka jingsarong ia ka jylla, ka Meghalaya haka sngi Balang ka ioh pdiang ia ka khusnam Second Runners-Up Award hynne ha ka jingsam khusnam “ODOP Awards 2023" ba la pynlong da ka Department for Promotion of Industry and Internal Trade ha Pragati Maidan, New Delhi.
Kane ka jingjop jong ka jylla kalong halor ka jingtrei shitom na ka bynta kyntiew ia kawei ka mar na kawei ka District ne One District One Product (ODOP).
Ia kane ka jingialang Aatmanirbhar Bharat Utsav bad National ODOP Awards la wan plie da u Dr S Jaishankar, External Affairs Minister jong ka India.
Kane ka jingsam khusnam ka long ruh ban rakhe ia ki sienjam jong ka jingtrei shitom ki jylla, Union Territoty, District & Indian Mission ban pynurlong ia ka jingiohi jngoh jong ka Aatmanirbhar Bharat lyngba ka ODOP.
Na ka liang u Myntri Rangbah ka jylla u Conrad K Sangma, ula ong, “Ka jingioh pdiang ia kane ka khusnam ka long ka jingai mynsiem ia ki nongrep ki jong ngi bad ki nongshna bad thain kti kiba la trei shitom ban pynmih ia ki mar kiba kyrpang ki jong ki kiba la lah ban pyninam ha ki rynsan hapoh ka ri bad shabar jong ka ri.
Ka jingjop ka jong ngi ia ka khusnam ODOP Award ka leit sha  jingshim ia ki sienjam, ki prokram, ka jingpynmih ia ki mar kiba kyrpang, Geographic Indication (GI) bad ka jingkhlain ha kaban pyniaid iew ia ki.
Ka sorkar jylla ka pynpaw ka jingsngewnguh ia ka Department for Promotion of Industry bad Internal Trade bad ka Ministry of Commerce kaba la ai jingithuh bad jingiaroh ia ki sienjam bad ki jingtrei jong ka jylla".
Ia kane ka khusnam la na ka bynta ka sorkar Meghalaya la pdiang da u Commissioner and Secretary ka jylla u Dr Vijay Kumar.
Ha ka jingkren u Dr Vijay Kumar D ula ong, “Kane ka jingioh pdiang ia kane ka khusnam ka long ka jingithuh ia ka jingtrei shitom jong ki paidbah ka Meghalaya.
Ngi kut jingmut skhem ban tei ia ka jylla ka ban lah ban ieng hi na lade da kaba pyninam ia ki mar kiba la pynmih ha ka jylla.
Kane ka khusnam ka ai mynsiem ia ngi ba ngin bteng ban iaid shakhmat ban pynmih ia ki mar kiba kyrpang bad paka bad ban iatreilang bad ki kynhun kiba nabar ri na ka bynta ban pynneh pynsah ha ki bynta bapher bapher.
Ka long ka burom iaka jylla ban ioh ia ka jingithuh kum ka Top 3 States ha ka ODOP Awards 2023.
Ka jylla Meghalaya ka trei shitom ban kyntiew ia ka ODOP (One District, One Product) lyngba ki sienjam bapher bapher bad ka sorkar kala pynsngewthuh ruh sha ki paidbah halor ka ODOP scheme, ban pynthikna ba ki mar kin long kiba bha, ban pynbiang ia ki jingdonkam ha kaba iadei bad ka jingpynmih bad jingpyniaid iew bad ban pyntreikam ia ka rukom rejistar.
Nalor kata ki ioh ruh ia ka jingkyrshan ha kaba iadei bad kajingpynmih ia ki mar kiba kyrpang, ka jingwanrah ia ki kor teknoloji, ka jing pynlong ia ki workshop bad kiwei kiwei bad ki sienjam.
Lah ban kdew ba ka jylla Meghalaya ka la ioh ia ka jingjop ha kaba shalan ia u Sohniamtra Khasi (Khasi Mandarin) shapoh Dubai bad ruh ban wanrah ka jingiadei kaba jan ha ka iew ka hat.
I Kong Jaida Shadap kaba shong ba sah ha Lad Mukhla Umsuse kala khlad noh haka 3/1/24 naka jingpang kaba la bat ia i la katto katne por.
I Kong Jaida dei iba la ioh pension na ka tnad Sericulture kum ka Demonstrator.
Ka jingleit on tep ia i kan long ha ka 5/1/24 por 1 baje nohphaisngi ha lum kyntang ka Balang RC Dong Punche Lad Mukhla.
Ka Thun FC bad ka Nohron SC ki la khur jingjop haka jingialehkai ‘10th Pdengshakap Secondary School Football Tournament’ kaba la pyniaid da ka Dorbar Shnong Pdengshakap.
Kane ka la wan hadien ba ka Thun FC ka la pynliem iaka Five Star FC da 1-0, katba ka Nohron SC ka la pynliem iaka River Side FC da 2-0 haka jingiakhun kaba la long ha madan bol Pdengshakap haka 3 tarik Kyllalyngkot.
Iaka kol jong ka Thun FC la thep da u Marshial Nongrum haka minit kaba 38.
Katba iaki 2 kol jong ka Nohron SC la thep da u Sawar Nongrum haka minit kaba 60 bad 64.
Ka jingiakhun haka sngi Saitjain kan long hapdeng ka Sankhat SC pyrshah iaka One Soul Utd Pdengkarong haka por 12:00 baje mynsngi, ka Thrang Chynnam FC bad ka D.
S Demthring haka por 2:00 nohphai sngi.
Ka Dorbar Shnong Pamrapaithlu ha u kyrwoh bala pyllait da u Waheh shnong, U Ma Leningstar Rymbai bad U Secretary Shnong Ma Lakshmon Siangshai halor ka jingmih khubor sha ki lad pathai khubor ha ba ia dei bad ka  jingjia shah pyniap Ka Kong (Late) Lita Ryngkhlem na ka shnong Wapung Shnong ba u nong pyniap u ba dei na ka shnong Pamrapaithlu u ba kyrteng U Monkiru Shyrmang 29 snem ka rta.
Ha ba ia dei bad kane ka jingjia na ka liang ka ophis dorbar shnong ka la pynlong ia ka Executive Body meeting ha ka 03/01/2024, ha hall jong ka Dorbar Shnong Pamrapaithlu, ban ia tai sani bha halor kane ka jingjia pyrshah ia u tei u briew u ba kyrteng u Monkiru Shyrmang ba kam ialade na ka shnong Pamrapaithlu.
Kumta na ka liang ka Dorbar Shnong ka kwah ban pynshai paidbah sha baroh ba ha ka jingshisha u tei u briew u ym dei na ka shnong Pamrapaithlu bad kum Ka Dorbar shnong kam ithuh ia u kum u trai shnong.
Namar u ne u briew um don kawei ruh ka jingpynshisha ba u long u trai shnong jong ka shnong Pamrapaithlu, kata ka dei, 1.
u ne u briew um don ia ka Voter identity Card ha poh ka Electoral rolls, 2.
Um don hapoh ka jinglumthup (Registration Record) hapoh ka rijister ka Dorbar Shnong kum ba don ki longing longsem bad ki nong shong shnong baroh.
Te halor kitei ki nongrim ka Dorbar Shnong kam lah ban pdiang ia ka jingkam U Monkiru Shyrmang ba u dei na ka shnong Pamrapaithlu bad ym lah hi ruh ban pdiang ba u dei u nongshong shnong namar kam long ka rukom bad kam ju don hi ruh ka jingshynshar khaddar shnong hapoh ka Dorbar Shnong Pamrapaithlu ban pdiang shnong ia u/ka briew khlem da don hapoh ka thup number ing kat kum ba la buh beit buh ryntih ia ki longing long sem baroh salonsar hapoh ka rijister shnong.
Khatduh, halor kane ka jingmih kyrteng ka shnong jongngi, ngi pynpaw ka jingpyrshah kaba jur ba kumno ka bor jong ka ain ka la pdiang ia kane haba khlem da ioh ia ki sakhi satar ba biang ban pynshisha ba u dei na ka shnong jong ngi ka Pamrapaithlu, bad kaba sngew thamula bad pynsngewsih ia ngi wat na ka  bor jong ka ain ruh ki khlem kynjoh ktein sha u waheh shnong shi kyntein ruh ban pynshisha.
Kane ka long ka jingpynjah burom ia ka burom ka ijot jong ka Shnong jongngi Ka Pamrapaithlu.
Ka Dorbar Shnong Pamrapaithlu, ka la maham tyngeh ia ki briew ki ba shim kabu ban pyn jah burom ia shnong, lada dei na ki ophis sorkar ne nong pathai khubor ne ki sengbhalang ne ki riew shimet ba nangne shakhmat kan nym dei shuh ban dang jia shuh, te lada dang jia ka Dorbar shnong kan sa shim ki lad ki lynti pyrshah ia ki kat kum ka bor jong ka ain.
Na ka liang ka Dorbar Shnong Pamrapaithlu ka phah ruh kane ka jingsngewlem sha ki ba ha ing ha sem jong I kong (Late) Lita Ryngkhlem ba U Blei un kyrkhu kyrdoh ia ki khun ki kti jong I ba kin ioh ka met ka phad ba koit ba khlain bad un kyrkhu ia ki ha baroh ki liang.
Ka Seng kieng atiar Hynniewtrep National Liberation Council (HNLC) haka Balang kala pynbna ba kan weng noh na ka jingiakren iasuk kaba dang iaid shakhmat bad ka sorkar pdeng kumjuh ka sorkar jylla namar ka jingbym shimkhia halor ki jingdawa ba kongsan jong ka.
Ka Seng HNLC lyngba u Chairman-cum-C-in-C Bah Bobby Marwein bad u General Secretary-cum-Publicity Secretary Bah Sainkupar Nongtrawka la phah ia ka shithi sha ka Ministry of Home Affairs lyngba u AK Mishra uba long u Adviser jong ka MHA ba peit ia ka thaiñ shatei lammihngi.
“ Katkum kane ka shithi ka Seng ka la ong ba kane ka jingweng noh na ka jingiakren iasuk kaba la sdang ha u snem bala dep ka long ba ka sorkar kam shym la pdiang ia ki jingdawa ba kongsan jong ka.
Ka jingiakren iasuk hapdeng ka Seng HNLC bad ka sorkar pdeng kumjuh ka sorkar Jylla ka la long naduh une u snem bala dep ha kaba ki ksiang na ka sorkar jylla lyngba u Bah Peter S Dkhar bad na ka HNLC lyngba u Bah Sadon Blah ryngkat ka jingiadon lang ruh u Vice Chairman, u Bah Manbhalang Jyrwa uba hadien u la iehnoh ia ka kam na ka Seng.
Na ka liang u Bah Sainkupar lyngba u kyrwoh u pyntip ba ki jingdawa kiba ka seng ka dawa ka dei kaba la aiti sha ka Sorkar Pdeng da u Bah (L) Cheristerfield Thangkhiew naduh ka 16/01/2021.
“Wat hapdeng ka jingpyrshang jong ngi ban ban jur bad iai ban ia ki jingdawa jong ngi lyngba u nongrahktien, Bah Sadon Blah, ka Sorkar kala pyni ia ka jingbym shimkhia ia ki jingdawa jong ngi," ong ka kyrwoh.
Haba kdew halor ki santylli ki jingdawa ba kongsan jong ka Seng, u Bah Nongtraw u la ong ba ka HNLC ka la kyrpad ban weng noh ia ka jingkhein beain ia kane ka Seng bad ruh ban weng noh ia baroh ki case kiba dang sahteng pyrshah ia ki nongialam bad ki dkhot jong ka khnang ba kin don hapdeng ka jingshngain haba wan ban iashim bynta ha ka jingpynlong ia ka jingiakren iasuk.
Ka Seng ka la pynpaw ruh halor ka jingdonkam ban plie ia ka lynti iaid kaba shngain na ka bynta ki nongialam bad ki dkhot jong ka khnang ba kan don ka jingshaniah haba iashim bynta ha ka jingiakren iasuk.
Nalor kata ka Seng ka la buh ruh ka jingtyrwa ban thung ia ki nongmihkhmat bala aibor u ban rahktien bad pyniaid shakhmat ia ka jingiakren.
Kumjuh ka la dawa ruh ban pyllait noh ia baroh ki dkhot ka Seng bad ki riew shimet kiba shah kem halor ka jingsuba donkti bad kane ka kynhun kiba dang don hapdeng ka jingshah set along.
Lah ban kdew ba dang ha kine ki khyndiat bnai ba la dep ka liang ka sorkar ka la bthah ia ka Seng HNLC ba kan phah da ki nongialam ba hakhmat jong ka na ka bynta ban bteng biang ia ka jingiakren, hynrei naduh katei ka por ka jingiakren ka la sangeh noh.
Shuh shuh u Bah Nongtraw ula ong ruh ba ka Seng kala iai ban bad aiktien na ka por sha ka por lyngba ki lad pathai khubor bad sha ki ksiang bad sha ka Sorkar ban kyntu ba kim dei ban pynmih ia kino kino ki jingkhot hajir kaba lah ban nang aiding shuh shuh, hynrei ym shym la don ba pynsngap bad ka jinglong jingmang kala nangheh bad khlem don nongrim.
Ki nongialam ka North Eastern Hill University Students’ Union (NEHUSU) ha ryngkat ka jingiasnohkti lang jong ka Seng Hynniewtrep Youths Council (HYC) Education Cell ha ka sngi Balang ki la mih shakhmat ban pynlong da ka jingiakhih kaba jai jai hakhmat ophis ka MBOSE bad ai por 10 sngi ia ka sorkar jylla ba ka dei ban pyllait noh ia ka Scholarship jong ki samla pule kaba dei jong u snem 2022-2023.
Ha kane ka jingiakhih la sakhi ruh ia ki plakad kiba thoh “Shano ka lawei ki khynnah pule wat ia ka hok ka jong ki ruh ki leh bym suidniew".
Haba kren sha ki lad khubor u General Secretary ka NEHUSU u Bah Banpynbiang Riang u la ong ba ka jingiakhih mynta ka sngi ka dei halor ka jingpynslem ka sorkar jylla ban pyllait ia ka scholarship ki samla pule, bad u la kyntu ia ka sorkar ba ka dei ban pyllait kloi ia ka scholarship hapoh ka shiphew sngi lem kumta ki samla pule kin pynlong da ka jingiakhih kaba tyngeh.
Nalor kata u la ong ruh ba lada ka sorkar kan tynjuh than ia ki samla pule kan sa poi ka por ba kin buh noh ia u khulom bad ban rah da ki tiar ialeh.
Katba na ka liang u President ka Seng HYC u Bah Roykupar Synrem uba la wan ban kyrshan lem ia ka jingdawa jong ki samla pule u la ong ba ka sorkar ka dei ban pyllait noh ia ka scholarship namar ba bun ki samla pule ki wan na ka longiing kaba duna ka ioh ka kot bad kane ka bai scholarship kan iarap ia ki ba kin lah ban bteng ia ka jingpule ki jong ki.
Nalor kata ula ong ruh ba ka Seng ka ai ka jingkyrshan kaba pura ia ka rai jong ki samla pule ban ai por ia ka sorkar jylla bad lada ka sorkar kam shim khia halor kane, ka seng kan sa shim da kiwei ki sienjam.
Arngut ki briew kiba donkti ha kaba iadei bad ka jingshah pyniap jong uwei u rangbah 50 snem rta kaba la jia ha ka 1 tarik mynta u bnai ha ka por kumba 3 baje mynstep ha Khatar Shnong, Sohra, East Khasi Hills ki la shah kem noh, ong ka khubor pulit.
Une u lanot uba la shah pyniap u dei uba la tip kyrteng kum u Bah Moris Khongshei, kata hadien ba u la ngat ha ka jingshah thombor ha kitei ki arngut ki briew.
Halor kane ka jingjia la rejistar case hapoh Sohra Police Station bad na ka liang ki pulit ki la shimti ban pynlong ia ka jingtohkit.
Shuh shuh hadien ka jingtohkit ia kine ki arngut ki briew kiba la shah kem noh la wanlam ia ki hakhmat ka kashari, ong ka khubor.
U nongmihkhmat ka NPP na Sohra u Bah Gavin Miguel Mylliem haka sngi ba Ar u la jubab halor ka jingbyrthen pyniap ba dang shen jong ka Seng Hynniewtrep National Liberation Council (HNLC) pyrshah ia u halor ka jingthmu jong ka sorkar ban khangdam noh ia ka karkhana Mawmluh Cherra Cements Limited (MCCL) da kaba ong kane ka dei tang ka kam biej bad ka kam iasylla sain hima ka bym don nongrim.
“Halor kitei ki jingshisha, Nga sngewkyndit shibun halor ka jingbyrthen jong ka seng HNLC ia nga shimet.
Ka long kaba sngewkyndit namar katkum ka jingtip ka jong nga, kane ka dei ka sien kaba nyngkong ba ka HNLC kan pynmih ia ka jingbyrthen pyniap pyrshah ia u sitting MLA bad kaba pynpaw ba kane ka seng ka don bynta ha kam sain hima sima ha ka jylla," ong u MLA ka Sohra.
lynti U la ong ruh ba kum kine ki jingbyrthen pyrshah ia u MLA uba don ia ka bynta kaba khraw na ka bynta ka bha ka miat jong ki paidbah nongshong shnong kan nangpynsah dak sniew ia kane ka seng, bad shim ruh ia kane ka jingdawa ba ialam bakla jong kane ka seng kum ka jingdang duna ha ki lad jingtip ia ki jingshisha halor kane ka bynta bad u kyrmen ruh ba ka HNLC ka dei ban kiar na kiba kum kine ki jingpynpaw ki bym don nongrim.
U Bah Gavin u la ong ruh ba katei ka jingbyrthen jong ka HNLC da kaba tei pop ia u halor ka jingkhyllem noh jong katei ka karkhana pynmih dewbilat (MCCL) namar ka jingthmu khangdam jong ka sorkar bad ban pyntreikam da ka VRS ia baroh ki nongtrei kiba dang don ka dei ka bym don nongrim namar baroh ki tip ba ia kino kino ki rai ba la shim da ka sorkar kam dei kaba rai shimet kumba u la shah tei pop.
Halor ka jingdawa iehnoh kam jong ka HNLC, u MLA u la ong, “Nga dei uba la shah jied ha ki paidbah ka 28-Sohra Constituency naduh u snem 2018 ter ter bad un iai bteng ban shakri ia ki paidbah ka constituency kat kum ka lynti jong ka ain.
U la ong ba ki paidbah ka constituency jong u ki tip bha ba um ju kynran dien haba pyrshang ban shakri ia ki briew jong nga da ka jinglehhok bad jingaiti, kaba la paw na ki kam pynroi kiba la mih hapoh ka constituency.
Da kaba pynpaw ba kane ka karkhana MCCL bad ki jaka treikam ba kongsan jong ka ki hap hapoh Shella Constituency bad ym hapoh Sohra kumba la pynpaw da kiba bun, u Bah Mylliem u la ong kane hi ka dei ka daw kaba biang eh ia u MLA ka Sohra ba un ym sngewkhia palat ia ki kam jong ka MCCL bad ban ieh beit ia kiei kiei baroh ha u MLA ka Shella.
Watla katta u la ong ba kum u nongmihkhmat u la pynpaw ba u la  pynsngew bunsien ia ka jingsngewkhia halor ka kam MCCL hapoh ka Iingdorbar Thaw Ain ka Jylla namar ka don jingktah ruh ia kiba bun ki briew la ka dei n aka constituency jong u lane kim dei ruh.
“Ha nga hi shimet ka nga ba ka MCCL ka la poi sha une u pud kumba ka long mynta namar kiba bun ki daw, bad ka jingtei pop ia u MLA ba mynta halor kane ka jinglong jingman ka long ka bym don nongrim namar lada dei ban kylli jingkylli bad lada dei ban tynrong ia ka jingkitkhlieh, ki dei ban kdew ia ki kti sha ki briew kiba la treikam ha ki kyrdan bapher bapher naduh u snem 2007 ter ter ha ka por ba ka jingtreikam jong ka karkhana kala sdang ban troin.
U Monkiru Shyrmang uba la shah kem noh ha ki pulit ka East Jaintia Hills District haka 1 tarik Kyllalyngkot halor ka jingsuba pyniap iaka (L) Lita Ryngkhlem kaba na Wapung Shnong u dei uba ioh jamin dangshen halor ka kam batbor ia kawei ka kynthei.
Une u Monkiru uba na ka shnong Pamrapaithlu, u dei ula shah kem ha ki pulit ha u bnai Iaiong (April) 2023 halor ka jingkynnoh ba u la batbor ia kawei ka riew kynthei napoh East Jaiñtia Hills.
Une u briew ula ioh jamin halor kane ka case, pynban ula ngat biang ha u ruhnar ki pulit halor ka jingshah suba ban pyniap pat iaka (L) Lita Ryngkhlem.
Kumban shu pynkymaw ka (L) Lita Ryngkhlem ka dei ka longkmie kaba jah, ka la mih na la iing ban leit shim dawai na ka Shnong Mookhep ha ka 25 tarik u bnai Nohprah mynshem snem, hynrei kam shym la wanphai iing satia bad ki ba haiing, ki la pynlong ka jingwad iaka.
Pynban ka jingap khmih lynti kiba haiing ba kan wanphai, kala wanrah iaka khubor kaba sngewsih hadien bala shem noh ia ka met kaba sah jong ka haka 31 tarik Nohprah 2023, ha kawei ka jaka kyndong ha Mookhep.
Haka jingiakren bad ki heh pulit jong ka East Jaintia Hills District , la iathuh ba u Monkiru Shyrmang ula phla ba ula leh ia ka kam bymman shwa ban dkhat jubor iaka mynsiem jong ka da kaba shoh bad ksih ia ka na ryndang.
Kane ka jingjia ha Rilum Jaintia ka la wanrah jingkylli na uba bunlang, hato ki riew kynthei ki long shngaiñ ha ka imlang ka sahlang?.
Ka Tnat pulit ka buh ka jingmaham kaba tyngeh ia ki nongniah kali kiba dei ban iaid lyngba ka jingkieng Damsite (Umiam) ba kim dei ban shim overtake.
Na ka liang u Superintendent of Police (City), u Bah Vivek Syiem haka sngi ba Ar u la ong namar ba ka jingmaramot ia ka jingkieng Damsite ka dang iaid shakhmat, kumta la pyllait ia ki kali na baroh arliang kum ka one way lyngba kane ka jingkieng.
Hynrei la sakhi ba ki don katto katne ki kali kiba shim overtake haba ki iaid lyngba kane ka jingkieng kaba la wanrah shuh shuh ia ka jingdheng kali kaba jur.
Kumta khnang ban pynthikna ia ka jingiaid beit bad ka jingshngain ha ka leit ka wan ula kyntu jur ia ki nongniah kali ba kim dei ban shim overtake.
Ha ka juh ka por u maham ruh ba kino kino kiba pynkhein ia kane kin ngat ha ka jingshah pynshitom katkum ka ain.
Shuh shuh khnang ban pyllait na ka jingkhapngiah ha ka leit ka wan jong ki kali kiba thmu ban iaid lyngba ka jingkieng Damsite bad ban kiar na ka jingdheng kali, na ka liang u SP u kyrpad ia ki nongniah kali ba kin iaid na kiwei pat ki lynti lyngba ka Shillong Bypass.
Uwei u briew u la shah kem noh halor ka jingdonkti ha ka jingjia thang dusmon kaba la wanrah ka jingjulor ia kumba saw tylli ki kali ar shaka ha ka thain Jhalupra, Shillong.
U SP ka East Khasi Hills, u Bah Sylvester Nongtnger IPS hynne ka sngi ba Ar u la ong ba kane ka jingjia shah thang jong kine ki ar shaka ka la jia ha ka 28 tarik u Nohprah ba la dep ha ka jaka kaba don ia ka House No 70 JB.
Cantonment, Jhalupara.
U la ong ba haduh sawtylli ki Scooty kiba don ia ki registration No.
ML-05-A-2201, ML-05-R-1523, ML-10-A-3806, ML-05-N-7063 kiba pynieng ha katei ka jaka ki la kem ding bad julor.
Hadien ka jingujor FIR la rejistar case halor kane ka jingjia bad la pynlong ruh ia ka jingtohkit kaba bniah ha kaba la ioh ban kem noh ia u briew uba donkti ha kane ka jingthang dusmon ia kine ki kali bad ia ki dukan ba marjan.
Na ka liang une u heh pulit u la ong ruh ba la ioh ban kem noh ia une u briew hadien ka jingpynlong ia ka jingthwet kaba jur bad mynta ka jingtohkit ka dang iaid shakhmat khnang ban pynkloi ban pynngat kyndon pyrshah ia u.
Ki Pulit jong ka East Jaintia Hills District kila iohkem noh ia uwei u suba donkti halor ka jingshah pyniap ka longkmie kaba jah na Wapung Shnong, ka (L) Lita Ryngkhlem kaba jah naduh ka 25 tarik Nohprah 2023.
Une u runar ba shah kynnoh pyniap ia kane ka longkmie u dei u Monkiru Shyrmang (29 snem), uba na ka shnong Pamrapaithlu, East Jaintia Hills District.
Kum ban shu pynkynmaw iaka metiap jong kane ka longkmie lap haka step 31 tarik Nohprah 2023 na ka shnong Mookhep.
Halor kane ka jingiohkem ia une Monkiru ka jingtohkit ki pulit kala iaid shakhmat.
Ka Jaiñtia National Council (JNC) kum shi bynta ban pyniar bad pynkhlain ia ka jingtreikam jong ka seng JNC ha 2 tarik Kyllalyngkot kala thaw iaka Western Zone ha West Jaintia Hills District.
La pynskhem iaki nongkitkam bad dkhot da u president central body, Ma Sambormi Lyngdoh ha ryngkat ka jingiadon ryngkat u general secretary CEC Ma Wanshwa Suting, ki vice president Ma Ency Shadap, Ma Nangjan Dkhar, assictant secretary CEC Ma Allmiki Ryngkhlem bad u publicity secretary CEC Ma Mebanteilang Sukhlaiñ bad kiwei kiwei ki nongialam ki unit ki circle bad ki zone ka JNC.
Iaka jingialang la pyniaid da u arts & culture secretary samla Mehi Rymbai.
U Ma Sambormi Lyngdoh haba ai jingkren ula ai mynsiem iaki nongialam jong ka Western Zone bad ula ong ba kum ki nongialam kidei ban skhem ka nongrim bad ban don ka jingshaniah ka jingia ieit iwei ia iwei khnang ba yn lah ban pyntyllun iaki kam ban ai ka jingshakri kaba paka bad daka jingieid iaka Ri bad ka Jaidbynriew jong ngi.
Ula ong ruh ba ka West Jaiñtia kadei kawei naki District kaba don iaki ba nang ba stad bad la don ruh shibun kiba la noh synniang iaka jingshakri iala ka Rilum Jaiñtia kaba ieid jong ngi.
Ula kitbok kitrwiang ruh iaki nongialam kane ka shnat ba kum kiba stad kidei ban pyndonkam iaka sha kiba bun ki dawbah jong ka jaidbynriew.
Ki nongkitkam ka JNC Western Zone: 1.
President- Leo Ferdinand Dhar 2.
Vice President- Hamehi Bamon 3.
General Secretary- Heibormi Lyngdoh 4.
Assistant Secretary- Marcel Rumut 5.
Finance secretary- Kitboklang Kharbhih 6.
Assistant Finance Secretary- Heipormi Sapuh 7.
Organising Secretary- Rapmeki Pohti 8.
Education Secretary- Damehi Marcio Pasi 9.
Arts & Culture Secretary- Daohi Shylla 10.
Environment Secretary- Eipura Sten 11.
Publicity Secretary- Pynbiang Rabon 12.
Assistant Publicity Secretary- Ferdinand Phawa 13.
Sport Secretary- Hubert Dkhar 14.
Office Secretary- Wansalan Dhar Bad kumba 17-18 ngut ki Executive member.
Kawei ka ATM kaba don iaka kyrteng Ruebenjoromy I Suiam na stand Shillong, Jowai.
Kiba dei trai phone ha une u number: 8837079143.
Ka Synjuk Waheh Chnong Jowai ha ryngkat ka District Tourism Officer, West Jaiñtia Hills District kala khot pynlong iaka jinglehkmen pdiang burom ia u Snem Thymmai (New Year) haka 1 tarik Kyllalyngkot 2024.
Ha kane ka sngi naduh ka por 4 baje nohphaisngi yn pdiang ia baroh ki Dorbar Chnong kiba iashimbynta haka jingshad New Year ha Stand Nangbah, Iawmusiang, Jowai ba kin shimti iaki memento nangta kin leit sha ki jong ki jong ki shnong.
Kumta ka synjuk ka khot wer ia baroh kiba na jan na jngai ban wan sakhi ia kane ka jinglehkmen kum ka dak ban iashimbynta ban pdiang ia u Snem Thymmai.
Ka lynti ban iaid ki nongshad ka long- Khimusniang, Mynthong, Chutwakhu, Tympang Iawmusiang, Mission Compound, Loomkyrwiang, Chiliangraij, Panaliar bad ka Tpep Pale kin wan na surok Wah Nangbah bad ban leitphai na Iongpiah, Tpep Pale ter ter.
Katba ka shnong Lumpariat, Mookyrdup, Caroline Colony, Ladthadlaboh, Moosalyngkat, Dongmihsngi, Salaroh bad ka Loomsooiung Newhill kin wan ha katei ka jaka kaba la pynkhreh na khmat Blue Heaven bad hadien bala dep ka pali jong ki kin leit phai biang na ka juh ka lynti.
Ka Synjuk lyngba u kyrwoh bala phah u general secretary Riquoma RQ Laloo kala kyntu ia baroh ki shnong ban bud ryntih iaka lynti bala pynbeit khnang ban lait na ka jingkhapngiah.
Ka Synjuk Waheh Chnong Jowai ryngkat bad District Tourism Officer, West Jaiñtia Hills District kila khublei ia baroh ha kaba iadei bad ki kam kiba la lah ban pyndep ha u snem bad barim da ka jingiatreilang ryngkat ryngkat.
Kila ai khublei Snem Thymmai ia baroh u nongshong shnong da ka jingkyrmen ban ioh iaka koit ka khiah bad ka jingkyrkhu kyrdoh ha baroh ki liang.
Ka jingpdiang ia u snem thymmai ha sor Jowai, kumba ju long man la u snem, mynta ka kynti ruh ka la long kaba shongshit bad shongkun ha kaba ki nongshong shnong jong ki shnong bapher bapher kila mih paidbah sha surok ban shad bad ai khublei ia u snem bad barim bad pdiang burom ia u snem thymmai (New Year) 2024.
Mynta ka kynti ki shnong kaba iashimbynta thymmai ka dei ka shnong Panaliar.
Nalor ka shnong Panaliar, ki shnong kiba ju iashimbynta kiba kynthup iaka Khimusniang, Mynthong, Chutwakhu, Tympang Iawmusiang, Lion Mission Compound, Tpep Pale, Lumpariat, Mookyrdup, Caroline Colony, Ladthadlaboh, Moosalyngkat, Dongmihsngi, Salaroh, Loomsooiung Newhill, Khliehiongriang bad ka Pynthornein Myntdu kila mih paidbah ban shad kynhoi risa ryngkat ka jingsawa ki sur jingrwai.
Baroh kine ki shnong hadien bala dep khana shnong kila wan sha Iawmusiang ka jaka bala pynkhreh da ka Synjuk Waheh Chnong ha ryngkat ka District Tourism Officer, West Jaintia Hills ban pyni iaka jingbun paidbah bad ka jinglong ryntih khamtam ka jingdon iaka mynsiem tylli ka rukom shad ryngkat ki sur jingrwai bala pynkhreh kyrpang nala ki jong ki jong ki shnong.
Ka Synjuk Waheh Chnong bad ka tnad Tourism kila ai da ka memento ban sah kynmaw iaka jingiashimbynta kane ka jingshad ban pdiang burom ia u snem thymmai.
U Snem Thymmai 2024, u la wan ban iuh kjat, ha kaba u khun bynriew ha satlak pyrthei da ka jingkyrmen ban ioh iaka roi ka par kaba kyrhai, la ha ka liang jong ka trei ka ktah, ka kamai ka kajih bad khamtam haka ka koit ka khiah.
Ka sor Jowai kumba julong man la ka snem, kala pdiang hun ia u snem thymmai da kaba shad kmen kynhoi risa ryngkat ki sur jingrwai ha ki dong ki shnong bapher bapher bad ki jingialehkai ba har rukom ryngkat ka jingthang born fire.
Ha ka por 12 baje shiteng synia kala don ka jingthang bom pataka ba bun jait ha kylleng ki jaka ha kaba ki dur ki dar kiba la ioh shon la sakhi iaka jingitynnad kaba pynhun iaki nongpeitkai.
Ka Union of Cook cum helpers PM POSHAN, tnat Ri Bhoi District ha ryngkat bad ka Seng na Sengkmie Shillong, ka la khot pynlong ha ka sien kaba nyngkong tam ïa ka dorbar ban pynkynmaw ïa ka lyngkhuh ba 161 snem ka sngi ba khlad u Kiang Nangbah ha ka 30 tarik Nohprah haka shnong Umtngam, Ri Bhoi District.
Ha kane ka jingïalang la ïalam da ka Kong Banalis Syiem President ka Seng na ka Seng Kmie, kaba la pynkynmaw ïa ki spah ngut ki nongshet ja skul ba wan na kylleng ka them Ri bhoi ïa ka jingaibor ka jingpyrsad mynsiem ka Rimai Nangbah ka Kmie u Kiang ban ïashimbynta ha ka dorbar ri ban ïakhun bad pyllaitluid ïa ki longkmie ki kynthei ka Ri hynñiewtep na ka jingshah thombor ha ki mynder ba wan thombor na ri sepngi.
Ha kane ka dorbar la ïoh ïa ka jingkren na u Ma Khroo L Pariat u nongtreimon sngewbha, u nongkyrshan baradbah ka seng ki nongshetja sngi bad ki nongtrei bylla ha jylla, u la ai ka jingsngewnguh ïa ki nongïalam ka seng nongshetja ka them Ri Bhoi halor ka jingkhot pynlong ïa kane ka dorbar ban pynkynmaw ïa ki nongshong shnong ïa u Kiang Nangbah u Khlawait u riewkhuid halor ka jingïalehlaitluid ka jong u ban pyllait ïa ngi na ki kti ki mynder ri sepngi, khamtam halor ka dawbah ba shah thombor ka longkmie ka rangli, ka jingshah pynduh ka shad mastieh niam bad ka jingshah pyndam ban thang ïa ka metiap ha ki shipai mynder ri, ka jingshim sbai u Manik Pakynteiñ u Dolloi Jowai bad u Long Sutnga na ki nongïalam ki mynder haduh ban ïoh kem ïa u Kiang napoh krem.
U la kren halor u dieng ba don lai tylli ki tnat ba Maïan Blei ha u Kiang, kita ki long ka Mynsiem ïeid jait bad ka Ri, ka jingshaniah bad jingkyrmen iwei ha iwei, ka jingiasngewthuh jingmut, ka jingieid ka jingïatylli kiba dei ki borbah ba btinlynti sha ka jingshngaiñ ka jingim.
U Ma Khroo L Pariat u la buh ka jingkyrpad ïa kiwei ki nongïalam kum ki longkmie ha ryngat ki shynrang ha kiwei ki thaiñ ka jylla ban khot pynlong ïa kum kane ka dorbar pynkynmaw ïa ki Matti jong ki Khlawait ka Ri kum ïa u Tirot Singh Syiem, u PA Togan Sangma ym tang ha ka sngi ka jong ki hynrei ha ki sngi ki bnai jong u snem.
Lada lah ban khot pynlong kum kine ki dorbar ka lawei jong ka pateng ban dang heh dang san kin sngewthuh ban don ïa ka mynsiem ban ïeid ïa ka jait ka kynja, ka khyndew bad ka Ri kan shngaiñ.
Khamtam, ha kine ki sngi ba u mynder ri u la hiar thma jar jar ban pyntlot ïa ka longbriew manbriew ki samla haduh ba u la ïohlad ban pynïaid na shalyndet ïa ka khaïi ka kamai, ka khyndew bad ban knieh ïa ka kur ka jait ka jong ngi ki trai ri trai Khyndew.
Ha kane ka dorbar u Ma Khroo L Pariat u la pule ruh ïa ka shithi ba la thoh da u Director school elementary & Literacy ka sorkar jylla sha ki nongïalam ka seng, halor ka phang ban pyntreikam ïa ka aiñ ka hok ban ïoh pule ne ka Right to Education Act 2009 ïa ki khun jong ki nongshetja skul bad kiwei ki nongtreibylla sngi ha baroh ki skul sorkar, skul SSA, ki skul ba ïoh jingïarap na ka sorkar naduh ki skul rit haduh secondary, ka ban treikam naduh u snem 2024.
La ïoh ruh ka jingkren na u Samla Jerry A Suting President All Jaiñtia Mid Day Meal Workers Union, Jowai bad na ka Kong G.
Nengnong President ka Seng na East Khasi district bad ha ka Jingdon ryngkat ka Kong A.
Nongsiej President ka Seng na South West Khasi district, u Samla C.
Shongwan General Secretary ka Seng na them Ri bhoi bad kiwei kiwei ki nongïalam na ki tnat treikam na kylleng ka them Ri Bhoi.
Kawei ka longkmie kaba jah naduh ka 25 tarik Nohprah, la lap noh iaka metiap ka jong ka da ki paidbah haka step 31 tarik Nohprah ha Mookhep, East Jaintia Hills District.
Kane ka longkmie dei kaba la tip kyrteng kum ka Kong Lita Ryngkhlem kaba na Wapung Shnong.
Ki pulit kiba la ioh jingtip halor kane, ki la hiar sha katei ka jaka bad ki suba ba kane ka longkmie ka shah pyniap.
La wan ruh da ki pulit shemphang ryngkat bad ki Dog Squad na Shillong.
Iaka met iap jong kane ka longkmie la pynkit sha hospital ban leh iaka post mortem bad kiwei ki jingdonkam jong ka aiñ.
Ha u kyrwoh ba la phah da u Hamewanpynhun Ryngkhlem general secretary KSU Wapung Unit kala pynrem jur iaka jingshah dkhat jubor iaka jingim jong kane ka longkmie.
Ka KSU kala pynpaw ba kane ka jingjia kala pynsgewsih bad ktah mationg iaka imlang sahlang ha kaba ki riew thrang snam kim don shuh ia ka mynsiem para briew.
Ka seng KSU kala kyntu jur ba ki bor jong ka aiñ ban shimkhia ban wad ia ki riew thrang snam kiba donkti ha kane ka kam pyniap bad ban pynshitom ia ki daka tyngeh.
Ka KSU ka khmih lynti ba ka jingtohkit ki pulit kan long kaba seisoh ban ai ka jingbishar kaba hok ia kane ka longkmie bad kiba haiing hasem jong ka.
Ka seng KSU ha kajuh ka por ka phah iaka khubor sngewlem sha kiba ha iing ha sem kane ka longkmie.
Ka synjuk ki barikor na jylla Meghalaya, ka Ri Academy of Visual Arts ka la pynlong ia ka lyngwiar thohdur jong ki barikor ha ICSSR, NEHU ba la plie da u Kher Rangbah ka tnat sorkar Mattithaw bad Deiriti, u Bah Frederick Roy Kharkongor.
La iasnoh kti lang da ka Santiniketan Kala Bhavan Praktoni, ka synjuk ki barikor rangbah na Santiniketan na ka bynta ban sei pyrthei ia ki sap kyrpang jong ki samla ka jylla ki ba angnud ban trei bad kyntiew ia lade kum ki barikor batbit.
La aiti sahnam ia kane ka lynwiar thohdur ha ka kyrteng jong u Myllung Soso Tham, kum ban sot na ki snap jingstad jong ka saiñ pyrkhat jong u na ka bynta ban tei ia ka imlang sahlang.
La nguh burom ia u Myllung Soso Tham da baroh ki ba ia don ryngkat naduh ki kynrem ki lyndan haduh ki paidbah da ka ba thoh shun ha ka sladur ba la mang lypa na ka bynta ka jingthmu.
U kongsan ha kane ka lyngwiar thohdur, u Bah F R Kharkongor u la pyrto ia ka thoh ka tar ka ba la kyrsoi na ka janor bad dohnud jong u Myllung Soso Tham ha kita ki snem ki ba ka imlang sahlang ka dang doh ha ki latlat jong ka synshar donbor ka sorkar Bilat bad ha ba dang sdang seilung ka thoh ka tar Khasi.
U la pynkynmaw ruh ba ka snap tynrai Khasi ka shong tynrai ha ka khyndew, ka kur bad ka ktien, ha ka ba donkam ban pynneh pynsah na ka bynta ka lawei jong ka imlang sahlang.
Ka jinglong dukha jong ki barikor ha ka lynti jingim ka long ka phang ka ba la phalang lyngba ka jingkren jong ki kynrem lyndan ha kane ka sngi, ba kynthup ia u khliehduh ka ICSSR u Prof B Panda, bad u Dr Janak Jhankar Narzari, u khliehduh jong ka Santiketan Kala Bhavan Praktoni.
U Dr Janak Jhankar Narzari u la bynñiaw halor ka jinglong jingman ha ka thaiñ shatei lammihngi ka ba la sahdien ha ka laing jong ka thohdur, wat lada ka mynsiemn shitrhem jong ki samla ka iai kyrsoi bad na ka por sha ka por ki sap nylla jong ki barikor ki dang iai shylluit manla ka por.
U nongialam rangbah jong ka synjuk ki barikor ha jylla, u Bah Raphael Warjri u la kubur ia ka jingkren jong kita ki kynrem lyndan bad u la ban khia halor ka jingdonkam ban mih ki shlem hikai shlem pule ha ka liang ka kam thohdur thohdar ha jylla na ka bynta ban kyntiew ia ki samla ki ba angnud ban kiew irat ha kane ka liang.
Kum shibynta ban kyntiew ia ka thohdur thohdar ha jylla bad ban ban plie lynti ia ki barikor na jylla, ka Santiniketan Kala Bhavan Praktoni ka la ia soi ia ka dorkhas soskular bad ka Riti Academy of Visual Arts, Shillong na ka bynta ban sam kylliang ia ki jingtip bad jingstad shaphang ka thohdur da ki lympung ki ba yn pynkhreh markylliang ha Shillong bad sha kiwei kiwei ki jaka ha Ri India.
Ha ka Lyngwiar Thohdur ka ba la iaid shitrhem kumba shiphew sngi ha ICSSR, salonsari NEHU ka la don ruh ka jingiaphylliew jingmut jong ki barikor na baroh arliang ha ka ba pyninam ia la ki sap ki phong bad ban batai ia ka jinglong jingman jong ka Thohdur ha la ki jylli lajong.
Kumta ki don ki mat iatai ki ba yn sa pashat jingmut da ki barikor na Shillong bad na shabar ka jylla ba kynthup ia u Prof.
Janak Jhankar Narzari, Soumitra Chatterji, Rathin Kanji, Prof.
Niaz Majumdar, Falguni Mukherji, Shamita Goswami, Ketaki Choudhury, Mario Pathaw bad Raphael Warjri, halor ki phang ba ki ia tyngkhuh ha la shimet bad ki ba iadei bad ka lyngwiar thohdur ha ka imlang sahlang.
Kum shibynta jong ka Lyngwiar Thohdur ba la jer Thoh Shun Art Camp 2023, ka synjuk ki barikor na jylla, ka Riti Academy of Visual Arts ka la pynphuh pynphieng da ka Khusnam ha ka kyrteng jong u Ma S Quotient Sumer ba la jer ka S Quotient Sumer Excellence Award 2023.
ha kane ka sngi la pynkup burom ruh ia ki barikor ba la shimbynta ha kane ka lympung ka ba la long ha ka 24tarik Nohprah, 2023.
u kongsan ha kane ka sngi, u Dr Janak Jhankar Narzari, President ka Santiniketan Kala Bhavan Praktoni bad u Principal barim jong ka Kala Bhavan, Viswa Bharati University, u la pyrto bad ñiewkor ia  u nongjop ia ka khusnam, u Ma Heibormi Sungoh u ba la synñiang sha ka roi ka par jong ka thoh ka tar Khasi.
U Ma Heibormi Sungoh u dei u riewtbit bakhraw ha ka deiriti jong ka jylla Meghalaya, ba shlei da ki jingtip shaphang ka deiriti tynrai Khasi, khamtam ha la ka thaiñ Pnar jong ka Jaintia Hills.
U dei ruh u nongthoh, u myllung, u kaitor bad riewtbit ha ka rwai, ka put ka tem bad ka shad tynrai, u ba tip sani ruh ia ki snap ka Niamtre.
Kum u nongthoh jong shiteng dorjon ki kot ha ka ktien Khasi bad phareng, u Ma Heibormi Sungoh u la shim bynta ha jylla, ha ka thaiñ, ha ka Ri India bad katto katne ha satlak pyrthei ha ki lyngwiar ka thoh ka tar bad ka deiriti, bad u trei shitrhem ruh ha byllai ki shlem deiriti kynthup ha ka North East Zonal Cultural Centre.
Ha ka ba ainam ban sien syntiew ia ki kam bakhraw ba la noh synñiang ha ka jylla bad ha Ri India, ka Synjuk Ki Riewtbit Riti Academy ka ñiewkor bad pynkup burom da ka Khusnam Kynmaw Tympang ia u Ma S Quotient Sumer- 2023.
Ki khatar ngut ki barikor na Santiniketan ki long u Dr.
Janak Jhankar Narzari, Soumitra Chatterji, Rathin Kanji, Prof.
Niaz Majumdar, Rishi Barua, Sheema Barua, Falguni Mukherji, Samita Goswami, Ketaki Choudhury, Saleha Ahmed, Krishna Dutta, Babita Das, bad na Shillong ki long u Mario Pathaw, Phaibha Kupar Kharlukhi, Benedict S Hynniewta, Frederick D Hynniewta, bad Raphael Warjri.
U Dr Janak Jhankar Narzari u la kren sani halor ki kam thohdur jong u ki ba la sahnam ym tang ha Ri India, hynrei ki ba la ieng kynshyeng ruh ha ki shlem thohdur bad shlem imlang sahlang ha kylleng ka pyrthei, khamtam ha ki Ri Europe.
U samla Mario Pathaw u la pyninam bad kren bniah halor ki kotdur ka jukshai mynta ba la jer ki digital comic book on Khasi cultural heritage titled ‘exploring the relationship between words , images and the indigenous representation of the Khasi Jaiñtia people’ bad u bah Benedict S Hynniewta u la pyninam ia ki kam thohdur ki ba naduh ki snem ki ba sdang jong ka kam thohdur jong u bad ki kam thohdur ba dang shen ba la shna lyngba ki kor ha ka jukshai mynta ba la tip kum ki digital format.
U Soumitra Chatterji u la pyninam ia ki dur thoh lyngba ka jingkren ka ba sani halor ka sawkun jong ki thaiñ Rilum ha kylleng ka Ri India halor ka mat ba la jer  ‘A glance at ‘Mountains’ in landscape painting of the Far East, India and the West- and the influence of the same on my artistic journey’.
U Prof.
Niaz Majumdar na ka American International University-Bangladesh,  Dhaka, Bangladesh u la pyninam bad kren halor ka mat jong ka miatdur bad mattithaw kum ki atiar jong ka pule dangle ka ba la jer  “Education through Arts and Aesthetics: Teaching the Philosophy of Rabindranath Tagore".
ki barikor kum u Rishi Barua, Rathin Kanji, Ketaki Choudhury, Seema Barua, Falguni Mukherji, Samita Goswami and Babita Das ki la pyninam bad kren bniah halor ki kam thohdur lajong lyngba ki ryta bad shaphang ka san ka mer jong ka thohdur ha Ri India.
Ka jingpyninam ia ka thohdur ka la rasong borbah da ka durim Apot ba la shna da u Raphael Warjri.
La jan baroh ki barikor ki la ai jingiaroh bad kdew la ki jingsngew shimet ha ka ba pynwandur ia ka durim ka ba la phalang ia ka riti dustur tynrai bad ka deiriti bakynsai jong ki paidbynriew Khasi.
U Dr Janak Jhankar Narzari u la kynthoh ba ka durim Apot ka la dei u mawnam jong ka kam shna durim ha ka thaiñ bad lehse ha Ri India.
U Prof Niaz Mazumdar u la rah skong ia ka miatdur jong ka durim ka ba la phuhmat haduh katta katta.
Kiwei kiwei ki barikor ki ba la khmih sani ia ka durim ki la kynthoh ba ka durim Apot ka shongnia ban ioh ka nam ka burom ka ba khraw ha ka liang ka khana puriskam ‘U Tiewlarun’ ha ka ba pynishai ia ka riti dustur Khasi bad ha ka jinglong janai jong ka rukom shna katkum ki kor ki bor ka juk mynta.
Ha kane ka sngi u Raphael Warjri u la pynbna paidbah ruh ba la buhti ia ka Khusnam Kynmaw Tympang ha ka kyrteng jong u Barikor Prithpal Singh Sehdave ba ju khot ieit u Ladi.
Ka shlem barikor ka ba bud ryngkhi, yn sa pynkhreh da ka Santiniketan Kala Bhavan Praktoni da ka ba werlang ia ki barikor na jylla ban shim bynta sha Santiniketan ha jylla West Bengal.
Ka la don ruh ka suwari sha ka shlem deiriti jong ka shnong Pahambir ba la khlieh da u Bah Rani Maring bad synran lang da ki khun ki pyrsa ban pynbiang da ka bam ka dih tynrai na Ri-Bhoi.
Ha ryngkat ruh ki khanatang bad puriskam ba la iathuh da u Bah Rani Maring, u la kynud da ki sur tynrai lyngba ki jingtem jingput tynrai kum ka duitara, ka maryngod, ka saitar bad ka mieng.
Nangta ka la don ruh ka shang suwari sha ki lum ki wah jong ka thaiñ Sohra ka ba la pynbyrngia ia baroh ki barikor na Santiniketan.
Ki shnong kiba don sharum ka Wah Myntdu kiba kynthup iaka shnong Kharkhana, Pasadwar bad ka Borghat kila hap ban im hapdeng ka jingsyrtok hadien ba ka Wah Myntdu kala shlei um smam bad um kala poi shaduh shnong.
Kane ka jingjia shlei um kala jia hadien ka jingwan ther jur u slap bad ka Wah Myntdu ka um kala jan kynjoh iaka jingkieng, bad ki iing briew bad ki skul ruh kila shah tap haka um.
Kane ka jingwan ther jur u slap kala buh jingeh iaki shnong ki thaw bad ban leit trei leit ktah bad ban pynbiang iaka bam ka dih.
Ki lynti syngkieng kila shlei um bad don lai tylli ki wah duid, kiba kynthup iaka Amlati,ka Amsohkyrchoh bad ka Ammara ki buh jingeh iaka iaid ka ieng u paidbah namar ba kim don jingkieng bad ka jingshlei um ka wanrah ka jingsahkut ka leit ka wan la haka shitom shipa ne ban pynpoi iaki mar rep sha ki iew ki hat.
Na ka liang u president ka HYC War Jaintia circle, Yoodahunki Shylla ula kyntu jur ia ka sorkar jylla bad ia u myntri ba dei peit iaka Disaster management Department bad iaka District disaster management authority ba kin ai jingiarap ia kine ki shnong kiba la mad ia kine ki jingeh.
“Ka long kaba donkam ban leh burom ia ka 30 tarik u Nohprah man la ka snem ha kylleng ki jaka khnang ban tip shaphang u khlawait ka jaidbynriew u Woh Kiang Nangbah," ong ka MLA ka Sutnga Saipung, ka Kong Santa Mary Shylla haba kren kum ka Kongsan ha ka jingrakhe ia ka lyngkhuh sngi iap ba 161 snem jong une u riewshlur ba la khot pynlong da ka Kiang Nangbah Iasiat Khnam Memorial Society (KNIKMS) haka sngi Saitjain ha madan Kmai Blai, Syntu Ksiar, Jowai.
Ka Kongsan ka la ai khublei ruh ia ka Seng kaba la lah ban pynlong ia kaba kum kane ka prokram rakhe kynmaw burom man la ka snem khnang ban kynmaw bad ban tip  shaphang u Woh Kiang Nangbah.
Ha kane ka sngi la ioh ruh ka jingkren na u Bah A.
Lakiang u Joint Secy Governor Secretariat, Raj Bhawan Shillong kum u Symbud Kongsan ula la pynpaw shaphang ki kam ba radbah jong une u Kiang Nangbah bad ki shipai jong u lyngba ki rukom ialeh thma khlaw ne (Guirella Warfare) ban pynjem khnap pyrshah ia ki shipai phareng.
Nalor kata u la ong ruh ba ka Sorkar India ruh ka la tip shaphang u Kiang Nangbah u nongialam shipai uba kat ha ka kyrdan General ba mynta ban lamkhmat ia ki shipai jong u bad ruh halor ki kyntien khatduh jong u ba ka ri kan sa ioh ia ka jinglaitluid hapoh ka shispah snem.
Shwa ban sdang ka jingialang la pynlong ka jingleit buh syntiew ha u dur mot jong u Woh Kiang Nangbah bad da ka jingpynher ia ka lama jong ka Seng da ka Kongsan.
Ha kane ka prokram la ioh ruh ka jingkren na u Ma C.
Najiar President ka Seiñ, ka Nguh Blei na u Dauruhiwaot Lamare, ka jingkren na u Riquoma Rq Laloo,  E.
C Member bad ka la don ruh ka jingsam ia ki khusnam sha ki nongjop ha ki jingiakop bapher bapher ba la pynlong da ka Seng naduh ki sngi ba la dep.
La pynphuh pynphieng shuh shuh ia kane ka sngi da ki sur jingrwai na ka Morealda Paswet,  ka shad Pliang  da ka Arts & Culture KNIKMS, ka jingialehkai drama shaphang u Woh Kiang Nangbah bad u Kiri Dolloi na ka LSC Production, Shangpung, bad hadien la ioh ia ki kyntien khublei  na u R.
Syngkon u General Secretary ka KNIKMS.
Ka North Liberty HSS ka khur nam jop haka kyrdan ha baroh ar kyrdan, katta haka Under-14 Boys bad Under-17 Girls jong ka lympung ïalehkai Inter School Subroto Cup kaba la pynïaid da ka ophis u District Sports Officer, West Jaintia HIlls District, Jowai.
Kane kala wan hadien ba ka North Liberty HSS kala khur namjop haka jingiakhun kaba long madan Kiang Nangbah Stadium haka sngi Palei.
Haka Under-14 Boys ka North Liberty HSS ka la pynliem ïaka Little Flower HSS School da 1-0 katba haka Under-17 Girls ka North Liberty HSS ka la pynliem ïaka Mihmyntdu SS da 7-0.
Ha kiwei pat ki jingiakhun Under-14 Boys ki long ka Marianhill HSS kaba la pynliem ïaka Jowai Presbyterian UPS da 2-0.
Ka Govt Boys HSS ka la pynliem ïaka St Claret Phramer da 3-1.
Ka Jaintia SS ka la pynliem ïaka Mihmyntdu SS da 1-0.
Ka Padu SS ka la pynliem ïaka Adventist ATS School da 5-0.
Shuh shuh ka ophis u DSO, WJH kala pyntip ba iaka jingiakhun ka ban long lashai ka sngi bad haka sngi Saitjain la hap ban pynsngeh noh hadien ka jingwan ther jur u slap.
Ka prokram iakhun kan neh kumjuh la ong u DSO.
Ka Vocational Training Centre, Manai kaba la seng kum shibynta ban kyntiew ia ka kam ri jingri ha ka jylla Meghalaya, khamtam eh na ka bynta ki nongshong shnong jong ki lai tylli ki distrik ka jylla, kata, ka  West Khasi Hills, Eastern West Khasi Hills bad South West Khasi Hills, kan pynlong ia ki prokram ai jinghikai halor ka kam ri sniang, ri syiar, ri blang bad ri masi khem dud naduh u bnai Jylliew mynta u snem haduh u bnai Lber jong u snem u ban wan.
Na ka bynta ki jingtip kiba bniah shaphang kane ka prokram hikai ri jingri, ki paidbah nongshong shnong ki lah ban leit mih sha katei ka centre kaba don ha Manai, Eastern West Khasi Hills District.
Ia kane la pyntip paidbah da i District Training Officer, Vocational Training Centre, Manai, Eastern West Khasi Hills District.
Ka Khasi Students’ Union (KSU) East Jaintia Hills District Unit kala dawa na ka tnad sports ka sorkar Meghalaya Democratic Alliance (MDA) ban ai bhah lem ia u madan phlang plastic (artificial turf) bad ka synthetic track bad kiwei kiwei ki jingtei haka kam ialehkai ban myntoi ki khynnah ialehkai ka district.
“Ka Sorkar kadei bad ai bhah ia ka East Jaintia Hills District khamtam iaka Khliehriat kawei ka Artificial turf, synthetic track bad bad kiwei de ki jingdon kam kumba kiwei ki District ki ioh khnang ba ki samla ialehkai ka district kin ioh ban kilan bad pyntbit ha ka kam ialehkai," la ong sports secretary ka KSU Shwari Ryngkhlem.
Une u samla ula ong ia kane haba kren haka jingpynkup burom ia u Fivestar Bareh u ba la ioh rah ia ka takma Rupa bad u Kisan Bareh u la ioh rah iaka Champion Belt na ka National Mixed Martial Arts Championship kaba long dangshen ha jylla Manipur haka sngi ba ar kaba la pynlong da ka KSU Jalaphet Unit.
U Shwari ula kren bynñiaw halor ka jingleh kmie nah ka sorkar MDA iaka East Jaintia Hills District kaba haduh mynta kam shym la phaikhmat ban kyntiew iaka kam ialehkai kane ka thain wat la ka don shibun ki khynnah kiba don ka sap ka phong nylla bad kiba la mihkhmat ruh iaka jylla.
“Kane ka district kam don ia kawei ruh ka madan ialehkai kaba paka naduh ka madan ialehkai football, madan athletic, madan Basketball bad kiwei kiwei," la ong u sports secretyary ka KSU.
Ha kane ka jingpynkup burom ia kiwei ki ar ngut la iadonlang ki nongialam ka KSU East Jaintia Hills District Unit kiba kynthup ia u president Streamly N Suchen, Cherity Suja Asst.
finance secretary, u Chairman Shnong ka Jalaphet Bri Sumer bad kiwei kiwei.
Ka HK Singh Memorial kan long kawei na ki skul kaba la buh jaka ialade ha baroh ar kyrdan, katta ha ka Under -14 bad Under-17 Boys jong ka Subroto Cup u DSO Jowai.
Kane kala wan hadien ba ka HK Singh kala jop haka jingiakhun kaba long mynta ka sngi ha Kiang Nangbah Stadium pyrshah iaka pyrshah iaka Amwi Thangbuli HSS da 2-1 haka Under-17, katba ka haka Under-14 pat kala pynliem da 3-2 kol iaka Demthring Presbyterin SS.
Ka Kiang Nangbah Govt HSS kala jam sha ka kyrdan quarter final haka Under-17 Boys hadien ba kala lah ban pynliem iaka Amlarem SS da 4-3 kol.
Ka Little Flower Ummulong HSS kala pynliem da 4-1 kol iaka Jowai Pres HSS kaba la biang pura iaka ban rung sha ka quarter final.
Haba phai sha ka jingiakhun Under-14 Boys, Jawaharlal Nehru Memorial Secondary School, Lamin kala jop kput haduh 9-1 kol iaka Ches Star SS, katba ka RC Eve SS, Mihmyntdu kala jop da 5-0 kol Govt Public School.
Ki jingiakhun lashai ka sngi : Under-14 Boys’ Pre quarter final Jowai Pres UP School vs Marianhill HSS North Liberty HSS vs Little Flower Ummulong Govt Boys HSS vs St Claret SS Jaintia SS vs Mihmyntdu SS Padu SS vs Adventist HSS Under-17 Girls Pre Quarter final North Liberty HSS vs Mihmyntdu SS.
Haduh 30 tylli ki transformer kiba sniew bad kane kala wanrah iaka jingthud ka jingioh bording kiba bun ki shnong ha East Jaintia Hills District.
Ia kane la iathuh da u Executive Engineer MePDCL Moowakhu, Khliehrat Distribution Division haka jingujor ka FKJGP Khliehriat Circle halor ka jingduh u transformer ka shnong Khliehriat West haka dong Lumsiatthong la ar taiew mynta.
Une u Engineer ula iathuh ba ula dep pyntip sha kiba ba halor kane ka jingduh ki transformer, hynrei haduh mynta kim pat ioh iaki transformer ba thymmai.
U presdent FKJGP, Khliehriat Circle u Michal Chyrmang ula pynpaw iaka jingsngewkhia halor kane ka jingthud ka bording bad ula dawa na ka MePDCL ban pynbiang ia bording ha baroh ki shnong hapoh ka district ban myntoi u paid nongpyndonkam bording.
Ka jingai jinghikai kaba 23 sngi lynter iaki longkmie haka shnong Khliehtyrshi ban shna iaki jingbam, ri ngap bad ban thung iaki syntiew ki skud kala sdang haka sngi ba Ar.
Ka kongsan kong Baianti Blah, BDO Thadlaskeiñ C& RD Block kala plie paidbah ia kane ka jingai jinghikai.
Ka kong Blah BDO, Thadlaskeñ block haba kren kum ka kongsan kala kyntu ïa ki longkmie kiba don ha kane ka training ba kin shim khia ïa kane ka training bad leh ïa kiba bun ki kam bala hikai ïa ki khang ba kin nangkyntiew ha ka ïoh ka kot jong ki.
Kala ïathuh khana shaphang kiba bun ki nongrep hapoh ka Block kiba lyngba ka jingïarap kaba ki ïoh na ki SHG kila lah ban kyntiew ïa ka kamai kajih jong ki shimet bad ka ïng ka sem jong ki ruh.
Kane ka training ka kynthup ïa ka jingai jinghikai kum ha kam ri ngap, thung syntiew, kaba shet ingbam tynrai, shet cake, pynkylla ïa ka ñut sha ka sboh bad ka jingbam sniang, shna dawai khniang ïa ki jhur, ka kam shna umsoh, achar, wine, mitkit, ka jinghikai kumno ban seng kam lajong, ki sap nongïalam bad ka rukom kren bad ïadei paidbah.
Ia kane ka jingai jinghikai la pynlong da ka Grassroot haka jingiatreilang bad Society for Urban and Rural Empowerment (SURE) bad kyrshan pisa da ka Quest Alliance na Bangalore.
Ha kane ka jingialang plie la iadonlang ka kong Mayfereen Ryntathiang kaba long ka president jong ka seng trei mon sngewbha ka Grassroot, Dr HH Mohrmen, Secretary SURE, u ma Kitbok Rymbai Waheh Chnong Khliehtyrshi nalor kiwei kiwei.
Kum ka jylla kaba u paidbah u da ieit bad shongshit bha ia ka phutbol un dap da ka mynsiem kaba sngewkmen ba na ka liang ka Shillong Sports Association (ka synjuk ialehkai ba la jam palat ia ka spah snem ka rta ba la seng ia ka) ka la shim ia ka sienjam ba kan pynlong ia ka lympung bah ialehkai phutbol khraw nam tam ha ka jylla kaba mynta ka kynti yn tip ia ka kum ka Officer’s Choice Blue Shillong Premier League, ban iakhun da ki phra tylli ki kynhun.
Kane ka lympung bah ialehkai bna nam kaba dei ruh ka rynsan ba juh plie lad bha ia ki khun samla ba don ka sap ba nylla ban phrang shuh shuh ia la ka jingim ialehkai ha ka jingim, kan sdang naduh lashai ka sngi, da ka jingiakhun ka ban long hapdeng ka Mawlai Sports Cub bad ka Nangkiew Irat Sports Club.
Mynta ka kynti, ia kane ka lympung ialehkai, ka SSA kam banse ba kan hap ban pynlong ia ka ha MFA Turf, Third Ground Polo ka ban sdang ha ka por 4 baje nohphai sngi.
Haba phai sha ki jingpynkhreh pynkhrum, ha kane ka sien jam kaba mynta ka SSA hapoh ka jingialam ka jong u samla rangbah ba dei u nongmihkhmat (MLA) ka Mawphlang Constituency u bah Eugeneson  Lyngdoh, u General Secretary u bah S.
S Rapthap, ka kynhun jong ka Tournament Committee bad  baroh ki dkhot  ka SSA, ki la tylli mlon kawei ban iaid beit shakhmat ban pynlong ia ka SPL.
Namar ka jingbym pat lah ka SSA ba kan ioh ia ka bhah kyrpang na ka sorkar ban siang ia u artificial turf, ka synjuk ka la pynkhreh ia ki jaka ban ioh ban shong peitkai ka jong ki paidbah kaba la shu shna shipor da ka siej, haka bynta jong ka, kaba don markhap bad ka kynroh ka madan ialehkai kriket ka JN Stadium Polo, kane ka kren shai ba haduh katno, na ka liang ki nongkit kam ka SSA, ki pyrkhat lem ia u paid ba ieit bad ba sngewtynnad ban wan ban peitkai ia ki lympung ialehkai ia baroh shi kata tylli ki lympung ka SSA ka la pynlong ha kane ka madan.
Hynrei uwei na ki mawmer ban sah nam pateng la pakit ha kane ka samoi ialehkai ba mynta jong ka SPL ka dei ka jingwan ban mih shakhmat u samla rangbah u bah Samborlang Diengdoh lyngba ka shap ne ka muhor jong ‘SAMKHAMTI’ ban iarap ia ka lad pathai khubor t7 news ba kan shim ia ka bynta kum ka official broadcaster na ka bynta kane ka lympung, ha kaba yn pyrshang naka bynta ban ai ia ka live stream na ka bynta ki baroh ar kylla jong kane ka jingiakhun.
Da kumta arsnem hadien jong ka jingbym lah ban pynlong, ka SPL kane kan wan ba kan mih paw bad kaei kaba ia thrang bad sliang dik dik ka mynsiem hi ka long kumba u bah Banteidor Lyngdoh, myntri ba dei khmih ia ka tnat Sports & Youth Affairs, u la khlei ia ka juban lak ban iarap ia ka SSA ban pynkloi naka bynta ban siang noh da u artificial turf, da kumta, baroh ia ap khmih lynti ba ka kylla kaba ar jong ka samoi ialehkai ba mynta ka SPL khlem pep yn sa lah ban pynlong hapoh kut ka madan jong ka First Ground, ka SSA Stadium, ha Polo.
U Kheinburom Syngkon uba mikhmat iaka Jaintia Eastern Higher Secondary School ula jop iaka jingiakop tyrko kaba la pynlong ka Jaintia Tourism & Environment Society (JTES) ryngkat ka jingiatreilang bad ka Jaintia Eastern College (JEC), Khliehriat haka sngi Nyngkong.
Ka phang jong kane ka jingiakop tyrko “U pyndap ia ki thlu Mooiong (Abandoned coal pits) da I jhep toh ka lad ka wabha tam wow pynkhai im biang ia ka soodong sookun (Environment) ha Ri Jaintia".
Ia kane ka jingiakop la pynlong ha hall ka aintia Eastern College.
U Kheinburom ula pynksan iaka motion bad ula ong ba ka jingbret iaki ñiut ha ki krem dewiong kan pynbha iaka mariang bad kan iarap ban wanrah iaka khuid ka suba ka sawdong sawkun ka jaka nalor ban iada iaka jingim briew na ki aksident.
U Pynshai Lyngdoh na ka skul Tia Chaphrang Secondary School bad u Jonathan Siangshai kila ioh iaka nam lahduh ba ar bad ba lai.
Katba ïaka nam Best school ne Best team la ïoh khur da ka Jaintia Eastern HSS.
Baroh kine ki nongjop kila ioh iaka khusnam pisa T.
3000, T.
2000, bad T.
1000 marwei.
Kane ka jingiakop ka long kumshibynta ban rakhe iaka sngi pynneh pynsah iaka mei ramew ne ka World Environment Day.
Kongsan ba iadonlang ha kane ka tyrko dei u Deputy Chief Member JHADC ma Lasky Rymbai.
Hadien kane ka jingiatai ki nongialam bad ki dkhot ka JTES kiba kynthup ia u Philemon Lyngdoh, u ma SK Lato, JM Pohsngap, H Toi, Dr Phervision Nongtdu Principal Jaintia Eastern College nalor kiwei kiwei kila thung dieng ha phyllaw ka college.
Ka North Liberty Higher Secondary School, Government Boys Higher Secondary School, Amwi Jarain Secondary School, Marianhill Higher Secondary School bad ka Ummulong Presbyterin Higher Secondary School kila buh jaka ialade sha ka kyrdan jong ka quarter final haka Under-17 Boys jong ka Inter School Football Tournament- Ka Subroto Cup kaba pyniaid da u District Sports Officer, West Jaintia Hills District.
Kane kala wan hadien ba kine ki skul kila khur iaka jingjop haka jingiakhun pre quarter final kaba long ha Kiang Nangbah Stadium haka sngi ba ar.
Haba phai sha ka jingiakhun ka Government Boys’ HSS ka la pynliem 4-0 kol ïaka Adventist HSS, Haka jingiakhun kaba ar ka North Liberty HS School kala jop 5-0 kol ïaka Sawlyngdoh HSS.
Katba ka Amwi Jaraiñ SS kala pynliem da 3-1 kol ïaka St Claret SS.
Ka Marianhill HSS ka la jop 3-0 kol ïaka Lumpyrtuh SS bad ka jingiakhun kaba khatduh ka Ummulong Presbyterian HSS ka la pynliem 2-0 kol ïaka Ïalong SS.
Lashai ka sngi ka jingiakhun pre quarter haka Under-17 Boys’: Ka Amlarem SS kan iakhun pyrshah iaka Kiang Nangbah HSS Ka Jowai Presbyterian HSS pyrshah iaka Little Flower Ummulong HSS Ka HK Singh Memorial SS pyrshah iaka Amwi Thanbuli HSS.
Ki khynnah ialehkai jong ka Meghalaya Jeet Kune Do Association (MJKA) kila khur haduh 42 tylli ki takma na ka 9th Northeast Jeet Kune Do Championship kaba long ha Cotton college Indoor Stadium Guwahati Assam bad kaba la poi sha kaba kut haka Sngi U Blei.
Ha kane ka lympung ki khynnah ka MJKA kila khur haduh haduh 26 tylli ki takma Ksiar 14 tylli ki takma Rupa bad 2 tylli ki takma rnong.
Ka MKJA kala kitbok kitrwiang ia baroh ki khynnah ialehkai bad kin nang lah ban ialehkai bha shuh shuh ha kiwei kiwei ki lympyng bad ha kajuh ka por kala pynbna ba kan pynlong ia ka 7th Jeet Kune Do State Level Championship ha u bnai Naitung (July) haka taiew ba khatduh.
Ka District Labour Office, West Jaintia Hills ryngkat ka jingiatreilang ka District Legal services Authority, West Jaintia Hills haka sngi Nyngkong kala rakhe iaka World Day Against Child Labour ne ka sngi pyrshah iaka jingpyntrei bylla iaki khynnah haka Skul All Saints CNI, Ladthadlaboh.
Kane ka sngi kyrpang ban pyrshah iaka jingpyntreibylla iaki khynnah la juh rakhe haka 12 tarik u Jylliew manla u snem.
Ka kong Bethcey Toi, Labour Inspector haba kren kala batai bniah shaphang ka aiñ Child & Adolescent Labour (Prohibition and Regulation) Act 1986 ba ka dei ka aiñ bala khang pyrshah ban pyntrei iaki khynnah hapoh 14 snem ka rta ha baroh ki jaid kam bad ia 14 haduh 18 snem ka rta iaki jaid kam ba ktah iaka koit ka khiah (Hazardous occupation).
Kala ong ruh ba kino kino kiba pynkhein ia kane ka aiñ kin shah pynshitom da kaba shah set phatok kaba duna duh eh 6 bnai kaba lah ban pynjlan shaduh 2 snem da kaba siew ia kuna kaba T.
20,000/- haduh T.
50,000/-.
Ka kong M Nongtdu, Coordinator Childline kala batai shaphang ka jingtreikam ka Childline hakaban iarap iaki khynnah kiba mad jingeh lane kiba shah ieh bein bad lah ban pyntip sha Childline dakaba phone ha u number 1098.
U Ma BM Lamare, Legal cum Probation Officer, District Child Protection Unit ula batai shaphang ka Protection of Children from Sexual Offences Act,2012 bad kyntu iaki khynnah skul ba ki dei ban husiar naki briew kiba shim kabu bad ruh ban kiar naka jingshongkha khynnah.
U Hameshaniah Suiam uwei na ki nongialehkai martial arts ne Kick Boxing uba long ruh u Para Legal Volunteer ula batai shaphang ki kam ba ki Para Legal Volunteer bad ki dei kiba nyngkong eh kiba lah ban iarap ia kino kino ki lanot kiba ia har rukom ki jingeh bad ki don ha man la ki shnong ki ban iarap iaki paidbah kakaba iadei bad ki aiñ bapher.
U Principal ka skul All Saints CNI, u Rev S Siangshai uba la ai khublei iaka District Labour Office bad District Legal services Authority, West Jaintia Hills kiba la pynlong iakane ka prokram bad ruh iaki nongkren na kiwei pat ki ophis kiba la ai jingbatai bniah kaba ai jingmyntoi iaki nonghikai bad khynnah skul.
U R Lyngdoh, Legal Aid Counsel ula pyniaid ia kane ka jingialang.
Ki thei ialehkai jong ka Pdengshakap SS bad ka Moodymmai SS kila khur namjop haka sngi sdang ka Under-17 Girls jong ka Inter School Football Tournament ne Subroto Cup kaba pyniaid da u District Sports officer, West Jaintia Hills kaba long ha Kiang Nangbah Stadium haka sngi Nyngkong.
Kane kala wan hadien ba ka Pdengshakap SS kala pynliem iaka Sawlyngdoh HSS da 2-0 kol, katba ka Moodymmai SS kala pynliem iaka St.
Claret SS, Phramer da 2-0 haka tie breaker.
Shuh shuh haka jingiakhun Under-14 Boys’ ka Padu SS kala jop bun kol pyrshah iaka Don Bosco Mihmyntdu da 10-0 kol.
Ka Mihmyntdu SS kala jop 4-1 kol iaka Shangpung Govt UP RMSA, ka Adventist HSS kala jop da 3-0 kol iaka Archivers SS Ummulong.
Ha kawei pat ka jingiakhun ka St.
Claret SS kala jop iaka Moodymmai SS da 2-0 kol.
Lashai ka sngi ka jingiakhun kilong: Under-17 Girls: Jowai Govt UP School vs HK Singh Memorial SS Under-17 Boys’ (Pre Quarter Final) Govt.
Boys’ HSS vs Adventist HSS North Liberty HSS vs Sawlyngdoh HSS Amwi Jarain SS vs St.
Claret SS Marian Hills HSS vs Lumpyrtuh SS Ummulong Pres HSS vs Ialong SS.
Ki jingiakhun ba nyngkong jong ki nongialehkai football kynthei haka Under-17 Gilrs jong ka Subroto Cup kan sdang lashai ka sngi ha Kiang Nangbah Stadium, Jowai.
Ka jingiakhun kaba nyngkong kan long hadpeng ka Sawlyngdoh HSS pyrshah iaka Pdengshakap SS haka por 2 Pm bad ka Moodymmai SS pyrshah iaka St Claret haka por 3:30 Pm.
Haba phai sha ki jingiakhun ki khynnah shynrang haka Under -14 Boys’ Ka Mihmyntdu SS kala iakhun pyrshah iaka Shangpung Govt UP RMSA, bud sha ka jingiakhun ka Don Bosco SS pyrshah iaka Padu SS.
Ka Adventist HSS kan iakhun pyrshah iaka Achievers SS bad ka Moodymmai SS pyrshah iaka St Claret SS.
Ka Jaintia Tourism & Environment Society (JTES) ryngkat ka jingiatreilang bad ka Jaintia Eastern College (JEC), Khliehriat kin pynlong iaka iakop tyrko lashai ka sngi 13 tarik une u bnai.
Kane ka jingiakop ka dei kalor ka phang “U pyndap ia ki thlu Mooiong (Abandoned coal pits) da I jhep toh ka lad ka wabha tam wow pynkhai im biang ia ka soodong sookun (Environment) ha Ri Jaintia" Ha kane ka jingiakop tyrko yn iashimbynta da ka Khliehriat Higher Secondary School, Wapungskur Higher Secondary School, Sutnga Presbyterian Higher Secondary School, Tia Chaphrang Higher Secondary School bad ki khynnah pule ka Jaintia Eastern Higher Secondary School, Khliehriat.
Kane ka jingiakop kan sdang naudh ka por 10 baje mynstep.
I Ma Woming Lyngdoh ba shong ba sah haka shnong Rymbai, East Jaintia Hills District ila khlad noh haka 12/06/2022.
I Ma Woming i dei iba juh trei ha ophis jong ka Director of Soil & Water Conservation (Govt.
Of Meghalaya) kum u Ranger.
Ka jingpyndep iaka jingleh niam ba khatduh jong i kanlong haka 14/06/2022 haka por 1:00 pm ha lum jingtep Balang Rymbai Presbyterian.
Ka jingwan ther jur u slap haka shiteng synia jong ka Sngi Saitjain bad Robibar kala wanrah ka jingtwa bad ka jingur ka surok bad kane ka ingtwa kala pynkhlad noh iaka shnong Chyrmang Iongnoh kaba jngai tang katto katne kilometre na Jowai.
Kane ka jingjia twa khyndew kala jia hynne ka step.
Ka khubor kaba iohlum ka iathuh ba ba kane ka surok kala twa haka shnong Chyrmang bad ha kane ka jingjia kawei ka kali maruti car kala shah rong haka khyndew bad kala hap sha ka riat.
Ha kane ka jingjia kam don satia kano kano ka jingjia ba sngewsih.
Kawei ka kali kamai, ka Maruti Alto kamai kala liat haka krem kaba la mih paw kynsan haka surok Pasyih Garampani haka sngi Saitjain.
Kane ka surok kadei kaba dang shu shna pynheh dangshen.
Khublei iaka jingwan ther jur u slap kaba la pynpaw pyrthei iaka jingphiel ka plan shna surok ka tnad PWD.
H jingliat kane ka alto ha kane ka krem, kam shym la don kano kano ka jingmynsaw iaki nongshong kali.
Ki paidbah ba iaid ba ieng kila sakhi iaka krem kaba jylliew hapdeng ka surok.
Ki paidbah kiba sakhi ia kane ka jingjia kila hap ban ngiat iaka kali ban lait na kane ka krem hapdeng ka surok.
Kane ka surok ka dei kaba la tip kum ka Pasyih Garampani (Saphai) Road kaba iaid lyngba ka surok Jowai Ratacherra bad rung na Phramer sha Saphai, ka shnong kaba hap ha khappud Assam Meghalaya.
Ka jingtrei iaka surok ka sdang na 21 Km haduh 47th Km (ka jngai haduh 26.
982 Km) lyngba Meghalaya Integrated Transport Project (MITP) kaba bei psia da ka World bank.
La pyntrei ia kane ka surok da ka company Rocky Dhar JV Dhar Construction haka dor T.
62,49,18,004.
00 Kane ka surok ka iaid lyngba ka Pyntei, Biar, Chatwakhu, Nongryngkroh, Lakadong bad Saphai.
Haduh 300 ngut ki nongpang kila ioh jingsumar ei na ka jingai sumar ei ne ka Free Check Up kaba la pynlong da ka Khasi Students’ Union, East Jaintia Hills District Unit ryngkat ka hospital Down Town, Guwahati kaba la pynlong ha ïing dorbar ka Khliehriat West haka sngi Saitjain.
U Kyrmen Shylla Myntri Sorkar ula iadonlang ha kane ka jingialang bad haba kren ula pynpaw iaka jingsngewnguh iaka KSU bad ka Down Town Hospital kiba la pynlong ia kane ka prokram ai sumar ei.
Ula ong ruh ba ka jingkhang ka National Green Tribunal (NGT) kala wanrah ka jinghiran ka ioh ka kot ki briew ha East Jaintia Hills District bad ki don ruh ki nongshong shnong kiba bym biang shuh ka kamai kajih kim don pisa ban leit shah sumar ne ban thied dawai bad sumar iaki jingpang.
Ka jingpynlong ia kum kine ki jingai jingsumar ei ka long ka jingkyrkhu kaba khraw iaki paidbah ban ioh ha kaban phah jurip ei iaki jingpang bad la ki don ki dak ki shin ba ki don kiwei pat ki jingpang.
Ha kane ka jingai jingsumar ei ki doktor na katei ka aspatal kila jurip iaka jingpang kiba dei bad ka skhor, khmut, ryngdang, ki jingpang ba iadei iaki khyllung khynnah, ki jingpang ba iadei bad ka pun ka kha ki longkmie, ki dawai, bampong ba kiwei kiwei ki jingpang.
Ka Little Flower Higher Secondary School Ummulong kala jop ha baroh ar tylli ki jingiakhun jong ka haka Under-17 Boys’ bad Under-14 Boys’ haka lympung ialehkai football ki khynnah skul, ka Subroto Cup kaba pyniaid da ka ophis u District Sports Officer, West Jaintia Hills District haka sngi Saitjain.
Kane kala wan hadien ba ka Little Flower HSS Ummulong kala jop da 3-0 kol iaka Govt Public School bad haka Under -14 Boys pat kala jop haduh 7 kol pyrshah iaka Lumpyrtuh SS haka jingiakhun kaba long ha Kiang Nangbah Stadium.
Ha kawei pat ka jingiakhun Under-17 Boys’ ka Thangbuli HSS kala jop da ka tie breaker 4-3 iaka Nartiang Presbyterian HSS.
Ka Jaintia SS kala jop da ka tie breaker 6-5 iaka Amwi Jarain SS.
Ka Khasi Students’ Union (KSU) East Jaintia Hill District kala kner la ka kti jingiarap jong ka sha kawei ka longïing kaba sah khunswet rangli haka shnong Jalyiah.
Ka KSU kala leit ban ai jingiarap da ka song pisa sha kane ka longiing haka jingialam u vice president KSU East Jaintia Hills u Satly Ryngkhlem, assistant general secretary Pynshai Kupar Dkhar, finance secretary Shaniahskhem Dkhar bad kiwei kiwei.
Kane ka longïing ka dei kaba sah khynnah hadien ba ym don shuh ka kmie bad la peit iaki pat da ki ba haiing.
Ka KSU kala ai ia kane ka jingiarap kum shibynta ban kyrshan bad ai mynsiem ia kane ka iing bad na kaliang ka u waheh shnong Jalyiah ula pynpaw iaka jingsngewnguh halor kane ka jingkylluid ki nongialam bad ki dkhot ka KSU ban peit ia kiba duk ba kyrduh.
Ka West Jaintia District Sports Association (WJDSA) kala pynbna paidbah ba kala plie iaka iew iadie iathied player jong ka wat kaba ar ne Second Window Inter Club Transfer na ka bynta jong kane ka samoi ialehkai.
U Hony General Secretary WJDSA, Ma Lammat oo Laloo kane ka jingplie iaka iew iadie iathied player ka dei na ka bynta baroh ki division ne ki kyrdan ialehkai naduh ka Super Division, First bad Second Division.
Ula ong ba ka bai transfer player ka long T.
300 uwei u player.
“Ka WJDSA kala rai ba tang ban shah tang 3 ngut ki player ban transfer na kawei ka kynhun," la ong u ma Lammat bad kyntu iaki kynhun ban rah ryngkat bad ki dur passport jong ki player ba transfer.
Ka tarik ba khatduh ban pyndep iaka jingdonkam ne ka kam ia soi player kan long haka 20.
6.
22 hakhmat u Hony.
General Secretary WJDSA.
Ka West Jaintia District Badminton kala sdang iaka lympung ialehkai 13 th District Open Badminton Championship haka prem miet jong ka sngi  Nyngkong ha indoor hall jong ka Seinraij Jowai, Tpeppale.
