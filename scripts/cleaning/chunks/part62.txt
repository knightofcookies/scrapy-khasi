5 lak ngut ha kine ki san snem ban wan.
U Myntri ka Tnat C&RD u AT Mondal haka 26 tarik Rymphang, u la pyntip hapoh ka iingdorbar thaw ain ba u MP ka Congress na Shillong u Bah Vincent H Pala um pat shym la khot pynlong satia ia ki DISHA meeting hapoh East Khasi Hills bad Ri Bhoi District ha kine ki shi snem ba la dep.
Na ka liang u nongmihkhmat liang pyrshah ka VPP na Mawryngkneng u Bah Heaving Stone Kharpran bad u nongmihkhmat ka UDP na Nongpoh, u Bah Mayralborn Syiem ki la buh ka jingkyrpad ia ka sorkar ba kan kyntu ia u MP ka Shillong ba u dei ban khot pynlong ia ki DISHA meeting hapoh kine ki artylli ki district.
U Mondal u la ong, “Ngan sa pyntip sha u MP na ka bynta ban khot pynlong ia ki DISHA meeting.
U la ong ba ka jingkhot pynlong ia kine ki DISHA meeting ka dei ka bynta jong u MP na ka bynta ban bishar bniah ha kaba iadei bad ka jingpyntreikam ia baroh ki prokram jong ka sorkar pdeng bad ruh ban khmih halor ki jingeh kiba kum ki nongioh jingmyntoi ki iakynduh.
Katba na ka liang u Myntri Rangbah ka jylla u Conrad K Sangma u la ong ba ki DISHA kim dei satia ki prokram jong ka sorkar jylla.
“Kam dei satia ka jingkitkhlieh jong ka jylla na ka bynta ban pynlong ia kine ki meeting.
Ka sorkar pdeng hi ka la jurip ia ki skhim ki jong ka lyngba ki MP, bad na ka liang ki MP ka constituency jong u ne ka ki dei ban khot pynlong ia ki jingialang namar kine ki long beit beit hapdeng ki tnat treikam bad u MP," ong shuh shuh u CM.
Ka Seng Hynniewtrep Youths’ Council (HYC) haka 26 tarik Rymphang, ka la dawa ban pynshitom bad ban sospon mardor ia u 2nd officer in-charge ka Pynursla police station, u Bah George Dkhar halor ka jingkynnoh ktah kti ia ki dkhot ka Seng kiba thmu ban ujor halor ki kam khaii muid beain shapoh Bangladesh kaba la jia ha ka 24 tarik mynta u bnai.
Ha kajuh ka por ka HYC ka la phah ruh da ka jingujor ia kane ka kam thombor jong une u heh pulit sha ka Meghalaya Human Rights Commission (MHRC).
Ha ka shithi ujor sha u Superintendent of Police, East Khasi Hills, u president ka HYC Central Body, Bah Roy Kupar Synrem u la ong, “Ngi dawa jur ban pynlong ka jingtohkit bad ban pynshitom katkum ka ain pyrshah ia kane ka kam thombor jong une u heh pulit pyrshah ia ki dkhot ka Seng.
Ngi dawa ruh ba dei ban sospon mardor ia u katba ka jingtohkit ka dang iaid shakhmat.
" U Bah Synrem u la ong ba ha katei ka 24 tarik Rymphang, ki dkhot ka seng HYC Ri War Mihngi Circle (Pynursla Sub-division) hapoh ka jingialam u president jong ka u Lamphrang Khonglam ha ryngkat hynriew ngut ki dkhot ki la ioh ban bat ia artylli ki trok kiba kit ia ki muid bad ia kiba la thmu ban shalan beain shapoh Bangladesh.
Hadien ba ki la bat noh ia kine ki trok ki la ialam noh shapoh Pynursla Police Station da ka jingthmu ban ujor ejahar bad ban kyntu ia ki pulit ban leh ia kaba donkam katkum ka ain.
Hynrei la ong na ka liang ki bor pulit hapoh ka jingialam jong u In-charge u Bah George Dkhar ha ka jaka ban sngap ia ka jingujor ka jong kine u dkhot bad ban rejistar ejahar u la sdang pynban ban kren tohmet ia ki bad ban patan ia u  Lamphrang Khonglam shapoh police station bad thombor ia u kat haduh ba un da mynsaw.
Nalor kata une u incharge la kynnoh ba u la thombor ruh ia kiwei pat ki dkhot jong ka seng hapoh police station bad byrthen ruh ia ki ban leh da kaba tyngeh namar ka jingbat ia kine ki kali.
La ong ruh ba une u heh pulit u la thombor ia kine ki dkhot ym tang da ka kti hynrei ruh da u dieng lathi bad knieh noh ruh ia ki jingdon jingsat jong ki, kum ki mobile phone, bek pisa bad kiwei kiwei, ong katei ka shithi ujor.
Na ka liang u Bah Synrem u la ong ba kane ka jingleh jong utei u heh pulit ka dei ka jingpyndonkam bakla ia ka bor pyrshah ia ki riew paidbah bad ia kaba dei ban pynrem jur.
Kumta ka HYC ka dawa jur ban pynshitom pyrshah ia une u heh pulit bad ia kiwei pat kiba donkti ha kane ka kam thombor.
Ka iingbishar High Court ka Meghalaya ka la maham ban khot hajir pyrshah ia u Chief Secretary ka sorkar Jylla bad ia u Commissioner & Secretary ka Tnat District Council Affairs ka jylla lada ym don ki ban wan mihkhmat na ka liang ka jong ki haka jingpynsngew (hearing) kaba saw kaba iadei bad ka jingtian bishar halor ka jingpynkhein ia ka hukum ka iingbishar Ka iingbishar ka la pynmih ia kane ka hukum haba pynsngew halor ka jingujor pynkhein hukum ba la ujor da ka JHADC Staff Association pyrshah ia ka Barcelona Bamon, Secretary JHADC, Chief Secretary Meghalaya bad u Commissioner & Secretary District Council Affairs Department ha ka 21 tarik u Rymphang ba la dep.
Na ka liang ka iingbishar ka la shimkhia halor kane ka jingbym wan mih na ka liang ka sorkar jylla ha ka jingshim bishar halor ka jingpynkhein ia ka hukum ka iingbishar wat hadien ba la pynlong ka jingpynsngew ia ka jingshim bishar ha ka sien kaba lai.
Ia ka jingpynsngew kaba nyngkong la pynlong ha u bnai Nohprah u snem ba la dep bad ka jingpynsngew kaba ar ha ka 6 tarik u bnai Rymphang ba la dep.
Katkum ka hukum jong ka iingbishar la ong, la dep pyntip sha kiba shah ujor ha kaba iadei kane ka bynta, kata kynthup ia u Chief Secretary ka sorkar Meghalaya bad u Commissioner & Secretary, District Council Affairs Department hynrei ym shym la don satia ki ban wan mihkhmat na ka bynta jong ki.
Ka iingbishar ka la shimkhia bha halor kane ka kam.
“Lada ym don ki ban wan mihkhmat ha kawei pat ka tarik ba la pynbeit, kitei ki arngut ki heh sorkar da lade hi kin hap ban wan hajir," ong ka hukum ka iingbishar.
Na ka liang ka iingbishar ka la ai por biang sa ar taiew na ka bynta ban file ia ka affidavit kumba la kyrpad da u muktiar uba la mihkhmat ia ka Barcelona Bamon.
Ka shnat Entrepreneurship Development Centre (EDC) bad Entrepreneurship Cell (E-Cell), jong ka  Kiang Nangbah Government College, Jowai, ka la pynkut noh ïa ka  Faculty Development Program (FDP) kaba san sngi lynter halor ka Entrepreneurship Development ha ka 23 tarik u Rymphang 2024.
Kane ka prokram ka hap ha ka “Establish, Develop and Manage Entrepreneurship Development Centre and Incubation Centre in the Educational Institute of North Eastern Region" kaba la bei pisa daka North Eastern Council (NEC), Shillong, ka sorkar India lyngba ka Indian Institute of Entrepreneurship (IIE), Guwahati.
U Dr.
Blessing Roy Suchiang uba long u  Asst.
Professor jong ka College,  uba lamkhmat ïa kane ka program, kumjuh ruh uba long u Project Incharge ka EDC bad Member Secretary jong ka E-Cell, u la kdew ba lah pynlong ïa kane ka program kum shibynta ban ai mynsiem halor ka jingseng kam lajong bad banbsam jingmut sha ki dkhot nongtrei jong ki college bapher bapher kiba don ha East & West Jaintia Hills District ka jylla Meghalaya, hapdeng ka jingtip ba kongsan bad ka jingtbit ban sara kylla pat na ka bynta ki samla pule ba kwah sengkam lajong.
Kane ka program, ka dei kaba la pynlong ha ka 19 haduh ka 23 tarik u Rymphang 2024, hapdeng kine ki sngi la sakhi ka jingïashim bynta shitrhem napdeng ki dkhot nongtrei na ki tnad bapher bapher jong ki college na kitei ki artylli ki district.
Ha kitei ki sngi ka lah don ka jingïalang bad ïamir jingmut bapher bapher ba lah don bynta ban wan ai jinghikai ruh da ki riewshemphang bad kito kiba lah don bynta ha ka jingsdang bad trei ki kam lajong.
Ka  FDP ka dei kaba ai jinghikai ïa ki nongwan ïashim bynta ha ki mat bapher bapher jong ka jingseng kam lajong, kum ka jingpynkhreh, ka jingpynwandur halor ki kam ba thmu ban trei kumjuh ruh ban tip halor ki aiñ ki kyndon bad ka jingseng kam lajong, ka jingkyrshan ka sorkar bad ki lad ïoh skhim lyngba ka  MSME & DCIC, ka jingpynïaidïew bad pynpaw nam, ban sngewthuh ïa ka ïew, bad ki shnat ba lah ban nang ai jinghikai, bad ka jingplie lad halor ka jingseng kam lajong ïa ki nongadang thymmai.
Ki nongïashim bynta ki ïoh ruh ka jingpynshai kaba thikna bad ki jingai jingmut na ki nongai buit bad pynshlur ïa kiba thmu ban sengkam lajong ban jurip bniah shuwa ban trei hi ka kam dalade ban sngewthuh kham bha.
Ki program ba kongsan ha kitei ki sngi ki kynthup ka jingkren na ki nongsengkam lajong kiba pawnam, ka jingïamir jingmut hapdeng ki riewshemphang, ki kabu bad ki jingduna ha ka sawdong sawkun ka jingseng kam lajong, bad ka jingïamir jingmut hapdeng ki nongwan ïashim bynta.
Ka Dr.
Easter Meena Blah, kaba long ka Principal ka Kiang Nangbah Government College, ka lah pynpaw ka jingsngewnguh ïa ka jingïashim bynta shitrhem jong ki dkhot nongtrei na ki college bapher bapher.
Ka la pynpaw ruh halor ka jingdonkam ban pynkup bor ïa ki samla pule ba kin long ki nongaikam aijam bad nongwanrah jingkylla ha ka imlang sahlang.
Ka jingjop ka FDP ka pyni shai ba ka Kiang Nangbah Government College kala kut jingmut ban kyntiew iaka jingseng kam lajong bad thaw lad lynti da ki buit thymmai halor ka sengkam iaki nongtrei bad ki samla pule.
U Myntri Rangbah ka jylla u Conrad K Sangma haka 24 tarik u Rymphang u la plie bun tylli ki projek ha Babadam kaba don ha West Garo Hills ha ka jingdonlang jong u Lamphang ka ïing dorbar thaw aiñ u Thomas A Sangma bad u Myntri ka tnad PHE u Marcuise Marak.
Ka Agro Food Park ba la khmih bad pynïaid da ka All Garo Hills Multi Purpose Cooperative Society (AGHMPCS) ha ka jinglamkhmat da u  Fr.
Sunny Mavelil.
Ia kane ka Agro Food Park theh pisa da ka sorkar jylla ha ka jinglut kaba kot sha T.
15.
73 klur bad kumjuh ka jaka saiñ symbai tyrso, ka jaka saiñ u Cashew, Hi-Tech Food Lab, ka jaka saiñ sying, Solar Power Plant bad 25 tylli ki Cold Storage Unit.
Ha ka jingkren ha katei ka sngi u Myntri Rangbah u la ong “Ka sorkar jylla ka dei kaba la dep pynkhreh ki mat treikam kiba yn ai jingkyrshan ïa ki nongrep bad ki nongthung syntiew.
Ha kylleng ka jylla, ka sorkar ka dei kaba la pyrshang ban ai jingkyrshan ïa ki nongrep, ka jinghikai halor ka jingsong ki marbam, ka jinglah pynïaid ïew".
U la ai jingïaroh ïa ka cooperative society ba la lamkhmat da u Fr.
Sunny ba u la pyrshang kyntiew ka kam khaïi ha ki jaka kyndong da kaba lum ïa ki marrep.
Dei halor kine ki jingkitkhlieh ban pynkupbor ïa ki nongrep ba ka sorkar ka ai jingkyrshan ban kyntiew  ïa ka kynhun jong ki.
Ka  Agro Food Park kaba dang shu plie thymmai kan saiñ 100 MT ki marrep ha ka shisnem ba kynthup u symbai tyrso, cashew,sying bad u kwai.
Haba kren halor ka jingshimkhia ka sorkar ban kyntiew ka ïoh ka kot ki nongrep ha ka jylla, u la ong, “Ha kine ki hynriew snem lah plie 166 ki jaka saiñ marbam, 154 tylli ki jaka buh marrep bad 34 tylli ki cold storage kiba la lah ban kner wat ki jaka kiba don kham sha kyndong duh ha ka jylla.
" U Myntri Rangbah u la ong ruh ba ka Integrated Village Cooperatives, Farmer Producer Organisation bad Women’s collectives ki dei kiba la pynshlur bad kyntiew da ka sorkar ban wanrah ka jingkylla halor ka ïoh ka kot ha ki jaka kyndong.
“Ki don napdeng ki katto katne ki jaka saiñ ki long kiba kynsai tam ha baroh ki jaka ka Thaiñ Shatei Lam Mihngi".
Ula ong ruh kumba T.
357 klur la mang na ka bynta ban wanrah jingkylla haka rukom pynmih mar bad ban pyniaid iew ha jylla, u la ong, “Ka sorkar kan pynkhlaiñ ïa ki kam ba la don bynta lypa bad ban theh pisa ha kiwei pat ki kam ban poi sha ka thong ban kyntiew arshah ka ïoh ka kot jong 4.
5 lak ki longïing jong ki nongrep".
U la pynpaw ba u don ka jingkyrmen ba ka jingplie ïa ka  Agro Food Park ha Babadam  ka dei ka nuksa ba bha ba lah ban pynbud ha kiwei pat ki jaka ka jylla.
U la ong ruh ba ka sorkar kan sa pynbeit ban phah leit tour kawei hadien kawei pat ka kynhun nongrep ban ïoh ïamir jingmut bad ïoh jingtip ba markylliang.
Ha kane ka juh ka sngi la plie ruh ïa ka jaka saiñ kwai bad buh mawnongrim na ka bynta ka  PA Sangma Shopping Complex ha Babadam.
U MLA Arbinstone Marak bad CEM GHADC Albinush Marak bad kiwei kiwei kila iadonlang ha kane ka sngi plie ia kine ki projek.
Ka Seng Hynniewtrep Youths’ Council (HYC) Jatap Unit ka la dawa na ka sorkar ba ka dei ban pyntreikam noh mardor ia ka Ayurvedic Centre ha Shella-Bholaganj C&RD Block khnang ba kan long ka jingmyntoi kaba khraw ia ki paidbah nongshong shnong jong ka thain hi baroh kawei.
Ka Seng ha ka dorkhas ba la phah sha u Director of Health Services (MI) ka Sorkar Jylla ka la pynpaw da kaba ong, “Katkum ki kot ki sla kiba ki la ioh na kane ka ophis jong phi ngi la lap ba ka Sorkar Jylla lyngba ka Health Department ka la pyntip sha ka  ophis jong phi ha ka 4-2-2009 ba ka la ai jingbit ban tei ia ka Ayurvedic Centre hapoh ka C&RD Block ka jong ngi ha ka jinglut kabs long T.
84,96,000/- (Phra Phew Saw Lak Khyndai Phew Hynriew Hajar).
Ia kane ka Centre la shna hapoh Saikarap, Elaka Mustoh, Shella Confederacy.
" Ka Seng ka la ong ruh ba ka ophis jong u Executive Engineer, Health Engineering Wing, DHS, Meghalaya, Shillong ha u snem 2010 ka la aiti ia ki Work Order sha ki Hynniew (7) Ngut ki Kontraktor na ka bynta ban tei ia iingsah jong ki nongtrei bad ki jaka ai dawai.
Nalor kata ka la ong ruh ba katkum ki kot ki sla la pyni ba ia ki kam ban tei ia ki iing kiba donkam la dep ban pyndep lut ha ka jinglut kaba long Tyngka 84,94,000/- (Phra Phew Saw Lak Khyndai Phew Saw Hajar).
Hynrei ka Seng hadien ba ka la pynlong ka jingleit jurip ia kitei ki jingtei ha ka 23 tarik mynta u bnai ka la shem ba ia kine ki jingtei la shu ieh khongreng khlem don mano mano ba peit bad kylla long pynban ki iingjah.
Kumta ka seng ka pynpaw ka jingsngew diaw halor ka jingbym shimkhia jong ki bor  ba dei peit na ka bynta ban lah ban plié noh ia katei ka jaka ai jingsumar kaba kum ki paidbah ki la ap khmih lynti ba kan long ka jingiarap bad jingkyrkhu ia ki nongshong shnong jong ka dong ka thain hi baroh kawei.
“Ngi sngew ruh ban pynpaw ba kane ka jingieh bad pynkylla iingjah ia kine ki jingtei wat hadien ba la dep shna ka long ruh ka jingpynsyrwa kai ia ka pisa u paidbah khelm don kano kano ka jingmyntoi," pynpaw shuh shuh ka Seng.
Kumta na ka liang ka Seng ha u kyrwoh lyngba u Pyndapbor Shongwan President bad u Pyndaplang Laitmon Genl Secretary ka dawa ia ka sorkar lyngba une u heh ba dei khmih ban shim ia ki sienjam ban plie noh kloi ia kane ka jaka aijingsumar na ka bynta ka jingbit jingbiang jong ki paidbah nongshong shnong jong ka thain.
Kawei ka iing kala shah bam shngiam haka ding haduh ban da kylla dpei haka shnong Tuber Kmaishnong haka step 25 tarik Rymphang haka por kuma 2 baje mynstep.
Kane ka ïing ka dei jong ka kong Ribiang Phawa.
Kane ka iing kala julor phom bad ha kane ka jingjia kam don kano kano ka jingjia kaba sngewsih.
Ka dorbar shnong Tuber Kmaishnong haka jingialam u Waheh Shnong ma Miky Lyngdoh, General Secretary bad ki dkhot shnong kila synniang 30 hajar sha kane ka longïing.
Shuh shuh na kaliang ka KSU, East Jaintia Hills District ruh kala kner iaka kti jingiarap jong ka sha kane ka longïing kaba la ngat ha kane ka jingjia kaba sngewsih.
La ialam da u president KSU EJHD Unit u Streamly Nongjop Suchen, ha ryngkat ka jingiasynranlang  u finance secretary u Shaniahskhem S Dkhar, Asst Finance Secy u Cherity D Suja, u Sport Secretary Shwari Ryngkhlem  bad kiwei kiwei Ka KSU ka kyntu ia ki riew paidbah lane ki riew shimet ba don ka mynsiem sngewlem ban mih sha khmat ban iarap ia ki lanot.
Ka Laitkor Sports Club ka la ioh ban rah ia ka nam lahduh ha ka lympung ialehkai jong ka First Division Football League ka Shillog Sports Association da kaba pynrem noh ia ka Nongrim Hills SC da 4-1.
Da kane ka jingjop ka Laitkor SC ka la ioh ba kan khur pura haduh 15-point katba ka Nongrim Hills SC kan ioh ban bat ia ka kyrdan kaba ar hadien ba ka la ioh ba kan khur 12 point.
Baroh kine ki artylli ki kynhun ki la ioh pat ia ka kabu ban pynkhreh ban ia aireng ha ka lympung ialehkai ka Shillong Premier League ne SPL.
Haba phai sha kane ka jingialehkai ba khatduh, ha kylla step ym shym la don satia ki ban ioh ban pynkhih jar.
Hynrei mar ia sdang ka kylla miet, ka Nongrim Hills ka la ioh ia ka kabu ban rah ia ka bol shaduh ka kut ka kol jong ka Laitkor SC, ia kaba la lah ban kyrda noh pat ia ka da u rang ap kol bad ki player ba shadien ka Laitkor nangne hi wut ki la ioh ban rah kylla sha ka kut jong ka Nongrim Hills bad ka Laitkor lyngba u Evangel Kharkongor ka la ioh ba kan pynkhih ir ia ka jar.
Hadien kane ka jingsah thep ba kynsan ha ka Laitkor SC, ki rang ialehkai ka Nongrim Hills ki la klumar jingmut bad  kane ka la plei lad ia ka kynhun ka Laitkor SC ba kan ioh ba kan thep biang ia ki artylli ki kol, kata lyngba u Sondy F Kharkongor ha ka minit kaba 63 bud pat sa ka kol kaba lai lyngba u Risuklang Malngiang ha ka minit kaba 66.
Ha ka minit kaba 79 ka Nongrim Hill ka la ioh ia ka kabu ban pynphai kylla  shi kol lyngba u Justerwell Tham, hynrei mar sien ia ai center ka Laitkor SC ka la ioh pat ba kan thep sa ia ka kol kaba saw lyngba u Ryngkat Yanni Ryngksai ha ka minit kaba 79min bad pynskhem syndon ia ka jingjop.
Ha kane ka lympung ialehkai la ia don lang u MLA ka Sohra u bah Gavin Mylliem bad sakhi lang da bah Kyrmen Shylla, bah Damanbait Lamare, bah Hamletson Dohling, President ka Meghalaya Football Association, nangta u Pa’iem Ainam Manik Syiem bad ki Rangbah Shnong Nongrim Hills bad Laitkor, u General Secretary ka MSOA bah Finely L.
Pariat, ki dkhot nongkitkam ka SSA lem bad ki paidbah nongkyrshan na baroh ar kynhun.
Ka Laitkor SC kaba la rah ia ka nam lahduh ka la ioh ban rah ia ka song pisa kaba shi lak tyngka, katba ka Nongrim hills ka la ioh T.
50 hajar.
U Lambokstarwell Marngar president KSU central body, haka 24 tarik Rymphang ula wan ban pynskhem bad pyntian smai iaki nongkitkam bad dkhot ba thymmai ka KSU War Jaintia Circle na ka bynta ka samoi treikam 2024-27 haka jingialang kaba long ha Eniowell Hall Amlarem.
U president bathymmai ka KSU War Jaintyia u dei u samla Lop Stevenson Khonglah bad u samla Platini Mukhim kum u General Secretary.
Ha kane ka jingpyntian smai ia ki nongialam ka War-Jaintia Cicle la ia donlang ryngkat ruh u bah Shiningstar Kharbihkhiew Environment Secretary CEC, u bah Pynkmenlang Sanmiet Education Secretary CEC, u President Synjuk Waheh-Chnong Rilum Jaintia ma Arminius C.
Lipon, ki nongialam shnong bapher bapher ka thaiñ War Jaintia bad ki riewshemphang ba paw ka thaiñ War Jaintia u Ma Mankular Lamin Gashngam, Dr.
HH Mohrmen, ki Muktiar (Advocates), ki kynhun sengbhalang kum ka FKJGP, JSU bad HNYF ryngkat  ki nongialam bad ki dkhot ka KSU West Jaintia Hills Dist Unit nalor kiwei kiwei.
U Bah Lambok Starwell Marngar, haba kren ula kyntu kynpham ia ki ki dkhot bad nongialam ba thymmai ka KSU-War Jaintia Circle bad ka jingbah khlieh ba ki don ba noh synniang sha ka jaidbynriew bad ban don ka jingbah khlieh ban tynrong lang ia ka khia ka shon kum ka ka jiadbynriew ka kynduh.
U Ma Mankular Lamin Gashnga ula ong ba “Ka thma kam dei ka jingïaleh da kaba mih surok ne da kaba ïaum snam, hynrei kumba ong ka jingrwai KSU, ‘ha ka thma pyrkhat ngin ym liem’.
Klet noh kata ka Khasi Hills ne Jaintia Hills ne ki jingbatai ki phareng ne ki nongwei-nongar shaphang jong ngi, ne kita ki kyrteng district sorkar.
Ka por ka lah poi ban pyrkhat tynrai ia la ka tynrai.
Kum ka nuksa, ia kane kaba ki ong elaka Nongtalang, ka ktien elaka ka dei ka ktien nongwei, hynrei ka kyrteng tynrai jong ka ka dei ka ‘Khiar u Ria Sengot Hympyio Lyndoh’ (Ka Kher u Saw Sangot Phra Lyngdoh).
Kum ka Hima Shyllong la ju tip kum ka Hima Saw Kher Lai Lyngdoh.
Bad ruh ngi ki Lamin nangne ngi iadei kur bad ki Marngar na Nongstoin.
Ngi dei ‘Ka Ri ki Laiphew Syiem, ki Laipher Kur.
’ To ngin klet noh ia ka jingiapher thaiñ ne hima.
Ka ktien ‘Khasi’ ka dei ka paw-pyrthei (official name) jong ngi kaba ki briew ki tip ia ngi baroh u Khynriam u Pnar u Bhoi u War, u Maram, u Lyngngam bad kiwei.
Kum u Japan, ki khot ialade Nippon, hynrei kim ju wohnia ba yn thoh ia ki Japan.
Ne u China ki tip ialade kum ki Zhongguoren, hynrei kim ju wohnia  ba ki briew kin khot ia ki Chinese ne China.
Kumta, ai ba ka kyrteng ‘Khasi’ kan tehsong ia ngi ba ngi kiew irat shaphrang" U Dr.
HH Mohrmen, u la pynshai shaphang ka raid ka elaka ka kur ka jait, khamtam ia ka jingpynshai halor ki ktien Khasi, Pnar bad war bad ka rukom shim ktien na kiwei pat ki kyntien ha kaban ai kyrteng ne khot, ka jaidbynriew Khasi-Pnar kan riewspah jin da ka shim kylliang ban kren ki kyntien kibym don kyntien ban khot ban ia kaban shim na ki ri nongwei nuksa ia ka ktien English la shim bun na ki ktien Greek, Latin, German ta kadaw ka long mynta ka ktien kaba riewspah.
kane ruh ka don kam ban pynriewpspah ia ka jaidbynriew.
U Myntri ka sorkar pdeng uba khmih ia ka Tnat AYUSH, u Sarbananda Sonowal ha ka 23 tarik mynta u bnai u la wan ban plie ia ka Guest house bad buh ruh ia u Maw nongrim na ka bynta ka jingtei ia ka ophis treikam (Administrative building), Pharmacy building bad ban ker kynroh ia u pud u sam jong ka North Eastern Institute of Ayurveda & Homoeopathy (NEIAH) ha Mawdiangdiang, Shillong.
Haba aijingkren kum u Kongsan ha ka prokram u Sonowal u la ai khublei ia ka NEIAH namar ka jingioh ia ka jingshaniah na ki nongshong shnong ka Meghalaya ha ka rukom ai jingsumar lyngba ka AYUSH.
U la pynpaw ruh ia ka jingkyrshan ba la ioh na u Myntri Rangbahduh ka Ri, u Narendra Modi na ka bynta ka jingkiew jong ka rukom ai jingsumar AYUSH.
U la ong ba hapoh ka jingialam bad jingiohi jngai jong u PM Modi, ka rukom ai jingsumar AYUSH ka la kiew sted bad pawnam ha kylleng ka pyrthei.
Nalor kata u pynshlur ruh ia ka NEIAH ba kan long ka jaka pdeng  jong ka ‘Medical Value travel Tourism’ namar ka don ha ka nongbah kaba itynnad jong ka Ri.
Kane ka Guest House kaba la plie thymmai ka don ha ka jaka kaba 1780.
56 SqM ka ban ai jaka sah bad kaba don ki lad ban pynlong jingialang.
Ia kane ka jingtei kaba la pyndep kadei kaba iahap bad ka mariang bad ka don lut baroh ki jingdonkam katkum ka juk mynta.
Katba ka Administrative Building ban dang shna jong ka NEIAH, ha ka jingheh kaba 3160 SqM kan don kawei ka building (G+3) ryngkat artylli ki mala ba sha trai duh, kynthup kawei ka hall.
Ka jinglut ba la mangna ka bynta kane ka jingtei kalong T.
27.
30 klur.
Ia ka building jong ka pharmacy yn shna ha ka jingbei tyngka kaba T.
15.
33 klur na ka bynta ka G+3 building kaba 1833 SqM.
Ia ka kynroh bad ka surok kaba la pynshaisharak ba kynthup ka khyrdop ban rung bad mih la shna ha ka jinglut kaba T.
12.
72 klur.
U Sonowal u la pynbna ruh ba ki jingshakri OPD kin sdang ha Smit, East Khasi Hills district ka ban long ka jingmyntoi ia kumba 40,000 ngut ki briew kiba sah ha 20 tylli ki shnong.
U Myntri u la pyntip ruh ba ka NEIAH ka la sdang ia ka Swarnabindu Prashan Sanskar (AyurvedicImmunno Modulation in Children) ha ka Ayurveda Hospital jong ka.
Lyngba kane ka prokram, ka sorkar ka iarap ia ki nongpang lyngba ki lad jingsumar Ayurvedic ban sumar ia ka jingpang Iron Deficiency Anemia (IDA) ha ki longkmie  kiba hapdeng 18 bad 45 snem ka rta ha Mawpat bad Mylliem Block jong ka East Khasi Hills district hapoh ka AYURSWASTHYA Yojana.
U Myntri Khynnah ka sorkar pdeng ba khmih ia ka Tnat Ayush bad Women & Child Development, u Dr Munjapara Mahendra ruh u la iadonlang ha kane ka jingialang lyngba ka bor internet.
U Secretary jong ka Ayush, Vaidya Rajesh Kotecha; Vice Chancellor jong ka Northeast Hill University (NEHU), Prof PS Shukla; Joint Secretary, Tnat Ayush, BK Singh; lem bad u Director, NEIAH, Prof Neeta Maheskar ki la iadonlang ha kane ka jingialang Ia kane ka prokram la sdang da ka  jingthang ia ka sharak bad bud sa ka jingkren pdiang na ka  Dr.
Neeta Mahesekar, Director jong ka NEIAH kaba la pynshai halor ka jingkiew ka NEIAH ha kane ka shisnem ba la dep da kaba ai jingsumar ia ki paidbah palat ia ka sanphew hynniew hajar (57000) na baroh arliang ki jingsumar kata ka Ayurveda bad Homoeopathy ryngkat bad ka jingshimti ia ka research projek kaba T.
1.
42 klur na ka Ministry of Ayush, halor ka jingpang duna snam.
U Myntri Pynroi Sor, ma Sniawbhalang Dhar ula buh mawnongrim iaka Ayush Hopsital haka shnong Mookyndur, West Jaintia Hills haka 24 tarik Rymphang.
Ha kane ka sngi la iadonlang ka Myntri ka tnad ka Koit ka Khiah, Dr.
M Ampareen Lyngdoh, MLA Jowai u Wailadmiki Shylla, Commissioner and Secretary Health and Family Welfare bad Director ka Ayush  Dr Joram Beda bad kiwei kiwei ki ophisar.
Ia kane ka hospital kaba 30 jingthiah yn tei haka dor kaba 10 klur tyngka haka jaka kaba heh 5 acre kaba ai sngewbha da ka shnong Mookyndur.
Hadien ka jingtohkit kaba bniah ki bor pulit ki la shem ba ka jingshah pyniap dusmon jong u heprit 10 snem rta ha Umtangar, Ri Bhoi District ha ki arngut ki runar  ka dei tang namar ka kyiad, kata hadien ba une u khynnah u la pyrshang ban phet ha ryngkat u bilor kyiad uba dei jong uwei na ki.
Ia kine ki arngut ki runar kiba la tip kyrteng kum u Pynshailang Warjri 32 snem rta uba dei na ka shnong Umtangar kaba hap hapoh Patharkhmah PS, Ri-Bhoi District bad u Banshngai Tynshong 28 snem rta uba dei na Nongthymmai Lapalang, PS Pynursla bad uba shong ba sah mynta ha Umtangar, Ri Bhoi District la ioh ban kem noh da ki pulit ha ka sngi Palei ba la lah hadien ka jingthwet kaba jur.
Na ka liang u SP ka Ri Bhoi District, u Jagpal Singh Dhanoa u la ong ba ha ka jingtohkit la shem ba une u lanot uba la tip kyrteng kum u Kitdorlang Marbaniang 10 snem rta u la thiah hapoh ka sem jong uwei na kine ki runar ha ka janmiet jong ka 17 tarik mynta u bnai.
Ha ka step jong ka 18 tarik, une u lanot u la pyrshang ban phet na kane ka jaka da kaba rah ryngkat ia u bilor kyiad uba dei jong uwei na kine ki runar.
Kumta ha ka jingbitar la ong ba u Tynsong ha ryngkat u paralok jong u ki la behthong ia une u heprit bad pyniap dusmon ia u da kaba pyndonkam da ka pla ban set mynsiem Hadien ba kila leh ia kane ka kam bymman ki la buhrieh ia ka metiap jong une u heprit hajan kawei ka jaka khlaw bad ap tad haduh ban da dum ban pynkynriah ia ka met shapoh ka kper jong u Bah Comand Nongrang.
Mynta ka jingtohkit shuh shuh ia kine ki runar ka dang iai bteng, ong une u heh pulit.
U Myntri Rangbah ka Jylla, u Conrad K Sangma ha ka 23 tarik mynta u bnai u la pynthikna ba da lade hi un bishar bniah ia ki aplikeshon jong ki santylli ki karkhana coke kiba la ioh dang shen ia ka consent to establish (CTE) lyngba ka Meghalaya State Pollution Control Board (MSPCB), bad maham ruh ban leh da kaba tyngeh lada lap ba ka don ka jingpynkhein aiñ.
Haba jubab ia ka jingkylli ba la wanrah ha ka zero hour notice da u nongmihkhmat ka UDP na Mowkaiaw, u Nujorki Sungoh hapoh ka iingdorbar thawain, u Sangma u la ong ba ki don ki kyndon ia kiba dei ban bud beit ryntih, bad kam don ka jingkylli ba kin don kino kino kiba pynkheiñ ia ki kyndon aiñ, bad lada ki iaid lait ia ki kyndon yn shim ia ki lad jingpynshitom pyrshah ia ki katkum ka ain.
“Nga pynthikna sha u dkhot ba kane ka dei ka mat kaba nga snewjan shibun bad dalade hi ngan khmih bad bishar bniah halor kine ki mat da kaba khmih bniah ia ki aplikeshon bad ban lap ia kiba kum kino ki sienjam la pyntreikam.
Ngan sa khot ia ka jingialang ha ka kyrdan ka jong nga bad ka MSPCB bad ban ai ka jingpynshai sha u dkhot halor kane ka bynta," ong u CM.
U la ong ruh, “Lada la bud katkum ki kyndon kumta ruh ngin ym lah ban khanglad iano iano ruh ba kin pyniaid shakhmat ia ki jingtreikam ki jong ki.
Hynrei, lada ngi shem ba ka don ka jingpynkhein, Nga pynthikna na ka bynta ban shim ia ki lad jingpynshitom katkum ka ain.
" Da kaba pynpaw halor ka jingdonkam ban pyniabiang ha kaba iadei bad ka jinglong jingman ha ka mei mariang bad ka ioh ka kot, u CM  u la ong, “Ngi donkam ban shim ia ki sienjam ban kyntiew ia ki jingtrei jingktah, ka ioh ka kot bad ka roi ka par kaba ngi donkam, hynrei ngi donkam ruh ban khmih bniah ba kan ym don kano kano ka jingktah ia ka mariang.
Kumta, kaba biang tam ka long ban pyniabiang lang halor baroh kine kiei kiei lyngba ka jingdon ia ki kyndon ain bapher bapher, ia ki rukom treikam bad ki polisi treikam ia kiba dei ban bud beit ryntih.
" U la ong khlem artatien ka don shisha ka jingsngewkhia hynrei haba phai sha ki jingtreikam kiba iadei bad ka ioh ka kot ngi donkam ban pyniaid shakhmat namar kine ki dei ki sienjam kiba la leh na ka bynta ban kyntiew ia ka kamai kajih bad ki lad ai kam aijam na ka bynta ka jylla.
Ka long ruh kaba bakla ban peit iaki karkhana coke ne ki karkhana kidei kiba sniew ne kin leh tang ia kaba sniew suda.
Kane kalong ka rukom pyrkhat bakla bad ban shu pynkut baroh ki karkhana ki leh ia kaba sniew ia ngi, kumno ngin poi sha ka thong ban kiew haka ioh ka kot ne ka lad iohkam iohjam.
Kumta kane ka rukom pyrkhat dei ban pynkylla, ka long kaba bakla ban ong ba kawei ba kawei ka karkhana ki long kiba sniew.
Kane kam dei ka rukom, la ong u Conrad.
Halor ka jingsngewkhia kaba iadei bad ka koit ka khiah, u Sangma u la ong ba ka dei ka bynta jong ki jingtreikam bapher bapher kiba lah ban lam sha ki jinglong jingman kiba ktah ia ka koit ka khiah, bad kane ka dei ka jingshisha ha baroh ka pyrthei bad kumta donkam ia ka jingpyn iabiang.
Ka Meghalaya State Commission for Women ka la pynrem jur ha kaba iadei bad ka jingjia shah kren bein bad shah kren khlem akor jong kawei ka Sister napoh Garo Hills kaba la jia ha ka 17 tarik mynta u bnai ha Dudnoi, Assam hadien ba ka la kiew hapoh kawei ka bus na Dudhnoi ban leit sha Goalpara.
Kane ka lanot kaba la tip kyrteng kum ka Sister Rosemary kaba trei hapoh St.
John’s parish, Siju, West Garo Hills, Meghalaya la ong ba ka la mih na Dudnai ban leit sha Goalpara ha katei ka sngi da kaba kiew hapoh kawei ka bus ha ka por kumba 11 baje mynstep da kaba siew ruh ia ka bai kali ban leit sha Goalpara hadien ba ka la ngat pynban ha ka jingshah kren bein bad shah kren khlem akor ha ki katto katne ki briew kiba shong hapoh kane ka bus.
Na ka liang ka Commission ka la ong ba kum kine ki jingjia ka lah ban ktah jur ia kane ka lanot, kata kum ka kynthei bad kum ka riew niam.
Halor kane ka jingjia ka Commission ka la ong ba ka la kyntu ia ka sorkar Meghalaya bad sorkar Assam ba kin ai ka jingiatreilang bad ban pynthikna ban thwet ia kito ki briew kiba donkti ha katei ka kam bymman bad ban pynshitom katkum ka ain.
Ka Commission ka la pynpaw ruh ba ka Meghalaya ka dei ka jylla kaba kynthup ia ki briew kiba dei na baroh ki jait niam bad jingngeit bad kiba bat ia ki hok ka synshar paidbah kaba katkum ki Riti synshar khadar ne constitution jong ka ri.
Nalor kata ka Commission ka la ong ruh ba ka long kaba donkam ban pynthikna halor ka jingpdiang bad burom ia ka jingngeit niam bad ban pynneh ia ka jingiaburom hapdeng ki nongshong shnong jong baroh ki ar jylla bad ban bteng ban ia im ryngkat lang hapdeng ka suk ka sain.
“Na ka liang ki bor sorkar jong ki ar jylla ki dei ban shim ia ki sienjam ban pynthikna ban pynneh ia ka shongsuk shongsain bad ban pynshitom tyngeh ia kiba kum kine ki riew bymman kiba leh ia kino kino ki kam thombor pyrshah ia ki riew niam," ong shuh shuh ka Commission.
U Myntri Rangbah ka jylla u Conrad K Sangma u la pyntip hapoh ka īingdorbar thawain haka 23 tarik Rymphang ba ka don tang kawei ka case benami ba la ujor hapoh ki kyndon Benami Transaction Act.
Haba jubab ia ka jingkylli ba la wanrah da u nongmihkhmat ka VPP napoh Nongkrem, u Bah Ardent Basaiawmoit, u Sangma u la ong ba la pynlong ia ka jingtohkit da kaba pynshong nongrim halor ka jingioh pdiang ia ka jingujor.
Katkum ka jingpynpaw ka jong u, la ong ba nalor kane ka case ym shym la don shuh kino kino ki jingujor ha kaba kadei bad kane ka bynta ha ka lynti kaba dei.
Nalor kata u CM u pyntip ruh ba yn thaw ia ka committee mar ia dep pynbit pynbiang ia ki kyndon aiñ katkum ki kyndon ba la pynthymmai jong ka Benami Transaction Act, 2018.
“Ia ki kyndon ha ka jingshiasha la dep pynkhreh hadien ka jingiamir jingmut bad ka tnat ba dei khmih bad shen yn lah ban pyntreikam ia ki kyndon ain," bynrap u CM.
Shuh shuh u la ong ba ia ki jingujor dei ban ujor hakhmat ki first class magistrate lane ki superintendent of police jong ki district.
Na ka liang u MLA ka Congress na Gambegre, u Saleng A Sangma u la ong ba lada ka sorkar ka shimkhia shisha ban pyntreikam ia kane ka Act yn lah ban tehlakam ia ka jingwan rung kyrthep ki briew kiba na bar.
Nalor kata u la kdew ruh ha kaba iadei bad ki jingkhynra ba la pynlong da ka KHADC ha kaba la sakhi ba ki trai ri trai muluk ki la pyrshang ban iada ia ki nongkhaii kiba dei ki bar jylla.
Ka Disaster Management Authority, West Jaintia Hills District kala pynmih iaka jingmahm ban kyntu ia u paidbah ban shim iaki lad jingiada haba jur ka lyer bad u leilieh.
Ka jingpynbna kala kyntu ia baroh ki nongshong shnong ba kidei ban long kiba phikir bha ha ka por bajur lyer ban lait na kano kano ka jingmynsaw khamtam ha ba iadei bad ka jingpluh ding bad ruh ban peit bha ia ki wire tan ding elektrik ha ïing.
La bthah ruh ban khmih bad pynskhem bha ia ki tiar ki tar kiba lah ban shah rong ha ka lyer kum ki thup dieng, ki tin sop lane mawit ba shong synjor, ki tin/ sop theh nuit, ki sign board bad kiwei kiwei ki mar kiba lah ban shah rong ha ka por bajur lyer.
Lada ka jingba leilieh ka long kaba jur bad neh slem kan bha shibun ban nym pyndonkam ne ban pynmeh ia ki tiar elektrik kum ki mobile, isteri, radio, telebision bad kiwei kiwei ki tiar kiba pyndonkam da ka bor elektrik.
Ka State Council of Science, Technology & Environment, Meghalaya ryngkat ka jingiatreilang ka bor pynïaid District, West Jaintia Hills District kum shibynta ka jingrakhe iaka National Science Day, kan pynlong iaka National Science Day Run–2024 haka 26 tarik Rymphang.
Ka phang pdeng kane ka jingrakhe ka long “Indigenous Technologies for Viksit Bharat".
Kane ka jingiakop mareh kan sdang naduh ka por 6.
30 baje mynstep na ka bynta ki khynnah shynrang bad kynthei.
Kane ka jingiakop mareh kan sdang Main Gate Kiang Nangbah Stadium bad iaid lyngba ka Ladthadlaboh Main Road, Jowai Public School, Gate Polytechnic, Kshaid Rymphum, Salaroh, Dulong Poh-hali Road, Dulong- Pamhadem, Panaliar (Civil Hospital), Iongpiah , Mission Compound, HK Singh School, D.
C Office, New Hill-National Highway bad pynkut ha Kiang Nangbah Indoor Stadium.
Ki nongjop kin ioh iaka khusnam kyrpang ryngkat ki certificates bad yn sam T-shirt ei sha baroh ki nongïashim bynta.
La khot la wer ia baroh ki District Association, Sports Club, ki skul bad Colleges napoh ka District ban iashim bynta ha kane ka jingiakop.
Ka jingshim kyrteng iaki nongïashim bynta kan long ha katei hi ka sngi ha Kiang Nangbah Indoor Stadium, Jowai haka por 6:00 baje mynstep.
Ka KSU ka ai khublei iaka MLA ka 5 Sutnga Saipung constituency halor ka jingkren jong ka ha kaba iadei bad ka Industrial Training Institute, Khliehriat branch ha iing Dorbar Thaw aiñ ka jylla dangshen.
Kum ban shu pynkynmaw ba ka KSU ka la dawa na u DC ha ka 9 tarik u Jylliew 2023 bad la ai kopi ruh sha baroh ar ngut ki MLA ka thain ban buh iaka ITI ban kyrshan iaki samla ban ieng hala ki jong ki kjat.
Na ka liang u DC u la kyntu iaka KSU ban identify ne jied iaki course kiba ki samla ka thain kin shah hikai ha kane ka shlem, kumta ka KSU kala jied haduh 19 tylli ki courses kynthup iaka Stenographer, plumber, welder, fitter, wireman, electrician, fruit and vegetables processing, mechanic motor vehicle, draughtman Civil, System Maintenance, Carpentry, Digital Photography, Bakery and Confectionery, masonry bad kiwei kiwei.
Ka KSU ka ai khublei ruh iaka sorkar kaba la shim iaka sienjam bad kala sngap iaka jingud u paidbah.
Ka KSU ka khmih lynti ba lyngba kane ka shlem ai jinghikai ka ioh ka ka kot ki samla ka thain kan long kaba biang bad ruh kyrmen ba ki nongmihkhmat ki jong ka thaiñ kin dang iai rah iaki mat ba ktah iaka thain East Jaintia Hills district hi baroh kawei hakhmat ka sorkar ban myntoi u paidbah.
Ka KSU kala kyntu iaki samla ka thaiñ ruh ba kin pynkhreh ialade ban rung ha kane ka shlem ai jinghikai khnang ba kin lah ban ieng hala ki jong ki kjat ban kamai jakpoh.
U Bah Charles Pyngrope MLA ka TMC haka 22 tarik Rymphang, ula kyntu iaka sorkar ban shim iaka sienjam ban pynangeh mardor iaka jingshah kren tohmet bad shah pyndik ki Khristan.
Haba wanrah iaka zero hour, u Bah Charles ula pyntip ba kane ka jingdawa kala jia long hadien ba kawei ka riew niam ka Sister Rose Mary na Siju, South Garo Hils kala shah kren bein bad shah pynhiar na kawei ka bus Assam katba dang iaid lynti na Duhnoi sha Goalpara kaba jia dangshen.
Kane ka jingjia kala ktah jur iaka bor pyrkhat bad wanrah ka jingbym sngew shngain.
“Ka jingshah pyndik ki briew tang namar ba ki riam da ki jingriam niam ka dei ka bym lah ban pdiang bad ka bym ju iohsngew…Kum kine ki jingjia ki mih namar ka jingialam bakla kren bein niam bad pyrshah niam Khristan," ula ong u bah Charles bad kyrpad iaka sorkar ban shim iaki sienjam ban leh eiei bad ong ruh “Nga sngew ba ka sorkar ka la dei ban shim ki sienjam ban tehlakam kum kine ki jingjia".
Haba jubab na ka liang u Myntri Rangbah ka jylla u Conrad K Sangma u la ong ba hadien ba u la ïoh jingtip shaphang kane ka jingjia, u la shimkhia ban ïakren bad u Myntri Rangbah ka jylla Assam u Himanta Biswa Sarma.
U la ong ruh ba ka jingtip kaba u ïoh kam pat biang satia ban ïaid daka bor sorkar.
“Ngi dang ap ka jingtip kaba thikna kumba ka long mynta ngi dang tip tang ka tarik bad ka por bad ka jaka ba ka leit, ngim pat ïoh satia ka number jong ka bus ne kiwei pat ki jingtip kiba lah ban ithuh kito ki briew kiba donkti", u la ong u CM.
U la kular pat ban un ïai pyrshang ban pynthikna ba kum kini ki jingjia kan ym jia ha kano kano ka jaka hapoh ka ri.
U Sangma u la ong ruh ba un phah ka jubab da ka jingthoh ha kaba ïadei bad kane ka kam hadien ba la ïoh jingtip kaba thikna.
U Myntri ba dei khmih ia ka Tnat Tourism, u Bah Paul Lyngdoh ha ka 22 Rymphang u la pyntip hapoh ka iingdorbar thawain ba ka sorkar ka la ioh ban lum haduh T.
1.
44 klur kum ka khajna na baroh ki hotel ha u bnai Naiwieng 2023, ha ka por ba la pynlong ia ka Tamasa ‘Shillong Cherry Blossom Festival.
’ Haba ia nujor ba ka jingioh lum khajna ha u bnai Risaw uba hashwa, ka long T.
1.
36 klur, ong u Myntri haba jubab ia ka jingkylli ba la wanrah da u nongmihkhmat ka VPP na North Shillong, u Bah Adelbert Nongrum.
Nalor kata u Bah Paul u la ong ruh ba ka jingpynlong ia kane ka tamasa ka la khring ia haduh kumba 22,991 ngut ki nongwan shangkai na kylleng.
U Myntri Rangbah ka jylla u Conrad K Sangma haka 22 tarik u Rymphang ula ong ka sorkar ka la dep amend iaka aiñ ka Meghalaya Lokayukta Act ha u snem 2021 ba pyntreikam pura ïaka Lokayukta.
Ula ong ia kane haba jubab iaka resolution kaba la wanrah da u MLA ka liang pyrshah na ka VPP, u Bah Adelbert Nongrum, kaba la shah weng noh lyngba ka voice vote.
U Conrad u la ong ba ka Lokayukta kaba hap haka Meghalaya Lokayukta Act, 2014 khlem ka jingpynkylla ha u snem 2021 kan ym lah ban treikam namar ba ka donkam ban don ia u chairman bad saw ngut ki dkhot bad na kine sanphew percent ki dei ban long na judicial.
Lada thylli tang kawei ka kam kynthup ia ka post Chairperson lane member, ka Lokayukta kan ym lah ban treikam.
Kumta dei ha u snem 2021 la pynkylla iaki ain bad ka Lokyukta ka la treikam, la ong u Myntri Rangbah.
U Myntri Rangbah ula ong ba iaka amendment Meghalaya Lokayukta Act 2014 la mynjur hapoh ka iingdorbar ha u snem 2021 da kaba pynkylla iaka section 3, da kaba pynkylla iaka ktien “and" shaka “or" haka clause (a) jong ka sub-section 2.
Ia kane ka amendament la wanrah ban pynbeit iaki jingduna ka ain.
Ula ong ba katkum ka Section 3 (2) ka ong ka Lokayukta ka lah ban treikam bad pyntyllun ki kamram tang lada Lokayukta ka don ia u chairperson bad saw ngut ki dkhot.
Shuh shuh u Myntri Rangbah u la ong ba kine ki jingpynkylla kala wan jia hadien bad u chairman barim ka Lokayukta Justice PK Musahary, Judge (Retd) Guwahati High Court ula shah ujor ha High Court of Meghalaya lyngba ka Writ Petition (C) No 421/2020.
Ha katei ka por la thung tang ia u Chairman ka Lokayukta Ka Division Bench jong ka High Court Meghalaya ha ka hukum dated 16 Rymphang, 2021 kala pan jingpynshai na ka sokrar, ka ong ba da kaba thung ïa u Judge ba la shongthait kum u Chairperson ka Meghalaya Lokayukta kam pat biang satia ki jingdonkam ba kan treikam pura tang lyngba ka section 3  jong ka Meghalaya Lokayukta Act, 2014.
Kumta ban thaw iaka Lokayukta kaba pura, khlem da amend iaka Meghalaya Lokayukta Act, 2014, ka mut ba ha baroh ki khep, dei ban don u chairman bad saw ngut ki dkhot bad 50% na ki kin dei ki dkhot ka tnad judicial.
U Myntri Rangbah u la ong ba ka sorkar kala khmih bniah ïa ka Lokayukta Act jong kiwei pat ki jylla bad lap ba ha kiwei pat ki jylla kum ha ka jylla Sikkim, Haryana, Jharkhand, Himachal Pradesh, Tripura  nalor kiwei kiwei, ka Lokayukta ka dei ka kynhun ba tang marwei.
Da kaba pynkylla ha u snem 2021 la pyntreikam iaka Lokayukta, khnang ban suk ha ka rukom treikam la kylla iaka kyntien “and" da ka ktien “or".
Ula ong ruh ba ka High Court Meghalaya haba shim bishar halor kane ka mukotduma kala ong ba ka jingpynkylla iaka kyndon ka Meghalaya Lokayukta ym lah shuh ban niew iaka kum kabym treikam ha kane ka kynti.
Ha kajuh ka por, u Myntri Rangbah u la ong ba ka Meghalaya Lokayukta ka dei kaba la treikam pura, hapdeng ka jingdon u chairperson ba mynta uba la shimti ïa ka kam naduh ka 1 tarik u Rymphang, 2022.
Shuh shuh, u secretary ka Lokayukta udei uba bat iaka kyrdan secretary jong ka sorkar jylla uba la thung da u chairperson da kaba rekomen ka ka sorkar jylla katkum ka section 10 (2) jong ka Act.
Kumjuh ruh, ka Inquiry wing jong ka Meghalaya Lokayukta ka dei kaba la thaw (constituted) hapoh ka section 11 jong ka Act ban khlieh da u Director of Inquiry uba ym dei ban long hapoh ka kyrdan additional secretary jong ka sorkar jylla.
La dep ban thung ruh ïa u Director of Prosecution.
Ki ophisar jong ka tnad Inquiry Wing ruh la dep ban thaw.
Lah ban kdew ba hapoh katei ka Act, baroh kine ki jingthung ki dei kiba la thung da u chairperson jong ka Lokayukta katkum ka kyrteng ba la phah sha ka Lokayukta da ka sorkar jylla, la ong u Myntri Rangbah.
Baroh ki jingujor haka Lokayukta haduh mynta ki don 38 tylli napdeng kine 27 ki jingjia ki dei kiba la pyndep kynthup kiba la charge-sheeted.
11 tylli pat ki dei kiba dang sahteng ka jingtohkit.
U Myntri Rangbah ula ong “Kane ka pyni ba ka Lokayukta ka treikam katkum ka kyndon jong ka Act bad sa shisien Nga kwah ban pynshai ba ka jingpynkylla (amend) ha u 2021 ki dei na ka bynta ban pynkhlaiñ iaka jingtreikam jong ka Lokayukta.
" Baroh ki shlem bad ki tnad kiba la thaw hapoh ka Meghalaya Lokayukta Act, 2014 ki dei kiba la pynkylla na ka por sha ka por, kila biang bad ki nongtrei ki lah ban pdiang iaki jingujor hakhmat Meghalaya Lokayukta, la ong u Myntri Rangbah.
U la ong ruh ba u chairperson katkum ka kyndon hapoh ka section 28 (1) jong ka Act, u don iaka bor ban pyndonkam ka jingshakri jong uno uno u ophisar ne ka kynhun ne ka tnad tohkit jong ka sorkar jylla.
U Myntri Rangbah ka Jylla, u Conrad K Sangma haka 22 tarik Rymphang, u la pyntip hapoh ka iingdorbar thawain ba na ka liang ka sorkar ka la kyrpad ia ka sorkar Assam ban pynioh jaka na ka bynta ban tei ia ka Meghalaya House kaba thymmai ha ka nongbah Guwahati.
Nalor kata u la pynbna ruh halor ka rai jong ka sorkar ban buh ia ka guest house hapoh Khanapara, Ri Bhoi district.
Haba jubab bynrap ia ka jingkylli, u CM u la ong, “Nga la iakynduh dang shen ia u CM ka Assam, Nga la rah ia kane ka mat halor ka jingpynioh ia ka jaka kaba biang na ka liang ka Assam bad ioh ia ka jubab kaba sngewtynnad.
Ngi la bteng ban buddien bad ngi kyrmen ban ioh ia kane ka jaka namar na ka liang ka jong ngi, ngi la shim ia ki sienjam  ban iathir bniah halor kane ka bynta.
" U la pyntip ruh ba ka Tnat Tourism ka la thied ruh katto katne ka jaka hapoh Khanapara bad ka jingtyrwa ka la iaid shakhmat na ka bynta ban tei ia ka guest house, ia kaba lah ruh ban pyndonkam ha kiba bun ki bynta.
“Ka tnat Tourism kan sdang ban shim ia ki sienjam ban pynkhreh na ka bynta ban tei noh ia kane ka guest house ha Khanapara," bynrap u Conrad.
Kham hashwa, u nongialam liang pyrshah u Bah Ronnie V Lyngdoh u la kyntu ia ka sorkar jylla ba kan shim ia ki sienjam na ka bynta ban kyntiew ia ka jingdon jong ki kamra na ka bynta ki artylli ki Meghalaya hapoh Guwahati bad Vellore khnang ban weng ia ki jingeh kaba kum ki samla pule bad nongshong shnong na ka jylla ki iakynduh.
U la ong ruh ba ka jingioh ia ka bai wai ka long kaba rem bad kumta lada ka sorkar kan lah ban kyntiew ia ka jingdon jong ki kamra khnang kan ym ban khia palat ia ki briew kiba dei napoh ka jylla.
Kumjuh u nongmihkhmat ka VPP na Mawlai u Bah Brightstarwell Marbaniang ruh u la pynpaw ba u kwah ban ioh jingtip lada ka sorkar ka don ne em ia kano kano ka jingthmu na ka bynta ban pynioh da ki jingtei kiba kham biang ha Guwahati bad Vellore namar ka jinglong jingman jong kine ki artylli ki Meghalaya House namar kiba bun ki nongshong shnong na ka jylla ki dei kiba ju leit khah khah sha kine ki artylli ki jylla na ka bynta ki lad jingsumar.
Haba jubab ia kane, u Myntri ka GAD, u Rakkam A Sangma u la ong ba kane ka kam ka la don hapdeng ka jingbisahr bniah.
U nongmihkhmat liang pyrshah ka Voice of the People Party (VPP) na North Shillong, u Bah Adelbert Nongrum haka 22 tarik Rymphang u la wanrah da ka privilege motion pyrshah ia u Lamphang ne Speaker ka iingdorbar thawain, u Thomas A Sangma namar ka jingkhanglad ban wanrah ia ka CAG Report ha ka jingiatai hapoh ka iingdorbar.
Hynrei, ia kane ka motion la kyntait noh da ka iing hadien ka jingpynlong da ka voice vote ha kaba ka liang pyrshah kaba duna briew ka la shah rem.
Na ka liang u Bah Adelbert u la ai ia ka jingujor privilege motion pyrshah ia ka rai jong u Lamphang ka iingdorbar thawain ban ym pdiang ia ka special motion ka jong u na ka bynta ban iatai halor ka kaiphot jong ka Comptroller Auditor General of India (CAG)  kaba iadei bad ki jingkhein jingdiah ha ki jingtreikam jong ki tnat sorkar haduh kaba kut jong ka 31 tarik u Lber 2022, kata da kaba pynpaw ba la pynduh noh ia ka hok ka jong u.
Halor kane ka bynta, u Lamphang u la ong, “Ka assembly secretariat ka la pyntip sha u (Nongrum) katkum ka shithi ba la ioh pdiang na u Myntri Rangbah ka jylla u Conrad K Sangma kaba ong ba yn ym lah ban iakren ia ka CAG report hapoh ka dorbar namar ka dang don ha ka jingpeit jingkhmih jong ka PAC (Public Accounts Committee).
Kham hashwa na ka liang u Bah Nongrum u la ong ba kum u dkhot u don hok ban rah bad ban iakren halor kino kino ki mat hapoh ka iingdorbar thawain ka jylla, bad ba katkum ki kyndon u don ia ka hok ban rah ia kane ka mat kaba iadei bad ka CAG report ban iatai hapoh ka dorbar, hynrei na ka liang u Lamphang u la khanglad bad pynduh noh ia ka hok ban ioh jingtip.
U Myntri ka Tnat Bording Abu Taher Mondal ha ka 22 tarik Rymphang u la pynthikna ban siew ia ka bai lutksan sha kiba haiing hasem jong u nongap pahara uba la khlad noh na ka jingshah bat ha ka bording ilektrik hapoh sub station jong ka jingkieng dam Umiam Stage-1.
“Da lade hi shimet Nga la rah ia kane ka kam bad ka MeECL bad pynthikna ruh ban siew ia ka bai lutksan sha kiba haiing hasem jong une u lanot," ong u Mondal haba jubab ia ka call attention notice ba la wanrah da u MLA ka VPP na Mawlai, u Bah Brightstarwell Marbaniang hapoh ka iingdorbar thawain.
U la ong ba u (L) Kyrshanborlang Muktieh uba dei u nongap pahara miet uba trei bad ka  M/s ITD Cementation India Limited u la shah bat ha ka bording ha ka 29 tarik u Kyllalyngkot ba la dep, kata hadien ba u la iatyngkhuh bad u waiar ba don ding jong u transformer hadien ba u la leit ban rung hapoh ka substation.
U Mondal u la ong ruh ba u (L) Muktieh um dei satia u nongtrei jong ka Tnat MeECL hynrei u trei pat kum u nongai pahara bad ka kompeni kaba pyntrei, ka ITD Cementation India Limited kaba maramot ia ka jingkieng dam kaba dang iaid mynta shakhmat.
Nalor kata u la ong ruh ba katkum ka kaiphot jingtohkit da u senior electrical inspector la ong ba u Bah Muktieh la shem ba u la don hapdeng ka jingbym tip briew hapoh ka substation da ki bor pulit kiba don ha ka duty hapoh ka main dam kiba la pyntip noh mardor sha ki bor ba dei khmih jong ka ITD Cementation India Ltd.
La ong ruh ba ia ka daw ba thikna halor ka jingkhlad yn lah ban pynthikna tad hadien ba la ioh pdiang ia ka report na ki pulit bad medical officer.
Shuh shuh u Mondal u pyntip ruh ba na ka liang ka MeECL kum ka jingsngewlem para briew ka la kyntu ia ka M/s ITD Cementation (India Limited) ba ka dei ban pyllait noh kloi ia ka jingiarap pisa, kata kum ka  EPF (Employees provident fund) bad insurance sha kiba haiing hasem jong une u lanot namar ka jingkhlad noh hapdeng jong ka kam.
U Myntri Rangbah ka Jylla, u Conrad K Sangma u la pyntip hapoh ka iingdorbar thawain ha ka 22 tarik Rymphang ba ka sorkar ka la pynlut T.
2.
13 klur na ka bynta ka jingpynlong ia ki 23 tylli ki prokram hapoh Taj Vivanta bad JW Courtyard.
Na kane T.
62.
47 lak la pynlut na ka bynta ka jingpynlong ia ka G-20 summit, ong u Sangma haba jubab ia ka jingkylli ba la wanrah da u nongmihkhmat ka Mawkynrew u Bah Banteidor Lyngdoh.
Haba kylli halor ka jingdonkam ban pynlong ia ki prokram sorkar ha kiba kum kine ki hotel ba remdor, u CM u la ong, “Ka sorkar ka hap ban pynlong ia ki prokram, ka dei ka rukom kaba ju leh.
Ka dei ka jingsarong ba ngi la lah ban pynlong ia ka jingialang G-20 summit, kam long kaba sngewpher namar ngi lah ban pynpaw bad pynbit pynbiang na ka bynta ki delegate khnang ba kin leitphai ryngkat ki jingshah kynmaw kiba sngewtynnad.
" Watla katta u la ong ba kane ka shong ruh ha ki jait prokram ba pynlong, kata ka sorkar kan hap ban jied ia ki jaka katkum ka jingdonkam.
Nalor kata u CM u la ong ruh ba haduh jan kumba 80 haduh 85 percent ki nongtrei hapoh kine ki artylli ki hotel ki dei ki trai shnong.
Ha kaba iadei bad ka jingai jingmut jong u MLA ka Congress na Gambegre u Saleng A Sangma na ka bynta ban kyntiew ia ki nongseng kam kiba dei ki trai shnong ka jylla, u CM u la ong ba ka CM Elevate programme ka thmu na ka bynta ban kyntiew ia ki nongseng kam lajong namar na ka liang ka sorkar ka la shim ia ki sienjam ban kyntiew ha kaba iadei bad ki home stay bad kiwei kiwei pat ki jaka sahkai pyngngad.
U Symbud Myntri Rangbah ka jylla uba khmih ia ka Tnat kam Pohiing, u Bah Prestone Tynsong ha ka 22 tarik Rymphang u la pynsngew hapoh ka iingdorbar thawain ba na ka liang ka sorkar ka la iaid shakhmat ha kaba iadei bad ka jingpynkhreh ban wanrah ia ka Fire Service ha Mawryngkneng.
Haba jubab ha ka kynta buh jingkylli kaba la buh da u MLA ka VPP bah Heaving Stone Kharpran, u Bah Prestone u la ong hadien ba la dep ban aiti ia ka jaka sha ka Tnat Pulit, kumta ruh ka jingpynkhreh ban tei ia kane ka jaka treikam kan iaid shakhmat.
U la ong ruh ba ka jingpynioh ban thied ia ka jaka ka la jan sa ban dep bad kam shym la don satia kano kano ka jingiateh soskular bad ki trai jaka.
Ha kajuh ka por u Symbud Myntri u la pynthikna ruh na ka bynta ban bishar bniah ia ka jingai jingmut da u nongmihkhmat ka TMC napoh Nongthymmai u Bah Charles Pyngrope ha kaba iadei bad ka jingdonkam ban buh ia ki kali pynlip ding ha kiba bun ki jaka khnang ban pynkloi ia ka jingshakri hasba jia kano kano ka jingpluh ding.
Ki bor pulit ka Ri Bhoi District ki la ioh ban kem noh ia arngut ki briew kiba la shah suba donkti halor ka jingjia shah pyniap dusmon jong uwei u khynnah uba dang 10 snem rta hapoh ka shnong Umtangar, Ri Bhoi District.
Na ka liang u Superintendent of Police ka Ri-Bhoi u la ong ba kine ki arngut ki suba donkti ha kane ka kam pyntriem ki dei kiba la tip kyrteng kum u Pynshailang Warjri 32 snem rta uba dei na ka shnong Umtangar bad u Banshngain Tynsong 28 snem rta uba dei na Nongthymmai Lapalang, PS Pynursla bad uba shong ba sah mynta ha Umtangar, Ri Bhoi District.
Kane ka jingjia ba sngew myllung bad pynher syrngiew ia kiba bun balang ka la paw pyrthei hadien ka jingujor ejahar da kiba haiing hasem jong une u khynnah ba la khlad noh ia uba la tip kyrteng kum u Kitdorlang Marbaniang 10 snem rta uba dei na ka shnong Umtangar ha ka 19.
02.
2024, kata hadien ba la lap ia ka metiap jong u ha ka 18.
02.
2024 ha ka por kumba 7 baje janmiet na ka kper jong u Bah Comand Nongrang ha Umtangar hadien ba u la jah rngai naduh ka 17.
02.
2024.
Na ka liang ki pulit kila rejistar case ia ka ejahar bala mudui da ki bahaiing hasem une u khynnah ha ka 19 tarik mynta u bnai hapoh ki kyndon 302 IPC.
Ki pulit ki la sdang ruh ban pynlong ia ka jingtohkit pyrshah ia kine ki arngut ki suba khnang ban lap ia ka daw tynrai kaba lam sha kane ka jingjia shah pyniap jong une u khynnah.
U Myntri Rangbah ka jylla Meghalaya u Conrad K Sangma u la ong ba ka pisa kaba kot T.
1,970 klur, kynthup ka pisa kaba la bhah T.
173 klur na ka bynta ka MHIS program ki dei kiba pynbha bad kyntiew ha baroh kiliang iaka jingshakri ka tnad ka koit ka khiah na ka bynta u snem 2024-25.
U Sangma u la pyntip haba wanrah ïa ka mang tyngka ka Jylla haka 21 tarik Rymphang.
Na ka liang u Myntri Rangbah u la ong ba ka MOTHER Program ka long kawei ba kiba ai jingkyrmen ia ki palat 3 lak ngut ki longkmie kiba armet bad kiba dang lung khun, lyngba ka jingpyntreikam ïa ka  Chief Minister’s Safe Motherhood Scheme, ka sorkar ka la lah ban pyntreikam ïa ki 140 tylli ki transit homes bad ki kali ban pynthikna ban ioh iaka jingsumar kaba biang ha ka por ba kha khunlung.
Kine ki artylli ki skhim la lah ban pynduna haduh  50% ka jingïap ki longkmie bad 30% ka jingïap ki khunlung.
U la pyntip ruh ba ki don 96 tylli ki jaka ai jingsumar kiba lah kyntiew kyrdan, 377 tylli ki sub centre kiba la lah ban pyndait da ki solar na ka bynta ka bording bad arphew tylli ki Community Health Centre kiba la pynkylla sha ka First Referral Unit kiba lah ban sumar kyrkieh na ka bynta kiba kha khunlung ne ka Emergency Caesarean section.
Haka jingpyrshang ban pynbiang iaki jingdonkam ki jaka sumar, u Myntri Rangbah u la pyntip ba kane ka jingpyntreikam ba la buh por laisnem kynthih ban shna pynthymmai  ïa baroh ki jaka ai jingsumar kiba don ha ka jylla yn sdang biang ha u snem 2024-25 haka jinglut T.
500 klur haka kylla kaba nyngkong, ki Civil Hospital ha baroh ki district  headquarter bad 100 tylli kiwei pat ki jaka ai jingshakri yn buh ha khmateh U la ong ruh ba ka sorkar ka dei kaba la pynkup bor ïa ka tnad ka koit ka khiah ban thungkam haduh 300 ngut ki nurse bad ki technician bad kane kan pynthikna ba ka jingsumar kum ki ICU bad ki jaka blood storage unit kin lah ban treikam.
Ka jingwanrah iaka jingkylla ha kaba iadei ban pynpoi dawai dashin bad kiwei de ki tiar ba pyndonkam ha ki jaka ai jingsumar lyngba ka jingbuh ïa ka Meghalaya Medical Drugs and Services Ltd, u Myntri Rangbah u la ong ruh ba ka jinglut jingsep ba ïadei bad ka jingthied ki dawai jong ka jylla ka la hiar da 45% mynta u snem namar ba jingpyntreikam da kaba khuid ba suba.
U la  ong ruh la mang T.
100 klur ban pynbiang iaki dawai, ki tiar pyndonkam ha ki jaka ai jingsumar, bad na ka bynta ka jingshakri na ka bynta u snem 2024-25 bad u la bynrap ruh ba ki kyrteng jong ki dawai ba kongsan yn sa pynbna ha ki jaka ai jingsumar bad ki lad jingtip yn ai online.
U Myntri Rangbah u la ong ruh bad ka Megh Can Care program ha East Khasi Hills ka jurip (screen) ia kiba briew kiba la kynjoh 30 snem ka rta shaneng halor ka jingpang bampong ne ka cancer.
U la ong ruh ba ki don haduh 50,000 ngut ki briew kiba la dep jurip tang ha une u snem ba la dep bad don ka jingthmu ban pynlong iaka jingjurip haduh 1 lak ngut mynta u snem.
“Ban pynlong ia kum kine ki jingjurip ha kiwei pat ki district, nga la mang pisa T.
10 klur," la ong u CM.
U Myntri Rangbah ka jylla u Conrad K Sangma u la pyntip ba ka sorkar kan sa sdang ïa ka Mission Education 2.
0 ha une 2024-25 ban pynbiang ki jingdonkam ba kongsan kum ka bording, ka um-dih kaba khuid, ka jaka leitbar, bad ki miej ki shuki ha baroh ki skul sorkar ba la mang pisa haduh T.
100 klur.
Ïa kane u Sangma ula ong haba wanrah ïa ka mang tyngka jong ka jylla haka 21 tarik Rymphang.
U Sangma u la ong ruh ba hapoh ka jingpyntreikam ïa ka Early Childhood Development Mission, ka sorkar ka don jingmut ban kyntiew ïa ki 2,148 tylli ki Anganwadi centre kiba la don lypa bad ban pynïar kane ka shnat treikam da kaba buh ha manla ki shnong vad plie sa 1500 tylli ki centre kiba thymmai sha ki shnong kibym pat lah ban kynthuplang ha kane ka mission.
U la ong ba yn thep pisa haduh T.
500 klur tyngka ha kine ki san snem ban wan bad la mang T.
47 klur na ka bynta u snem 2024-25.
U Myntri Rangbah u la pyntip ruh ba ka sorkar ka la shim ki sienjam ban kyntiew kyrdan iaki 2044 ki skul sorkar happoh ka Mission education ha ka jinglut kaba T.
326 klur, katba ka jingshna thymmai bad maramot la lah ban pyndep ha ki 220 tylli ki Secondary bad Higher Secondary School bad ka kam ka dang ïaid shakhmat ha ki 100 tylli ki skul bad sa 1725 tylli pat ki skul ki dang don ha ki bynta bapher bapher jong ka jingshna pynthymmai.
Ha kaba ïadei pat bad ka jingiashimbynta ki samla ha ki shnong ki thaw, ka sorkar ka la mang na ka bynta ka projek ban bun iaki Library na ka bynta ki khynnah bad samla ha ki 750 tylli ki shnong jong ka jylla ka jinglut kaba kot sha ka T.
162 klur.
“Nga pynbna iaka skhim kaba thymmai ban ai jingkyrshan ïa ki khynnah pule higher secondary", la ong u Sangma ba kane ka Chief Minister’s Scholarship Scheme yn sam ha u snem 2024-25 sha ka ki khynnah kiba dei hok ban ioh haka Klass XI bad XII.
U la ong ruh ba ka sorkar kan sa sdang iaka program ba thymmai ban kyntiew ha kaba iadei bad ka bha ka miat ki khynnah pule- ka MPOWER haka jinglut kaba T.
380 klur.
U Myntri Rangbah u la pyntip ba ka sorkar kala mang T.
3,539 klur ban nangpynkhlaiñ halor ki kam ba īadei bad ka pule puthi, kynthup ka pisa kaba kot sha ka T.
1,335 klur kum ka grants-in-aid na ka bynta ka tulop.
U Myntri ka tnad pule puthi u Rakkam A Sangma haka 21 tarik u Rymphang u la pyntip ba ka sorkar jylla ka la sdang ban pynkhreh ki jingdonkam ban pyntyllun noh ki kam ha skulbah Captain Williamson Sangma State University.
Ha ka jingai jubab hakhmat ka ïing ka dorbar thaw aiñ, u Sangma u la ong ka sorkar kala mang ban thung sa 100 tylli ki post ha Tura bad 6 tylli ha Shillong Campus.
Ka jinglut halor kane ka kot sha ka T45.
7 klur manla u snem.
U la pyntip ruh ba ka kam ban thung ïa u vice chancellor ha katei ka skulbah kala poi arted sha ka sienjam bakhatduh.
Ula ong ruh Sangma ba ka sorkar ka buhthong ban pyntreikam noh ïa kane ka skulbah mynta u snem 2024.
Hynrei ka jingwan noh ka elekshon MP, lada ym lah ban thung kam ia baroh ki post, kane ka skul bah kan hap ban sdang treikam ha une u snem ban wan u 2025.
Shuh shuh une u Myntri u la pyntip ba ka pisa kaba la lut ha ka jingshna ïa katei ka skulbah kala kot sha ka T.
16.
96 klur.
La pyndep ruh iaki jingtei iaka jaka treikam (administrative block), ki kamra Klass (academic block) bad ka hostel na ka bynta ki khynnah kynthei bad shynrang Haduh kat mynta 58 tylli ki post la mang ban thung kynthup vice chancellor bad registrar.
U la pyntip bala dep mang ban shna iaka internal road bad ban pynpoi iaka um.
“La dep ban thung ruh ïa ka  Board of Governors.
Ka jingïalang ba nyngkong jong ka Board of Governor ka la long ha ka 14 tarik u Kyllalyngkot 2022 ba la pynïaid da u Myntri ka tnad pule puthi," la bynrap u Myntri.
U Myntri Rangbah ka Jylla u Conrad K Sangma u la pynbna ia ka mang tyngka kaba T.
100 klur na ka bynta ka Chief Minister CARE Programme ia kaba yn pyntreikam ha une u snem 2024-25.
Ia kane u CM u la pynbna hapoh ka iingdorbar thawain haka 21 tarik Rymphang, haba wanrah ia ka mang tyngka jong ka Jylla na ka bynta kine ki ar snem ki ban wan.
Na ka liang une u Myntri u la pyntip ba ia ka CM CARE program la sdang pyntreikam ha u snem 2022 da kaba khmih halor ki jingpynioh jingmyntoi sha ki hynriewphew hynriew hajar ngut ki riewtymmen (senior citizens), laiphew hynriew hajar ki longkmie bym don nongkyrshan (single mothers) bad khatsaw hajar na ka bynta ki briew kiba don jingduna ha ki dkhot met.
U Sangma u la pynpaw ruh ba kawei na ki kam ba kongsan kaba nyngkong eh jong ka sorkar MDA ka dei kaba la shim naduh kine ki hynriew snem kiba la leit noh, kata ban khmih halor ka jingpynbiang ia ki bai bam tymmen ne pension na ka bynta ki riew tymmen, ki longkmie bym don nongkyrshan bad na ka bynta ki briew kiba don jingduna ha ki dkhot met.
Shuh shuh u la ong ba ka jingkiew jong ka ioh ka kot bad ka roi ka par kan lah ban long kaba don jingmut tad lada kiba kum kine ki kynhun nongshong shnong hapoh ka imlang sahlang kin ioh ia ka jingkyrshan bad ka burom.
U Myntri Rangbah ka Jylla u Conrad K Sangma haka 21 tarik Rymphang, u la wanrah ia ka Mang Tyngka kaba duna 2,029 klur na ka bynta u snem 2024-25, kaba long kumba 3.
83 percent na ka  Gross State Domestic Product (GSDP), kata da kaba phaikhmat kyrpang ruh ban kynjoh sha ka thong kaba 10 billion US Dollar ka jingkiew ha ka ioh ka kot kat haduh u snem 2028.
Baroh ka jingioh lum pisa ka long T.
27,072 klur ha kaba ka jingioh lum ia ka revenue receipt la antad ba kan kot sha ka T.
23,515 klur bad ka capital receipt sha kumba T.
3,557 klur, ong u CM haba kren halor ka Mang Tyngka ba la wanrah hapoh ka iingdorbar thaw ain.
Da kaba pyllait noh ia ka jingshim rai kaba kot sha ka T.
3,527 klur, baroh ka jingioh lum pisa la mang ba kan kynjoh sha ka T.
23,545 klur, ong u CM da kaba bynrap ruh ba ka jingmang ban pynlut kan kot sha ka T.
19,653 klur katba ka capital expenditure kan kot sha ka T.
7,419 klur.
Katkum ka jingpynpaw jong u CM uba khmih ruh ia ka Tnat Pla Tyngka ka jingbuh jingkhein na ka bynta baroh ki jingpynlut kan long T.
25,574 klur, kata khlem da kynthup halor ka jingsiew ia ka ram kaba long T.
1,498 klur.
U la ong ruh ba ka jingsiew ia ka lut na ka bynta u snem 2024-25 la mang ba kan kot sha ka T.
1,236 klur bad ka jingsiew ia ki bai bam tymmen kan kot sha ka T.
1,865 klur.
“Kumta ruh, Nga wanrah ia ka Mang Tyngka kaba duna T.
2,029 klur na ka bynta u snem 2024-25, kaba long kumba 3.
83 percent na ka GSDP," ong u CM.
“Nga kwah ban pynpaw sha baroh ki dkhot jong ka iingdorbar bad sha baroh ki nongshong shnong bad kin kynmaw ba kane ka Mang Tyngka kum ka ‘Mission 10’, kata ka thong ban kynjoh sha ka 10 billion US dollar kat haduh u snem 2028 da kaba pyndonkam iaki 10 tylli jingplie lad bad 10 tylli ki jingkular, kata ka ban ia tyngkhuh ruh ba ka jingdap 10 snem jong ka sorkar MDA," pynsngew u Conrad.
Nalor kata u CM u la kam ruh ba ka thong jong ka Jylla ka long ban don ha ka thup jong ki shiphew tylli ki jylla ba la kiew  jong ka ri ha ka GDP bad  SDG kat haduh u snem 2032.
“Ka sorkar jong Nga kan pyrshang ia baroh ki sienjam ban pynjurlong ia kane.
Katkum ka thong ka Meghalaya kan phaikhmat sha ka thong jong ka ‘Viskit Bharat’ da kaba kyntiew ia ka GDP jong ka sha ka 10 bn US Dollar kat haduh u snem 2028.
Kane ka dei ka thong kaba Nga la pynpaw ha u Myntri Rangbahduh ka ri u Narendra Modi shi snem mynta.
U Conrad u la ong ba ka jingiohi ban kyntiew arshah ia ka GSDP bad ban pynlong ia ka Meghalaya ba kan kynjoh sha ka thong kaba 10 bn US Dollar ha ka ioh ka kot  ka dei kaba la pynkhreh lyngba ka GSDP jong u snem 2022-23 kum ka jingsdang, kata ha ka por ba ka GSDP ka jylla ka long T.
42,697 klur lane 5.
3 billion US Dollar.
“Ka GSDP na ka bynta u snem 2024-25 la antad ba kan kynjoh sha ka T.
52,973 klur lane 6.
6 billion US Dollar.
Ka jingkiew kaba man la u snem hapdeng u 2023-25 ka la kynjoh sha ka 11.
4%.
Kane ka jingkiew ka la nangpynioh mynsiem ia ka jylla ba kan kynjoh sha katei ka thong kaba 10 bn US Dollar ka jingkiew ha ka ioh ka kot," ong u CM.
U CM u la wanrah ruh ia ka gender budget kaba long T.
5,271 klur na ka bynta u  2024-25, kumjuh ka jingmang ha kaba iadei bad ki sienjam ban iakhun pyrshah ia ki jingkylla ha ka jinglong jingman ha ka suinbeng kaba long T.
4,501 klur.
U la ong ruh ba ka mang tyngka ban khmih ha kaba iadei bad baroh ki jingtreikam jong ki samla ka long T.
2,853 klur.
Haba shim kyrpang ha kaba iadei bad ka jingkongsan jong ka pule puthi, u CM u la ong, “Nga la mang T.
3,539 klur ban pynkhlain ia ka pule puthi, kata kynthup ia ka T.
1,335 klur kum ka jingiarap ha kaba iadei bad ka jingsiew ia ki tulop.
U Symbud Myntri uba khmih ia ka Tnat Commerce & Industries, u ma Sniawbhalang Dhar haka 21 tarik Rymphang u la pyntip ba na ka liang ka  sorkar kan shim ia ka rai kaba khatduh la kan khang noh syndon ia ka karkhana pynmih dewbilat ba la rim tam ka jylla, ka Mawmluh Cherra Cements Limited (MCCL) hapoh ka hynriew bnai.
Haba jubab ia ka jingkylli hapoh ka iingdorbar thawain, une u Myntri u la ong ba  kane ka mat kaba iadei bad ka jingthmu ban khang noh syndon ia ka MCCL hapoh Sohra ka dang don mynta hapdeng ka jingbishar bniah da ka sorkar.
“Ia ka MCCL kaba don baroh 278 ngut ki nongtrei la khang khyrdep noh naduh u snem 2020.
Hapoh ka hynriew bnai ngin sa lah ban shim ia ka rai ha kaba iadei bad ka jingthmu ban khang noh syndon ia kane ka karkhana dewbilat," ong u Myntri.
Nalor kata u Dhar u la pynthikna ruh ba na ka liang ka sorkar kan khot ryngkat lang ia baroh ki kynhun kiba ia don bynta na ka bynta ban poi sha ka rai kaba biang tam.
“Nga pynthikna sha phi ba ngin shim ia ka rai kaba biang tam khnang ba yn ym don satia kino kino ki ban shah ktah," u la ong.
Kumjuh ruh u Symbud Myntri u la ong ba kin shim ia ki sienjam ban khmih bniah ha kaba iadei bad ki nongtrei lada jia ba ka sorkar kan shim ia ka rai ban khangdam noh syndon ia kane ka karkhana.
Ia kane u Dhar u la pynpaw haba jubab ia ka jingkylli ba la wanrah da u nongthaw ain na Nongthymmai, u Bah Charles Pyngrope.
Kumba ka long mynta u la ong ruh ba ia ka jingsiew sha kine ki nongtrei la siew katkum ka jingioh pisa.
Kham hashwa, u nongmihkhmat ka NPP napoh Sohra, u Gavin M Mylliem u la kyntu ia ka sorkar ba kan pyntreikam ia ka rai ha ryngkat ka jingiamir jingmut lang bad ki kynhun kiba ia don bynta bad ban pynthikna ba ka dei ban long na ka bynta ka bha ka miat jong ki nongtrei.
Ka sorkar Jylla ka la mang T.
30 klur na ka bynta ban pyntreikam ia ka CM-CONNECT, Family ID lem bad kiwei pat ki jingai jingshakri sha ki paidbah nongshong shnong ka Jylla na ka bynta une u snem 2024-25.
Ia kane la pynpaw da u Myntri Rangbah ka Jylla u Conrad K Sangma haka 21 tarik Rymphang haba wanrah ia ka mang tyngka ka jylla.
U CM u pyntip ba na ka liang ka sorkar jylla ka la pynkhreh ban pyntreikam ia ka ‘Family ID program,’ ka ban ai bor ia ki nongshong shnong ba kin ioh ia ka jingshakri kumba la pynkhreh bad ka ban plielad ruh ia ka sorkar ba kan pynkhreh bad bishar bniah halor ki jingmyntoi kiba la pynioh.
Da kaba pynksan halor ka jingwanrah ia ka CM-Connect Program ha kaba ki nongshong shnong ki lah ban iakren markhmat bad ka sorkar lyngba ki lynti bapher bapher, kata lyngba ka jingiakynduh markhmat, lyngba ka phone bad digital, u CM u la ong ba ka jylla ka don haduh palat 7000 tylli ki shnong, bad ka jingpynioh ia ka jingshakri  lyngba ka sorkar ha ki shnong kiba pajih ka long kaba shem shitom bad ba ki briew kin hap ban duh kam duh jam ban leit sha ki block bad ki district headquarter ban ioh ia ka jingshakri lyngba ka sorkar.
Haba pynshai halor ka CM Connect Programme, u Sangma u la ong ba ka CM-CONNECT ka dei kaba la rejistar hapoh jong u helpline number 1971 bad uba la treikam ruh mynta, bad ba ki nongshong shnong ruh ki la rejistar ia la ki jingangnud ki jong ki man la ka sngi.
Ia kane ka CM-CONNECT program la pynbit pynbiang ha bun tylli ki jait ktien ha kaba ka ktien Khasi bad Garo ka dei kaba la ithuh bad ia kaba yn plie ha kine ki hynriew bnai ki ban wan.
Nalor kata u Sangma u la ong ruh ba ki dkhot nongmihkhmat jong ka CM-CONNECT program kan kynthup ia palat 10,000 ngut ki  Village Data Volunteers ia kiba yn pynioh ha baroh ki shnong ban rejistar halor kino kino ki jingeh lane kino kino ki jingkyrpad halor ki jingshakri na ka bynta ki nongshong shnong.
Shuh shuh u la ong, “Ka thong ka jong Nga ka long ba yn ym don ki nongshong shnong ki ban hap ban ieng lain na ka bynta ban ioh ia ka jingshakri lyngba ka sorkar.
".
U Myntri Rangbah ka jylla u Conrad K Sangma haka 20 tarik Rymphang, u la ong ba ka sorkar ka dang shim jingkhein halor ka jingtyrwa ban buh iaka dor ba duna eh u kwai ne ka minimum support price (MSP) ha kaba iadei bad kwai (arecanut).
U Sangma u la ong kumba ka long mynta ka dor jong u kwai ba la saiñ la die haduh shiphew shah ban ia u bym pat khleh (raw) bad ka donkam ban sain pynbha pynkiew dor shuh.
U Myntri Rangbah ula ong ia kane haba jubab iaka jingkylli kaba wanrah da u MLA Amlarem, u Bah Lahkmen Rymbui, ban pyrkhat iaka MSP na ka bynta u kwai bad ula ong ba ka dor jong u kwai ka la hiar arsut kane ka lah wallam ka jinghap ban pynmih bun hynrei duna ka jingïoh na ka bynta ki nongrep.
Ula kdew halor ka jingpynbna ka sorkar India ha u snem 2020 kaba la buh dor T.
200 kaktum ka MSP na ka bynta u kwai.
Haba ioh iaka jubab na u Myntri Rangbah, u Rymbui u la kyntu iaka ka sorkar ba kan pyrkhat ban buh ka jaka saiñ ha Amlarem ban kyntiew halor ka jingpynmih bad pynïaidïew ïa u kwai.
Ha kaba ïadei bad kane u Sangma u la pyntip ba artylli na ki 46 tylli ki jaka saiñ la dep buh ha Amlarem.
U la ïathuh ba la jan kot sha ka T.
41 lak la theh pisa na ka T.
1 klur.
Hashuwa kane, na ka liang ka Myntri ba dei khmih ïa ka tnad Agriculture & Farmers’ Welfare ka Kong  Ampareen Lyngdoh ka la ong ba ki don  46 ki jaka saiñ kynthup ki sem treikam, ki kor khuid kwai, ki nala pynrkhiang  bad ki  jaka pdem kiba lah dep shna ha ki 21 tylli ki blok ha ki 10 tylli ki district.
Baroh ki shongdor haduh T.
14.
06 klur.
Ki don 34 tylli ki unit kiba lah pyndep bad 12 tylli kiba sah pat yn sa pyndep ha kine ki bnai ban wan.
Ka la ïathuh ruh ba la ai ram khlem ka sut haduh T.
10 lak tyngka kum ka jingsdang ïa ka kam na ka bynta ki nongsaiñ bad pynïaidïew ïa u kwai bad kane la ai sha ki 46 tylli ki cooperatives.
Ka kong Ampareen ka la ong ruh ba u kwai u long uwei napdeng ki mar ba ka tnad ka rep ka riang kan kham phaikhmat ha kine ki snem ban wa haba jubab artad ïa ka jingkylli u MLA UDP na Mawkyrwat u Bah Renikton Lyngdoh Tongkhar, uba kwah ban tip la yn pdiang ïa u kwai kum uwei napdeng ki marrep kiba lah ban shalan shabar ri.
U Myntri ka tnad pule puthi u Rakkam A Sangma haka 20 tarik u Rymphang, u la pyntip ba ka jingshna ïa ka Science bad Commerce College ha Mawphlang yn pyndep hapoh u bnai Jylliew mynta u snem.
Ha ka jingjubab ki jingkylli hakhmat ka ïingdorbar, u Rakkam u la ong, “Ki klas kin sdang ynda la pyndep ka jingtei iaka buidling bad hadien yn thung iaki nonghikai bad ki nongtrei.
U la ong ba ïa ka jingtei la dep haduh 72 percent.
Ïa kane ka projek la dep ban mang haka jinglut kaba T.
36.
55 klur ha ka 30 tarik u Jylliew 2017.
Haduh mynta ka pisa ba lah dep pynlut ka kot sha ka T.
14.
815 klur na kaba bynta kane ka jingtei.
U MLA ka Mawphlang u Bah Matthew B Kurbah u lah buh jingkylli hato lah ban pyndep ïa kane ka projek ha u bnai Jylliew, namar kam don kino kino ki dak ki shin ba pyntrei ia kane ka projek.
U la kyntu ruh ïa ka sorkar ban pyllait kloi ia ka pisa kaba la mang ban pyndep mar mar iaka jingtrei.
Ha kaba ïadei bad kane, u Rakkam u la ong, hashuwa kane la buh thong ban pyndep ïa kane ka kam hapoh u 2020, hynrei ka kam ka la sahteng noh namar ka jingslem ban aiti ka jaka, ka jingpyllait iaka pisa jong ka bynta kaba ar bad ka jingwan lynshop ka khlam Covid-19.
U lah ïathuh ba dei haka 19 tarik u Rymphang ba dang pyllait ïa ka pisa jong ka bhah ba-ar ban pyndep ïa katei ka college sha ki agency ba pyntrei ïa ka kam.
“Dei halor kane, ngi khmih lynti ban pyndep ïa kane ka kam katkum ka por ba la buh".
U nongthawaiñ ka Nongkrem Bah Ardent Miller Basaiawmoit, ula buh jingkylli ha kaba ïadei bad ka jingpyntrei ïa ka kam khlem da aiti ïaka jaka sha ka sorkar.
U Myntri Rangbah ka jylla u Conrad K Sangma u la ong ba ka sorkar ka long trai iaka jaka ha Mawphlang lyngba ka gift deed.
U Symbud Myntri Rangbah ka jylla uba khmih ïa ka tnad Transport u Ma Sniawbhalang Dhar haka 20 tarik Rymphang, u la ong ba dang donkam sa 68 acre ka jaka ban pyniaid iaka kadlieng suiñ Baljek airport.
Haba jubab iaka jiingkylla ha ïing dorbar, u Ma Sniawbhalang u la ong “Ngi dang pyrshang ban ïoh shuh sa 68-acre ka jaka.
" Kane kala wan jia long hadien ba ka Airport Authority of India (AAI) pan jaka shuh shuh ban pyniaid iaka kad liengsuin.
Kumba ka long mynta, kane ka kadlieng suiñ ka don tang 120 acre.
Ula pyntip ruh ba ka T.
3 klur la mang na ka bynta ka kylla kaba ar ban shim jaka.
U Symbud Myntri Rangbah ba ki lynti ïaid ki liengsuiñ ka dang donkam ban pynheh na ka 1100 metre sha ka 1750 metre ban hiar ki liengsuiñ ART.
U la pyntip ruh ba u Myntri Rangbah u la dep ban phah shithi bunsien sha ka AAI, hynrei ka jubab ba ki ioh kalong ba ym don kiba treh ban pyniaid ia kane ka kad liengsuin ban sdang iaki liengsuiñ rit.
U Myntri Rangbah ka Jylla, u Conrad K Sangma haka 20 tarik Rymphang, u la ong ba ka sorkar ka la tyrwa ia ka mang tyngka kaba T.
30 klur na ka bynta ban tei ia ka veterinary hospital hapoh Upper Shillong.
“Ngi la dep ban phah ia ka jingtywa na ka bynta ka mang tyngka kaba T.
30 klur lyngba ka Prime Minister’s Development Initiative for North East Region (PM-DeVINE) ha kaba iadei bad kane ka bynta," ong u CM haba jubab ia ka jingkylli hapoh ka iingdorbar thaw ain.
Kham hashwa u nongialam liang pyrshah u Bah Ronnie V Lyngdoh u la kyrpad ia u Myntri ba dei khmih ia ka Tnat Animal Husbandry & Veterinary u Bah AL Hek na ka bynta ban iakren bad u Myntri Rangbahduh ka ri u Narendra Modi na ka bynta ban wanrah ia ka veterinary hospital hapoh ka jylla namar u dei ruh u nongialam ba la rim jong ka BJP na Meghalaya.
Ha ka jingsngew ka jong u, u Bah Ronnie u la ong ba ka jingthmu jong ka sorkar ban iarap ia ki nongri jingri da kaba sam ia ki khun sniang kan ym long kaba seisoh lada ym lah ban shim ia ki sienjam ban iada na ka jingiap jong ki sniang hapoh ka jylla.
Katba u nongmihkhmat ka Congress na Mawhati, u Bah Charles Marngar u la buh ka jingkyrpad ia ka sorkar jylla ba kan khmih bniah biang na ka bynta ban siew ia ka bai lutskan sha ki nongri jingri namar ka jingkynrei ka jingiap sniang ha ka jylla.
Halor kane u Bah Hek u la ong ba kam shym la don kano kano ka jingsiew bai lutksan sha ki nongri jingri namar ki lah ban kam ia ka insurance kaba T.
4,000 uwei u sniang.
Ka iingdorbar thaw ain ka jylla haka 20 tarik Rymphang, kala kyntait ia ka Bill shimet, ka Meghalaya Lokayukta (Amendment) Bill 2024 ba la wanrah da u nongmihkhmat ka Seng Voice of the People Party (VPP) napoh North Shillong, u Bah Adelbert Nongrum lyngba ka voice vote.
“Kiba kyrshan ia kaba pyrshah (No’s) ki la jop, bad kumta ym lah ban pyniaid shakhmat ia ka motion bad ym lah ban wanrah ia kane ka Bill ban iakren hapoh ka iingdorbar thaw ain.
Kumta ia kane ka Bill la kyntait da ka iing," ong u Lamphang ka iingdorbar u Thomas Sangma hadien ba la pynlong da ka jingia vote halor kane ka Bill.
Kham hashwa haba wanrah ia kane ka Bill, u Bah Adelbert u la ong ba ka amendment na ka bynta ka Lokayukta Act, 2021 ka la pyntroin ia ka jinglah treikam bha jong ka Lokayukta ha ka jylla, da kaba pynkylla halor ka jingdon ki dkhot ka Lokayukta bad ki judicial bench ki bym don shuh ka jingiahap na kaei kaba la wanrah naduh kaba nyngkong.
Nalor kata u la kynnoh ruh ba kane ka Meghalaya Lokayukta Act ba mynta ka la lute bad pynduh pyndam noh ia ki kyndon ain kiba kongsan kiba iaid ryngkat ka Lokpal bad ka Lokayukta Act jong ka Parliament.
U Bah Nongrum u la ong ba kane ka Bill shimet ka thmu ban iada bad ban pynkhlain ia ka jingtreikam jong ka Lokayukta ha ka jylla, kata khnang ban lah ban iakhun pyrshah ia ka jingkiew jong ki kam bamsap, ban pynskhem ia ki kyndon treikam jong ka Lokpal bad  Lokayukta Act ia kiba la pyndam bad wanrah bujli da ka Amendment Act of 2021 bad ruh ban pynkylla ia ka Meghalaya Lokayukta Act kaba don mynta khnang ban pynkhlain bad ban aibor shuh shuh kumba ka dei hok ban long.
Ka sorkar jylla ka la shim ia ka rai ban ai ka jingkyrshan ia ki artylli ki Autonomous District Council ha Garo Hills bad Jaintia Hills kiba don hapdeng ka jingtyrkhong pisa kaba lam ruh sha ka jingbym lah ban siew thikna ia ki tulop jong ki nongtrei naduh kine ki khyndiat snem kiba la dep.
Haba kren sha ki lad pathai khubor haka 20 tarik Rymphang, u Symbud Myntri Rangbah ka jylla uba khmih ia ka Tnat District Council Affairs (DCA), u Bah Prestone Tynsong u la ong ba ka sorkar ka long lakloi ban aijingkyrshan ia ka GHADC bad JHADC na kane ka jingtyrkhong pisa kumba ka long mynta.
Kumba ka long mynta kine ki artylli ki ADC kim shym la lah ban siew thikna ia ki tulop sha ki nongtrei jong ki.
Na ka liang ka GHADC kam shym la lah ban siew ia ki tulop jong ki nongtrei mynta lah lai snem kynthih.
“Ngi la bishar bniah na ka liang ka sorkar halor kane ka jingeh.
Nga la dep ruh ban iakren bad u CM, bad na ka liang u CM ruh un sa kren ia kane ka mat bad ban sa shim ruh ia ka rai ha kane ka Dorbar Mangtyngka kaba mynta," ong u Bah Tynsong.
La kine ki artylli ki ADC ki ioh ne em ia ki bhah kiba iadei bad ki khajna na ki marpoh khyndew, u Symbud Myntri Rangbah u la ong, “Kine ki dei ki kam kiba dang iaid shakhmat bad kam long kaba donkam ba man ka kut snem mang tyngka phin hap ban siew pynkhuid ia ki baroh.
Ka shong ha ka jinglum bad hadien ha ka jingkhate bad ka jingpynbiang hangne hangtai yn sa pyllait ia ka pisa sha ki District Council.
".
Uwei u heprit uba dang 10 snem ula shah pyniap dusmon ha ki runar ki bym lah ban tip satia ha ka shnong Umtangar, Ri-Bhoi District, Kane ka jingjia kaba sngew sangsot ka la jia ha kawei ka jaka khlaw kaba don hajan jong katei hi ka shnong.
Katkum ka khubor ba la ioh la ong ba katei ka jingjia ka la jia haka 18 tarik Rymphang bad ïa ka met jong u tei u heprit la lap haka sngi kaba bud ha ka por 7 baje ei ei janmiet.
Shuh shuh une u heprit udei uba la tip kyrteng kum u Kitborlang Marbaniang bad u dang pule ha ka class II ha kawei ka LP School ha ka Shnong Umlur, bad u dei u khun ba saw jong u bah Synshar Nonghyndah bad ka Kong Diona Marbaniang.
U Kpa jong utei u heprit u la ïathuh ba une u khun jong u, u la mih na la iing ha ka sngi Saitjaiñ ba la lah bad u khlem wanphai iing shuh.
Ia ka met la aiti sha kiba haiing hadien bala pyndep iaki jingdonkam jong ka aiñ.
Ia ka FIR la ujor ha Patharkhmah Police Station bad ka jingtohkit halor kane ka jingjia kala iaid shakhmat ban thwet iaki runar kiba donkti.
Ban tem iaka jingbret ñiut pathar ha sor Jowai, ka ophis jong ka Chief Executive Officer, Jowai Municipal Board (JMB), kala shim ia ki sienjam ban pyndait da ki CCTV camera ban pynap shrip ia kino kino kiba bret ñiut pathar ha sor Jowai.
Ha kini ki sngi la sakhi ba ki niut ki ñier kila syrtap ha kylleng ka nongbah Jowai, khamtam ki surok shnong kiba don sha kyndong bad kiba kham duna ba iaid briew.
Ka surok Dulong College Road bad ki surok ha kyrpong jong ka Thomas Jones Synod College bad ka Jowai Intermediary Road (Ladthadlaboh).
U kyrwoh bala phah da ka ADIPR, Jowai la pyntip ba ka ophis Jowai Municipal Board kala pyndait saw tylli ki CCTV camera hapoh Thomas Jones Synod College, Iawmusiang bad surok bah ka sor Jowai.
Ha kajuh ka por na ka liang ka CEO kala pyntip ruh ba ka trok kit niut jong ka Jowai Municipal Board kan don man la ka sngi naduh ka por 5 baje janmiet haduh 8 baje mynmiet lait noh ha ki sngi U Blei.
U Myntri Rangbah ka Jylla, u Conrad K Sangma haka 20 tarik Rymphang, u la pynpaw ba ka sorkar jylla kala mang haduh T.
338.
152 klur na ka bynta ban pyntrei ia ka Tura smart town bad mang ruh T.
79 klur na ka bynta ka sor Jowai.
Haba jubab ia ka jingkylli ba la wanrah hapoh ka iingdorbar thaw ain u CM u la ong, “Ia mynta hi ngim pat don ia ka plan ban kyntiew ia ka jingdon jong ki smart town, hynrei ka dei ka thong ka jong ngi ban pynthikna ba baroh ki headquarter jong ki district kin shah pynhap hapoh kane ka programme.
" U CM u la ong ba ia mynta hi ki jaka sor ha ka jylla kiba la shah pynhap hapoh ka smart town ki kynthup ia ka Tura bad ka Jowai.
Nalor kata u la ong ba ka pisa ba la mang na ka bynta ka sor Tura ka long T.
338.
152 klur bad na ka bynta ka Jowai la mang T.
79.
8 klur.
Ka Synjuk Ki Nonghikai Skul hapoh ka lama jong ka Meghalaya Sarva Shiksha Abhiyaan School Association (MSSASA), East Khasi Hill District Unit, kan pynlong ia ka General Meeting ha ka 24 tarik Rymphang hapoh Khasi National Durbar Hall Shillong Mawkhar  ha ka por 11 baje mynstep.
Ha kane ka jingialang yn ioh ban pynskhem ia ki nongkitkam ba thymmai jong ka Association bad ban iakren ia ki mat ne issue ba dang sah, kata kum ha kaba iadei bad ka jingithuh noh ne regularisation, ka jingkyntiew ia ka jingsiew bad kiwei kiwei ki mat kiba hakhmat eh jong ki nonghikai SSA.
Ha kane ka sngi kin don ruh ki nongialam ka Central Body ki ban pynshai ha kaba iadei bad ki kam ki ba bun jong ka Association.
Kumta la khot khot bad wer sngewbha ia  baroh ki para nonghikai skul SSA kynthei bad shynrang na ki block unit bapher bapher ban ia pyllait por khnang khnang ban wan ha kane ka jingialang khnang ban ioh ban ia pyrkhat ia ki kam ki ba bun jong ki onghikai SSA.
Nalor kata ha kane ka jingialang yn pynshai ruh halor ki mat kiba dang sah, bad la kyntu ruh ban shim ia kane kum ka jingpyntip namar ka dei ka kam iap kam im jong ngi ki nonghikai skul SSA.
Ha kajuh ka por ka Seng ka ai ruh ka jingkhublei ia baroh kito ki para nonghikai kiba ju kyrshan bad iasnohkti lang bad ka Association ban iakhun bad ban pynurlong ia ki mat ki jong ki.
Ka Seng ka kyrmen ruh ba ha kane ka General Meeting baroh kin ia mih ryntih da ka jingsngew kitkhlieh ia la ka kamram bad ia lade kum ki nonghikai skul SSA kiba dang hap ban iaksaid ia ka bit ka biang bad jinglong skhem ha ka kam.
Kane ka long katkum u kyrwoh lyngba u Babu Jylliew J.
Lyngkhoi, General Secretary, MSSASA-EKHDUnit.
U Myntri Rangbah ka Jylla, u Conrad K Sangma haka 19 tarik Rymphang, u la ong ba katkum ka jingioh lum jingkhein bad ki jingtip ba thikna, ka jingkhuid jong ka lyer hapoh Byrnihat, Ri Bhoi District ka la long kaba kham biang bad kam pat ju hiar satia ha ka kyrdan kaba sniew lane ka ban kham sniew shuh shuh.
“Wat hapdeng kane ka jingioh khubor ia ka jingbiang ha ka jingkhuid jong ka lyer, hynrei ngim shym la shim sting satia ha kaba iadei bad kane ka mat," ong u CM haba jubab ia ka jingkhot da u nongmihkhmat ka Jirang u Bah Sosthenes Sohtun hapoh ka iingdorbar Assembly na ka bynta ban buh ia ka ophis ka MSPCB ha Byrnihat.
U la ong ba ka Byrnihat ka don marsyndah eh bad ka Assam bad ki don shibun bah ki karkhana sha baroh arliang.
Na ka liang u CM u pyntip ba ka Meghalaya State Pollution Control Board (MSPCB) ka la buh ia ki kor ki bor ka ban ai jingtip mar mar ha kaba iadei bad ka jinglong jingman jong ka lyer man la ka sngi.
Namar kata watla ngim buh ia ka Tnat ophis jong ka MSPCB kane ka kor treikam ne technology kan don ha kane ka jaka ban jurip ia ka jinglong jingman jong ka lyer, ong u Conrad.
Nalor kata u CM u la ong ruh ba ka Board kan pyndonkam ruh ia ka kor jingstad na ka bynta ban jurip bniah ha kaba iadei bad ka jingkhuid jong ka um.
Halor kane u la ong ba ka sorkar jylla ka la iakren ruh bad ka Assam na ka bynta ban iatreilang ha kaba iadei bad kane ka phang.
U Myntri Rangbah ka Jylla, u Conrad K Sangma u la pynsngew hapoh ka Iingdorbar thaw ain hynne  ka sngi Nyngkong ba na ka liang ka Sorkar ka dang iai bteng ban buddien khlem shongthait  ioh ban pynrung noh ia ka ktien Khasi bad Garo ha ka khyrnit ba phra jong ka Riti Synshar Ri ne Constitution.
“Ka dei ka kam kaba dang iaid shakhmat bad na ka liang ka jong ngi, ngi dang iai bteng ban buddien ia kane ka kam bad ka sorkar  India," ong u Sangma haba jubab ia ka jingkylli ba la wanrah da u nongthaw ain liang pyrshah ka VPP na Mawryngkneng, u Bah Heavingstone Kharpran.
U la ong ruh ba ia ka resolution na ka bynta ban kynthup ia ka ktien Khasi bad Garo la mynjur ha u snem 2018.
“Haduh phra tylli ki shithi la dep ban phah sha ka sorkar pdeng na ka bynta ba kan pdiang ia kane ka jingkyrpad," ong u CM da kaba bynrap ruh ba ka sorkar India ka la dep ban jubab arsien sha ka sorkar jylla, kata da kaba pynpaw ba kam don satia kano kano ka jingbuh kyndon ba kyrpang ha kaba iadei bad ka jingpynrung ia kano kano ka ktien ha ka  khyrnit ba phra jong ka Riti Synshar Ri.
Watla katta u la ong ba kam pat shym la don satia kano kano ka jingpynshai ne jingbatai bniah kiba la wan na ka sorkar India ha kaba iadei bad ki daw halor kane ka jingpynslem ban pynrung ia kine ki artylli ki ktien ha ka khyrnit ba phra ka Riti Synshar Ri.
Da kaba pynpaw ba dei ka sorkar MDA-1 kaba la shim ia ki sienjam kaba khlain ban pass ia ka resolution ha u bnai Nohprah 2018, u CM u la ong, “Kane ka la wan long ha ka por kaba sdang eh ba ka dang shimti ia ka sorkar bad kaba pynpaw ia ka jingkut jingmut kaba skhem halor ka thong ban ioh pynrung ia ka ktien Khasi bad Garo hapoh katei ka khyrnit ba phra.
Ngi dang iai bteng ban buddien bad ka sorkar India bad ruh bad u Myntri Kam pohiing u Amit Shah.
U la ong ruh ba ka jingkut jingmut kaba skhem da ka iingdorbar kan pynthikna ba ka Ministry of Home Affairs kan hap ban shim ia ka rai ha kaba iadei bad kane ka phang.
Nalor kata u CM u la ong ruh ba baroh kine ki artylli ki ktien, kata ka ktien Khasi bad Garo ki dei napdeng ka list jong kumba 38 tylli kiwei pat ki jait ktien kiba dang sahteng bad ka MHA.
Ia kane u la pynpaw halor ka jingkylli jong u nongmihkhmat ka Congress na Mawhati u Bah Charles Marngar uba la ong la kane ka jingpynslem jong ka MHA ban shim ia ka rai ka lah ban long ba ka sorkar jylla ka la phah ia ka jingtyrwa ban kynthup ia ka ktien Khasi bad Garo ha kajuh ka por.
U Bah Marngar u la pynpaw ba ka sorkar pdeng ha u snem 2003 ka la ai ka jingithuh tang ia ka ktien Bodo, kata wat hadien ba ka sorkar Assam ka la phah ia ka jingtyrwa ban kynthup ia ka ktien Karbi ha kajuh ka por.
“Nga sngewkmen ba ka sorkar ka la phah ia baroh ki artylli ki ktien, kata ka ktien Khasi bad Garo ban ioh ia ka jingithuh.
Hynrei, lada ka don ka jingeh ha kaba phah artylli ki jait ktien ha kajuh ka por, kumta ruh ka sorkar ka dei ban bishar bniah biang, hynrei lada kam long kumta ai ba ka sorkar kan bteng ban buddien bad ka sorkar pdeng," u la ong shuh shuh.
U Myntri ba khmih ia ka Tnat Sports and Youth Affairs, u Bah Shakliar Warjri haka 19 tarik Rymphang, u la kyntait da kaba ong kam shym la don satia kano kano ka jingsam da ki jingbam kai ne ki bym tei (junk food) sha ki player ialehkai ha ka por ba pynlong ia ka Meghalaya Games, 2024 ha Tura, West Garo Hills.
Haba jubab ia ka jingkylli hapoh ka iingdorbar Assembly, u Bah Warjri u la ong ba ka la don ka jingsam ia ki jingbam khutia ha ka por ba plie ia kane ka lympung ialehkai sport, kata ha ka por ba ka President ka ri India ruh ka la wan ban iashim bynta kum ka Kongsan.
Nalor kata u Myntri u la pyntip ruh ba kam shym la don satia kano kano ka jingshim ia ki lad jingpynshitom halor ka jingsaphriang jong kane ka khubor kaba iadei bad ka jingsam da ki jingbam dap lyer sha ki player ialehkai.
Ia kane u Myntri u la pynpaw haba jubab ia ka jingkylli ba la wanrah da u nongmihkhmat jong ka Voice of the People Party (VPP) napoh Nongkrem u Bah Ardent Miller Basaiawmoit.
U Myntri Rangbah barim ka jylla u Mukul Sangma 19 tarik Rymphang, u la kyntu ïa ka sorkar MDA ba kan sangeh shisyndon ban leh politik bad aiñ Meghalaya Residents Safety and Security Act (MRSSA).
U Sangma u la ong ba ka MRSSA ka long kawei na ki aiñ ba kynsai tam ha ka pyrthei ba ïadei bad ka jingtem halor ka wanrung ruh ki mynder ri bad rung beaiñ ki nongphet wir.
Ka dei ka aiñ kaba la mynjur da kawei ka sur khlem don mano mano ba pyrshah ha ka dorbar thaw aiñ ka sorkar jylla ryngkat ka jingdon bynta lang kiba don bynta ha ki por ba la dep.
“Ki don bun ki ri ba kynthup ka United States of America, United Kingdom ki dei kiba lah pynshang ban wad ki lad ki lynti ban tem ka jingdon ki wan poi wir beaiñ namar kim shim don satia kum kane ka aiñ.
Nga kwah ban kyntu ïa baroh kynthup ka sorkar kaba mynta ba kin sngewbha ban shimkhia lang halor kane ka aiñ kaba kongsan ban pyntreikam na ka bynta ka jingiat jingbha jong ka jylla hi baroh kawei.
To ngin sangeh noh ban leh politik halor kane ka mat".
Na ka liang une u Myntri Rangbah barim u la kynnoh ba ïa kane ka aiñ la pynsangeh treikam naduh u snem 2018 namar ba ngi leh politik bad kane ka aiñ da kaba lehklet iaka jingmyntoi u paidbah.
“Kumta nga kyrpad ban khmih biang halor kane ka bynta.
To ngin ïabuh ha ka jingmut ban pyntrei ki kam kiba ai jingmyntoi lang ïa u paidbah ym satia ïa ka sorkar kaba synshar mynshuwa.
Nga kyrpad ba phin shimkhia lang halor ka jingpyntreikam ïa kane ka aiñ wat hapdeng ka jingkhim ka por shong dorbar.
Nga dei u ba wanrah ïa kane ka aiñ ryngkat ka jingai jingmut jong baroh kiba donbynta.
Kumta ngim dei ban long khim mynsiem halor ka thong jong ka jingtreishitom jongngi kaba lah shim por na ka bynta jongngi iwei pa iwei.
" Une u Myntri Rangbah barim u la maham ruh ïa ka jylla ba ka bamsap ka dei kaba kham shyrkhei bad kham jur ka jingma ban ïa ki kam pyntriem kaba lah ban wallam tang ka jingtroiñ ha ka lawei.
Halor ka jingtih dewïong beaiñ, u la kylli ba hato ka sorkar jylla ka shlur ban thaw da ka kynhun tohkit laitluid bad ong ba kum kine ki kam beaiñ kin ym lah satia ban urlong khlem ka jingtip ki briew ki ba don ha ka bor “Bunsien nga ju pyrshang wanrah iaki kine ki mat haka sorkar halor kine ki kam beaiñ kaba ktah na ka por sha ka por halor ka ïoh ka kot jong ka jylla.
Kano Kano ka ri kaba hiar bad randien ka dei namar ka bamsap, bad bun kiwei de ki kam beaiñ bad kynthup ka jingshalan beaiñ ki mar ki mata kynthup ruh u drok," la ong u Sangma.
U la kdew  ba ka jingïoh laitlan halor ka jingshalan drok ka pynkylla langkñia ïa ki samla halor ki kam drok.
“Ka long kaba donkam na ka bynta ka sorkar kynthup ka sorkar pdeng bad kiwei de ki ri ban shimkhia namar kane kam dei satia tang ka dawbah ha ka jylla Meghalaya.
Dei halor kane, donkam ban pdiang bad baroh ki tip ba ka dei ka daw kaba ktah na shiliang sha shiliang pud.
Kumta ngi donkam ban pynleit jingmut thikna ban shimkhia halor kane ka mat.
".
U Symbud Myntri Rangbah ka jylla uba khmih ia ka Tnat PWD (Roads), u Bah Prestone Tynsong haka 19 tarik Rymphang, u la pyntip hapoh ka iingdorbar Assembly ba ka jingpynioh jaka ha kaba iadei bad ka jingthmu ban shna ia ka surok 2-lane Shillong Western Bypass ka la jan dep artad.
U la ong ba ka jingbuh por na ka bynta ban pyndep ia kane ka projek lynti surok ka long ar snem, kata naduh ba la pynbna ia ka tarik ba la thung bad ka jingsdang ia ka jingpyntrei.
“Nga dang iai bteng ban buddien bad khmih bniah ia kane ka phang, bad Nga sngewkmen shibun ban pyntip ba ka Ministry of Road Transport ka la pynioh ia ka mangtyngka kaba T.
681.
63 klur kum ka jingsiew ia ka bai lutksan halor ka jingshim jaka bad ngi dang ap mynta ia kane ka pisa ba kan poi sha ki deputy commissioner, bad Nga thikna ba ngin ioh pdiang ia kane ka pisa ha kane ka mangtyngka kaba mynta," ong u Bah Prestone.
U Myntri Rangbah Conrad K Sangma haka 19 tarik Rymphang haba kren haka dorbar mang tyngka ula ong ba ka sorkar kala mang T.
344 klur na ka bynta ban ai jingïada ïaki jaka ba wan ka um ne catchment area ka Umiew ha East Khasi Hills District bad ka wah Ganol ha rilum Garo Hills.
Ïa kane u Myntri Rangbah ula ong haba jubab iaka jingkylli ha iing dorbar, u Conrad K Sangma, u la ong ruh ba kane ka project ka dei kaba kyrshan pisa kiba nabar (Externally Aided Project) bad la dep plie paidbah ha kane ka taiew.
“Kane ka dei ka sienjam ba radbah ban ai jingīada na ka bynta ka wah Umiew bad ka Ganol catchment area", la ong u Myntri.
Hadien kane u Myntri Rangbah u la ong ba ka sorkar jylla Meghalaya ka dei ka ba nyngkong na ki sorkar ban don ïa ka water policy bad ki don bun ki projek kiba la thmu ban ai jingīada bad tyngkai ki tyllong um ha ka jylla “Ngi dei ruh napdeng khyndiat tylli ki jylla kiba treikam lang bad ka North Eastern Space Application Centre (NESAC) bad shim jingkhein haduh 50,000 tylli ki umpohliew", la ong u Myntri Rangbah.
U la pyntip ruh ba ka sorkar kala rai ban shna haduh 400-500 tylli ki jaka pyllang um.
U Myntri Rangbah u la ong ruh ba ka sorkar kala khmih bniah halor ka jingeh ha kaba ïadei bad ka um, hynrei kam dei kaba suk hapdeng namar ka jingkylla ka suiñbneng.
Hashuwa kane na ka liang u nongïalam ka liang pyrshah u Bah Ronnie V Lyngdoh u la kyntu ïa ka sorkar ban ai jingïada na ka bynta ki jaka ba wan ha wah Umiew.
U la ong ba ka wah Umiew ka dei kaba la sdang tyrkhong namar ka jingbym shim ki sienjam ban ai jingïada ba jur ka jingpom pathar ïa ki khlaw ki btap ha kiba bun ki jaka.
U MLA ka Mawsynram, u Bah  Olan Sing Suin u la ai jingmut halor ka jingdonkam ba ka sorkar kan shim ki sienjam ban ai jingïada ïa baroh ki tyllong um kiba don ha manla ki shnong.
Na ka liang u Myntri PHE, u  Marcuise N Marak u la ong kiba bun ki tyllong um kiba la sam sha ki thliew ïingbriew hapoh ka Jal Jeevan Mission ki dei ki um ba paw shabar bad ki um ba don shapoh khyndew.
“Ban pynduna iaka jingshaniah um tang na ka wah Umiew ha Mawphlang kaba long ka thymmei jong ka Greater Shillong Water Supply Scheme, ka don ka jingtyrwa ban tan um sha New Shillong Township pat na ka wah Umkhen," u la ong.
Ula pyntip ba ka sorkar kala shim bun ki sienjam ban pynbha bad pynjanai ki tyllong um.
Ha kaba ïadei bad ka JJM, ngi la shim jingkhein da kaba leh geo tagging ia baroh ki tyllong um khnang ban ioh shim iaki sienjam kiba donkam".
Shuh shuh une u Myntri u la pyntip ruh ba kam shim la don satia ka por ban pyndep iaka jingpyntreikam JJM, hynrei la buh hapoh u Lber 2024.
U MLA ka Congress na Mawhati u Bah Charles Marngar, uba kwah ban ioh jingtip la ka sorkar kan ai umphniang ne em halor ka jingpump um ha kaba iadei bad ka jingpyntrei iaka JJM ha ka jylla, u Marak u la ong ba un jubab ynda la dep tohkit thikna bha shuwa.
Ka Myntri kaba khmih ia ka Tnat ka koit ka khiah, ka Kong Ampareen Lyngdoh haka 19 tarik Rymphang, kala pyntip ba kam pat shym la don satia kano kano ka jingtyrwa ban wanrah ia ka medical college hapoh ka thain Jaintia Hills.
“Nga kyrmen ba shisien ka sngi ngin sa iohi ia ka medical college ha Jowai.
Ngam lah ban pynthikna ia kane ka jingkut jingmut namar ka dei ka kam kaba khraw shibun," ong ka Ampareen haba jubab ia ka jingkylli ba la wanrah da u nongmihkhmat ka UDP na Mookaiaw, u Bah Nujorki Sungoh.
Da kaba pynpaw ka jingbym sngew iahap ia ka jingpynpaw jong u Sungoh ba ki jingtei kiba iadei bad ki jaka treikam ha ka koit ka khiah ki long ki bym biang bad kiba sniew shibun hapoh ka thain, ka Myntri ka la ong, “Ngi sngewthuh ba ki don ki jingsngewkhia halor kane ka bynta.
Nga sngewthuh ba ngi donkam ban banbor, hynrei Nga la leit jurip sha kiba bun ki hospital bad ngi donkam ban trei kham bha bad kane kan urlong ha kine ki khyndiat bnai bad snem ki ban wan.
" Nalor kata ka la ong ruh ba shen na ka liang ka sorkar kan sa wanrah ia ka kor radiology kaba katkum kane ka juk hapoh Jowai civil hospital.
U Sungoh haba buh jingkylli ha ka kynta buh jingkylli hapoh ka iingdorbar Assembly u la pynpaw ka jingsngewkhia ha kaba iadei bad ki jingtei jong ka tnat ka koit ka khiah hapoh ka thain Jaintia Hills da kaba ong ka long ka bym biang nadong shadong.
Nalor kata u kyntu ruh ia ka sorkar ba ka dei ban wanrah da ka primary health centre (PHC) ha Psiar kaba don ha ka thain khappud ka jylla.
Ha ka jingsngew ka jong u, kane ka shnong ka la dep lypa ban noh synniang ia ka jaka kaba haduh 4 akar khnang ban lah ban pynurlong ia kane.
Halor kane, ka Myntri ka la pynthikna ba na ka liang ka sorkar kan shimkhia halor kane ka jingtyrwa.
“Kane ka jingkyrpad na ka bynta ka Psiar ka la wan.
Na ka liang u MLA u la trei shitom bha bad ngi dang bishar bniah bad khmih la ka Psiar ka dei ne em ban ioh ia kane.
Shuh shuh ka Myntri ka la ban ruh halor ka jingdonkam ban pynthikna ha kaba iadei bad ka jingbiang ha ka jingdon jong ki nongtrei ha kiba bun ki jaka treikam ba la tei da ka sorkar.
“Ngi dang khmih na ka bynta ban pyndap ia ki post na ka bynta baroh kiba kum kine ki jingtei," ka la ong shuh shuh.
Ka Dalmia Bharat Foundation (DBF), kaba dei ka Corporate Social Responsibility (CSR) jong ka Dalmia Cement (Bharat) Ltd (DCBL), ka karkhana pynmih dewbilat ba pawkhmat ha ka Ri India ka la wanrah ki sienjam ban kyntiew ïa ki shnong ha ki thain nongkyndong kiba kham sahdien lyngba ki jingai jinghikai da ki kor ki bor jingstad ka juk mynta lane ka digital bad financial literacy ha kane ka jylla Meghalaya.
Kine ki projek ki plielad lyngba ki prokram aijinghikai bapher bapher na ka bynta ki samla shynrang, kynthei ban kyntiew ïa ki sap lyngba ki bor ki kor jingstad bad kyntiew ruh ïa ka ïoh ka kot.
Kawei na ki digital literacy ka dei ka prokram “World on Wheels" (WoW), kaba don ïa ki bus ryngkat ki digital literacy lab ban ai ka e-education bad ki digital resource ha ki jaka nongkyndong.
Nalor kine, ka Common Service Lab (CSL) ha Lumshnong ka plie lad bad pynleit jingmut ruh ha ki jinghikai ba kyrpang ha ki bynta digital bad financial literacy.
Kine ki sienjam ki la wanrah shibun ki jingkylla, ryngkat ka jingkyntiew ïa palat 250 ngut ki nongshong shnong da kaba plielad ba kin ïeng ha la ki jong ki kjat bad lah ban thaw ia ki lad kamai kajih.
Kawei na ki khana jop na kine ki jinghikai ka dei jong ka Kong Merida Bareh na shnong Mynkre, kata na ka kam ba shu bylla sngi, ka la kylla long ka Office Assistant ba tbit ha kawei ka bynta treikam lyngba ka jingshim bynta ha ka prokram CSL.
Ka jingtbit ha ka digital literacy, ka jinglah ban pynkhreh bad ki jingnang ha ka kam ym tang ba ka la kyrsoi ïa ka kam jong ka hynrei ka la kyntiew ïa ka longïing jong ka.
Ha kaba iadei bad ki jingtreikam jong ka kompeni hapoh ka thain, na ka liang u Raju Ranjan Prasad, Asst.
Executive Director, Dalmia Cement u la ong, “Ha Dalmia Cement, ngi don ka thong ban kyntiew ïa ka longbriew manbriew bad ka imlang sahlang nalor ka ïoh ka kot ha ki sawdong ki shnong ha ka thain ba ngi don ka jingtreikam.
Ha ka pyrthei stad mynta, ka digital literacy ka la kylla long ka hok ban pyndonkam bad ka ai ïa u briew da ki jingtbit ban ïoh ïa ki jingtip, ka jingpynīasoh bad ïashim bynta ha ka ïoh ka kot jong ka pyrthei baroh kawei.
Lyngba kine ki prokram, ngi don ka jingthmu ban pynïasoh ïa ki kynhun nongshong shnong ha ki jaka thain nongkyndong da kaba ai ïa ki jinghikai bad jingshakri da ki digital, ryngkat ka jingaibor ban ïeng halade bad kyntiew ïa ka kamai kajih".
Ka Proseshon Iukharist jong ka Umkiang Parish kaba la long ha ka 18 tarik Rymphang ha Holy Cross Parish Umkiang ka la long kaba shitrhem bad shongshit bha da ka jingwan iashim bynta ki paid riewngeit na kylleng ki Balang.
La sdang iaka Iukharis Procession da ka Mass Bakhuid kaba la khlieh da u da u Vicar General ka Jowai Diocese Fr.
Martin Shylla ha ka jingiasynran lang ki lyngdoh Parish priest ka Umkiang Parish Fr.
Francis Sabestian, ki sister bad ki paid riew ngeit.
Ka phang pdeng jong kane ka sngi ka long “La pyndep iaka ia bad ka hima U Blei ka la jan, To phin kylla kaba mut bad ngeit ruh iaka Gosple" (Mk 1:15).
U Vicar General ka Jowai Diocese Fr.
Martin Shylla ula kren shaphang ka jingngeit bad khot ia baroh ki Lyngdoh ki riewniam bad ki paid Katholik sha ka jingkylla kaba mut khamtam eh ha kum kane ka por Lent kaba dei ka aiom kaba kyrpang jong ka balang Catholik.
U Fr.
Martin Shylla ula sneng la kraw ruh iaki paid riewngeit ban phai sha ki mat kiba kongsan haka jingim Kristan ha kane ka aiom Lent kita ki mat ki long, ban jan sha U Blei, ban iasuk bad U Blei kumjuh ki para briew.
Ha kane ka sngi la don 118 ngut ki khynnah kiba la ioh pdiang ia ka Communion ba nyngkong bad 53 ngut ki Samla kiba la ioh iaka jingpynskhem.
Iaka Sakrament jingpynskhem la pyndep da u Bishop Most Rev.
Ferdinand Dkhar haka sngi Saitjain.
Hadien ka jingkñia Mass, ki paid riewngeit ki la iashim bynta shitrhem ha ka jingiaid riewblei lynter ka surok Bah NH-6 ban pynpaw iaka jingiatylli bad ka jinglong kawei ha U Jisu Khrist.
Ha katei ka jingiaid riewblei, ki bangeit ki la shim bynta lyngba ki jingduwai, jingrwai iaroh pyndon burom ia u Jisu Khrist uba don ha ka Eucharist Bakhuid bad la pyniphuh iphieng shuh shuh ia katei ka jingiaid riewblei da ka jingriam lieh jong ki heprit ha ryngkat ka jingsynran lang ki sister bad ki Lyngdoh.
Ka Khasi Students’ Union (KSU) haka 17 tarik Rymphang 2024 kala pynthymmai bad pynskhem iaki nongkitkam ka KSU Shnongrim Unit na bynta u samoi treikam 2024-27.
Ha kane ka sngi la shim ia ka bynta ban pyntian smai iaki nongkitkam ba thymmai kane ka shnat treikam da u Bah Lambokstarwell Marngar President ka KSU Sengkmie.
Haka kren ai mynsiem iaki dkhot kiba shah pyntian smai u samla Lambok u la pynkynmaw ba ka seng naduh ba seng iaka ka la ieng halor ki lai mawbyrsiew bad kata ki long ban kyntiew ban pynneh bad ban iada.
La ong shuh shuh ba katba ki samla ka ri ki dang pule iaka histori ka jaidbynriew katba ki samla ki dang kit iaka khia ka shon ka shnong ka thaw kata ka lah dei ka jingnoh synniang kaba paka tam ban ngin noh sha imlang sah lang bad ka jaidbynriew baroh kawei.
La iadonlang u Rangbah Shnong ka Shnongrim uba la kyntu khypham lem iaki dkhot ka seng, Rueben Najiar assistant general secretary KSU CEC bad u dei peit iaka KSU East Jaintia Hills District Unit, Streamly Suchen PresidentKSU EJHDU, Shaniahskhem Dkhar Finance Secretary KSU EJHDU, Cherity Suja Assistant Finance Secretary KSU EJHDU, Hamewanpynhun Ryngkhlem Publicity Secretary KSU EJHDU bad kiwei kiwei.
La pyniaid iaka jingialang da u Pynshai Kupar M Dkhar Assitant General Secretary ka KSU EJHDU Ki nongkitkam ba thymmai ka KSU Shnongrim Unit: President Korea Pyrngap, Vice President Embok Sukhlain, General Secretary Donbor Patwet, Assistant Secretary Biancy Pyrngap, Education Secretary Ryntihlang Pyrngap, Organising Secretary Donki Patwet, Publicity Secretary Niwan Patwet, Finance Secretary Iengskhen Pyrngap.
Ka tnad Sports and Youth Affairs jong ka sorkar Meghalaya haka 17 tarik Rymphang, ka la pynlong da ki prokram bapher bapher bad kiba i shongkun ban long kum ka jingprat lynti ia ka Khelo India University Games kaba saw.
Ha kane ka sngi la pynlong da ka prokram kaba la sdang na Khyndailad kaba kynthup ia ka jingkaweh lama ia ka jingiaid rally ki thuk thuk bad ka jingialum paidbah kaba pynshong shit kaba la khot ka “Flash Mob".
Ha kane ka sngi ka DC East Khasi Hills District kong RM Kurbah kala shim bynta ha kaba kaweh lama bad ruh ha ka jingialum paidbah ha kaba la don lang ruh kiwei pat ki lynreh ki lyndan.
Haba ai jingkren sha ki paidbah kiba la ialum lymbung ha Khyndailad, ka kong RM Kurbah kala pynpaw ia ka jingsngew kme halor kane ka jingiawan paidbah, ha kaba la khmih lynti ruh ba palat ia ka 500 ngut ki nongiashim bynta kin iashim bynta ha kane ka jingialehkai ban sa long.
Ka la ong ruh ba ka Khelo India University Games ka long kum ka shlem kaba ai mynsiem ruh ia ki samla kiba sngewtynnad ha ka jingialehkai.
Ka la kren ruh halor ka jingdon jingiadei hapdeng ka kam ialehkai bad ka pule puthi, da kaba ong ruh ba kine ar ki ia iaid ryngkat ryngkat ban pynkiew ia ki samla.
Ka la kam ruh ba ka jingshim khia ia kine baroh ar, ka kam ialehkai bad ka pule puthi ka long kaba donkam na ka bynta ka bha ka miat Jong u briew.
La pynkut ia ka jingiaid thuk thuk bad ka jingiaid paidbah ha Nan Polok ha kaba la don ruh ka jingtem pynshongshit ba la pynlong da ka Meghalaya Grassroot Music Project.
Ka HYC East Jaintia Hills kala ai ka jingkyrshan kaba pura iaka shnong Nongsning bad Umrasong halor ka jingdawa ban khang khyrdep iaka karkhana Coke Factory kaba don ha khappud ka shnong Nongsning, Umrasong bad Umtyra kaba la tip kum ka M/s Prisidium Brez.
Ka dorbar shnong Nongsning bad ka Umrasong haka 16 tarik une u bnai kila mih paidbah kynthei bad shynrang ban dawa khang khyrdep ia kane ka karkhana saiñ rnga dewiong namar ba kala ktah iaka tyllong um ka jong ki tang hadien bala sdang ban shna ia kane karkhana.
Ka HYC kala ong ba ki nongshong shnong jong kitei ki shnong ki la mad iaki jingeh namar ba la shah ktah ki tyllong um jong kine ki shnong kaba ki pyndon kam manla ka sngi.
Kala ong ruh wat la kane ka karkhana kam pat sdang ban sain ia u rnga dewiong kala ktah iaka um bam um dih, lada ka treikam pura, khlem pep kan pynjulor sa iaka haw haw nalor ki um ki wah.
Na kaliang ka HYC kala kyntu iaki nongmihkhmat ka thain, ka sorkar bad ka MSPCB ban sngap iaka sur u paidbah uba ieng pyrshah ia kane ka karkhana bad ym dei ban ai jingbit iaka ban sdang ha kaban sain ia u rnga dewiong Ka HYC kala kyntu ruh iaki bor shnong ba kim bit ban ai NOC ia kum kine ki karkhana ba wanrah jingduhnong ia ka imlang sahlang bad ktah iaka sawdong sawkun ka mariang.
Ka kynhun ialehkai phutbol ka jylla kan mih na la iing haka 18 tarik u Rymphang ban leit ia aireng sha ka lympung ialehkai phutbol “77th Santosh Trophy" ka ban long ha ka nongbah Itanagar, Arunachal Pradesh.
Shwa ba kane ka kynhun kan mih na la iing, la pynlong ia ka jingialang kitbok kitrwiang ia kane ka kynhun, ha kaba la don lang u Secretary ka Meghalaya Football Association u bah Sunesh Syiem, ki dkot jong ka Senior Cell, u cocah lem bad ki player.
Ha kane ka kynti iakhun kaba mynta, ki don baroh 12 tylli ki jylla ki ban iaknieh ban ioh rah ia ka nam lahduh ha kane ka lympung ialehkai, ha kaba ka Meghalaya la pyniakap ia ka ha ka Group A kaba kynthup ia ka Arunachal Pradesh, Meghalaya, Goa, Assam, Services, Kerala.
Ki prokram iakhun jong ka Meghalaya kaba la rung ruh sha ka phainal jong kane ka lympung ha u snem ba la dep ka long ba kan ia aireng nygkong ia ka kynhun ka Services ha ka 21 tarik, bud pat sa ka jingiakhun pyrshah  ia ka Assam la 23 tarik, Kerela la 25 tarik, Goa la 28 tarik bad Arunachal Pradesh la 1 tarik Lber u ban wan.
Na ka liang u Bah Sunesh haba aijingkren u pynpaw ba ha kane ka kynti kumba 80% na ka 100 ki player ki dei kiba la don bynta bad ka kynhun kaba la rung shaduh ka phainal ha u snem ba la dep nalor kato katne kiwei pat ki samla.
Kine ki rangialehkai ki ban leit ia aireng ha kane ka lympung ki kynthup ia u Siwel Rymbai, u Daraphun Talang bad u Lionel Daryl Rymmei Goalkeeper, Wanboklang Lyngkhoi, Donborlang Nongkynrih, Banskhemlang Mawlong, Brolington Warlarpih, Over Kindness L Mawlai, Dawanplielad Myrdhiang bad Lukas Syngkli Defender, Babysunday Marngar, Kitboklang Pale, Nikelson Bina, Damonlang Pathaw, Dameki Khongstia, Dawanchwa Carlos Challan, Robert Khongjoh bad Baiaikara Swer Midfielder, Sheen Stevenson Sohktung, Nelson Rymbai, Shaiborlang Kharpan, Chesterpoul Lyngdoh Forward, Khlain Pyrkhat Syiemlieh Head Coach, Playerson Syiemlieh Assistant Coach, Freddy Kharpran Manager bad Lucky Mary Marbaniang Physiotherapist.
U Myntri Rangbah ka Jylla u Conrad K Sangma haka 17 tarik Rymphang u la ong ba ka jylla ka donkam ban kynjoh ia ka 11.
5 percent ka jingkiew ha ka GDP ha ka shi snem khnang ban poi sha ka thong ka jingkiew kaba 10 billion US dollar ha ka ioh ka kot kumba la angnud kat haduh u snem 2028.
“Kumba ka long mynta ka ioh ka kot ka jylla ka long 45,000 klur ia kaba donkam ban nangkyntiew shuh shuh.
Ka dei ka thong kaba Shem shitom hynrei kum ka sorkar ngi la pynkhreh ia ki sienjam ban kynjoh sha katei ka thong," ula ong haba plie iaka projek sam um Bulk Water Supply Project kaba 100 klur ha Ballonggre, Tura.
Ia une u Mawnongrim na ka bynta kane ka projek ban pynioh um sha ki thain nongkyndong kiba Marjan jong ka sor Tura la pynieng ha ryngkat ka jingiadon lang u Lamphang ka iingdorbar thawain u Thomas Sangma, u Myntri ka Tnat PHE u Marcuise Marak bad ka MP ka Lok Sabha ka Agatha K Sangma.
Kane ka projek sam um ha Tura la bei tyngka da ka Ministry of DoNER kaba hap hapoh jong ka North East Special Infrastructure Development Scheme (NESIDS).
Hadien ba la pyndep ia kane ka projek, kane kan pynbiang um sha kumba 41 tylli ki shnong kiba hap hapoh Rongram, Rerapara bad Gambegre block jong ka West bad South West Garo Hills district.
Nalor kata kan kyntiew ruh ia ka jingpynioh um sha ki jaka sor ha Tura.
Kumba ka long mynta kine ki shnong ki hap ban shaniah ia ka jingpynioh um lyngba ka Tura Urban Water Supply Scheme.
Kane ka projek sam um bathymmai kan dei kaba la tip kum ka pumping scheme lyngba ka wah Ganol, bad kane ka scheme ka kynthup ia ka jingshna ia ki iing ban buh ia ki tiar pump um, ka jingtei ia ki jaka pynlang um, ki kor pynkhuid um, ki tiar pump um, ki quarter na ka bynta ki staff bad kiwei kiwei.
U Conrad u la ong ruh ba na ka liang ka sorkar ka don ia ka thong bad ka jingiohi jngai na ka bynta ka jylla bad kyntiew ia ka jingbhah tyngka na ka bynta ki jingtei ki ban neh slem, ka jing thaw ia ki lad ioh jam ioh jam lyngba ki jingseng kam lajong nalor ka jingpyntreikam ia ki polisi bad prokram ba kyrpang ban kyntiew ia ka ioh ka kot jong ki nongrep.
Nalor kata haba pynpaw halor ka jingbym lah ban lehbha ka jylla ha kiba bun ki bynta jong ki jingtreikam u CM u la ong ba ha ki san snem kiba la leit, ka sorkar MDA kala lah ban shimkhia ha kaba iadei bad kiba bun ki jingeh.
U la ong ba ka Meghalaya mynta ka la jam shakhmat bad ioh ruh ka jingithuh kum ka jylla kaba lah ban pyntreikam bha ia ki skhim bapher bapher ka sorkar pdeng, kata kynthup ia ka PMGSY, PMAY, JJM, MGNREGS bad ioh pdiang ruh ia ki khusnam bad ki jingiarap pisa.
“Shwa ka snem 2019, ka Tnat PHE ka don ia ka mang tyngka kaba tang hapoh ka 50 klur.
Mynta ka mang tyngka ka la kiew shaduh ka T.
3000 klur, bad ka jingpynleit jingmut ka long ban shna ia ki jingtei kiba bha bad kiba neh khnang ban lah ban ialeh pyrshah ia kiba bun ki jingeh kiba iadei bad ka jingpynioh ia ka umbam um dih," ong u CM haba pyntip ruh ha kaba iadei bad ka State Water Policy nalor kiwei pat ki skhim ban lah ban ialeh pyrshah halor ka jingsngewkhia lyngba ki jingkylla ha ka jinglong jingman ka suinbneng.
Shuh shuh haba plie ia ka MegARISE ha Tura, ka projek kaba pynleit jingmut na ka bynta ban aijingiada ia ki jaka kiba don ia ki tyllong um ha ka jylla, u Conrad ula ong “Kane ka projek ka pynleit jingmut na ka bynta ban aijingiada ia ki tyllong um jong ka Wah Umiew ha East Khasi Hills District bad ia ka Wah Ganol ha West Garo Hills.
Kine ki jaka ki long kum ki lad ai jingim ia ki artylli ki sorbah kiba bun briew tam, kata ka nongbah Shillong bad Tura.
U CM u la ong ruh ba ka sorkar jylla ka la iatreilang bad ka KfW (German Development Bank) na ka bynta ban pyntreikam ia katei ka projek ka ban ai jingmyntoi ia ki 106 tylli ki shnong kiba don hajan jong ki jaka kiba don ia ki tyllong um.
Ia kane ka projek yn pyntreikam na ka bynta 7 snem bad ba ka jingbhah tyngka kan kot sha kumba 344 klur ia kaba yn pyntreikam da ka Meghalaya Basin Development Authority (MBDA).
U Myntri ka Tnat Arts and Culture barim u Bah Sanbor Shullai haka 17 tarik Rymphang, u la pynkynmaw ba u la phah ia ka jingtyrwa na ka bynta ban tei ia u dur mot ba shi ryngieng (full size) jong u Syiem Tirot Singh ha ka nongbah Dhaka, Bangladesh bad ym u dur mot uba tang shi lyngkhot (bust).
Haba kren sha ki lad pathai khubor u Bah Sanbor u la ong; “Ngam tip, hynrei ha ka por ka jong Nga kum u Myntri bad katkum ki rekod, ngi la tyrwa ban pynieng ia u dur mot ba shi ryngieng, hynrei namar ba ngam dei shuh u Myntri bad dei khmih, Ngam don jingtip ei ei halor kane.
" Ia kane u la pynpaw haba kylli halor ka jingplie ia u mot dur ba shi lyngkhot jong une u riewialeh laitluid jong ka jaidbynriew Hynniewtrep ha ka nongbah Dhaka, kata wat hadien ka jingpynbna jong ka sorkar na ka bynta ban tei ia u dur mot ba shi ryngieng jong u Syiem Tirot Sing.
Nalor kata u Bah Shullai u pyntip ruh ba um shym la ioh pdiang satia ia kano kano ka jingkhot sngewbha ban ia don ryngkat lang bad ka kynhun na ka jylla ban leit shapoh Dhaka hynrei tad ha ka khyllipmant kaba khatduh ha kaba um lah satia ban pyniasoh bad kane ka kynhun namar ka jingdon jong ka Dorbar Mang Tyngka hapoh ka iingdorbar thawain ka jylla.
Haba pynpaw ka jingkmen ba ha kaba khatduh la lah ban plie ia une u mot dur ba shi lyngkhot jong une u nongialeh laitluid ha Dhaka, u Bah Sanbor u la ong ba u la shim ia ki sienjam ban wanrah ia ka jingtyrwa ban tei ia une u mot dur ha Dhaka ha ka por ba u dang bat kum u Myntri ka Tnat Arts and Culture.
“Ha kaba kut hi kam lei lei namar ngi la lah ban plie ia une u mot dur ba shi lyngkhot bad kane ka dei ka khyllipmat kaba kmen tam na ka bynta ki nongshong shnong kiba dei ki Khasi bad Garo hapoh ka jylla, ia ki kur ki jait bad kiba haiing hasem jong u Tirot Sing, ia ka Hima Nongkhlaw bad ia baroh ki kynhun Seng Bhalang bad ki paidbah ka jylla.
U Chief Minister Conrad K.
Sangma haka 15 tarik Rymphang ula plie paidbah iaka rynsan “CM-CONNECT" ka ban ai lad iaki nongshong shnong ban iakren bad ka sorka.
Lyngba kane ka rynsan, ki nongshong shnong ki lah ban phone ha une u number Helpline No.
1971 ban pynsngew iaka jingeh jong ki.
“Kane ka rynsan kan plie lad iaki nongshong shnong ban iakren bad ka sorkar ban buh jingkylli bad ka sorkar kan sngap bad kan jubab ban pynjem iaka jingeh," la ong Conrad haba plie ia kane ka prokram ha Convention Centre of North Eastern Hill University (NEHU), Shillong campus.
Ka sorkar kala buh iaki ophisar na ki tnad bapher bapher ban kin iakren bad jubab iaka jingkylli u paidbah bad ki nongshong shnong lyngba kane ka rynsan iakren bad ka sorkar lyngba ka social media channels kynthup iaka WhatsApp.
Kane ka number 1971 kan treikam naduh 8 AM haduh 8 PM, ha ki san tylli ki ktien kynthup iaka Khasi, Garo bad Jaintia.
Ha kane ka juh ka sngi u CM ula pyllait paidbah ruh iaka prorkam bapher bapher kiba kynthup iaka MegARISE, Meghalaya State Organic Mission 2.
0, bad pyllait ruh iaka pisa hapoh ka Green Meghalaya bad FOCUS.
Ula pyllait paidbah ruh iaka grassroot projects kaban pynkup bor bad peit iaka bha ka miat ki nongrep haka rep ka riang bad kane ka projek ka mang ruh na ka bynta ban ai jingiada iaki khlaw ki btap kaba la kot T 400 klur.
MegARISE ka dei kawei pat ka projek ban iada iaki tyllong um ne ki wahduid kiab don haka jingma kaba dei kawei na projek ban pyniaid shakhmat iaka State Water Policy.
Kane ka projek la mang ban pyntreikam haka jinglut kaba T.
344 klur.
Ka Meghalaya State Organic Mission 2.
0 ka buh iaka thong ban pynkylla iaka 100,000 hectares ka jaka sha ka jingrep kaba khlem khleh dawai sboh ne organic.
Ia kane ka organic mission la kyrshan ruh na ka KFW project kaba na German ban kyntiew iaka jingiohnong ki nongrep bad ban pynbun iaka jingmih bad ban pynioh iaki mar rep haka dor kaba bit eh bad ban pynbha shuh shuh iai mar ki mata.
Ha kane ka sngi u CM plie ruh iaki 12 jaka sain jingbam bad 3 tylli ki jaka pynpjah ne ki cold storages ha jylla hapoh ka shatri jong ka Meghalaya NEXT.
Ka nongshna phlim na Meghalaya, ka Kong Simi Khongtiang ka la ioh ban rah ia ka nam “Best Director" na ka bynta ka phlim jong ka, “Ka Chithi" ha ka Prag Cine Awards, 2024, North East India.
Ia kane ka lympung sam khusnam la pynlong hapoh Jorhat ha ka 16 tarik Rymphang, 2024.
Ia kane ka phlim jong ka Kong Simi kaba dei ha ka ktien Jaintia la pynrung ha ki lai tylli ki bynta jong ka jingsam khusnam, ka “Best Film", “Best Actor (Female)" bad “Best Director".
Kane ka nongthaw phlim kaba dei tang ma ka ha ka karkhana shna phlim na Jaintia ka la ong, “Kane ka dei ka khyllipmat kaba khraw tam na ka bynta ka kynhun jong ka phlim “Ka Chithi".
Ki don bun ki phlim ha ka thain shatei lammihngi kiba la pynrung kyrteng ha kane ka khusnam kaba paw.
Nga sngewkmen bad sngewieit halor kane ka bynta".
Ka la ong ruh ba kum ka Director, kane ka dei ka sien kaba ar ba ka la shah kynthup ha ka jingsam khusnam.
“Ngam shym la poi sha ka thong ha u snem 2018, hynrei mynta ka kynti nga la ioh", ka la bynrap.
Kane ka dei ka khusnam kaba nyngkong na ka bynta ka Kong Simi ha ka lympung sam khusnam shabar ka jylla.
Ka Prag Cine Award ka dei ka lympung sam khusnam kaba heh tam ha ka thain shatei lammihngi bad ka jingthmu jong ka ka long ban pynkiew shuh shuh ia ki kam shna phlim bad ban ai jingithuh ia ki riew donsap ha kane ka thain.
Ka Jaiñtia National Council (JNC) Sumer Circle haka jingpynskhem iaki nongkitkam ba thymmai naka bynta ka samoi 2024-2029, kala jied biang ia u bah Sakilan Chyrmang kum u president ka circle.
Ha kane ka jingialang jied nongkitkam ka JNC, kala rakhe ruh iaka lyngkhuh dap saw snem ka JNC Sumer Circle lah pynlong haka Community Hall ka Shnong Samasi, Elaka Sumer, East Jaintia Hills District.
La iadonlang u nongialam ka CEC kum u President rangbah bah Sambormi Lyngdoh, assitant secy Allmiki Ryngkhlem, finance secretary Training Phawa, organising secretary- Lasinme Syad, publicity secretgary Mebanteilang Sukhlaiñ, education secretary Diamon Bareh bad kiwei kiwei ki nongialam ki unit ki circle ka JNC.
Iaka jingialang la pyniaid da i Waheh Shnong ka Samasi Ma Kynmoo Chyrmang bad la pdiang burom iaki nongwan na i Sakilan Chyrmang bad la ioh ruh ki jingkren na u Diamon bareh, Allmiki Ryngkhlem bad u Mebanteilang Sukhlaiñ.
Iaka jingiaid lynti Jong ka Circle la pynsngew da u Leading manar bad la ioh ruh ban pynkup burom iaki nongialam ka Circle.
U President rangbah bah Sambormi Lyngdoh haba ai jingkren ula ai khublei dap 4 snem iaka Circle bad Ula iaroh ruh iaka circle haki kam Jong ka ban ai ka jingshakri kaba paka iaka dong ka thaiñ ka Elaka Sumer bad u la ban ruh ba nangne shakhmat ruh ka juh hi ka mynsiem kidei ban don bad daka juh hi ka jingiatylli ban iadei naka bynta ban shakri hok iaka Ri bad ka Jaidbynriew.
Shuh shuh u la kynthoh iaka sorkar ba haka jaka ban pynbha bad pynmiat iaki surok ki jingkieng khamtam shaki thaiñ nongkyndong, hynrei kala thmu ban wanrah pynban daka lynti rel bad ki coke factory.
Haka jaka ba ka sorkar kan wanrah ka jingkylla iaki skul bad ki jaka sumar ka wanrah pynban daka jingjakhlia kum ki coke kiba lah pynsniew dur iaka District baroh kawei.
Ula kyntu ruh iaka Circle ban ieng rangbah ban pyrshah jur iakum kine ki jingleh ka sorkar ba horkit hordang ngim dei ban ailad satia ba kin jia hangne ka thaiñ Jong ngi.
Haba pynskhem iaki nongkitkam ba thymmai ulla kitkob kitrwiang iaka Circle ba kan nang iai trei shitrhem haba iadei bad ki dawbah dawsan Jong ka Ri bad ka Jaidbynriew.
Ki nongkitkam ba thymmai ka JNC Sumer Circle ki long kumne:.
Ka Jylla kala shim iaka sienjam ban tih dewiong da ka stad saian lane da ki kor ki bor kaba long haka dur jong ka ‘Open Cast Mining’, kata da kaba tih iaka ‘liewlong kaba heh ban pyniakhlad iaka khyndew bad shim tang ia u dewiong, u Myntri Rangbah ka Jylla Conrad K Sangma bad u Mukul Sangma kila kyntait ban kren ne kynthoh eiei halor ki saw tylli ki project ba la pynkhreh ia kaba la mynjur da ka sorkar pdeng ban sdang iaka kam tih dewiong.
U Myntri Rangbah Conrad K Sangma haka 16 tarik Rymphang ula ong “Ki la ioh iala ka jong ka mining plan.
Ngam dei u riewshemphang ha kaba iadei bad ka mining plan bad ngam kwah ban kynthoh eiei halor kane ka mat bad baroh kine ki plan ki dei kiba la ai jingbit da ki tnad ka sorkar pdeng bad kane ka dei kaei kaba ki la leh.
" U Myntri Rangbah u la ong kane ka mat kadei kaba kyllain bad ki don bun jait ki bynta kynthup iaka rukom bat khyndew ka iapher na kiwei ki jylla sha kiwei pat, kumta ruh ki kyndon ki policy ruh ki pher haba nujor bad ki jong ka ri bad kumta ter ter.
Kumta u la ong “ba da kaba khmih bniah halor kine kiei kiei baroh bad halor ka jingshisha ba kane ka la wan jia ha ka sien kaba nyngkong kumta kiei kiei kin kham shim por ban ia kaei kaba ngi angnud, hynrei shisien ba ngi la don ia ka system, ia ki polisi kumno bad lano kane ka urlong ha kaba iadei bad kane ka jylla bad kiei ki jingpyniabiang kiba donkam ban leh da kaba pynshong nongrim halor ki jinglong jingman bapher bapher, Nga thikna ba ha kine ki khyndiat bnai bad snem ki ban wan, kane ka rukom treikam kan kham iaid beit iaid ryntih.
Kumta kane ka dei ka sienjam.
" U Conrad ula ong ba ka sorkar ka sngewkmen ba kiei kiei ki iaid ha ka lynti kaba dei bad shen kan sdang noh ka jingtih dewiong haka stad saian Katba na kaliang Myntri Rangbah barim ka Jylla, Mukul Sangma ula ong ba na kaliang jong u, um lah ban kren eiei halor ka open cast mining la yn lah ban leh ne em ha Jylla, khlem da iohi iaki jingbatai ba bniah ha kaba iadei bad ka rukom pyndonkam ia kita ki kor ki bor bad ka rukom.
U Mukul ula ong ba ki don ar bynta bad kine ki long kiba kongsan, kawei ka dei ka rukom pyntrei bad kawei pat kaba iadei bad ka aiñ.
Ka Sorkar Jylla haka 16 tarik Rymphang kala plie ia u mot sahnam jong U Tirot Sing Syiem, u khlawait bad u nongialeh laitluid ha Indira Gandhi Cultural Centre ha Dhaka, Bangladesh.
U Tirot Sing Syiem  u long uwei napdeng ki Syiem Khasi ban ïakhun pyrshah iaka sorkar Britrish ha u snem 1829.
Dei ha ka 13 tarik u Kyllalyngkot, 1833, ki shipai British ki la ïohkem da ka jingpynap shrip bad set byndi ïa u ha Dhaka bad khlad hapoh byndi ha ka 17 tarik u Naitung, 1835.
La plie ïa u Motdur jong U Tirot Singh Syiem da u Indian High Commissioner sha Bangladesh u Pranay Verma, u Symbud Myntri Rangbah ka jylla u Sniawbhalang Dhar bad ha kumjuh ruh u Myntri ka tnad Art and Culture u Bah Paul Lyngdoh.
Ha ka jingkren ha katei ka sngi u Ma Sniawbhalang Dhar u la ong, “Ka dei ka sngi kaba sngewsarong na ka bynta ki paid kane ka jylla, katba dang ïashim bynta bad sakhi iaka jingplie ïa u Motdur jong une u riewkhraw kum ka dak ka jingburom ïa ka mynsiem bashlur U Tirot Sing Syiem halor ka jingaiti bad len lade ka jong u.
" U la ong ba ka sorkar jylla Meghalaya kala kut jingmut ban lehburom ïa ki riewïaleh laitluid jong ka jylla ba kynthup ruh u Woh Kiang Nangbah bad u Pa Togan Sangma “Nga sngew ban ai ka jingïaroh kaba khraw ruh ïa ka tnad kam poh ïing ka sorkar pdeng, ka High Commission ka ri India sha Bangladesh halor ka jingbteng bad ka jingai jingkyrshan ha baroh ki liang kaba la noh synñiang bad lah ban pynurlong ïa kane ka jingsah kynmaw kaba khraw" la ong u ma Sniawbhalang.
U Bah Paul Lyngdoh u la ong , “Ka jingaiti U Tirot Sing iaka jingim, ka pyni ka dak jong ka mynsiem ba shynrang, ka jingshlur, bad ka jinglong nongïalam hapdeng ka jingshisha kaba paw ba ki Syiem Khasi ki la wan ban snohkti lang kawei naduh na ka Hima Shillong haduh Rambrai, ha kito ki por ba ka leit ka wan ka dang long ka dawbah.
Ngi la lah ban ïoh ki Syiem, na ki Hima jongngi bad na ka jylla kiba lah ban wanlang kawei kynhun.
".
U Lat ka Jylla u Phagu Chauhan haba kren ha ka sngi sdang ka Dorbar Mang Tyngka haka 16 tarik Rymphang, u la pynsngew ba sorkar Jylla ka la buh ia ka thong ban kynjoh sha ka 10 billion US dollar ha ka ioh ka kot kat haduh u snem 2028, kata ka ban kyntiew arshah ia ka GDP jong ka jylla.
“Ki jingtreikam kum ka jingkyntiew ia ki jingtei, ka bording ilekshon, ka jingpynpoi um, ka jingkyntiew ia ki kam bei tyngka, IT, tourism bad ka rep ka rang kin lah ban kyntiew ia ka ioh ka kot kiba kongsan na ka bynta ban kynjoh sha katei ka thong," ong u Chauhan haba kren ha ka sngi kaba nyngkong jong ka Dorbar Mang Tyngka hapoh ka iingdorbar Assembly.
Haba kdew halor ki polisi treikam jong ka sorkar MDA, u Lat u la ong  ba ka sorkar jylla ka don ia ka thong ban kyntiew arshah ia ka ioh ka kot jong ki nongrep da kaba shim kabu ha kaba iadei bad ka jingbiang ha ka jinglong jingman jong ka mariang bad halor ki sienjam ban pynkhlain halor ka jingpynmih ia ki mar rep kiba bunjait.
Halor kane, u la ong ba na ka liang ka sorkar kam phaikhmat kyrpang ruh ha kaba iadei bad ka jingpynmih ia ki mar rep kiba kongsan kum u shynrai, sying, Sohniamtra, Sohtrun, ki kynbat, ki musli musla bad ka jingpynmih ia ka umngap.
Hapoh jong kane ka thong na ka liang ki nongrep ki la ioh pdiang ia ki tiar ki tar kiban iarap ha ka rukom rep rukom riang, ki jingai jinghikai, ki jaka pynmih ia ki mar rep bad ki jingpyniasoh sha ki iew ki hat.
Haduh mynta kine kine ki sienjam ki la iarap ia kumba 13 lakh ngut ki nongrep ba kin kyntiew ia ka ioh ka kot ka jong ki.
U la ong ruh ba ka sorkar jylla ka la kyrshan borbah ban kyntiew ia ka kam ri jingri khnang ban kyntiew ia ka ioh ka kot ha ki thain nongkyndong bad ban kyntiew ia ka jingpynmih dud bad doh.
Nalor kata u la ong ba ka sorkar jylla ka la ai ruh ia ka subsidy kaba haduh 50% na ka bynta ka kam ri sniang, blang bad kiwei pat ki jait jingri lyngba ki jingkyrshan pisa kiba hap hapoh ka CM-Elevate program.
Lyngba ka Piggery Mission la lah ban thaw haduh 367 tylli ki cooperative society kiba la ri mynta palat 6000 tylli ki sniang pynkha khun.
Ki la don ruh palat 1000 ngut ki nongrep kiba la ioh ia ki ram ki bym donkam sut lyngba ka Meghalaya Milk Mission.
Da kaba pynpaw ba ka jingpynmih dohkha ha ka jylla ka la kiew da 1,139 metric ton ha u snem 2023, bad kaba la kiew mynta sha ka 19,374 metric ton, u Lat u la ong ba ka sorkar jylla ka la shim shuh shuh ia ki sienjam ban pynduna ia ka jingpynpoi dohkha kaba na shabar da kaba pyndonkam ia ki sienjam kum ka Recirculatory Aquaculture System bad Integrated Cage Culture.
Ia ki jaka aijinghikai ban kyntiew bad pynbha ia ka rukom ri dohkha bad ia ki jingpyntbit la buh ha ki bynta bapher bapher k jylla da ka jingkyrshan na ka NABARD.
Ha kaba iadei bad ka koit ka khiah, u Chauhan u la ong ba ka la don ka jingkiew ha ka jingshakri halor ka koit ka khiah ha k jylla naduh kine ki khyndiat snem ba la dep.
Ka jylla ka la sakhi ruh halor ka jinghiar kaba haduh 50% ka jingkhlad jong ki longkmie ha ka por kha khunlung, kata hadien ka jingpyntreikam jong ka sorkar ia ka Chief Minister’s Safe Motherhood Scheme.
U la ong ruh ba ka sorkar ka la lah ruh ban kyntiew ha ka liang ka jingpynbiang ia ki jaka sumar lyngba ki bording na ka sngi ne solar energy ha kaba haduh jan kumba 400 tylli ki sub centre bad palat 50 tylli ki primary health centre bad kiba bun kiwei pat ki jaka aijingsumar ki la biang ha ka liang ka bording.
Kane ka la pynlah ruh ha ka sien kaba nyngkong eh na ka bynta ban pynkha khunlung hapoh ki sub centre.
Nalor kata u la ong ruh ba ka sorkar jylla ka la lah ban kyntiew ha ka jingshakri ha ka liang ka koit ka khiah da kaba kyntiew ia ka jingdon jong ki nongtrei, kata ha kaba ka Medical Recruitment Board ka la lah ban pyndep haduh 47% ki post kiba Duna tang hapoh ka shi snem.
Ka sorkar ka la pyllait ruh haduh palat 6 klur tyngka lyngba ki 6,500 tylli ki Village Health Councils khnang ban kyntiew ia ka jingai jingshakri ha liang ka koit ka khiah hapoh ki shnong ki thaw lyngba ka jingiashim bynta lang da ki nongshong shnong.
Haba pynpaw halor ka jingkut jingmut jong ka sorkar ban pynioh ia ka pule puthi kaba biang ha baroh ki bynta, u Lat u la ong ba na ka liang ka sorkar mynta ka la nangkyntiew ha kaba iadei bad ki jingtrei kiba la don lypa ha baroh ki skul hapoh ka jylla.
208 tylli ki Elementary, Secondary bad Higher Secondary school kila iaid ha ka Phase-I.
111 tylli ki skul kin hap hapoh ka Phase-II bad sa 1725 tylli kin hap ha ka Phase-III.
Halor ka jingthungkam kaba la sahteng la slem bah ia ki nonghikai skul LP ruh la lah ban pyndep dang shen, kata da kaba bynrap ba haduh 996 ngut ki nonghikai ba dang thungkam thymmai kila ioh ia ki shithi thungkam ha ka prokram ba la pynlong ha Tura bad Shillong.
Ha kaba iadei bad ki jingpule kiba kham shalor, u Lat u la ong ba ka Sorkar kala plie ia ka Shillong Government College of Engineering ha u snem bala lah bad kan sdang noh shen ban pdiang noh ia ki samla pule.
“Ka College of Architecture bad Urban Planning ha Ture ruh kan sa dep noh mynta u snem.
Ka Sorkar kala pynkylla ia ka Captain Williamson Sangma Technical University Act ban pynkylla sha ka State University khnang ba ki College ka Jylla ki lah ban pyniasoh.
Kane kan dei ka State University ba nyngkong eh ha Jylla Meghalaya" ula ong.
Shuh shuh u Lat u la pynpaw ruh halor ki sienjam ba la shim da ka sorkar jylla na ka bynta ban aijinghikai ia ki 1.
5 lak ngut ki samla ha ki jait kam bapher bapher na ka bynta kine ki san snem ki ban wan.
Katba ha kaba iadei bad ka umbam um dih ka sorkar kala pyniaid shakhmat ha kaba iadei bad ka jingpynioh um ha man la ki iing lyngba ka Jal Jeevan Mission, kata kaba la iaid mynta haduh 74% kaba long palat ia ka national average.
Shuh shuh ha kaba iadei bad ka rai jong ka Sorkar ban tei  ia ka New Shillong Township, u Lat ula ong ba kane ka kam ka la iaid mynta ha ki artylli ki bynta.
Ka bynta ba nyngkong ka long ban tei ia ka Administrative City ha Mawdiangdiang bad kaba ar pat ka dei ka jingtei ia ka Knowledge City ha Mawkhanu kaba dang don mynta hapdeng ka jingiamir jingmut.
Ki nongshong Shnong jong ka Shnong Nongsning bad Umrasong haka 16 tarik Rymphang ki la mih paidbah ryngkat ki lama bad placard ban pyrshah iaka karkhana sain rnga dewiong (Coke) kaba tip kum ka M/S Prisidium Brez kaba don ha khappud ka shnong Umrasong, Nongsning bad Umtyra ba hap hapoh ka Elaka Sutnga, East Jaintia Hills District.
Ha kane ka jingmih paidbah kaba la rah ryngkat ki lama iong bad placard la shim bynta da ki longkmie longkpa bad ki samla shynrang kynthei jong kitei ki artylli ki Shnong.
Ka jingiaid paidbah ka sdang na lad ban leit sha karkhana bad iaid lyngba ka surok khyndew haduh ban da poi ha karkhana kaba jingtei ban pynieng iaka, ka dang iaid shait shait mynta.
Kane ka karkhana ka dei kaba la ioh NOC na ka dorbar shnong Umrasong ha u snem 2022 sa u Bah Edamon Siangshai uba dei trai karkhana uba na ka shnong Nongsning.
U waheh Shnong bathymmai ka Umrasong u Bah Elias Tlang haba kren sha ki lad pathai khubor ula ong ba ka dorbar shnong ka la ai iaka jingmynjur ban seng iaka karkhana coke, hynrei kam shym la tip ba na ka jingwan katei ka karkhana kan kylla long ka jingduhnong iaka shnong ka thaw haka liang ka jingkhuid jong ka lyer ba ki ring mynsiem bad ka jingpynkylla bih noh iaki tyllong um kiba don ha u pud u sam jong ki ar Shnong.
Nakaliang U waheh Shnong Nongsning u Bah Dipsing Bareh ula ong, ha kaba iadei bad kane ka karkhana Coke, na ka liang ka Dorbar shnong Nongsning ka la dep ban buh ki jingujor naduh u snem 2022 sha u Deputy Commissioner ka East Jaintia Hills bad kiwei kiwei ki tnat ba dei khmih ia kane ka kam ba ym dei ban ai license ban seng ia kane ka karkhana namar ka pynjot iaka lyer bad mynta ka pynjulor wat ia ka tyllong um jong kane ki ar Shnong.
Ula iathuh ba ki nongshong Shnong ki kyndit ban iohi iaka jingsdang pyntrei ia kane ka Coke wat hapdeng ki jingujor pyrshah iaki, bad katkum ka jingtip jong ka Shnong ula iathuh ba iaka CTE ban tei ia kane ka karkhana ha katei ka jaka la ioh ha u snem 2023.
Ula iathuh ba ka tyllong um ba jan tam na kane ka karkhana Coke kadei ka Umthlu kaba jngai tang 100 lane 200 mitar, bad kawei pat ka tyllong um kadei ka Umdathli kaba jngai duna shi Kilomitre katba ka jingjngai jong ka Coke na ka Shnong Nongsning bad Umrasong ka long shi Kilomitre.
Ula ong ba baroh ar tylli kine ki tyllong kila shah ktah na ka jingwan kane ka karkhana sain rnga dewiong.
Kumta baroh ar tylli kine ki dorbar shnong kila dawa ban pynduh pyndam noh shisyndon ia kane ka karkhana namar ka pynjulor ia kine ki tyllong umbam umdih bad lada duh kine ki tyllong um ki Shnong kim don tyllong um shuh da kiwei.
Ha kaba iadei bad ka jingktah jong kine ki tyllong um ula ong naduh u 2022 marsien sdang ka jingtrei ia kane karkhana ki tyllong um ki shah ktah khamtam haka por slap, ka um ka kylla rong na ka jingtuid jong ki khyndew.
Ha kane ka juh ka sngi, u Member Secretary jong ka MSPCB u Dr.
GH.
Chyrmang MFS ula wan hiar sha ka shnong Nongsning ban jurip iaka jinglong jingman jong ki tyllong umbam umdih ba pyndonkam da ki artylli ki dorbar Shnong ka Nongsning bad Umrasong, East Jaintia Hills District.
Haba kylli iaka jinglap jingshem jong u, u Dr.
Chyrmang ula ong ba ia mynta ym pat lah ban ong eiei namar ka jingtohkit ka dang iaid shakhmat.
Ha kaba iadei bad ka jingpyntrei iaka jingtei ia kane ka karkhana ula ong ka jingtrei kan hap ban sangeh shipor katba dang ka jingtohkit ka dangiaid.
U Lat ka jylla u Phagu Chauhan haka 16 tarik Rymphang sa shisien pat ula ban biang ba ka sorkar ka kloi ban ïakren iasuk bad ka kynhun kieng atiar Hynniewtrep National Liberation Council (HNLC) katkum ka riti synshar ka ri India bad hapoh ki kyndon jong ka tnad kam poh īing ka sorkar pdeng.
Ha ka jingkren ha ka sngi sdang ïa ka Dorbar Mang Tyngka, u Chauhan u la ong ba ka sorkar kala kut jingmut ban wanrah iaka shongsuk shongsaiñ kaba shirta ha Jylla.
“Ka long kaba donkam ban pynneh ka shongsuk shongsaiñ ha ka jylla ban pynthikna halor ka jingkiew bad ka bit ka biang jong ki paid nongshong shnong ka jylla," La ong u Lat bad bynrap ba ka jinglong jingman ha kaba iadei bad ka suk ka sain, ka Jylla kalong kaba jai jai bha ha u snem ba la dep".
Ha kaba īadei pat halor ka jingpynbeit pud hapdeng ka jylla Meghalaya bad Assam, u Lat u lah pyntip ruh ba hadien ka jingïasoi soskular ha u snem 2022 ha ki hynriew tylli ki jaka ba don haka jingiakhajia pud, la sdang iaka sorjamin iaki jaka ban phiah iaki pud ha kine ki jylla.
U Myntri Rangbah ka jylla Meghalaya bad Assam kila dep iakynduh biang ha u Jymmang jong u snem 2023 ban ïakren pynbeit noh ka jingkajia pud kiba dang sah sa 6 jaka.
Ki Regional Committee ruh kila dep ban shong jingïalang bad ka ka jingiakren pynbeit pud bad ka Assam kalong haka lynti kaba dei, la ong u Lat.
Shuh shuh u Lat ula pyntip ka tnad pulit jong ka Home (Police) kala pynkhlain iaki jingtei bad ki iingsah ki pulit, nalor ba nang pynkhlaiñ ïa ka tnad Fire Emergency Service U la ong ba ka kam ba sahteng halor ka jingpynrung kam ïa ki 1,010 la lah ban pyndep ha u snem bala dep.
Ula ong ruh ba ki don baroh 3,000 tylli ki kam ba lait ha ki kyrdan bapher bapher jong ka tnad pulit ka jylla bad kane ruh yn pyndep noh shen.
U Lat ka Jylla u Phagu Chauhan haka 16 tarik u Rymphang, ula ong ba ka Sorkar Jylla ka la shim ki sienjam ban pynthikna ba kam tih dewïong kanlong katkum ka jingstad science ne scientific mining.
Haba kren haka sngi sdang ïa ka Dorbar Mang Tyngka jong ka jylla, u Chauhan u la ong ba ka Ministry of Coal kala ai jingbit 17 tylli ki aplikeshon ban ïoh ïa ka licence tih dewïong.
Napdeng kine ki 17 tylli ki aplikeshon, 6 tylli ki dei kiba la phah ruh iaka geological report kaba ïadei bad ka jaka ban tih dewiong sha ka sorkar pdeng.
U la ong ruh saw tylli ki aplikeshon kila ïoh jingbit naka Ministry of Coal bad ki dang ap ban ioh iaka evironmental clearance (EC).
“Da kine kiei kiei baroh, la khmih lynti ba shen yn sa sdang noh ka jingtih dewïong ha ka jylla katkum ka jingstad scienc," la ong u Lat.
Ka sorkar jylla ka buh thong ban rep ‘Organic’ ne khlem khleh dawai haduh 1 lak hectare ka jaka bad ban pynlong ïa ka jylla Meghalaya kum kawei napdeng ki jylla ba hakhmat duh ha ka ri ban pynmih jingthung ba lait na ka jingpyndonkam dawai.
Ha ka jingkren ha ka Meghalaya Next Event kaba la pynlong ha Convocation Hall, NEHU haka 15 atrik Rymphang, u Commissioner & Secretary u Dr Vijay Kumar D u la ong, “Mynta ka sngi ngi la pyllait iaka State Organic Mission.
Ka jylla Meghalaya ka don lai lak hectare ka jaka kaba hap hapoh ka jingrep jingriang bad na kane ngi kwah ba shi lak hectare ka dei ka jaka rep kaba lait na ka jingpyndonkam dawai.
Kane ka jingthmu ka dei ruh kaba la ai jingkyrshan sa kawei pat napdeng ki mat pyntreikam jong ka KFW, kaba la mang na ka bynta ki nongrep.
" U la ong ruh ba ka sorkar jylla ka kwah ban wanrah kane ka jaka 1 lak hectare hapoh ka certified organic cultivation ne ka rukom rep kaba bud ryntih iaki kyndon khlem khleh ia kino kino ki sboh dawa bad pynlong iaka jylla ka nongialam ha ka rep riang khlem pyndonkam dawai U Kumar u la ong “Lyngba kane mission yn ai jingkyrshan na ka bynta ki nongrep, ki kynhun jong ki nongrep, ki cooperative napdeng kiwei de ban pynurlong kane ka thong.
Bad yn sa pyllait ruh ki jingthoh bad yn theh ruh iaka jinglad jingiarap pisa kaba bun ha kane ka mission.
" U la ong ruh ba ki mat pyntreikam kum ka FOCUS, PES, Mission Organic, ka jingïada ïa ki tyllong um ki dei kiba hap hapoh ka thup  jong ka Meghalaya Next.
I Ma Dexterson Pohshna ba shong ba sah ha Khimusniang, Jowai ila khlad noh haka 16.
02.
