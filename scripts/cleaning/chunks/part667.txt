Naba ka United States ruh kam nang ban shu ieh marwei ia ka Ukraine bad kumta ka pyrshang ban ai jingkyrshan bad ban phah ia ki lad jingiarap sha Ukraine na ka por sha ka por.
Ha kine ki sngi, ngi la ïohi ba ki kam tuh kam thiem ki jyllei bha ha kylleng ka jylla.
Na ka por sha ka por, ki ïing ki shah prong ha ki nonglute kiba ju rong ïa ka pisa bad ki jingdon jingem kum ka ksiar, Mobile Phone, Laptop nalor kiwei pat.
Ka don ruh ka jingjyllei ha ka jingtuh ïa ki ar shaka bad ki thuk-thuk nalor jong ki kali.
Ki nongshong shnong ki dei ban ïa husiar hashwa ba kin thied ïa kino-kino ki mar ba ki shah tyrwa ha ka dor kaba tad.
Hashwa ban thied, dei ban wad jingtip shwa na ki thanat pulit.
Ha ki thanat, kin don beit ki jingthoh jingtar kiba ïadei bad ki ar shaka lane ki kali lane kiwei pat ki mar ki mata kiba la shah tuh.
Lada dei kiba nabar jylla ruh, ki pulit na ka jylla jong ngi ki lah ban pynïarap ban pynthikna.
Ynnai ïa kwah ïa kaba tad ïoh poi sha ka sohsat.
Ban shaniah kulmar ruh kam dei.
Ki lah ban wan ki paralok ne ki bahaïing hasem ban tyrwa tad ïa ki ar shaka.
Pyndonkam ïa ka jabieng.
Yn ym don ban die tad ïa kano kano ka mar kaba dang shu pyndonkam tang katto katne.
Lada phi shem ba ka dor ka long kaba rit palat haba ïanujor bad ka jinglong jong ka mar, ka mut ka don eiei sha lyndet jong kata, bad phin hap husiar.
Watla ym pat lah ban pynshisha, hynrei kiba bun ki suba ba ka jingjyllei jong ki nongdih drok ka la pynjur ïa ki kam tuh kam thiem ha kane ka jylla.
Ngi tip ba la jan man ki dong bad ki shnong ha sor Shillong, ki nongdih bad nongdie drok ki don.
Ka jingkynnoh na kiba bun ka long pyrshah ïa ki nongdih drok ha kaba ïadei bad ka jingbun jong ki nongtuh namar kine kin hap ban wad pisa ban ïoh thied ïa u jingdih uba ki la kyrni haduh katta-katta.
Nalor ba kiba bun ki nongdih drok ki dang dei ki khynnah ki bym pat don kam don jam bad kam dei kaba suk ba kin ïoh tyngka ban thied drok, namarkata, kim banse ban shu leit rong noh ïa ka pisa ne ka mar ka mata na kiwei khnang ba kin lah ban bsa drok ïalade.
Lehse kine ki jingkynnoh ki lah ban long kiba shisha.
Nalorkata, ki lah ruh ban don ki kynhun kiba smat ban tuh ban thiem ïa ki kali, ar shaka bad ki thuk-thuk da ka jingthmu ban ïoh die lilam sha kiwei pat ki jylla.
Ki briew kiba sah sha kiwei ki bynta jong ka Ri kin ym tip than la ka dei ka mar kaba shu tuh lane ka bym don dak eiei.
Ha ka jinglong briew, ki kum ïa thied namar ka dor ka long kaba tad.
Kane ka long kumjuh bad ki nongtuh kiba lute na kiwei ki jylla bad ban wan tyrwa ïa kita ki mar sha kane ka jylla.
Namarkata, ki trai ïing bad kito kiba don ïa ki kali lane ki ar shaka, kin hap long kiba husiar ïoh ngat ei ha ka apot jong ka jingshah lute.
Kan bha lada ki trai ïing kin buh da ki CCTV khnang ba kan pynsuk ïa ki pulit ban thwet ïa ki nonglute.
Nalorkata, ha ka jingkynrei jong ka “Cyber Crime" lane ki kam shukor lyngba ki rynsan ba pyndonkam da ka Internet kum ka OLX, hap ban ïa kham pynjur ïa ka jinghusiar.
Ki bun bah ki nongshong shnong kiba la shah thok lyngba ka rynsan OLX ha ka jingthied ïa ki mar ki mata ‘second-hand’.
Ki bun kiba la siew pisa, hynrei ki khlem ïoh ïa ka mar.
Don kiba la siew pisa na ka bynta ki mar ba shu tuh na kiwei.
Ki don kiba leh mynleh kum ki shipai ïada ri kiba donkam ban die tad ïa ki mar ki mata namar ka jingshah pynkynriah kam noh shawei.
Ki nongthok nongshukor ki ïaid ar kam ban ïa ki pulit namar ki dei ki briew kiba shalak bad kiba nang ban pyndonkam ïa ki kor ki bor ban thok.
Kat ban da lap ïa kito ki nongshukor, la mih sa da kiwei pat ki buit treikam jong ki kiba kham triem shuh shuh.
Kiba kham bun na ki nongshong shnong ki kamai da ka hok, ki da pynjaw ïa ka syep ka syar ban ïoh ïa ka jakpoh, ban pyndap ha ïing ha sem, ban thied ïa ki jingdonkam bapher bapher.
Hynrei ki don pat kiba shu kwah ban kamai da kaba shong lane kiba kwah ban ïoh spah da kaba suk.
Ki shukor da ki laiphew jait laiphew rukom bad kiba ym pat da kot bor ha ka jingmut jingpyrkhat, ki kloi ban ngop.
Tangba ha ka jinglong briew, mano bym ngop lada don kiba tyrwa ïa ki mar ba remdor ha ka dor kaba tad? Ha ka jinglong briew, ngi kwah beit da kaba kham duna dor bad namarkata, ngi kum ngop noh ha ki riewsniew kiba im da kaba thok bad shukor ha ki rukom bapher bapher.
Lada phi la sngewthuh ba ki la ngat ha ka shrip jong ka jingshah shukor, phi dei ban pyntip mar-mar sha ki pulit khnang ba kin pyrshang ban pynsangeh ïa kato ka pisa ba phi la siew.
Lada sted ban pyntip, ki pulit ruh kin lah ban ai jingïarap kham kloi.
Kat nang slem, katta nang jynjar ban ïohkem ne ban ïoh pynsangeh ïa ka pisa jong phi.
Ha ka lah sngi U Blei, 22.
04.
1963 ha ka por 10.
30, u Syiem Mylliem, u Jum Singh u la shimti ïa ka Dorbar Syiem Mylliem Mawkhar na u Jor Manik Syiem uba peit ïa kane ka ïing.
La aiti hakhmat ka jingdonlang u CEM bad u Deputy Syiem bad kiwei kiwei.
ïa ka kali, Mylliem State ruh la shimti kumjuh.
lah ban pynkynmaw ba hadien ka jinglong Syiem u Jum Singh, ïa ka Dorbad bad Kali ba dei hok jong u Syiem Mylliem la bat da ka bor da kiba Khraw.
Ka long kaba iphuh I phieng haba u Syiem uba dei hok u shimti ïa kane ka ïing kaba dei ka nongkynti jong u Syiem bad ki khun ki hajar ka Hima Mylliem.
Ym shem don kano kano ka jingkulmar ne ka jingpynwit na ka liang ki ‘Bakhraw’.
La sngewthuh ba ki nongbud kiba khraw ki la sngewthuh ïa ka jingshah ialam bakla.
Katto ka Hima Mylliem kan sa suk sa saiñ bad ka synshar ka khadar kan ïaid beit khlem don nong pynwit.
Ka jingbym don ïa ka jaka theh ñiut kaba paka ha ka thaiñ Bhoirymbong, Ri Bhoi District, ka la wanrah ïa ka jingeh shikatdei na ka bynta ban wanrah ïa ka khuid ka suba kiba mih na ki ïing ki sem jong ki paidbah bad khamtam eh ki jaboh jabaiñ kiba mih na ka ïew Bhoirymbong.
Kumba long haduh mynta, ki jaboh kiba mih na ka ïew Bhoirymbong bad ruh na ki ïing ki nongshong shnong ka thaiñ, la shu bret ha ki bynta jong ka madan Kurkalang, ka jaka ba ki paidbah kynthup naduh ki heprit, ki samla bad kiba la rangbah ruh kumjuh ki ju pyndonkam ban pynlong kum ka jaka kilan met bad ki jait jingïalehkai kiba pher bapher.
Kum shi bynta na ka jingthmu ban weng ïa kane ka jingeh kaba ki paidbah ki ïakynduh, ka Dorbar Shnong jong ka Lumdaitkhla Bhoirymbong ha ka sngi Balang, ka la pynlong da ka jingïalang ban lum ban lang ïa ki paidbah nongshong shnong ban ai jingpynshai halor ka jingdonkam ban don noh ïa ka jaka theh ñiut kaba paka, kaba long katkum kane ka juk stad mynta ïa kaba la tip ruh kum kata ka Solid Waste Management.
Ha kane ka sngi la wan ban ïadon ryngkat naduh ki samla, ki longkmie bad ki rangbah ruh kumjuh ban ïashim bynta halor katei ka mat kaba ki nongïalam shnong ki don ban pynshai, ïa ka jingdonkam ban wanrah ïa katei ka Solid Waste Management kum shi bynta ban weng ïa ka jingeh kaba ki paidbah ki ïakynduh na ka bynta ban wanrah ïa ka khuid ka suba hapoh ka shnong ka thaw bad ka thaiñ hi baroh kawei.
Nalor ki nongïalam bad ki paidbah nongshong shnong, ha kane ka sngi la wan ban ïadon ryngkat ruh da uwei u samla na ka shnong Umpling, u samla Banbhalang Diengdoh, uba la don bynta ban pyntreikam ïa ka Solid Waste Management ryngkat ka kynhun ka jong u, ban pynshai bad pynsngewthuh sha ki paidbah halor kane ka rukom bret ïa ki ñiut ki ñier kaba la leh katkum ka juk stad bad ka bym don jingktah ïa ka koit ka khiah jong ki paidbah ne ïa ka mei mariang ruh kumjuh.
Ki nongïalam shnong ka Lumdaitkhla Bhoirymbong ba kynthup naduh u Rangbah Shnong, Bah S.
T Rympei, General Secretary Bah Reading Rymbai, Chairman Bah S Lamare haba kren ha kane ka sngi, ki la ïathuh ba ka shnong, ka la dep ban thied ïa ka jaka na ka bynta ban wanrah ïa ka skhim Solid Waste Management hapoh u pud u sam jong ka shnong bad ki la ïoh ruh ïa ka jingïarap na ka Khasi Hills Autonomous District Council (KHADC) ban ker kynroh shwa ïa katei ka jaka.
Ki la pyntip ruh ba ka jingthmu ba kongsan jong ka jingpynlong ïa kane ka jingïalang paidbah ka dei hadien ba bun na ki ‘riew paidbah, ki la shah pynsngewthuh bakla halor katei ka phang kaba buh jingeh shikatdei ïa ki kum ki nongïalam shnong bad dei halor kane ka nongrim ba la pynlong ïa ka jingïalang ban pynshai sha ki paidbah ba katei ka jingthmu ka long ban wanrah ïa ka khuid ka suba hapoh ka shnong ka thaw, bad ruh ba kam don satia kano kano ka jingktah ïa ka koit ka khiah lane ïa ka mei mariang ruh lyngba ka jingpyntreikam ïa ka Solid Waste Management.
Kumba ka la don ka jingmih ha ki lad pathai khubor lyngba ka shnong Lumsohpieng, ki nongïalam ka shnong Lumdaitkhla Bhoirymbong, ki la pynshai ruh ba katei ka jaka kaba la thmu ban buh ïa ka Solid Waste Management ka dei kaba dang hap pura hapoh u pud u sam jong ka shnong Lumdaitkhla Bhoirymbong, bad ym ha ka shnong Lumsohpieng.
Katkum ki khubor la ong ba ia ka ilekshon paidbah ha Pakistan, la pynbeit ban pynlong ha ka taiew ba khatduh jong u Kyllalyngkot jong une u snem 2024 ban wan bad ia ki jingtip kiba bniah shaphang ki konstitwensi bad kiwei pat shaphang katei ka ilekshon, yn sa pynbna paidbah hadien ka 27 tarik u Nailur.
Kumjuh ruh la ong ba kino- kino ki seng ki lah ban phah ia ki jingpyrshah lane ‘Objections’ hadien ba ka Election Commission jong ka Pakistan ka la dep ban pynbit pynbiang ia ki jingdonkam baroh.
Hadien ba la ioh pat ia ki jingai jingmut bad jingpyrshah haba iadei bad ka thup jong ki seng bad ki kyrtong ki ban iakhun ha katei ka ilekshon, yn sa wanrah pat sa ia ka thup ba thymmai ha ka 30 tarik u Naiwieng bad hadien kata yn sa wanrah pat sa ia kiwei de ki kyndon bad ki mat ba iadei bad katei ka ilekshon ka ban sa long noh shen.
Kumta ruh la ong ba ha kaba kut jong ka jingjied bad jingpeit bniah bha ia ki konstitwensi bad ki jaka pynlong ilekshon shon baroh, kan don ka jingpynbna haba iadei bad ka jinglah ban pynlong ia ki jingialang paidbah bad ki jingïalap ilekshon ha kylleng ki bynta jong ka ri bad ia katei ka ilekshon pat la pynbeit ban pynlong ha ka taiew ba khatduh jong u Kyllalyngkot ha utei u snem 2024 ban wan.
Ia ka National Assembly jong ka Pakistan, la pynduh bor noh ha ka 9 tarik u Nailar bad kumba ju tip hi ba ia ka ilekshon paidbah pat la ju dei ban pynlong hapoh jong ki 90 sngi ba la dep ban pynduh noh ia ka National Assembly.
Hynrei kane ka la kham shim por namar ka jingbym lah ban pynithuh lut ia baroh ki konstitwensi bad kumjuh ruh ha kiwei ki liang kiba la wanrah jingeh ia ka Election Commission jong ka Pakistan ban pyndep ia ki kam ha ka por kaba biang kumba la thmu baroh bad la ong ba katei ka jingbym lah ban pynbiang ia ki kam ki jam ha ka por ba la buh, ka la wanrah ia ka jingsyier jong katei ka ilekshon ka lah ban shim por bad palat ruh ia ka por ba la buh ban pynlong ia ka.
Ka Konstitution ka la bthah ruh ia ka ECP ba kan pynbit pynbiang bad pyndep noh ia kitei ki kam basah jongka hapoh jong ki 120 sngi.
Ka BJP Mahila Morcha, Meghalaya Pradesh ha ka Sngi Balang ka la ong ba ka Bharatiya Janata Party (BJP) ka dei ka seng ka bym kular tang ka ktien hynrei kaba pyni ruh da ki kam bad ïa kane la sakhi lyngba ka jingwanrah ïa ka ‘Women’s Reservation Bill’.
“Ngan sdang da kaba ong, khublei shi kat dei Modi ba phi la ai sha ngi ïa ka ‘Women’s Reservation Bill’ (WRB) kum ka kam bakhraw na ka ïingmala bathymmai ka Parliament.
Kane ka long kaba sngewtynnad bad ka jingsdang jong ka jingkyrmen, ka sienjam kaba khraw na bynta ki kynthei, hadien ka jingïuh kjat ha u bnai," la ong ka kyrwoh na ka President ka BJP-Mahila Morcha, Kong S.
Pariat.
Ka la ong ruh ba baroh shi katta snem, ki seng saiñ pyrthei ki la ai ka jingkular tang da ka ktien halor ka ‘Women’s Bill’, hynrei ka BJP ka la leh ïa kane.
Ka seng ka la pynsngew ruh ba dei tang u Narendra Modi, u Myntri Rangbahduh ka ri uba mut shisha ïa kaei kaba u kren bad leh ïa kaei kaba u mut.
“Ka BJP bad u Modi ki la ong ban wanrah ïa kane ka ‘Bill’ bad ki la leh ïa kane.
Ym tang kane, shen yn sa mynjur ïa kane ka ‘Bill’ ban kan sa long aiñ," ka la ong.
Shuh shuh ka la bynrap ba dei tang ka BJP kaba ai 33% ka bhah sha ki kynthei bad hapoh ka jingïalam u Myntri Rangbahduh ka ri, u Narendra Modi, dei tang ma ka, ka seng kaba la shim ka jingkitkhlieh ha ka ban pyntreikam ïa ka ‘Women’s Reservation Bill’ bad ka la leh ïa kane.
“Khublei shibun Modi ïa kaei kaba phi la leh na bynta baroh ki kynthei," ong ka Kong Pariat.
U nongïalam ka liang pyrshah hapoh ka ïingdorbar thawaiñ ka jylla, Bah Ronnie V Lyngdoh uba dei ruh u nongïalam ka seng Congress u la pynpaw ba lada ka All India Congress Committee (AICC) ka la bthah ban ïatreilang bad ka TMC ha ka ilekshon MP Lok Sabha ka hap ban kohnguh.
U la ong ba ka AICC ka dei kawei ka seng kaba donlang ha ka kynhun Indian National Developmental Inclusive Alliance (INDIA) ban ïakhun pyrshah ïa ka sorkar BJP kaba la thmu ban ïuhroit ïa ka synshar paidbah hapoh ka ri.
U la ïathuh ba ki ar tylli ki seng saiñ pyrthei kiba don ha Meghalaya ka dei tang ka seng Congress bad ka TMC, hynrei ïa mynta kim pat ïashong jingïalang namar ki dang ap ïa ka rai na ka jingbthah ka AICC na Delhi.
U la pyntip ruh ba ka Congress na Meghalaya ka dang ap ïa ka rai na ka AICC namar ka kynhun INDIA ka dang shong jingïalang ha kine ki sngi ha Hyderabad bad ha Mumbai.
“Hooid ngi la don lypa u kyrtong jong ngi u Bah Vincent Pala uba dei u MP bad ngi dang ïa pynbeit ïa u kyrtong na Tura constituency" u la ong.
U la pynshai shuh ba ka jingthaw ïa ka kynhun INDIA ka dei ban pynrem ïa ka BJP bad ha Meghalaya ka long ban ïakhun pyrshah ïa ka seng NPP kaba la synroplang bad ka BJP.
Haba kylli kumno ka Congress ka lah ban ïatreilang bad ka TMC ha Meghalaya haba u Dr.
Mukul Sangma u dei uba la mih na ka Congress, u Bah Ronnie u la ong ba ka TMC kam dei ka seng shimet, hynrei ka don ïa ki nongkitkam.
Ha kajuh ka por u la ong lada ki nongïalam ha Delhi ki la bthah ki hap ban kohnguh ïa kane.
U la ong ka jingthaw ïa ka kynhun synrop INDIA da ki seng ba shong ha liang pyrshah ha Parliament ka long namar naduh ba la synshar ka BJP wat ka ïingbishar kam donbor shuh ban pynïaid ïa ki kam namar ki la sdang ban tuklar palat.
Ha kajuh ka por u la ïathuh ba ka Meghalaya Pradesh Congress Committee (MPCC) kan sa shong jingïalang ha ka 27 tarik mynta u bnai ban ïakren ïa ka ilekshon MP Lok Sabha bad ilekshon MDC ka ban long ha u snem 2024.
Ka Khasi Indigenous Foundation ka la pyntip paidbah ba ka Foundation kan sa pynlong ïa ka jingpyni nam ïa ki riam tynrai ïa kaba la tip kum ka Khasi Traditional Show Online ha kaba kito kiba kwah ban ïashimbynta ha katei ka jingïakob ki dei ban riam da ki riam tynrai Khasi-Pnar.
Haba kren sha ki lad pathai khubor, u Director jong ka Khasi Indigenous Foundation, u Bah Niman Shadap u la ong ba kito kiba kwah ban ïashimbynta ki dei ban phah ïa ki kyrteng bad ki video jong ki naduh ka 27 tarik u Nailur 2023 haduh ka 7 tarik u Risaw 2023.
U Bah Shadap u la ong la pdiang sngewbha ïa baroh ki paradoh parasnam kiba don ka mynsiem ban ïashimbynta ha katei ka jingïakob.
Ki nongïashimbynta ki dei ban ïathuh ïa ka kyrteng bapura, ka rta bad ka jaka sah jong ki bad kim donkam ban siew ïa kano-kano ka bai rung bad u la ong ba baroh ki lah ban ïashimbynta ha katei ka jingïakob khlem da duh snem.
U Bah Shadap u la ong ba ki video jong ki nongïashimbynta ki dei ban long tang 3 minit bad ki nongïashimbynta ki lah ban rwai, ban siaw, ban tem, ban shad bad kiwei kiwei kiba ki kwah ryngkat bad ka riam ka beit jong u khun Khasi Khara.
“Haba ki ïashimbynta ki dei ban don ka riam tynrai, kam pher lada ki dei na kano kano ka thaiñ hynrei ki dei ban pyni ïa ka tynrai jong ki," la ong u Bah Shadap.
Ïa ki video jong ki nongïashimbynta yn sa pyllait paidbah naduh ka 10 tarik u Risaw 2023 ha ka Youtube Channel jong ka Ri Jaiñtia News Channel bad yn bishar ïa kitei ki video lyngba ka jingpeit ïa ki ‘likes’, ki ‘views’ bad ki ‘comments’ tang hapoh 15 sngi naduh ba la pyllait ïa ki.
Ki nongjop ha katei ka jingïakob ha ka nam lahduh kin ïoh ban khur ïa ka song pisa kaba T.
10,000, ba wan ba ar T.
5,000 bad ba lai T.
3,000 bad kine baroh lai ngut ki nongjop kin ïoh ryngkat bad ki ‘momento’.
U Bah Shadap u la kyrpad ïa baroh ki paradoh parasnam ba kin ïashimbynta ha katei ka jingïakob bad u la ong ba lehse ha ki por ban sa wan, ka kynhun kan sa lah ban leh ïa ki prokram kiba kham heh shuh shuhShuh shuh u Bah Shadap u la ong ba ka jingpynlong ïa katei la jingïakob ka dei namar ba bun na ki samla ki dei kiba la nang la stad bad ki la wad jingstad kylleng sawdong ka pyrthei tangba ka pyrthei kam ithuh ïa ki ba ki dei ki Khasi bad kumta la pynlong ïa kane ka jingïakob khnang ban tip ba u Khasi u don la ki jong ki riam tynrai.
“Kane ka dei ba ngin pyni ïa la ka sap jong ngi khnang ba kata ka riam tynrai jong ngi kan ïaineh pateng la pateng bad ba ngin pynriewspah ïa ka riti ka dustur ka jong ngi", la ong u Bah Shadap.
U la ong ruh ba ki nongïashimbynta ki dei ban phah ïa ki video ha u nombar 8131803454, 7641802229, 8974232361.
Ki MLA ki la buh jingkylli ha Ïingdorbar Thawaiñ ïa ka Sorkar halor kiba bun ki jingduna ha ki Anganwadi Centre kynthup ka jingbym don Anganwadi Centre ha bun tylli ki shnong kiba la dei hok ban ïoh ha kylleng ka Jylla.
Ki jingkylli na ki MLA khamtam kiba don sha Liang Pyrshah la wanrah ha Ïingdorbar Thawaiñ ha ka sngi ba lai jong ka dorbar synrai ha ka sngi Balang.
Ïa kane ka jingkylli la wanrah nyngkong da ka MLA ka TMC na Ampati, ka Miani Dalbot Shira kaba la pan jingkheiñ katno tylli ki don ki shnong ki bym pat don Anganwadi Centre wat lada ki dei kiba biang ka jingbun briew ban ïoh ïa ka Anganwadi Centre bad ka jingbym ïoh pisa ki Anganwadi Centre kiba dei hok ban ïoh.
U Myntri ka tnat Social Welfare u Bah Paul Lyngdoh u la ong ba ki don kumba 1500 tylli ki shnong ki bym pat don Anganwadi Centre tangba ki don pat kiba la pynhap lang hapoh ka projek Early Child Development (ECD).
Halor ka jingkylli ka Miani, haduh lano ki shnong kin ïoh noh ïa ka Anganwadi Centre namar ki dei kiba donkam bha ban peit ïa ka jingheh jingsan ki khynnah, u Bah Paul u la ong ba ka jingthmu jong ka Sorkar ka long ban pyntikna ba baroh ki shnong kin don ka Anganwadi Centre kiba la biang ïa ki kyndon.
U la ïathuh ruh ba ka Sorkar Jylla ka la dep pynsngew ruh sha ka tnat Women and Child Development ka Sorkar Pdeng bad la kumno-kumno ha kine ar snem, yn sa lah ban buh lut ïa ki Anganwadi Centre ha baroh ki shnong kiba la dei ban ïoh.
Halor ka jingkylli u MLA ka TMC na Rajabala konstitwensi, u Dr Mizanur Rahman Kazi bym pat siew ïa ka tulop ki nongtrei Anganwadi bad ka kyndon ban don ki Anganwadi Centre, u Bah Paul u la ong ba ïa ka tulop la dep siew lai bnai, bad ka kyndon ban don ki Anganwadi Centre ki kynthup ïa ka jingbun briew kaba long 300 haduh 800 ngut ban buh ïa ka Anganwadi Centre kaba long pdeng, bad 150 haduh 300 ngut ban buh ïa ki Anganwadi Centre barit.
U MLA ka Congress na Mawhati, u Bah Charles Marngar u la pan jingshai katno tylli ki don ki Anganwadi Centre kiba la shu nohsynñiang da ki shnong ban maramot, ban shna jaka leit bar bad ban pynbiang ïa ka um.
U Bah Paul u la ong ba ha kine ar snem ka Sorkar kan sa maramot ïa ki Anganwadi Centre bad kum u Myntri u la ïoh ruh ban leit jngoh ïa ki Anganwadi Centre ha ki katto katne ki district.
Kumta u la ong ba ha u Risaw, un sa lum ïa ka jingïalang ban phaidien biang haba ïadei bad ki Anganwadi Centre kiba la donkam ban maramot.
U la ong ruh ba ha kane ka jingïalang yn sa ïakren shibun ki jingduna bad ki lad ban pynbha.
U Bah Charles Marngar u la ong ruh ba ki don ki Anganwadi Centre kiba ïoh ka ki khiew shetja da ka ilektrik, hynrei ka bording pat kam don, ha kaba u Myntri u la ong ba yn sa thawlad ban ïoh bording na kiwei pat ki tyllong kynthup na ka sngi.
Na ka liang u MLA ka Amlarem, u Bah Lahkmen Rymbui u la ong ba donkam ïa ka jingsngewthuh lang jong ki tnat kum ka Social Welfare, Education bad Health haba pyntreikam ïa ki skhim.
U MLA ka Congress na Umsning, u Dr Celestine Lyngdoh u la ong ba ki don ki khyllung kiba wan ïalam sha u da ki kmie ki kpa kiba ud pang pynhiar kpoh namar ba dih dud powdar kaba ki ïoh na Anganwadi Centre bad u kyrpad ïa ka Sorkar ban peit ba ki Anganwadi Centre kin ïoh um lut namar bym tikna wat na ka skhim JJM.
U Bah Paul u la ong ba ka jingthung shuh sa 6 ngut ki CDPO kan long ka jingïarap ha ka jingtreikam bad ha ki khyndiat snem yn sa ïohi ïa ka jingïapher.
U MLA ka TMC na Nongthymmai, u Bah Charles Pyngrope u la ong ba ki nongtrei Anganwadi ki dei kiba leit sha madan ban lum jingtip haba ïadei bad ki khyllung khynnah bad ïa kine donkam ban ai da ki smart phone ba kin kham suk ban buh jingthoh ryntih.
Na ka liang u Bah Paul u la ong ba yn la pynmih ïa ka Expression of Interest (EOI) na ka bynta ban pynïoh ïa ki tiar kiba donkam ha ki Anganwadi Centre bad ki don ki Centre ha kaba ki nongtrei ki la ïoh smart phone.
Uwei u tymmen ba la 59 snem na Shathie mihngi jong ka Kentucky hapoh United States, u la khlad noh hadien ka jingshah kynthah ngap ha ki khyndiat sngi ba la leit.
La ong ba utei u briew u la shah kynthah ha shi lymbung ki ngap katba u dang pynkhih ia kawei ka pla kaba la wah slem bha ha ka baranda jong u ha katei ka jingjia.
Dei ha ka 19 tarik jong une u Nailur, ba utei u la khlad noh hadien ka jingshah kynthah ngap katba u dang pynkhuid bad weng noh ia ka pla kaba la rim bha kaba u ju thep ia ka khyndew sboh ban thung- jingthung bad dei ha ka por kumba 5.
50 janmiet, ba ki bor pyniaid jong katei ka County ki la pynbna ba utei u tymmen u la khlad noh syndon hadien ba katei ka jingkynthah ki ngap ka la ktah jur ia ka met jong u ha katei ka sngi.
Ia ka kyrteng jong utei u tymmen, ki bor pyniaid kim pat shym la pynpaw eiei namar ki dang ap haduh ba ki bahaiing- hasem jong utei u briew kin da wan poi lut bad ban ioh pynshai ia kaba donkam baroh.
Dang ha ki khyndiat por ba la leit noh jong une hi u snem, uwei u tymmen 93 snem na Arizona u la khlad noh hadien ba ki bor pyniaid ki la iathuh ba u la shah kynthah ha ki ngap hapoh ka iingsah jong u ha Peoria.
Ha ka sien ba nyngkong la ong ba ki arliang mamla hapdeng ka Azerbaijan bad Armenia ki la leit ban iakynduh bad ban iakren ïasuk ha ka Sngi Palei, hadien ba ka Baku ka la kam ba la ioh synshar hi ha katei ka bynta ba kitei ki arliang kynhun ki iaknieh bor ban ioh synshar.
Katei ka kynhun na Armenia ka la mynjur ha ka Sngi Balang ba kan leit pyndem noh ia baroh ki tiar siat bad ki tiar iakhun thma hadien ba katei ka kynhun Azerbaijan ka la bthah ia katei ka kynhun ba pyrshah ba kan pyndem noh ia baroh ki tiar iakhun lada ka kwah ia ka jingiasuk bad ban lait na ki jingeh hadien- habud.
U President ka Azerbaijan u la iathuh ba ia katei ka jingialang ba 2 kynta tam, la pynlong hapoh ka ïingmala bad ka jaka ba la buh kyrpang hakhmat ka jingiadon lang jong ki nongsakhi bad nongpynkren ïasuk bad baroh arliang ki la pynpaw ba ki dang kwah ban iakren shuh shuh sa ha kaba iadei bad kiwei ki liang bad kiwei de ki bynta.
Ki don kumba 124 tylli ki ‘consultant’ lane ki nongïarap ban pynïaid kam ïa ka Sorkar Jylla bad kine ki dei kiba hap ban don beit katkum ki kyndon na ka bynta ki skhim ka Sorkar Pdeng bad ki projek kam pynroi hapoh ka Externally Aided Project (EAP).
Ka jinglut na ka bynta kine ki ‘consultant’ ka long T.
22.
56 klur, bad katkum ka jubab kaba la ai da u Myntri Rangbah u Conrad K Sangma ha Ïingdorbar Thawaiñ ha ka sngi bakut ka dorbar synrai ha ka sngi Thohdieng, kine ki ‘consultant’ kim shim pisa na ka Sorkar Jylla, hynrei ka pisa ka la wan lypa ha ka por ba mang ïa ki projek.
U Myntri Rangbah u la jubab ïa kane halor ka jingkylli kaba la wanrah da ka MLA ka AITC na Ampati, ka Miani D Shira.
U la ong ba ki consultant kiba la thung beit tang na ka bynta ki projek kiba hap hapoh ka EAP ki don 59 tylli.
Kine ki consultant ki dei kiba don ka jingtip jingshemphang ha kiba bun ki kam bad la wanrah ïa ki katkum ki kam kiba shah ha kaba la pyndonkam ïa ki kyrpang na ka bynta ki projek kiba wan na ka Sorkar Pdeng (centrally sponsored schemes) bad EAP.
U la ong ba ha baroh ar tylli kine ki projek, la donkam beit ïa ki consultant katkum ki kyndon bad ki don ki khep ba la pyndonkam lang da ki tnat treikam ka Sorkar Jylla ïa kine ki consultant.
Ka jingjied ïa kine ki consultant ka long katkum ka tender kaba la pynshong nongrim katkum ka jingtbit jong ki.
U Myntri Rangbah u la batai ba ka jingdon kine ki briew kiba la don ka jingtip bad shemphang ka ïarap ruh ïa ki briew ka Jylla kiba trei ha ki tnat bapher bapher ban ïoh ïa ka jingnang jingtip ha ka rukom treikam.
Kumta u la ong ba ka pynmyntoi ruh ïa ki briew ka Jylla namar ki ïoh ban treilang bad ki ïoh ruh ki jinghikai bad tip ïa ka rukom treikam.
U la ai nuksa ruh ïa ki projek hapoh ka Shillong Smart City ha kaba ka Jylla ka donkam beit ïa ki briew kiba tip bad shemphang bad napdeng ki 3 tylli ki Jylla ha ka ri, ka Meghalaya ka donlang ha ryngkat kine 3 tylli ha kaba la lah ban pyndep ïa ki kam ban pynkhreh ïa ki projek bad la ïoh ïa ka mang pisa kaba long T.
130 klur.
Halor ka jingkylli u MLA ka Mawryngkneng u Bah Heaving Stone Kharpran, katno tylli ki consultant ki dei nabar bad katno tylli na Jylla, u Myntri Rangbah u la ong ba na kine, ki don 26 tylli ki consultant na Jylla katba kiwei pat ki dei kiba donbynta ha ki kam hapoh ka ri bad shabar ri ruh kumjuh.
Halor ka jingkylli u MLA ka Mylliem, u Bah Ronnie V Lyngdoh ban pyndonkam lang ïa ki ophisar ka Jylla kum ka jingpynkupbor ïa ki haba pynkhreh ïa ki DPR bad kiwei kiwei ki kam, u Myntri Rangbah u la ong ba ki don ki kam kiba kham eh kiba ym lah da ki briew ka Jylla bad kino kino ki kam kiba lah ban leh da ki briew lajong la pynïaid shakhmat, bad ïa ki kam la leh lang da ka jingdonbynta ki ophisar ka Jylla.
U la ai nuksa ruh ïa ki projek kum ka cable car, glass bridge ha Mawkdok kiba donkam ïa ki consultant nalor ki kam kiba ïadei bad ka mariang bad ka jingwanrah ïa ki tiar kiba dei ban pyndonkam ha ki projek.
Na ka liang u MLA ka Congress u Saleng Sangma u la ong ba ki don ruh ki karikor (engineer) ka Jylla kiba khlem ïoh kam bad ka Sorkar ka dei ban pyndonkam ïa ki ruh ba kin ïoh jingtip bad jingshemphang ban long kita ki karikor kiba tbit.
U Conrad u la ong ba ïa kane ruh yn sa peit ban pyndonkam lang da ki consultant.
Ka Sorkar Jylla ka la pynkhreh ban mang pisa lang noh na ka skhim kaba dei ka bhah ki MLA khnang ba ki MLA ruh kin ïoh ban mang jingïarap lem sha kito ki longïing kiba shahktah haba jia kino kino ki jingshah lynshop kynthup ki jinglynshop na ki bor ka mariang.
Ïa kane la ïathuh da u Myntri Rangbah ka Jylla u Conrad K Sangma ha ka kynta kylli jingkylli ha ka sngi bakut ka dorbar synrai haba jubab ïa ka jingkylli jong u MLA ka Congress na Umsning konstitwensi, u Dr Celestine Lyngdoh ha ka sngi Thohdieng.
Haba wanrah ïa kane ka jingkylli, une u MLA ka Umsning u la ong ba man ba jia ki jingshah lynshop la ka dei ba bamduh ka ding ïa ka ïing ne jingshah pynjulor ki jingdon jingem, kiba nyngkong eh ban ïohpdiang ïa ka jingud jingnam ki dei ki MLA lane MDC.
Kumta u Dr Celestine u la ai jingmut ïa ka Sorkar ba ka dei ban thawlad ban mang noh teng ïa ka pisa na ka bhah kaba la mang ïa ki MLA, kata ka SRPW/SUWP, namar lada ap ban ïoh jingïarap na ka Sorkar lyngba ka ophis DC lane BDO ka kham shimpor bad na ka bynta kito ki longïing kiba la shah pynjulor lut ka ïing kam lah ban long ba wat hadien shisnem kim pat ïoh ïing ban sah.
Na ka liang u Myntri Rangbah uba la ïeng ban bynrap ïa ka jubab u Bah Kyrmen Shylla uba dei u Myntri ba dei khmih ïa ka tnat Disaster Management, u la ong ba dang shen ha ka jingïalang jong ka MDA, uwei na ki Myntri Sorkar ruh u la wanrah ka jingai jingmut kaba kum kane kumba ai jingmut u MLA ka Umsning.
U la ong ba ka Sorkar kan sa peit bniah ïa kane ban pynkylla ïa ka kyndon jong ka MLA skhim ha kaba yn lah ban mang katto katne ka pisa na kane ka skhim kumba la leh ha ka por COVID-19 ha kaba la mang pisa lyngba ki MLA ban ïarap ïa ki longïing kiba mad jingeh bad ban ïarap ïa ki paidbah.
“Ngi la pyrkhat bad dang pynkhreh ïa kane kham kloi katba lah, namar ngin nym lah ban mang lyngba ka Contingency Fund hynrei ngi lah ban pynkylla ïa ka kyndon jong ka SRWP/SUWP," la ong u Myntri Rangbah.
Na ka liang u MLA ka Congress u Saleng A Sangma u la kylli la ka Sorkar kan dang pynkiew biang ne em ïa ka skhim SRWP/SUWP na kaba mynta kaba dei T.
2.
5 klur, hynrei na ka liang u Myntri Rangbah u la ong ba ïa mynta ym pat lah ban leh ïa kata, namar dang shu dep pynkiew shen bad donkam ban peit ïa ka jinglong jingman ka pla tyngka bad jingmih jong ka Jylla.
Kham hashwa u Myntri Bah Kyrmen Shylla u la jubab ïa ka jingkylli jong u MLA ka Mawryngkneng u Bah Heaving Kharpran halor ka jingbym pat ïohpdiang jong 2 tylli ki longïing ïa ka jingïarap namar ka jinglynshop ha ka jingpluh jong ka ïing.
Hynrei u Bah Kyrmen Shylla u la ong ba baroh 2 tylli ki longïing la dep phah ïa ka pisa ha kaba kawei ka longïing ka ïoh T.
1.
35 lak katkum ka kyndon hapoh ka SDRF bad la phah lyngba ka Public Financial Management System (PFMS).
U nongïalam ka All India Trinamool Congress (AITC), u Dr.
Mukul Sangma, u la shah dawa haduh T.
20 klur na ki nongïasaid aiñ kiba mihkhmat ïa u Henry Lalremsanga kum ka bai mynraiñ khmat.
Kane ka jingshah dawa bai mynraiñ khmat jong u Dr.
Sangma ka la wan lyngba ka shithi ba ka phah da ki nongïasaid aiñ jong u Henry, ha kaba la ong ba ka jingkynnoh jong u Dr.
Sangma ba u Henry u dei u snar nongkhaïi drok lane uta u ‘Drug Kingpin’, ka dei kaba la pynjah burom bad kaba pynbudnam ïa u Henry.
Kum ban pynkynmaw, myn ha ka 19 tarik u Nailur, 2023, u Dr.
Sangma u la pyni da ka dur hapoh ka ïingdorbar thawaiñ ha kaba la ïohi ba u Myntri Rangbah ka Jylla, u Conrad K.
Sangma uba la ïashon dur lang bad u Henry Lalremsanga.
Halor katei ka bynta, na ka liang ki nongïasaid aiñ jong u Henry ki la phah da ka ‘Legal Notice’ pyrshah ïa u Dr.
Sangma halor ka jingbakla ha ka rukom kren, namar ka jingkynnoh jong u ka la saphriang shabar, bad ka la ktah ïa ka kam, ka kyrteng jong u Henry, bad kumjuh ïa ka ïing ka sem jong u.
Kumta na ka liang ki nongïasaid aiñ jong u Henry, ki la dawa na u Dr.
Sangma ba u dei ban panmap, ban siew T.
20 klur hapoh 7 sngi, bad ban sangeh noh ïa ki jingkynnoh pyrshah ïa u Henry.
Nalorkata, la ong ruh ba lada u Dr.
Sangma um lah ban pynurlong ïa kine ki jingdawa, na ka liang u Henry un shim da kiwei ki sienjam.
Ki nongïasaid aiñ ki la ong ba u Henry u la shah kem bakla ha u snem 2013 halor ka kynnoh ba u donkti ban khaïi be-aiñ ïa ki dawai, hynrei u Henry u la don ïa ka laisen.
U la shah pyllait noh da ka ïingshari halor ka jingbym don ki sabut kiba biang.
Shuh shuh, la ong ruh ba kine ki jingkynnoh jong u Dr.
Sangma pyrshah ïa u Henry ki dei ki bym shong nongrim.
Ka Meghalaya High Court ha ka Sngi Thohdieng ka la bthah ïa ka sorkar jylla ba kan pynbiang ïa ki jaka tep, thang briew ba kynthup ïa ka jingbuh ïa ki jaka thang briew ba pyndonkam da ka bording (Electric Crematoria) lada donkam.
Haba bishar ïa kawei ka mukotduma, ka High Court ka la ong ba ïa kane ka mukotduma la shim hadien ba u Chief Justice, u Justice Sanjib Bhattacharjee, u la ïoh pdiang ïa kawei ka shithi ha ka 8 tarik Nailur, 2023 na ka Seng Khasi Hima Mawsynram, Mawsynram Syiemship.
“Ka long kaba donkam ban pynthikna ba kin don ki jaka ym tang ha Shillong hynrei wat shawei ruh ha ki shnong bakongsan ka jylla khnang ba yn lah ban tep lane thang ïa ka met kaba sah jong ki briew ha ka rukom kaba dei.
Khamtam, kiba kum kine ki jaka ki dei ban don na ka bynta baroh ki jaitbynriew kiba sah ha ka jylla kynthup ki riewlum; khnang ba yn lah ban pyndep ïa ka jinglehniam bakhatduh ha ka rukom kaba biang," la ong ka High Court.
Ka jingbishar ïa katei ka mukotduma kan long biang hadien shi taïew.
Ka sorkar jylla kan hap ban pyntip sha ka High Court halor ka jingdon ki jaka tep, thang briew ha Shillong, Tura, Jowai, Nongstoiñ bad Nongpoh.
U Chief Executive Member (CEM) ka Khasi Hills Autonomous District Council (KHADC) Bah Pynïaid Sing Syiem u la ong ba ka jingpynkylla biang ïa ka KHAD Administration of Elaka (second amendment) bill 2021 ha ka wat kaba arsien ka long ban pynrung biang ïa ki kyndon ban pynkhlaiñ ïa ki bor shnong khnang ban tip haba wan sah ki briew kiba nabar ka jylla.
Haba ïakren bad u Bah Pynïaid hadien ba la wai ka dorbar kyrpang ka KHADC kaba la long mynta ka sngi u la ïathuh ba ha kane ka jingpynbeit thymmai ïa ki kyndon ha kane ka aiñ Administrative of Elaka ka la jan ïasyriem kum ka Inner Line Permit namar ki dorbar shnong ki la khlaiñ bor ban peitngor ïa ka jingwan ki briew kiba nabar ka jylla.
U la ïathuh ba ha kane ka jingpynbeit thymmai ïa kane ka aiñ la ithuh ïa ki seng samla shnong, ki seng longkmie bad ki dorbar shnong ba ki lah ban pynrung kyrteng man uwei-pa-uwei u nongshong shnong.
Nalor kane, u la ong ba ki trai ïing ki hap ban pyntip sha ki dorbar shnong haba ki ai wai ïa ki briew kiba nabar ka jylla bad kin buh bha ïa ki kyrteng jong ki namar ha kine ki sngi ym shym la don ka aiñ ban ai bor ïa ki.
Shuh shuh u la ong ba lada ïa kane ka jingpynbeit thymmai la mynjur ha ïingdorbar KHADC kan long shisha ka jingai bor ïa ki rangbah shnong ba kin peitngor ïa ka shongsuk shongsaiñ hapoh shnong.
U la ïathuh ba kane ka aiñ kan nym tyngkhuh bad ki aiñ jong ki hima, hynrei kan long salonsar ïa baroh ki hima kiba hap hapoh ka KHADC.
Haba kylli kan don ne em ka jingïatyngkhuh bad ka Village Administration Bill, u Bah Pynïaid u la ong ba ïa ka VAB yn nym ïakren shuh namar ka Sorkar India ka la pan jingshai haduh khatphra tylli ha kane ka aiñ.
Kumta ban ïada ïa ka jaidbynriew hap ban pynkhlaiñ noh ïa ki dorbar shnong da kane ka Administrative of Elaka.
Na ka bynta ban wanrah ïa ka jingïaid beit, u la ïathuh ba ka KHADC kan pynkhreh ban ai computer ïa baroh ki hima khnang ba ki dorbar shnong kin ai ïa ki kaiphot sha ki hima bad ki hima kin pynpoi sha ka KHADC.
Ha kane ka sngi sdang ka dorbar kyrpang, u Deputy CEM ka KHADC Bah Pynshngaiñ N Syiem u la ïoh ban wanrah ïa ka Khasi Hills Autonomous District (Administration of Elaka) (Second Amendment) Bill 2023.
U MLA ka All India Trinamool Congress (AITC), Dr.
Mukul Sangma u la ong ba u Henry Lalremsanga u dei ban phah ïa ka ‘Legal Notice’ sha u Myntri Rangbah ka Jylla, u Conrad K.
Sangma.
“Hapoh ïingdorbar, ka jingkren jong nga ka long kaba shai.
Ka la long kum ka jingai jingmut ïa u Myntri Rangbah.
Dei tang u Myntri Rangbah uba la rah ïa kane shabar jong ka ïingdorbar – u (Henry) dei ban phah ‘Legal Notice’ sha u Myntri Rangbah," la ong u Dr.
Sangma haba kren sha ki lad pathai khubor ha ka Sngi Thohdieng.
Ha kajuh ka por, u la ong ba um kwah ban ong eiei halor katei ka ‘Legal Notice’ ba la phah sha u katba um pat ïohi ïa ka bad bynrap ba kaei kaba u ong hapoh ïingdorbar ka don ha ka rynsan paidbah, watla la weng noh ïa katei ka bynta hadien.
U la ong ba ka jinglong-jingman haba ïadei bad u drok ym tang ha Meghalaya hynrei ha kylleng ka Thaiñ Shatei Lam Mihngi ka la pynphai khmat ïa baroh ba kynthup ïa ki dkhot ka ïingdorbar.
U Dr.
Sangma u la kdew ba ha kine ki 5 snem ba la leit, ka la don ka jingkiew kaba jur haba ïadei bad ka jingkhaïi, ha kawei ka liang kaba plie lynti da kaba suk na bynta ki nongpyndonkam.
“Kane ka long ka mat kaba ngi hap pynleit jingmut.
Ka dei ka kamram jong ka Sorkar ban peit kumno ngi lah ban buddien ïa baroh kiba ïadon bynta ha ka jingkhaïi," bynrap u Dr.
Sangma.
Kum ban shu kdew hangne, na ka liang ki nongïasaid aiñ jong u Henry ki la dawa na u Dr.
Sangma ba u dei ban panmap, ban siew T.
20 klur hapoh 7 sngi, bad ban sangeh noh ïa ki jingkynnoh pyrshah ïa u Henry.
Kane ka jingshah dawa bai mynraiñ khmat jong u Dr Mukul ka la wan lyngba ka shithi ba ka phah da ki nongïasaid aiñ jong u Henry, ha kaba la ong ba ka jingkynnoh jong u Dr.
Sangma ba u Henry u dei u snar nongkhaïi drok lane uta u ‘Drug Kingpin’, ka dei kaba la pynjah burom bad kaba pynbudnam ïa u Henry.
Ka Dorbar Shnong ha Riwiang, West Khasi Hills ha ryngkat ka Hynñiewtrep Youths’ Council (HYC), West Khasi Hills ha ka Sngi Thohdieng ki la leit ban khang noh ïa ka shlem treikam bad ka karkhana saiñ nar ha Riwiang.
Katei ka jingleit khang jong ka Dorbar Shnong bad ka HYC ïa katei ka karkhana ka dei hadien ba kawei ka longkmie ïa kaba la tip kyrteng kum ka Kong Edalin Khardewsaw na ka shnong Rwiang, kaba la don ruh lai ngut ki khun, ka la jah na la shnong naduh ka 16 tarik Nailur.
Kumta la suba jur ba kane ka longkmie ka la leit lang bad uwei u bar Jylla uba la la tip kyrteng kum u Mridul Bora uba dei u nongtrei ka karkhana Shakhambari Ferro Alloy Company ha Rwiang.
U Sordar ka shnong Riwiang u Bah A.
Dkhar haba kren sha ki lad pathai khubor u la ong ba na ka liang jong ka shnong Riwiang ha ryngkat ki bahaïing jong katei ka longkmie ki la leit ban ujor da ka ejahar ha thanat Nongstoiñ halor katei ka jingjah jong katei ka longkmie ha ryngkat utei u bar jylla naduh katei ka sngi.
La ïathuh ruh ba ka shnong ha ka 20 tarik Nailur ka la leit ïakren bad ki bor pynïaid jong katei ka karkhana ba kin wanlam ïa katei ka longkmie bad ka shnong ka la khang tala noh shwa ïa ka jaka treikam jong katei ka karkhana da ka jingthmu ba katei ka karkhana kan shimkhia ban wad bad wanlam ïa katei ka longkmie.
Hynrei ha ka 21 tarik Nailur, ka shlem treikam jong katei ka karkhana ka la plie biang.
Shuh shuh ka shnong ha ryngkat ka HYC mynta ka sngi ki la leit ban khang tala biang ïa katei ka jaka treikam jong ka karkhana ha kaba ki la pynpaw ba katba ki bor pynïaid kim pat lah ban wanlam ïa katei ka longkmie kin bteng ban khang ïa katei ka karkhana.
Haba ïakren pat bad u Manager jong katei ka karkhana u la ong ba na ka liang jong ki ki khlem ïaleh pyrshah hynrei ki ai ka kti kamon kti kadiang bad ki la ïatreilang ruh bad ki bor pynïaid shnong kumjuh bad ka tnad pulit ban wad ïa katei ka longkmie lem bad ïa utei u nongtrei.
U Manager u la ïathuh ruh ba na ka liang jong u ha ryngkat ki pulit na Nongstoiñ bad na Assam ki la leit shaduh sha ka ïing sah utei u nongtrei ha Boko ban wad ïa u lem bad ïa katei ka longkmie hynrei ym shym la lap satia bad haba kylli tohkit na ki bahaïing jong utei u nongtrei la ong ba kim don jingtip satia shano u don.
Shuh shuh u la ong ruh ba katkum ka jingïoh jingtip utei u nongtrei uba la jah ryngkat katei ka longkmie ki dei kiba ïa ithuh ithaw bad la ong ruh ba utei u nongtrei u dei uba nang bha ban kren ïa ka ktien Khasi bad uba don ka jingïadei kaba kham jan bad ki paidbah nongshong shnong la kham slem hynrei ïa ka jingleh bad jingthmu jong u ka karkhana kam don jingtip eiei ruh em.
Ha kaba ïadei bad kane ka jingjah ka longkmie na ka liang jong ki pulit ki dang pynlong ïa ka jingtohkit kaba bniah bad ka jingwad ïa kitei ki arngut ka dang bteng.
“Ngim tieng ïa u prah na West Bengal, hynrei ngi tieng ïa u prah Khasi lada ngin ïakhun ïa ka ilekshon MDC ha u snem 2024, la ong u Chief Executive Member (CEM) ka Khasi Hills Autonomous District Council (KHADC) Bah Pynïaid Sing Syiem.
Haba ïakren bad u Bah Pynïaid halor ka jingpynkhreh ïa ka ilekshon MDC ha u snem 2024 u la pynpaw ba ka seng NPP kaba bat ïa ka bor synshar ha Sorkar Jylla bad ha KHADC kan nym tieng ïa ka seng Voice of the People Party (VPP) namar u dei u prah na West Bengal, hynrei ka tieng tang ïa u prah Khasi.
U la ïathuh ba ha ka ilekshon MLA ba dang shu dep, ka seng NPP kam tip ïa kita ki seng kiba pyntlot ha ka por ilekshon hynrei mynta ha ka ilekshon MDC ka la dep pynkhreh ruh.
Haba kylli ka ilekshon MDC ha u snem 2024 kan ïaid beit ne em shakhmat, u Bah Pynïaid u la ong ba katkum ki dak ki shin la ïohi ba kan ïaid beit shakhmat namar haduh mynta ka Sorkar India kam shym la wanrah hapoh parliament ban pynkylla biang ïa ka 6Schedule.
Haba kylli biang kumno phi sngew ba u nongïalam barim jong phi naduh ka seng HSPDP u la ïalam ïa ka seng VPP mynta, u Bah Pynïaid u la ong ba satang kiba la ïakynduh ban ïatreilang bad u Bah Ardent Basaïawmoit ki sngewthuh; hynrei ma u, u la dep ïatreilang bad u ha ki por ba mynshwa u la dep tip lut.
Haba kylli biang kaei ka jingmut ba u ong prah na West Bengal ïa ka VPP, pynban na ka liang u Bah Pynïaid u la ong un sa batai bniah ha kawei ka sngi.
Kum ban shu pynkynmaw, u Bah Pynïaid uba jop ïa ka ilekshon shiteng samoi na Mawryngkneng constituency na ka seng NPP, u la shah pynliem noh ha u kyrtong ka VPP Bah Heaving Stone Kharpran.
Ka kynhun ïalehkai table tennis jong ka Meghalaya ka la ïoh ban khur takma rupa bad rnong ha ka lympung ïalehkai 2nd NE Masters Table Tennis Cham -pionships kaba la long ha Silchar naduh 21 haduh 23 tarik mynta u bnai.
Haba phai sha ki jing-ïakhun kiba ka Meghalaya ka la khur takma, kata ka long ha ka 40+ Team Event, u R Shabong, J Nongbri, Amit Gupta bad S Gareri ki la khur takma rnong.
Ha ka 60+ Team Event, u Santanu Ghosh, N Bhattacharjee, RB Das, H Singha bad R Biswa-karma ki la ïoh khur ïa ka takma rupa.
Haba phai sha ka Individual 60+ Singles, u Santanu Ghosh u la khur takma rupa bad ruh ha ka 60+ Doubles u Santanu Ghosh bad N Bhattacha-rjee ki la khur ïa ka takma rupa.
Ïa kane ka lympung la pynlong da ka Silchar Masters Table Tennis Association ha India Club Indoor Stadium ha Tarapur Silchar.
Nalor kane, haba phai ha ka 40+ Men Doubles, u Rituraj Shabong bad u Amit Gupta ki la khur ka takma rnong bad ha ka 60+ Men pat ba u RB Das bad u Harendra Singha ki la khur takma rnong.
Ka Meghalaya Cricket Association (MCA) ka la pynbna ïa ka thup kyrteng kaba 15 ngut jong ki kynthei kiban mihkhmat ïa ka Jylla sha ka lympung Women’s U-19 One Day Trophy jong ka BCCI na ka bynta ka samoi 2023-24.
Kine ki ‘thei ïalehkai kiba la shah jied ki dei kiba la leh bha ha ka U-19 Girls Inter District Cricket Tournament kaba dang shu kut dang shen.
Kan don ka jingai jinghikai ban pynkhreh ïa kane ka kynhun ha ka jingleit ïashimbynta ha katei ka lympung, ka ban long naduh ka 25 tarik u Nailur haduh ka 3 tarik u Risaw ha Shillong bad ka jingïa-khun jong ka lympung ka BCCI ha Gujarat kan sdang naduh ka 8 haduh 16 tarik u Risaw.
Ki nongïalehkai bad ki Support Staff kiba la shah jied kin sa mih ha ka 5 tarik jong u bnai Risaw ban leit sha Gujarat ban ïashim bynta ha katei ka lympung.
Ki ‘thei ïalehkai jong ka jylla Meghalaya ki kynthup ïa ka Dian-chidora N Sangma, Dubleen D Nengnong, Indariakor Kharwan-niang, Fennysha Nongrum, Ankita Sharma, Kambesa Agitok, Abiezer Kharsyiem, Janicka R Marak, Monica Singh, Emisakani Warjri, Rikmanchi M Sangma, Jayshree Singh, Awesa G Momin, Jaylynn R Marak bad ka Natasha Rabha.
Ka Julitha Marak, Sistilin Ryntathiang, Banrikmen Lyngdoh bad ka Marme M Sangma kila shah jied kum ki ‘Standby’ bad ki Support Staff ki kynthup ïa Ranjana Yadav (head coach), Marty Mustafa (assistant coach), Helyna D Sangma (trainer), Lucky Mary Marbaniang (physio) katba ïa u Manager ym pat dep ban shim rai.
Ka kaiphod u Comptroller & Auditor General of India (CAG) ka la lap ba wat la u Cabinet Secretary ka Sorkar India u la maham lypa, ka rai jong ka Meghalaya Power Distribution Corporation Limited (MePDCL) ban ai kontrak ban pyntreikam ïa ka Pradhan Mantri Sahaj Bijli Har Ghar Yojana (SAUBHAGYA) ha ka dor ba la buh hi da ki kontraktor ka la ïalam sha ka jingpynlut kaba la lah ban kiar kaba long haduh T.
156.
14 klur.
Ïa kane ka kaiphod jong u CAG la wanrah ha ka Sngi Thohdieng hapoh Ïingdorbar Thawaiñ kaba dei ruh ka sngi bakhatduh jong ka Dorbar Synrai.
Ha u Risaw 2017, ka Sorkar India ka la sdang pyntreikam ïa ka ‘Pradhan Mantri Sahaj Bijli Har Ghar Yojana – SAUBHAGYA’ ka ban ïaid lang bad ka skhim Deen Dayal Upadhyaya Gram Jyoti Yojana (DDUGJY) da ka jingthmu ban pynpoi bording sha baroh ki longïing longsem ha sor bad nongkyndong.
Ïa ka SAUBHAGYA la pyntreikam da kaba ai pisa sha ki shlem sam bording/tnat bording jong ki jylla.
Ka rukom bei tyngka na ka bynta katei ka skhim SAUBHAGYA ka long 85:15 hapdeng ka Sorkar India bad ka Sorkar Meghalaya.
Ha Meghalaya, la jied ïa ka MePDCL ban pyntreikam ïa ka SAUBHAGYA.
Ka Sorkar Meghalaya ka la ai ïa ka shithi sha ka Sorkar India ha u bnai Rymphang 2018 ban pynpaw ba ka kwah ban pyntreikam ïa ka SAUBHAGYA, bad ha u Jymmang 2018 ka la phah ïa ka jingtyrwa/DPR kaba pyni ba ka jingpyntreikam kan kot sha ka T.
1,876.
15 klur na ka bynta ban ai bording sha ki 1,49,826 tylli ki longïing.
Na ka liang ka Sorkar India ka la mang ïa ka pisa kaba T.
657.
06 klur, bad hapdeng u Jymmang 2018 bad Nohprah 2022, ka la pyllait ïa ka pisa kaba T.
525.
30 klur ban pynpoi bording sha ki longïing.
Nalor kane, ka sorkar Meghalaya ka la sei T.
148.
67 klur hapdeng u Naiwieng 2019 bad Lber 2022.
Ha kaba nyngkong, ka por ban pyndep ïa ka jingpyntreikam ïa ka SAUBHAGYA ka long ha u Nohprah 2018, hynrei la pynjlan shaduh u Nohprah 2020 da ka Sorkar India namar ka jingslem ka MePDCL ban aiti ïa ki projek.
Ïa ka projek la lah ban pyndep haduh u Lber 2022 ha ka jinglut kaba T.
673.
04 klur ba kynthup ïa ka pisa kaba T.
98.
48 klur (Lber 2023) kaba hap ban siew sha ki kontraktor.
Haba peit ïa ki kot ki sla, u CAG u la kdew ba ïa ka SAUBHAGYA la pyntreikam ha ki ar bynta, ka banyngkong, ka long lyngba ka tnat treikam ha ka jinglut kaba T.
96.
44 klur, bad kaba ar, lyngba ki kontraktor lane ki Turnkey Contractor (TKC) ha ka jinglut kaba T.
476.
68 klur.
Na ki kot ki sla ha u Naiwieng-Nohprah 2020 jong ka MePDCL, la shem ba ha ka banyngkong, ka MePDCL ka la thmu ban ai ïa ka jingpyntreikam ïa ka SAUBHAGYA sha ki TKC kiba la don lypa bad kiba pyntreikam ïa ka DDUGJY.
Ki TKC jong ka DDUGJY ruh ki la mynjur ban pyntreikam ïa ka SAUBHAGYA ryngkat bad ka jingpynkylla ïa ki katto katne ki kyndon ba malu-mala.
Hynrei ka sorkar Meghalaya ha u Nailur 2018 ka la shim da ka rai ban khot ‘Tender’ ban pyntreikam ïa ka SAUBHAGYA ha ka dur ka ‘Turnkey Mode’ bad ban phiah ïa ka kam ha ki ar bynta, kawei ka Package A na ka bynta ka Khasi Jaiñtia Hills bad kaba ar ka Package B na ka bynta ka Garo Hills.
Ïa ka ‘Tender’ la pynmih ha ka 26 tarik Nailur, 2018, hynrei la pynmih biang da kaba la pynkylla ha ka 9 tarik Risaw, 2018.
Ha ki kot ‘Tender’ la don artylli ki kyndon (Clause 1.
4 bad 30.
2) ha kaba la thoh ba kiba thep ‘Tender’ kin ym shah jied lada ka dor kaba ki buh ka duna ne palat ïa ka 10% na ka pisa ba la mang ïa kane ka skhim SAUBHAGYA.
Hynrei, ha ka ‘Tender’ ba la pynmih ha ka 9 tarik Risaw, 2018, la weng noh ïa kine ki artylli ki kyndon da kaba ai daw ba ki lah ban buh jingeh ïa kiba thep ‘Tender’ namar ka por ba la buh ban pyndep ïa ka projek ka long ha u Nohprah 2018.
Ki la don saw ngut ki kontraktor kiba la thep ïa ki ‘Tender’ jong ki bad ka MePDCL ban ïoh pyntrei ïa katei ka skhim SAUBHAGYA.
Na ka bynta ka Package A, ha kaba ka jingmang tyngka ka long T.
173.
60 klur, ka M/s Satnam Global Infra Projects Limited, New Delhi, ka la buh da ka dor kaba long T.
269.
04 klur katba ka M/s Onycon Enterprises, Mumbai, ka la buh da ka dor kaba long T.
283.
82 klur.
Na ka bynta ka Package B kaba ka jingmang tyngka ka long T.
179 klur, ka M/s Satnam Global Infra Projects Limited ka la buh da ka dor kaba kot sha ka T.
325.
11 klur katba ka M/s Onycon Enterprises ka la buh da ka dor kaba long T.
284.
61 klur.
Hangne lah ban ïohi ba ka kompani kaba buh da ka dor kaba rit ka la tam da 55% ha ka Package A bad da 59% ha ka Package B na ka dor ba la mang.
Ha kawei pat ka liang, ka CAG ka la kdew ba u Cabinet Secretary ka Sorkar India u la pynlong da ka jingïalang lyngba ka ‘video conference’ ha ka 14 tarik Nohprah, 2018, ryngkat bad u Chief Secretary ka Sorkar Meghalaya bad ki heh ka Sorkar Meghalaya bad MePDCL.
Ha kane ka jingïalang, u Cabinet Secretary u la ai jingmut ba ka Tender ba la khot na ka bynta ka skhim SAUBHAGYA dei ban pyndam noh, bad ïa ki kam yn pyntrei beit da ka tnat (Department).
U Cabinet Secretary u la ong ba ki dor ba la ai da ki kompani (TKC) ki long palat ban ïa ka dor ba la mang bad lada khot ‘Tender’ thymmai, kan nang pynslem shuh ïa ka jingpyndep ïa ka projek.
Ka sorkar Meghalaya ka la mynjur bad ka jingai jingmut u Cabinet Secretary bad la ai jingmut ïa ka MePDCL ba kan bud katkum ki jingbthah u Cabinet Secretary.
Hynrei watla la ai ïa ka jingkular ha u Cabinet Secretary, ka MePDCL ka la ïaid shakhmat ban ai ïa ka jingpyntrei ïa ki kam SAUBHAGYA sha kitei ki TKC ha u bnai Rymphang-Lber 2019, bad namarkata, kane ka long ka jingai jingmyntoi ïa ki kompani bad ka la wanlam ruh ïa ka jinglutksan kaba la lah ban kiar.
Na ka liang u CAG u la peit bniah ïa ki dor ki mur ba la ai da kitei ki kompani bad da ka tnat.
La shem ba ka dor kaba la buh da ki kontraktor ka la tam palat ban ïa kaba buh da ka tnat bad kane ka la ïalam sha ka jingpynlut phut kaba la lah ban kiar bad kaba la kot sha ka T.
156.
14 klur.
Ha ka jingshisha, u CAG u la kdew ba ka MePDCL ka la dei ban buh ba ka jingpynlut ha ka jingpyntreikam ïa ka SAUBHAGYA ha ka dor T.
365.
12 klur ha ka jaka jong T.
521.
26 klur, bad ïa kane ka pisa (T.
521.
26 klur) la siew sha ki kompani.
Namarkata, ka jingpyntreikam ïa ka SAUBHAGYA lyngba ki kontraktor ha ka jaka jong ka tnat ka la ïalam sha ka jingpynlut tam kaba T.
156.
14 klur.
Haba u CAG u la kdew ïa kane, ka sorkar Meghalaya ha u Lber 2023 ka la jubab ba ka jingweng noh ïa ka Clause 30.
2 ka long na ka daw ban ailad ïa ki kompani ba kin buh ïa ka dor katba ki sngewbit khlem da don ki jingkhanglad, kata, ban ailad ïa kiba thep ‘Tender’ ban buh da ka dor lajong khlem da ktah ïa ka jingpyntrei ïa ka kam, bad ha kajuh ka por, ban lait na ka jingkhot ‘Tender’ biang.
Hynrei u CAG u la ong ba kane ka jubab ka khlem ïadei eiei bad ka jingai jingmut kaba la kdew da u Cabinet Secretary bad ïa kaba la mynjur ruh da u Chief Secretary bad u Additional Chief Secretary ba dei peit ïa ka tnat bording.
U MLA ka Voice of the People Party (VPP), Bah Ardent M.
Basaïawmoit ha ka Sngi Thohdieng u la khie khluit ïa u Myntri Rangbah ka Jylla, u Conrad K.
Sangma bad kob ruh ïa u sha ka rynsan ïatyrko-nia.
Katei ka la wan jia ha ka por ba u Sangma u dang jubab ïa ka ‘Call Attention’ ba la wanrah da u nongmihkhmat ka VPP na Nongkrem hapoh ïingdorbar halor ka jinghiar shatrai jong ka rukom im hapoh ka Jylla.
Haba ïeng ban wanrah ïa ka ‘Point of Order’, u Bah Basaïawmoit u la ong ba kan ym dei ban don kano-kano ka jingïatai ha kiba kum kine ki mat ïatai ha ka por ba pynsngew ïa ka.
Lyngba u Lamphang u la buh jingkylli ba hato u shah mo ban don ka jingïatai bad lada hooid, kata u long uba kloi ban ïatai halor katei ka mat.
“Kam mut ba phin shim kabu ïa kane ka ‘Call Attention’ bad pynpaw katba phi sngew, ngi ruh ngi don.
Haba phi kren shaphang ka rukom pyrkhat, ngi ruh ngi tip kaei ka rukom pyrkhat," u la ong.
Ha kajuh ka por, haba buh jingkylli ïa u Myntri Rangbah halor ka rukom pyrkhat, u Bah Basaïawmoit u la ong ba tang namarba la pynsngew ïa ki mat ba ïadei bad ka Jylla ym lah ban ong ba dei kiba khim jingmut.
“Kren beit thik tang ïa ka ïa ‘Call Attention’.
Pynsngew halor ki jingkdew kiba nga la wanrah.
Lada phi kwah ban ïatyrko-nia, to ngin don da kawei pat ka rynsan ban ïatyrko-nia," ong u MLA.
Haba kren halor ka ‘Call Attention’, u la ong ba ka jingthmu ka Sorkar ban pynlong ïa ka Jylla kum ka ‘10 Billion Dollar Economy’ ka long tang ka jingphohsiew kaba jngai.
Ha kawei ka liang, u la ong ba ha ka jingshisha, ka Sorkar Jylla kam pushe ïa ka jinglong-jingman jong ka ïoh ka kot ka Jylla.
Haba pynsngew ba ka Jylla ka wan ba ar (na kiba duna tam) haba phai sha ka ‘Per Capita Income’, u Bah Basaïawmoit u la buh jingkylli ïa ki Myntri Sorkar ba shaei ki buh ïa ka jingsngew jong ki haba ki paidbah kim lah ban pynbiang wat tang ïa ki jingdonkam ha ka jingim (jong ki) katba ka Jylla ka dang pyrkhat ban pynlong tamasa.
“Ïano bad ïa kaei ngi ïa rakhe.
Kumta nga dawa jur na ka Sorkar ban pynsangeh ïa baroh ki jait tamasa da kaba pyrkhat ïa u duk u suk," u la ong da kaba bynrap ba ka jingpyrshang jong ka Sorkar ban pynlong ïa kine ki tamasa ka long tang ba kynriah na kaba pynleit jingmut ïa ki mat kiba donkam.
Na ka liang u Myntri Rangbah haba ïada ïa katei u la ong, “Ki briew kiba la wanrah ïa kane ka kaiphod halor katei ka bynta ki la buh ka ‘disclaimer’ da kaba ong ba ki kubur ïa ka jingbym lah ban pynkut ïa kine ki jingkdew ha madan.
"Halor ka thong ba ïadei bad ka ‘10 Billion Dollar Economy’, u Sangma u la buh jingkylli ba hato kam dei ka jingkitkhlieh kum ki nongïalam bad ka Sorkar ban ai ka jingkdew lynti ïa ka Jylla.
“Lada u nongïalam um lah ban kdew lynti ne ai jingkyrmen, kata ngi la pulom ha ka kamram," u la ong.
Haba kubur ba ki don ki jingtynjuh, u Myntri Rangbah u la ong ba dei ban tip ïa ki jingeh bad jingbakla – hynrei kaba donkam na baroh ka long ban don ïa ka thong bad ka jingïohi jngai kumno ban ïaid shakhmat.
“Ha nga, nga ngeit ba ngin sa kynjoh ïa ka ‘10 Billion Dollar Economy’ bad ngin sa poi ha ka kyrdan ‘Top-10’ hapoh ka ri.
Ngin sa kynjoh ïa kane.
Ki jingkheiñ kiba ngi la pyni ha ki 5 snem ba la dep ki kdew shata," u la ong.
Haba phai sha ka jingpynlong ïa ki tamasa, u Myntri Rangbah u la pynsngew ba kine ki khring ïa bun bah ki nongwan jngoh kai bad ki ban ïoh jingmyntoi na kine kin dei hi ki nongshong shnong ka Jylla.
“Ka ïoh ka kot ruh kan sa kiew.
Lada ka Meghalaya ka hap ïaid shakhmat, ngi donkam ba don ïa kine ki prokram ba ïadei bad ki kam jngoh kai," u la ong.
Shuh shuh u la bynrap, “Ngim lah ban khim jingmut.
Ngin hap ïar ka jingmut-jingpyrkhat.
Lada ngi ïai bteng ban khim jingmut kumne, ngin ym kiew.
‘U la ong ba ym dei hi ban don tamasa’ – nga panmap, nga sngewsih shisha, ka jinglong khim ha ka jingïohi jngai jong u dkhot uba la wanrah ïa kane ka mat," u la ong.
U Myntri Rangbah, u Conrad K Sangma, ha ka Sngi Thohdieng u la ïathuh ba u Chairman jong kawei ka kynhun lehnoh thymmai u la pyndonkam da ka Facebook ban khroh ïa kiwei pat ban pynïasoh sha kane ka kynhun bad ha kajuh ka por u la ong ba kine ki la don jingthmu ban lute bad ban pynbthei bom khnang ban pynshong syier ïa ki paidbah.
Haba jubab ïa ka ‘Calling Attention Notice’ ba la wanrah da u MLA ka Nongpoh konstitwensi, u Bah Mayralborn Syiem, halor ka khubor kaba la mih ha U Nongsaiñ Hima ha ka 18 tarik Nailar, 2023, u Conrad u la batai halor ka jingmih jong ka kynhun lehnoh ïa kaba la ai kyrteng ‘National Liberation Council of Nongkyndong (NLCN)’.
U Conrad u la ong ba ha ka 16 tarik, Nailar 2023 la ïoh pdiang ïa kawei ka FIR halor ka jingmih ka kynhun lehnoh thymmai ïa kaba la tip kum ka NLCN.
U la ong ba ka jingthmu jong kane ka NLCN ka long ban ïakhun pyrshah ïa ka sorkar bad ban leh ïa ki kam be-aiñ kum ka jingthied ïa ki tiar siat, ban lute, ban pynrung ïa ki dkhot bad ai jinghikai ïa ki bad ban buh ïa ki ktem jong kane ka kynhun.
Ïa kane ka FIR la pynrung ha ka Crime Branch Police Station bad ïa ka jingtohkit la khmih da u DIG Eastern Range.
Hapdeng jong ka jingtohkit, la ïoh kem ïa uwei u khynnah uba dang hapoh 18 snem bad 10 ngut kiwei pat bad la kurup na ki ïa kiba bun tylli ki sabut ha kaba ïadei bad ka NLCN.
Ha ka jingtohkit, u Conrad u la ong ba kitei kiba la shah kem ki la phla ba ka long kaba shisha ba la thaw ïa ka NLCN bad la thung ïa u Chairman, Commander in Chief, Acting General Secretary, Finance Secretary, bad ki Area Commander ha East Jaiñtia Hills, West Jaiñtia Hills, Ri War Area bad West Khasi Hills.
Shuh shuh u la ïathuh ba u Chairman ka NLCN u la ong ba ïa ka kyrteng NLCN la shim na ka Hynñiewtrep National Liberation Council (HNLC) bad ïa ka kyntien ‘Nongkyndong’ la buh khnang ban pynpaw ïa ka jingduna ka jingshngaiñ bad ka roi ka kiew ha ki nongkyndong khamtam ha ki jaka khappud.
Nalor kata, u Conrad u la ong ba u Chairman ka NLCN u la kam ba la thaw ïa kane ka kynhun naduh ka 15 tarik Nailur 2022 hynrei namar ka jingduna ki nongkyrshan bad jingduna pisa kumta u la hap ban sangeh noh shwa.
Hynrei ha ki bnai ba bud ka jingkwah ban ïada ïa ka jaidbynriew Hynñiewtrep ka la khie im biang bad namarkata utei u Chairman u la thaw biang ïa ka NLCN haba sdang jong u snem 2023 da kaba pynrung dkhot lyngba ki rynsan Social Media.
U Conrad u la ong ba lyngba ka Facebook utei u Chairman ka NLCN u la khroh ïa kiba bun ki nongpyndonkam Facebook da kaba pyni ïa ka thong jong ka NLCN ba kynthup ïa ka jingdawa ban ïoh ïa ka jylla Hynñiewtrep bad ban pynbha ïa ki paidbah ka jaidbynriew Hynñiewtrep.
Utei u Chairman u la lah ruh ban pynkohnguh ïa ki briew ba kin pynïasoh sha ka NLCN bad u la kular ruh ba kin ïoh jinghikai, ban thied ïa ki tiar siat, bad ban donkti ha ki kam lute.
Nalor kata ki dkhot ka NLCN ki la ïoh jingtip na u Chairman ba u la ïakren bad ki dkhot ki seng lehnoh ha Northeast halor ki mat kum ka jingthied ïa ki tiar siat bad ban ai jinghikai ïa ki dkhot.
Na ka liang ka NLCN pat kan hap ban ai jaka rieh ha Ri lum Khasi Jaiñtia ïa ki dkhot ki seng lehnoh na kiwei pat ki bynta ka Shatei Lam Mihngi.
U Conrad u la ong ba katkum ka jingïathuh jong u Chairman ka NLCN ka jingïakhih ha Manipur bad ki jingeh ba ïakynduh da ki seng lehnoh ha Shatei Lam Mihngi ka la pynpulom noh ïa ka jingthmu ban thied tiar siat bad ban shah hikai.
Namar kata utei u Chairman bad ki dkhot ki la don sa da kawei pat ka jingthmu bad kata ka long ban lute bad ban pynbthei bomb kum shi bynta ban pynbna ïa ka jingmih jong ka NLCN bad kumjuh ruh ban pynshong syier ïa ki paidbah hynrei u Conrad u la ong na ka daw ba ki pulit ki la kloi, ki jingthmu jong ka NLCN ki la pulom noh.
U Myntri Rangbah u la pyntip ba ka jingtohkit halor kane ka dang ïaid khnang ban lap shuh shuh ïa ki jingshisha.
U MLA ka North Shillong u Bah Adelbert Nongrum u la ïaid lait na ka rukom pynïaid dorbar haba ïadei bad ka jingwanrah ïa ka ‘call attention motion’ bad kane ka jingleh jong u ka la pynlong ban mih ka jingïania ha Ïingdorbar ha kaba u Lamphang ka Ïingdorbar u Thomas A Sangma ruh u la hap ban ïeng na ka jaka shong jong u namar ka jingleh jong une u MLA.
Katkum ka rukom pynïaid dorbar, ïa ka call attention motion, la ju shim tang kawei, bad ha ka sngi Thohdieng kaba dei ka sngi bakut ka dorbar synrai, napdeng ki lai tylli ki call attention motion, la shim tang ïa ka call attention motion jong u MLA ka Nongkrem u Bah Ardent Basaïawmoit.
Ynda la dep ka jong u Bah Ardent, u Symbud Lamphang kumba ju long ka rukom pynïaid dorbar u la khot noh ïa ka Myntri, ka Kong Ampareen Lyngdoh ban wanrah ïa ka jingbatai halor ka call attention motion’ jong u Bah Adelbert bad dei ha kane ka por ba une u MLA ka North Shillong u la pyni ïa ka jingbym tip ïa ka rukom pynïaid dorbar da kaba ïania bad buh jingkylli balei ym shah ïa u ba un kren ei ei hynrei la shu wanrah beit tang ka jingbatai (statement).
Ka call attention motion kaba lai ka dei jong u MLA ka Nongpoh u Bah Mayralborn Syiem ha kaba ïa ka jong u ruh la shu wanrah tang ka jingbatai.
Dei ha kane ka por ba u Lamphang u Thomas A Sangma ruh u la wan ban shim na u Symbud Lamphang ban pynïaid ïa ka dorbar.
Kane ka jingleh u Bah Adelbert ka la pynlong ïa u Symbud Myntri Rangbah u Bah Prestone Tynsong ban ïeng bad pynsngew ba u Bah Adelbert um dei ban leh drama hynrei u dei ban pule ïa ka kyndon pynïaid dorbar.
Haba u Bah Adelbert u la sdang pyneh bad pynibor pynban wat ïa u Lamphang, na ka liang u Lamphang u la ïeng na ka jaka shong ban kren ïa u bad kyrpad ba u dei ban shong namar ka kyndon bad rukom pynïaid dorbar ka shah ban shim tang kawei ka call attention motion.
Ha kane ka por u Bah Prestone ruh u la ïeng ban ther ïa u Bah Adelbert ha kaba la ïohi ba u Bah Adelbert u khlem shong satia wat lada u Lamphang u phah shong ha ka por ba u dang ïeng ban kren bad pynsngewthuh ïa u.
Kane ka jingleh ka la pynlong ruh ïa u MLA barim tam ka Jylla, u Dr Mukul Sangma ban ïeng na jaka shong ban kren ba ki dkhot kim dei satia ban pyni ka jinglong bym burom jong ki ïa u Lamphang khamtam haba u ïeng ban kren.
U Dr Mukul u la ai jingmut ba lehse namar ki bun ki dkhot kiba thymmai, donkam ruh ban don ka kynja workshop kum ka jinghikai ban sngewthuh kham bha.
Da ka jingkren pynkut na u Lamphang, u Bah Adelbert ruh u la sngap noh bad khlem ïania shuh, bad ka la wan ka jing jai jai ha Ïingdorbar.
Ka Diengshynrum Sports Club ka la long ka lahduh ha ka lympung ïalehkai Under-16 bad 2nd Division katba ka Rymbai Madanpynriang Sports Club ka la ïoh rah ïa ka nam lahduh ha ka lympung ïalehkai 3rd Division Football Tournament ba ka pynïaid da ka East Jaiñtia Hills District Football Association (EJHDFA).
Kane ka nam lahduh jong ka Diengshynrum SC ka la wan urlong hadien ba lah pynliem ïa ka Rymbai Skhenshynriah Sports Club da 1-0 kol ha ka Under-16 bad ha ka 2nd Division pat ka Diengshynrum ka la pynliem noh ïa ka Iatyllilang Sports Club Hingaria da 2-1 kol ha ka jingïakhun final kaba la long ha madan Artificial Turf Diengshynrum, Khliehriat ha ka sngi Saitjaiñ.
Haba phai sha ka jingïalehkai Under-16, ka jingïakhun ka la long kaba ïakhaid hynrei da ka jingïa-lehkai bha ka Diengshynrum SC ka la ïoh ban thep kol ha ka minit kaba 36 lyngba u Bredly Lyngdoh.
Kane ka shi kol ka la biang pura ïa ka Diengshynrum ba kan khur ïa ka nam lahduh.
Haba phai sha ka jingïalehkai jong ka 2nd Division, ka Dieng-shynrum SC ka la pynliem noh ïa ka Iatyllilang SC Hingaria da 2-1 kol.
Ha ka jingïakhun, ka Dieng-shynrum SC ka la ïoh ban pynkhih jar nyngkong ha ka minit kaba 3 lyngba Rumi Lyngdoh bad kane ka jingïoh thep kol ka la pynshongshit ïa ki nongkyrshan kiba wan sakhi ïa ka jingïalehkai.
Ha ka minit kaba 36 ka Iatyllilang SC Hingaria lyngba u Zidane Lamin ka la ïoh ban pynphai ïa kane ka shi kol.
Haba wan phai ha ka kylla miet, ka Diengshynrum SC ka la ïoh biang ban thep kol ha ka minit kaba 46 kaba dei ruh ka kol kaba ar jong u Rumi Lyngdoh bad da kine ki ar tylli ki kol ka la biang pura ïa ka Diengshynrum ba kan ïoh khur ïa ka nam lahduh.
Ha ka jingïakhun final jong ka lympung ïalehkai 3rd Division, ka Rymbai Madanpynriang Sports Club ka la pynliem noh ïa ka Khliehmyntriang Sports Club da 3-1 kol.
Ha ka jingïakhun, ka Rymbai Madanpynriang SC ka la ïoh ban pynkhih jar nyngkong ha ka minit kaba 13 ba la thep da u Easter Dkhar, ki rangïalehkai ka Khliehmyntriang SC watla ki la shah tam da 1 kol hynrei kim shym la pyndem satia ha kaba kila ïakhun tyngeh na ka bynta ban pynïakhaid ïa ka jingïakhun hynrei kane ka shi kol kala neh haduh ba kut ka kylla step.
Haba wan phai ha ka kylla miet, ki arliang mamla ki la pyrshang tyngeh ryngkat ka kabu ban ïoh pynkhih jar khamtam eh ban ïoh rah ïa ka nam lahduh bad dei ha ka minit kaba 48 ka Khliehmyntriang SC lyngba u Generous Siangshai ka la lah ban pynïakhaid ïa ka jingïakhun bad tang hadien katto katne minit ka Rymbai Madanpynriang SC kala ïoh ban pyntam biang sa shi kol ba la thep da u Sanhame Bareh ha ka minit kaba 52 bad ka kol kaba lai pat la thep da u Rappormi Dkhar ha ka minit kaba 68.
Ki rangïalehkai ka Khliehmyntriang SC ki la ïaleh katba lah ban sei la ki sap ïalehkai bad pyrshang ruh ban pynphai kol hynrei kim shym lah ban pynurlong bad ha kaba kut ka Rymbai Madanpynriang SC ka la ïoh ban khur ïa ka nam lahduh.
Hadien ka jingïalehkai, la sam khusnam sha ki kynhun kiba poi sha ka thong jong ka jingjop bad ki kynhun ba wan ba ar da ka song pisa ryngkat ka trophy.
Ha ka Under-16, ïa ka nam Emerging player la ïoh rah da u Timing Lyngdoh katba ha ka 2nd Division ïa ka nam Emerging player la ïoh rah da u Rumi Lyngdoh kiba na ka kynhun Diengshynrum SC.
Ha ka 3rd Division ïa ka nam Emerging player la ïoh rah da u Raplangki Lyngdoh na ka Khliehmyntriang SC.
Ha ka 2nd Division ïa ka nam Best Team la ïoh rah da ka Tongseng Youth SSC bad ha ka 3rd Division ïa ka nam Best Team la ïoh rah da ka TSC Lummyrli.
Ha kane ka sngi la donlang u Bah Kor Sympli uba dei u MDC barim ha ka jingdonlang ki dkhot nongkitkam jong ka EJHDFA.
Ka jinglah jong u Lens-birth N Marak ban tied marwei haduh 41 run, ka la pynlong ïa ka East Garo Hills District Cricket Association ban jop da 12 run ha ka jingïakhun pyrshah ïa ka Tura DCA ha ka Zone 2 jong ka Meg-halaya Cricket Associa-tion’s U-19 Boys Inter District Cricket Tournament kaba la long ha ka sngi Saitjaiñ.
Katba ka jingïalehkai ba la pynlong ha Umbuda, Nongpoh pat ka la wanrah jingdiaw mynsiem ha ki nongpynïaid namar hapdeng ka jinglah ban ïaleh-kai bha jong ki ar liang mamla, kata ka East Jaiñtia Hills DCA bad ka Shillong Cricket Associa-tion B, ka la shah pynthut noh ha u slap bad ha kane ka jingïakhun ha ka Zone 1 Group A match ym shim la ïoh ïa ka resol.
Ha ka jingïakhun ka Zone 2, ïa ka jingïalehkai la pynduna noh sha 10 over, hynrei kane ka jing-ïakhun ka la ïaid beit khamtam haba la sakhi ba ki jingïakhun ar tylli kiba shakhmat ki la shah pynthut noh ha ka mariang ha Salpara, Mendipathar.
Ha kane ka sngi, la sakhi ba ka EGH ka la tied nyngkong bad ka la kamai tang 57 run bad hap 7 wiket.
U Lensbirth marwei u la tied 41 run na 30 bol bad kane ka jingkamai run ka jong u ka la long kaba kongsan bha ha kaba kiwei pat ki para nongïalehkai kim shym la lah ban kamai bun run eiei.
Ki nongkawang bol ka Tura, kiba kynthup ïa u Fernando Barbaryo M Sangma u la khur 2 wiket bad ai tang 4 run, u Lensbirth uba la tied 41 run u la ïoh ïa ka khusnam ‘Player of the Match’.
Ka Tura kaba la tied baar kala lah ban kamai tang 45 run bad hap 6 wiket ha ka 10 over.
U Harshit Prasad u la tied 14 run, u Jeristho u la khur 2 wiket bad ai 7 run bad u Paisal Ali u la khur 2 wiket bad ai 13 run.
Ha kawei pat ka jing-iakhun, ka EJH kaba la tied 9 run ha ka shi over, ka la kamai 271 run bad hap 8 wiket na ki 30 over.
U Amarjeet Gupta u la tied 56 run na ki 61 tylli ki bol bad u Jeffre Chyr-mang u la tied 38 run na ki 30 tylli ki bol.
Nalor kane u Lucky-star Dhar u la tied 56 run na ki 49 tylli ki bol bad u Peterson Sangma u la tied 40 run na ki 18 tylli ki bol, katba na ki nongkawang ball u Bishes Chetri jong ka SCA-B u la khur 2 wiket bad ai 27 run.
Watla ka jingkamai run ka EJH kala long kaba heh bha, hynrei ki nongtied jong ka SCA-B ha shwa ban wan pynthut noh u slap, ki la lah ban kamai 46 run na ka 5.
3 over.
U Shubham Rasaily u la tied 33 run na ki 23 tylli ki bol bad u Manthan Dey u la tied 9 run na ki 10 tylli ki bol bad kine ki nongtied kim pat shym la duh ïa la ka jong ka wiket.
Ka jingïakhun ha ka lah sngi u Blei kan long hapdeng ka West Khasi Hills DCA pyrshah ïa ka West Jaiñtia Hills DCA ha ka Zone 1 Group B.
Ka Iatyllilang Sports Club bad ka Lumpyngngad Sports Club ki la khur ïa ka jingjop ha ki jingïalehkai jong ka lympung SSA U-20 4th Division Football League 2023, kaba la pynlong ha madan 3rd Ground MFA Turf Polo ha ka sngi Saitjaiñ.
Haba phai sha ka jingïalehkai kaba nyngkong ba la pynlong ha ka por 5 baje janmiet, ka Iatyllilang SC ka la lah ban pynliem noh ïa ka Laitlulong Sports Club da 2-1 kol.
Ïa ki kol jong ka Iatyllilang la ïoh ban khyrwit da u Diches Roy Kurkalang ha ka minit ba 29 bad u Ityllibor Mynsong ha ka minit ba 70.
Katba ïa ka shi kol jong ka Laitlulong SC la thep da u Lapbiang Jana ha ka minit ba 59.
Haba phai sha ka jingïalehkai kaba ar kaba la long ha ka por 6.
30 janmiet, ka Lumpyngngad Sports Club ka la lah ban pynliem noh ïa ka Lamlynti Sports Club da 3-1 kol.
Ïa ki kol jong ka Lumpyngngad la ïoh ban khyrwit da u Albert Rynjah ha ka minit ba 14 bad 22 bad u Roby Daimary ha ka minit ba 51 bad ïa ka shi kol jong ka Lamlynti la thep da u Pynche Kyllait ha ka minit ba 40.
Ki jingïalehkai ban long ha ka sngi Nyngkong ka 25 tarik pat ha kane ka lympung, kan long hapdeng ka Umsohsun Sports Club pyrshah ïa ka Mawklot Sports Club ha ka por 5.
30 janmiet.
Ka Kynshi Bangla Social & Cultural Sports Club ka la pynkhreh shaid shaid ban pynbit pynbiang ïa ka madan ïalehkai kumjuh ruh ïa ki jaka shong na ka bynta ki nongwan peit kai kum shibynta ban pynkhreh ïa ka lympung ïalehkai phutbol kaba heh ha ka thaiñ ïa kaba la tip kum ka 3rd Knock-out Football Tournament 2023.
Ki nongkitkam ka Kynshi Bangla ki la pyntip ba ïa kane ka lympung ïalehkai yn plie pyrda ha ka 28 tarik u  Nailur 2023 ha kaba ki ar tylli ki kynhun ïalehkai ba radbah kin hiar madan ban ïakhun ba kynthup ïa ka Chan Shaphrang Football Club kan ïakhun pyrshah ïa ka Mawshynrap Football Club ha ka por 2.
30 janmiet ha madan ka shnong Kynshi Bangla ha Eastern West Khasi Hills.
Shuh shuh ki la pyntip ruh ba ha shuwa katei ka jingïalehkai hapdeng kitei ki ar tylli ki kynhun, ha katei ka sngi sdang lane plie pyrda kin don ruh kiwei pat ki prokram ki ban sdang naduh ka por 1 baje mynsngi bad ha kane ka sngi u Myntri ka tnat ïalehkai ka sorkar Jylla un long u kongsan.
La pyntip ruh ba ha kane ka lympung ïalehkai kin don haduh 16 tylli ki kynhun ïalehkai na kylleng ki jaka jong ka Ri Khasi Jaintia.
Ki nongpynïaid ki la pyntip ruh ba na ka bynta katei ka lympung kaba heh, ka khusnam kan long 4 lak tyngka bad kan don ruh sa kawei pat ka lympung ïalehkai kaba khamrit ha kaba ka khusnam ka long 50 hajar tyngka.
Kumta na ka liang jong ka Kynshi Bangla ka khot bad wer ïa baroh ki riew ieit phutbol jong ka thaiñ bad na kiwei ki jaka ba kin wan ban sakhi ïa katei ka jingïalehkai bad ki la buh ruh ïa ka jingkyrmen ba khlem pep kan long ka jingïalehkai kaba itynnad.
Ka lympung ïalehkai phutbol ba la pynïaid da ka Tyrsad Area Sports Association (TASA) ha madan Tyrsad, ha ki kyrdan bapher bapher ka la ïaid shaid shaid shakhmat.
Haba phai sha ki jingïalehkai ba la pynlong ha ka sngi Saitjaiñ, kata ha ka First Division, ka jingïakhun hapdeng ka Mawlum Tyrsad Sports Club pyrshah ïa ka Rangshangkham Sports Club ka la kut noh hapdeng  ka jingïakhaid ka bym shym la don satia kiba lah ban pynkhih jar wat haduh ba kut jong ka jingïalehkai.
Ka jingïakhun ka la long kaba ïakhaid bha, ha kaba baroh ar liang mamla ki la ïakhun tyngeh hynrei watla ki la ïoh katto katne ki kabu, ym shym la lah satia ban pynkhih jar bad ha kaba kut ban shu hun noh ka ïasam mar shi point.
Haba phai sha ka jingïalehkai jong ka kyrdan Second Division, ka Phanniewlah Rum Sports Club ka la pynliem noh ïa ka Pompyrthat Sports Club da 5-0 kol bad ïa kine ki kol jong ka Phaniewlah Rum la ïoh ban khyrwit da u Kevinson Jala ha ka minit ba 15 bad 40, u John Anthony Ryntathiang ha ka minit ba 25 bad 36 bad u Macdonal Jala ha ka minit ba 48.
Ha ka jingïalehkai ha ka Third Division pat, ka Laitsohphlang Sports Club ka la lah ban pynliem noh ïa ka Laitlarem Sports Club.
Ki jingïalehkai ban wan jong kane ka lympung, kin bteng biang ha ka 27 tarik mynta u bnai, kata ka Lyngdoh Phanblang Sports Club pyrshah ïa ka Mawpalong Sports Club ha ka por 12 baje, ka Raimulong Sports Club pyrshah ïa ka Phanniewlah Neng Sports Club ha ka por 1.
30 mynsngi bad ka Mawponghong Sports Club pyrshah ïa ka Nongspung Sports Club ha ka por 3 baje janmiet.
U Ernest Marwein marwei u la khyrwit haduh 4 tylli ki kol bad pynlong ïa ka Salaroh Football Club ba kan khur jingjop bad rung syndon sha ka jingïakhun semi-final jong ka lympung ïalehkai (L) Kesilroy Pala Invitation Football Tournament 2023 ba la pynïaid da ka West Jaiñtia District Sports Association (WJDSA).
Kane ka la wan urlong hadien ba ka lah pynliem kput ïa ka Mynsngat Sports Club da 9-2 kol ha ka jingïakhun quarter final kaba khatduh kaba la long ha madan Kiang Nangbah Stadium Ladthadlaboh, Jowai ha ka sngi Saitjaiñ.
Ïa kine 9 tylli ki kol jong ka Salaroh FC la thep da u Debor Kesaar ha ka minit ba 11, u Arlangki Nongsiej ha ka minit ba 45+1, u Wanlamsuk Nongkhlaw ha ka minit ba 58 & 72, u Ernest Marwein ha ka minit ba 67, 69, 73 & 78 bad u Bishar Kharummuid ha ka minit ba 76.
Katba ïa ki kol jong ka Mynsngat SC pat la thep da u Nidaioh Dhar ha ka minit kaba 35 & 90.
Nalor ka Salaroh FC, kiwei pat ki kynhun kiba la rung sha ka jingïakhun semi-final ki long ka Rymbai Shkenshynriah FC, ka CSA Dienchynrum bad ka United Mukhla FC.
Ka jingïakhun semi-final kan long ha ka 29 tarik bad 30 tarik.
Kumta lah ban pyndonkam ïa ka ktien Kong bad ktien Rangbah ha kaba lah ban jer katkum ka tangrai (context) ba dei ban kdew ïa ka thangrei (gender) jong ki katkum ba dawa ka jynthoh.
Wat la ka ktien Khasi ka don ka jinglong kyrpang ha kaba ïadei bad kaba pynkam thangrei kynthei ne shynrang ïa baroh ki kynja jynthaw kiba ym dei ki bynriew, ki mrad ki mreng ki sim ki doh, ki dohkha dohpnat, ki khñiang ki ksiah makna ruh, ki don ki ktien ki ba lah ban jer kum ki thangrei kyllum lane ha ka phareng ki ‘Common Gender’.
Ki ktien kum bynriew, paralok, khynnah, samla, nongtuh, nongtrei, riewblei, mrad, sim, dohkha, khñiang, bad byllai kiwei kiwei ki dei ki thangrei kyllum, hynrei ym pat lah ban pynkam thangrei kyllum ïa ka ktien Kong bad Rangbah, namar ba ka don ka tangrai kaba dei ban ngam ha ka pyrkhat Khasi tynrai khnang ban sngewthuh kham shai ïa kine ki ktien.
Ki don pat ki ktien kiba dei ki thangrei kyllum, kiba don pat la ka thangrei shynrang ne kynthei kiba kdew ne ryngkat ka jingmut katkum kata ka ktien thangrei kyllum.
Kum ka nuksa ka ktien samla ka dei ka thangrei kyllum kaba don pat ka ktien khynraw kum ka thangrei shynrang bad ka ktien khyllud kum ka thangrei kynthei ha kaba kine ki kyntien lah ban pyndonkam katkum ka tangrai ha ka synropktien ba thoh ne kren.
Kaba jyrwit jyrwat ban pynkam ka long ïa u ngaptung, ngaptem bad ka kiaw, namar ba don kynthei, shynrang bad thangrei kyllum ha ka kynhun ki ngap ki lwai.
ïa ka syiar kynthei la pynïapher na u syiar ryngkuh katkum ka thangrei kynthei shynrang.
Don kiba ñiew ba skei dei ka kynthei bad sier dei u shynrang na kijuh ki jait mrad.
Ha ki masi pat ka don ka masi kynthei, hynrei ïa u masi shynrang pat la pynkam u masi kyrtong bad u masi dab katkum ka jinglong jong ki ha kaba mushlia ki bynriew ïa ka jinglong jingman jong ki mrad.
Ha ki hati pat la ju sin hati sawkuna ïa uno uno u hati u ba iehnoh ïa la ka kynhun hati bad la ju sin kumta namar ba ju shem barabor kum Kit ki hati kiba jied ban shang sakma marwei ki ju dei ki hati kiba mih saw tylli ki bniat ba sei shabar na khap jong u luta.
Ha ka rukom kheiñ Khasi ïa u khla pat la ju don lai jait ki kynja khla ki ba ym dei ba pynkam thangrei shynrang ne kynthei, hynrei ba pynkam laijait katkum ka lyngwiar jingim jong ki khla, kata ïa u khla kum u mrad, khla kum u ryngkew basa bad khla kum u kynja jynthaw ba kylla dur da ki briew ba ju tip kum ki khla phuli.
Kum kine ki rukom kheiñ bad pynkam ïa ki mrad ki mreng, ki khñiang ki ksiah ki don la ka bynta bynta katkum ka tairai jong ka kyntien ba shna ha ka synropktien ka ba kit jingmut bapher bapher.
Kaba kham pher ha ka rukom pynkam thangrai ka long ïa ki katto katne ki jynthaw kiba dei katkum ka deiriti kaba long khongpong na kiwei ki jaitbynriew ha satlak pyrthei.
Ha ka lyngwiar pyrkhat Khasi, ki metbneng kum ka Sngi ka dei ka thangrei kynthei katba ha kiwei kiwei ki jaitbynriew ka sngi ka dei thangrei shynrang, katba u bnai u dei thangrei shynrang ha ka lyng-wiar pyrkhat Khasi, hynrei dei thangrei kynthei ha kiwei pat ki jaitbynriew.
Ka rukom pynkam ïa ki mar ki mata bad ki tiar ki tar ha ka lyngwiar pyrkhat Khasi ka dei kaba la pynshongñia katkum ka rukom pyndonkam ka ban pynbiang ha la ka jing-long jingman.
Lada ñiewtang ïa ki jynthaw kong ka mariang ka kham shai ban sngewthuh ïa ka rukom buhti ki thangrei, hynrei lada buddien ïa ki mar ki mata ne ki tiar ki tar ba thaw ki briew ruh ka nongrim ka wan kumjuh ban pyshongnia katkum ki kyntien.
La kdew ha shwa ïa ka sngi u bnai, bad haba shim kham marjan bad ka imlang sahlang ki bynriew lah ban shim ïa ki ktien- ka khyndew, u maw, u shyiap, u lum, ka pynthor, ka pyntha, ka lyngkha, u dieng, u sla, u soh, u syntiew, u tynrai bad kumta ter ter.
Kane ka rukom pynkam thangrei ïa kine ki jynthaw ka long katkum ka jinglong ba treikam bad pyndonkam ha ka imlang sahlang.
Ka lyngwiar ba shong saphriang ka khyndew ha ka mariang ka long kynthei, hynrei shikham u khyndew ha kti u long shynrang, katba u maw u shyiap te ki sah shynrang ha kano kano ka rukom ruh.
Ka kynton ba long kynjang na ka mariang dei u lum uba dei shynrang, hynrei kaba saphriang madan na ka bynta ban rep ban riang kum ka pynthor, pyntha, lyngkha ki dei kynthei.
U dieng ba dang mih ha khyndew dei shynrang, hynrei ha ba la khet, la thlieh lyngkhot na u dieng bah u kylla kynthei ynda la pharia.
Ha kawei ka liang pat u soh, u sla, u syntiew ki dei shynrang, hynrei ki sla ba la kheit ne ba mih na u jyntang ki long kynthei kum u tympew halor dieng bad ka sla tympew ynda la kheit, ka lamet, ka lapalang, ka lakait bad kumta ter ter.
Kumjuh ruh u tynrai dieng ba dang snoh ha dieng bad ngam ha khyndew ki long shynrang, hynrei ynda la khyllie pynmih shabar lane pom lyngkhot ki kylla kynthei, ka tynrai dieng.
Kumta la dei ban jurip thikna na kano ka daw ba ha ka ktien Khasi kine ki jynthaw ki long shynrang ne kynthei katkum ka rukom pynkam ha ka pyrkhat Khasi.
Haba shim kyllum te ka long ba kiei kiei kiba don ka snap ban kha ki long kynthei bad kiba don ka snap ban sei symbai ki long shynrang ba ïa u symbai ruh dei shynrang.
Kaba dei ban bishar ka long ba ïa kino kino ki soh ba mih la jer thangrei shynrang ‘U’ katba ka kait pat dei kynthei lada dang snoh ha jyntang lane lada la kheit ruh.
Kumta donkam ban thwet ïa ka nong-rim ba kumno ka ktien Khasi ka pynshongñia ïa Kit ki rukom khot ne jer ïa ki jynthaw jong ka mariang ban pynkam thangrei kynthei ne shynrang.
Na ka por sha ka por, ka la don ka jingïakren, jingïathir bad jingdawa ban ailad lem ïa ki kynthei ba kin don bynta ha ki kam jong ki Dorbar Shnong.
Ki la don ki kynhun kiba la ju leit ïakynduh ïa ki heh ka Khasi Hills Autonomous District Council (KHADC) ha ki snem kiba la leit noh halor kane ka bynta.
Ka dustur u Khasi pat kam shah satia ïa ki kynthei ba kin shong Dorbar.
Hynrei ha kawei pat ka liang, ka aiñ kam khang ïa ki kynthei ban ïakhun ilekshon ban ïoh long kum ki dkhot jong ki Dorbar, kita, ki ïingdorbar Thawaiñ kum ka Lok Sabha, Rajya Sabha, Legislative Assembly, Legislative Council bad ki Autonomous District Council, bad ban shim ïa ka bynta kum kita ki nongthaw aiñ.
Ha Meghalaya, ngi don lai ngut ki kynthei kiba long kum ki dkhot ka ïingdorbar Thawaiñ ka jylla, bad lai ngut kum ki dkhot ha ki ïingdorbar Thawaiñ jong ki Autonomous District Council.
Kane ka dei ka nuksa ban pyni ba ka dustur bad ka aiñ kim ïadei dur satia watla ka dustur ruh ka dei ka aiñ.
Ka jingkylli kaba mih ka long hato la donkam ban pynkylla ïa kane ka dustur katkum ka jingïaid jong ka por?Kane ka mat bym shah ïa ki kynthei ban shong Dorbar ka mih biang hadien ba ka Parliament (Lok Sabha bad Rajya Sabha) jong ka Ri India ka la mynjur ïa ka aiñ ban ai bhah 33% ïa ki kynthei ha Lok Sabha bad ha ki ïingdorbar Thawaiñ ki jylla.
Kane ka aiñ rew ka donkam sa tang ka jingsoi na ka President jong ka Ri hashwa ba kan long aiñ pura.
Tangba lehse kan kham shimpor ban pyntreikam ïa ka haba pule ïa ki kyndon jong ka.
Hashwa jong kane, ka la don ka bhah ba la pyntreikam naduh mynshuwa kaba 33% na ka bynta ki kynthei ha ki Panchayati Raj.
Hangne ngim don satia ïa ki Panchayati Raj namar ngi la don da ki Dorbar Shnong.
Haba ka Ri India ka la ïaid shakhmat ban ai bhah haduh 33% ïa ki kynthei ha Lok Sabha bad ha ki ïingdorbar Thawaiñ ki jylla, hato la donkam ban ïa peit bniah noh ïa katei ka dustur kaba khang ïa ki kynthei ban shong Dorbar? Lehse yn dang donkam ban ïathir kham bniah halor kane ka mat watla sa tang katto katne snem, 20 na ki 60 ngut ki MLA ka jylla kin hap dei beit da ki kynthei, bad lehse ha kata ka por, ngin sa ïoh ruh da ka ‘riew kynthei ka ban long kum ka Myntri Rangbah ka jylla bad kan dei ka sien banyngkong eh.
Kiwei ki jylla ki la kham slem ïa ki ‘riew kynthei ban shong ha kane ka shuki kaba donbor bad kaba bun ki jingkitkhlieh.
Kum ka jingai jingmut, ki Dorbar Shnong ha la ki jong ki jylli ki lah ban sdang noh da ka jingïathir halor kane ka mat.
Kin don ki ban sngewïahap jingmut ban ailad lem ïa ki kynthei ban ïadon bynta ha ki Dorbar Shnong bad don ki ban pyrshah namar kim kwah ban pynthut ïa ka dustur.
Tangba ka dei ban don pat ka jingïakren kaba janai.
Na ka liang ka KHADC ruh ka lah ban shim ïa ka sienjam ban sdang ïa ki jingïakren kylluid jingmut bad ban shim ïa kaba bha tam na kita ki jingïathir.
Ki don ki dustur kiba lah ban kylla katkum ka jingdawa bad jingïaid jong ka por, bad don pat ki ban hap ban neh beit kumba ki long naduh hyndai hynthai.
Kum ka nuksa, ka dustur u Khasi ka long ban shim ïa ka jait ka kynja na ka kmie bad ym na u kpa.
Hynrei ki don pat kiba la pynkylla ïa kane da kaba pynlong ïa ki khun ba kin shim jait na u kpa.
Haba kumta, katei ka dustur kaba khang ïa ki kynthei ban shong Dorbar ka hap ha ka bynta kaba kumno – kaba lah ne ka bym lah ban pynkylla? Hap ban ïa pynlut por ban ïatai ïa kiba kum kine ki mat.
Kumba 100 ngut ki Nongrep jong ka Krang Circle ki la ïashim bynta ha ka Training ba la pynlong da ka Khasi-Jaiñtia Farmers’ Association (KJFA) Krang Circle ha Community Hall ha Shnong Krang ha ka 20tarik mynta hi u bnai naduh 11 baje mynstep haduh 3 baje nohphai sngi.
Kane ka long Katkum ka jingïathuh jong u Bah Kitbok Mawlein Secretary jong ka Krang Circle, KJFA.
Ki Nongai training ki dei I Kong Salva  Buhroy, Horticulture Development Officer Mawphlang Block bad I Kong Nisha V.
Kharjana, Assistant Technology Manager (ATMA), Sohiong Block.
La don lang ruh u Bah T.
Mawlong Horticulture Inspector Mawphlang Block.
I Kong Salva i la ïasyllok bad ki Nongrep halor Kumno ban rep ïa u Soh Kivi uba remdor bha, uba suk ban rep, bad uba ïadei bha bad ki jaka Khriat kum ha Sohiong, Nongthliew, KRANG bad Kiwei ki jaka khriat, rep jhur Sohmynken ha ki ïing plastik ban kham ioh kheit kham bun bad lah ban ioh plastik ha ka dor subsidy na horticulture hi bad kumno ban rep Sohplom ha ki buit ba kham bha ban ioh Soh Kham bha bad kham bun.
I Kong Nisha pat i la batai shai bad bniah bha ïa ka Rukom rep Kba ban lait na ka jingduhei ba kem jingpang, bam khñiang bad ka rukom ba kham bha naduh ki symbai, ban thung bad ban sara janai bha ha pynthor ryngkat ka jingdonkam ka um bad sboh ba pyndonkam.
I la kyntu jur ban pyndonkam suki suki da ki Bio Fertilizers (sboh ñiut) ha ka jaka jong ki Chemical ferti-lizers (sboh dawai phareng) kiba la lap ba ki don jingma ïa ka jingkoit jingkhiah u briew bad wat ïa ki khñiang kiba pynbha ïa ki jingthung jingtep kiba don ha ka khyndew.
I la hikai ruh kumno ban shna ïa ka sboh 18 sngi da ki nongrep ha ka la ki shnong bad ki jaka rep ban iarap ban ioh sboh lade bad kham pynduna na jinglut-ksan ban thied shi thied sboh.
ïa ka training Nongrep la ïarap da ka Meghalaya Farmers’ Commission ban kyntiew ïa ki Nongrep ha ka liang ban tip ïa ki buit rep thymmai.
Dang shen, kumba shibnai tam ei ei mynta, ki Nongmihkhmat na Meghalaya kaba kynthup ïa u Chief Minister, ki Minister, ki MLA kum ka delegation, ki la leit sha Delhi ban ïa kynduh ia u Prime Minister da kaba ai jingthoh ha u halor ban ai noh ïa ka ILP bad ka jingithuh ïa ka ktien Khasi bad Garo ha ka 8th Schedule jong ka Riti Synshar (Constitution) ka ri India.
Kane ka delegation, kumba ngi iohi na ki Kotkhubor, ki la kyrpad ïa u Prime Minister Narendra Modi bad ki da ai ruh da ka Memorandum halor kine ki issue khnang ba u Prime Minister un leh ïa kaba donkam.
U Prime Minister u la sngap ïa ki bad la ong ba un sa peit bad bishar bniah ïa kine ki jingdawa jong ka Sorkar Meghalaya.
Kane kam dei ka sien banyngkong ba ki Minister ka Meghalaya ki la leit Delhi, hynrei jan man ka por.
Hynrei kane ka jingleit Delhi u Chief Minister bad ki Minister jong u, ka shu long kam kai namar u Prime Minister u shu buh teng ïa kine ki issue.
Hakhmat u lah ban kular ïa kiba un peit ïa ki jingdawa jong ki, hynrei tang shu lait na ka khmat jong ki, u la buh sharud.
Ka don ka jingong ba ki jingthoh bad jingkyrpad jong ka Jylla Meghalaya ïa u PM bad ruh ïa ki Minister ka BJP ha Delhi, ka shu kut noh tang ha ki ktien khlem kam.
Kim kheiñ snep eiei ïa kum kane ka Sorkar Meghalaya kaba shu pan-shi-pan bad shu dawa-shi-dawa ïa kawei ka kam ha-dien kawei.
Nalor kitei ki mat kaba la sah teng da ki snem, ka Sorkar Meghalaya ka shu leit ud leit nam kum u nongkhrong ïa ka Sorkar India hapoh Delhi na ka bynta ki jingdonkam na ka por sha ka por.
Lada dei ba donkam pisa, ki leit ud leit nam beit ia ka Sorkar India, lada dei ïa kano kano ka bynta, ki leit beit tang sha Delhi.
Ka Sorkar Meghalaya, ka dei ka Sorkar ka bym don eiei na lade.
Ka shu shaniah beit na ka Sorkar BJP ha Delhi ban ai ïa kane ïa katai.
Ka long thik kumba leit nguh leit dem hakhmat ki Minister, la ka long ha kano kano ka mat ne tnat treikam, ban ioh jingïarap ne pisa.
Nalade, ka Sorkar Meghalaya kam lah ban pynbiang lut ïa ki jingduna.
ïa kiwei ki jingdonkam, ka Sorkar BJP ha Delhi, ka ai da kaba shu leit ud leit nam jan man ka por bunsien bunsien, tang da kaba leh kumta, ka jingïarap ka wan, lym kumta ka long lehnohei.
Kitei ki mat kaba dei ïa ka ILP bad jingithuh ïa ka ktien Khasi bad Garo, ki dei ki mat ba la dep rai da ka ka Sorkar Meghalaya naduh palat 3 snem mynta, hynrei ki Minister Delhi kim kwah ban ai namar ka don kaei re kaei sha lyndet.
Ka jingkyrpad ban ithuh ïa ka ktien Khasi bad Garo lei lei, ka dei kaba la dep rai bad pass da ka Sorkar Meghalaya, nga tharai la dap kumba 10 snem eiei mynta, hynrei balei ka Sorkar India ka pynslem.
Hato kam dei ba don eiei sha lyndet? Ka Sorkar Meghalaya ka hap ban dang ïai ban bad pynkynmaw ïa ka Sorkar BJP ha Delhi khlem sangeh bad ban thaw ki lad ki lynti kumno ban ioh ïa ki.
Imat tang lada khyllem noh ka Sorkar BJP ha Delhi, lehse la lah ban ioh ïa kine ki jingdawa jong ka Sorkar Meghalaya.
Ngi khmih lynti ba ka por kan sa wan ban ioh ïa kitei ki jingdawa.
Ka tnat ri jingri jong ka South Africa ka la maham ia ki nongri jingri ha kylleng jong ka ri namar ka jingma kaba ap ia ka ri na ka jingioh pang khlam ki syiar bad kumjuh ruh ka jingkhaïi pylleng ka lah ban hiar bha ha ki sngi ban wan namar ka jingshah lynshop jong katei ka ri ha ka khlam ‘Bird Flu’.
Ka Quantum Foods kaba long ka tnat khaïi kaba heh bha ha South Africa, ka la iathuh ba ka ri ha une u snem ka la mad lypa ia ka jingduh nong kumba 2 million tylli ki syiar kiba la shu iap khlam bad ba la shong dor kumba 100 Million Rand lane $.
5.
3 Million.
Kane ka jingpang khlam ki syiar ha une u snem, ka long ka khlam kaba la ktah jur tam eh ba ka South Africa ka la ioh mad.
Ha ka sien ba nyngkong, la ong ba ka tnat shipai duriaw jong ka India, Australia bad ka Indonesia ki la iatrei lang ban pynkilan ia la ki shipai  kum shi bynta ban ai jingkyrshan markylliang haba iadei bad ka jingwanrah ia ka shongsuk- shongsaiñ hapdeng kitei lai tylli ki ri.
Haba pynbna shaphang ka jingiadon bynta lang jong ka tnat shipai duriaw ka India ha ka jing pynkilan jong kitei kiwei pat ki ri ba marjan, la ong ba ka India ka dap da ka jingsngewkmen ban ioh ban iadon bynta lem ha kum katei ka jing pyntbit bad jing pynkilan ban ioh iatrei lang ruh bad ki tnat shipai jong kitei ki ri.
Kane ka jingpynkilan ka long ruh ka kabu ksiar ban pynskhem ia ka jingiadei hapdeng kine lai tylli ri bad ban pynthikna ia ka shongsuk- shongsaiñ hapoh kine ki ri.
Kumta ruh la ong ba baroh 3 tylli ki ri ki don ia ka jingthmu ban pynkhlaiñ ia ki jing-iada bad jingiatrei lang ha ka Indo-Pacific.
U Myntri Rangbahduh ka India, u Narendra Modi ha ka Sngi Saitjaiñ u la ong ba ka pyrthei baroh kawei ka dei ban ialeh ban tehlakam ia ki kam thombor jong ki lehnoh bad ban rat dyngkhong ruh ia ki kam thombor kiba ap jingma ia ki ri jong ka pyrthei.
Kumjuh ruh u la ong ba ka Bharat (India) kan pyrshang bad iakhun shitom ban rat dyngkhong noh ia baroh ki kam thombor ki lehnoh hapoh ka ri da kumno-kumno hapoh jong u snem 2047 baroh ki kam thombor bad baroh ki lehnoh ki dei ban duh jait lut ha India.
U Modi u la kren ia kane katba u dang ai jingkren ha ka International Lawyer’s Conference 2023 kaba la pynlong ha Vigyan Bhawan ha katei ka sngi.
Kumta ruh u la iathuh ba ka sorkar kan thaw lad- thaw lynti ban wanrah ia ki jingwad jingtip kiba kham bniah bad ba kham janai ban iada ia ka ri na kino- kino ki kam thombor jong ki lehnoh khamtam ruh haba iadei bad ka kam dawa pisa jong ki lehnoh.
U Modi u la ong ruh ba ka Bharat (India) ka la dap 75 snem mynta naduh ba ka la ioh ia ka jinglaitluid na ka kti ki phareng.
Kumta, ka pyrthei baroh kawei ruh ka ngeit ba ka Bharat ka don shisha ia ka bor ban leh ia kiei- kiei kiba ka la thmu bad buh thong ban pynurlong.
Ka jingïalang paidbah kaba nyngkong jong ka kynhun ka liang pyrshah ka INDIA kan sa lah ban long ha Nagpur ha Maharashtra, la ïathuh ka tyllong khubor.
Ïa ka jingïalang paidbah kumba la thmu ban pynlong ha Bhopal la weng noh namar ba la buh shwa da ka jingïalap (campaign) jong ka seng Congress ha kajuh ka por kumba la thmu ban pynlong ha kane kajuh ka por.
U dei u nongmihkhmat jong ka seng Congress bad u General Secretary jong ka seng u K.
C.
Venugopal, kumba la ïathuh ka tyllong khubor uba la ai jingmut ban pynlong ïa ka jingïalang paidbah kaba nyngkong ka ban sa pynlong ha Bhopal.
Kiba bun ki dkhot jong ka kynhun kiba la rai ban pynlong ïa ka jingïalang paidbah la ong ba yn sa lah ban pynlong ïa ka jingïalang paidbah kaba nyngkong ha Bhopal.
Shuh shuh la ong ba kane ka kynhun ka la rai ban pynlong ïa kane ka jingïalang ha ka 2 tarik, Risaw.
U Myntri Rangbah jong ka Bihar u Nitish Kumar uba la pynshisha da kaba ong ba ka seng BJP kaba bat ïa ka jingsynshar ha ka sorkar kmie ka la thmu ban wanrah shakhmat ne pynlong kham kloi ïa ka ilekshon Lok Sabha u la ong, “Ngi la long kiba la pynkhreh borabor".
U nongïalam jong ka seng JDU, uba la pynkut noh ïa ka jingïatreilang bad ka seng BJP ha u snem ba la leit bad uba la trei shitom na ka bynta ban wanrah bad lumlang ïa kiba bun ki seng ka liang pyrshah na ka bynta ban thaw ïa ka kynhun synrop ka INDIA, u la ong ruh ba kiba bun ki seng ka liang pyrshah ki la don ha ka jingïatreilang.
“Nga la dep ban ong ba ka sorkar NDA ha ka sorkar kmie kan sa thmu ban pynlong kham kloi ïa ka ilekshon Lok Sabha.
Ngi la long kiba la khreh borabor…Ai ba kin pynlong kloi ïa ka," la ong u Kumar ha ka jingïakren bad ki nongthoh khubor.
U Myntri Rangbah u la kren ïa kine ki kyntien kum shi bynta ban ai jubab halor ki jingkylli kiba la wan na ki nongthoh khubor kiba la kwah ban tip shaphang ka jinglah jong ka seng ka liang pyrshah ban pyntreikam lada wan ne pynlong kloi ïa ka ilekshon Lok Sabha kumba la thmu da ka sorkar kmie.
“Ngi la ïatylli bad ïatreilang.
Ngi la trei na ka bynta ki paidbah bad ngin sa ïai bteng ban shakri ïa ki.
Ngi la leh ïa shibun ki kam pynroi ha Bihar.
Naduh ka jingshna ïa ki surok kiba bha, ki jingkieng, ka jingpynïoh bording bad ka jingpynbiang ïa ka umbam umdih shaduh ka jingpyntreikam ïa ki project ba la buh ban pyntreikam, ngi la leh ïa shibun kiei kiei ha ka jylla.
Ki nongjied ïa ki nongmihkhmat kin sa ai ïa ka rai kaba khatduh".
Kum shi bynta ban lah  jop ha kaba ïadei bad ka jingthmu ban tehlakam ïa ka jingthang bun jong ki nongrep bad ban pynpyut ïa ki ñiut ki ñier, ka Punjab Agriculture and Farmers Welfare Department kan sa pynbiang da palat 24,000 tyli ki Crop Residue Management (CRM) Machine kynthup ïa ki 5,000 tylli ki kor ban buh ïa u symbai ne tynrai jingthung ha ka dor kaba bit sha ki nongrep jong ka jylla ha ka aïom kheit ka ba sa wan.
U Myntri uba dei khmih jong ka Agriculture and Farmers Welfare jong ka Punjab u Gurmeet Singh Khudian u la ong ba, ha ka jingkylla kumba la sakhi, la ong ba ka Department of Agriculture ka la ïohpdiang ïa kumba 1,58,394 tylli ki jingthoh ba buh jingkyrpad na ki nongrep na ka bynta ban ai jingmyntoi ha kaba ïadei bad ka jingpyntreikam ïa ki CRM.
Ki shithi ba la buh na ka bynta ban jied ïa ki nongïoh myntoi la dep ban pyllait lyngba ka Online Portal.
U la ong ba kane ka tnat kan sa pynbiang ïa ki Super SMS, Happy Seeder, ki jingtylliat kba bad baroh ki tiar pyndonkam ba ïadei bad ka kam rep ne kiba ju pyndonkam ha ka ban ot ïa u u kba bad tih ïa ki jingthung jingtep.
Kumba la sakhi, la ong ba ha u snem 2022-23, ka jylla da ka jingjop ka la lah ban pynduna ïa ki jingthang bun jong ki nongrep da 30 % kaba la long da ka jingpyndonkam da ki buit ki bor bad ki tiar ha kaba ïadei bad kane, la ong u Myntri jong ka Punjab uba dei khmih ïa ka kam rep kam riang.
Katkum ki khubor la ong ba ki don haduh kumba 9 tylli ki kynhun lehnoh kiba ioh jingiada na ka Canada wat la kitei ki seng lehnoh ki dei kiba la shah thwet bad don dak sniew ha kiba bun tylli ki ri.
Katba ka Canada pat kam shym la leh eiei, hynrei ka la ai jaka rieh bad ai jingiada pynban ia ki na ka por sha ka por.
La ong ba ki seng lehnoh kum ka World Sikh Organization (WSO), Khalistan Tiger Force (KTF), Sikhs for Justice (SFJ) bad ka Babbar Khalsa International (BKI), kiba ju kham treikam bha hapoh Pakistan, la ioh jingtip ba kitei ki kynhun baroh ki ioh ban im laitlan hapoh ka ri Canada bad ka Canada kam shym don ba pyrkhing ne shim khia halor ka jingma kaba ap na ka jingdon jong kitei ki kynhun.
Ka Canada ha kine ki khyndiat sngi ba la leit, ka la kyntait ia ka jingmaham jong ka India bad katei ka ri ka long ka bym shngaiñ namar ka jingdon jong ki lehnoh bad ka long ruh ka ri kaba ai jaka rieh ia ki lehnoh.
Hynrei ka Canada ka la kam ialade ba ka long pynban kawei na ki ri kaba shongsuk- shongsaiñ bad kaba shngaiñ tam ha ka pyrthei.
Kine baroh ki long hadien ka jingiakynad hapdeng ka Canada bad ka India haba iadei bad ka jing pharep jong ka Canada ba ki briew jong ka sorkar India ki iadon kti lang ha ka jingpyniap ia u lehnoh Sikh uba long u nongshong shnong ka Canada ha u Jylliew jong une hi u snem.
Ka Gujarat ka la ïoh ïa ka jinghap slap kaba palat 101 percent ha kane ka aïom Lyiur kaba mynta.
Kumta, kumba la sakhi, la ong ba kane ka aïom Lyiur kaba mynta ka la long kaba biang eh ha kaba ïadei bad ka jingïohpdiang ïa u slap.
Ka Indian Meteorological Department(IMD) kumba ka la buh jingkheiñ ka la ong ba ki la don kumba lai tylli ki distrik jong Gujarat kiba dang don hapdeng ka jingshlei um.
Kine ki lai tylli ki distrik, ki la shah kdew da ki dak saw ha kaba kumba la sakhi, la ong ba kine ki kynthup ïa ka Ahmedabad, Gandhinagar, bad Vadodara.
Ki la don palat 12,000 ngut ki briew ki la hap ban sah ha ki jaka sah ba shipor ba la pynbiang na ka bynta jong ki bad ha ki jaka ba kham shngaiñ namar ka jinghap jong u slap uba jur ha kaba kane ka la wanrah ïa ka jingshlei um ha kiba bun ki distrik jong ka Gujarat naduh ka 18 tarik, Nailur.
Ka jingïai bteng jong ka jinghap jong u slap ka la wanrah ïa ka jingshlei jong ka Narmada Dam bad jong ki 9 tylli ki jaka den um ha ka sien kaba ar, kaba la long naduh ka lah sngi U Blei jong ka taïew ba la lah.
Kum ka jingpyntreikam halor kane, ki heh ba dei khmih ki la pyntreikam ïa ka kynhun jong ka National Disaster Response Force (NDRF) bad bteng ha ka ban pyllait im ïa ki nongshong shnong na ki jaka ba la shah ktah na ka jingshlei um.
Ha ka jingthoh ba la phah, la ong ba ka kaiphot ba la phah da ka sorkar ka la antad ba ki la don kumba 11,900 ngut ki briew kiba shong basah ha ki thaiñ kiba long them kynthup ha Vadodara, Bharuch, Narmada, Dahod, Panchmahal, Anand, bad Gandhinagar ki la shah pynkynriah jaka sha ki jaka sah ba shipor.
Ha kine ki jaka sah ba shipor, ki heh sorkar ki la pynbiang nadong shadong, kynthup ha kaba ïadei bad ka jingbam bad kumjuh ki lad ai jingsumar.
U Myntri Rangbah jong ka jylla u Patel Bhupendrabhai Rajnikant, ha ka jingthoh ba la phah, u la pynbna da kaba ong ba ka la don ka jingïatreilang hapdeng ki District Collector ha ki distrik kiba la shah ktah jur ha kaba la don ka jinghap jong u slap uba jur.
Kumba ka long mynta, la ong ba ki la don kumba 10 kynhuh ki pulit jong ka NDRF bad State Disaster Response Force (SDRF) kiba la don bynta ha ka ban leit ai jingïarap bad pyllait im ïa ki briew na kiba bun ki shnong.
Katkum ka kaiphod ba la ioh lum da ki kynhun syntiat bad kynhun wad bniah jong ka India, u Hardeep Singh Nijjar, uba long u dkhot jong ka kynhun lehnoh ba la ioh jing-iada na ka Canada, la shem ba utei u lehnoh u la dep bthah ia ki briew jong katei ka kynhun jong u ban wan thombor sha India bad u la dep iadon kti ruh ha ki kam thombor hapoh India naduh ki snem 1980 bad u don jing-iadei ruh bad ki runar kiba shyrkhei naduh ka rta ba u dang khynnah.
La ong ruh ba u Nijjar, u la leit poi buhai shnong sha Canada ha u snem 1996 bad u la ioh ban im laitluid kum u riew paidbah, da kaba trei kum u nongñiah trok ha katei ka ri.
Hynrei utei u lehnoh u ju leit pynpoi ia ki tiar siat sha ki lehnoh sha Pakistan da katei ka rukom bad u ju leit ruh ban iadon bynta ha ki jingpyntbit ha ki kam thombor hapoh Pakistan.
Nalor kata, la shem ruh ba utei u lehnoh u la bthah ruh ia ki nongbud bad ia ka kynhun jong u ban leit thombor sha Punjab jong ka Pakistan, katba ialade pat u dang shong rieh tngen bad leh mynleh kum u riew paidbah hapoh Canada.
U Nijjar u long u nongshong shnong jong ka shnong Bhar Singh hapoh ka nongbah Jalandhar jong ka Punjab bad u la shah ialam bakla ha u Gurnek Singh alias Neka naduh ka por ba u dang kham khynnah.
Ha ki snem 1980-1990 eiei, u la iadei kam bad ka Khalistan Commando Force (KCF) bad hadien u snem 2012 pat, u la iadon bynta sa bad u nongialam ka Khalistan Tiger Force (KTF)- u Jagtar Singh Tara.
Hadien ba ka kyrteng jong u ka la paw pyrthei bad u la shah thwet na India ha kitei ki snem, u la phet noh pat sha Canada naduh u snem 1996.
La ioh jingtip ruh ba hadien ba u la phet sha Canada, u ju iadei kam bad u nongialam ka KTF- u Jagtar Singh Tara bad u la leit ban iadon bynta bad ki kam pyntbit bad jingkilan jong ki lehnoh Pakistan ha u Iaiong jong u snem 2012.
Hadien ba u la ioh long trai ri hapoh Canada pat, u la pynmih pisa naka bynta kitei ki lehnoh da kaba iadei kam bad ki nongkhaïi droks ha kylleng jong ka ri Canada.
La ioh jingtip ruh ba u Nijjar u la iasuh buit lang bad u Jagtar Singh Tara ha kiba bun tylli ki kam thombor hapoh Punjab bad u la pynheh ruh ia kawei ka kynhun runar ha Canada ha ryngkat bad katto katne ki runar kiba kynthup ia u Mandeep Singh Dhaliwal, Sarbjit Singh, Anupveer Singh bad u Darshan Singh alias Fauji bad kitei ki runar ki dei kiba la ioh jingpyntbit ha ki kam thombor na ki katto katne ki ri kum ka Britain, Columbia bad Canada ha ki snem 2015 eiei.
Kumta, la ong ba ha u snem 2014, la ioh jingtip ba u Nijjar u la thmu ban phah leit thombor ha ki Headquarter jong ka Dera Sacha Sauda hapoh ka nongbah Sirsa jong ka Haryana, hynrei um shym lah pat ban pynpoi ialade sha India.
Kumta, u la phah noh ia ki kynhun jong u ba kin leit thombor ia u Mohd Izhar Alam uba long u DGP barim, kumjuh ruh ia u nongialam ka Shiv Sena ha Punjab- u Nishant Sharma bad u baba Mann Singh Pehowa Wale.
Shuh shuh ruh la ong ba u Nijjar u la iatrei lang ruh ba uwei u runar ba shyrkhei na Punjab- u Arshdeep Singh Gill alias Arsh Dala na Moga ban pynjur ia ki kam thombor hapoh Punjab.
U Myntri Rangbah jong ka Kerala u Pinarayi Vijayan lem bad ki dkhot jong ka Kynhun Myntri ki la buh jingthmu ban leit jngoh ïa ki Assembly konstitwensi kiba don ha kylleng ka jylla na ka bynta ban leit ïakynduh ïa ki nongshong shnong  bad ban wad jingtip na ki shaphang kiba bun ki kam pynroi bad ki jingmyntoi ba ki ïoh na ka jingpyntreikam jong ka sorkar.
Ki jingïakren bad ki jingïaphylliew jingmut kin sa long bad ki nongmihkhmat kiba na ki jaka bapher bapher katkum ki distrik, bad yn sa pynlong ruh ïa ki jingïalang paidbah, la ong ka jingthoh kaba la wan na ka jaka treikam jong u Myntri Rangbah.
Ka jingïalang jong ki Myntri kaba la long ha ki khyndiat sngi jong ka taïew ba la dep ïa kaba la pynïaid da u Myntri Rangbah u Vijayan ka la dep ban shim ïa ka rai ha kaba ïadei bad kane, ka la ong.
Ka prokram ha kaba ïadei bad ki riewpaidbah kan sa sdang da ka jingïalang kumba la pynbeit mynta ha Manjeshwaram konstitwensi ha ka 18 tarik, Naiwieng bad ka ban sa kut ha ka 24 tarik, Nohprah.
Ki MLA kin sa long ki nongïalam ha kaba ïadei bad ki jingpyntreikam ki ban long baroh shi bnai katkum ki konstitwensi.
Ka la khmih lynt na ka bynta ban ïoh ki jingai jubab jong ki briew shaphang ki skhim kiba bun jong ka sorkar na ka kynhun Left.
Kum shi bynta ban leh pyrshah ïa uwei na ki nongpyntriem ba shong ba sah ha Canada ïa uba la tip kyrteng kum u Gurpatwant Singh Pannu, ka kynhun tohkit National Investigation Agency (NIA) ha ka Sngi Saitjaiñ ka la kurup noh ïa ka ïing sah bad ka jaka jong une u briew kiba don ha Amritsar bad Chandigarh.
U Pannu u kam ba u dei u General Counsel ka kynhun ba la shah kheiñ be-aiñ ba la ai kyrteng Sikhs for Justice (SFJ).
Ha u kyrwoh khubor, ka NIA ka la ong ba katei ka jingkurup ïa ka ïing bad ka jaka jong u Pannu ka long kum shi bynta ban ïakhun pyrshah ïa ki kynhun pyntriem kiba treikam na kiwei pat ki Ri, kynthup ka Canada.
Ka jingkurup ka long hadien ba la ïoh hukum na ka ïingbishar NIA.
Shuh shuh ka NIA ka la ong ba u Pannu u la don hapdeng ka jingshah thwet naduh u snem 2019 hadien ba la pynrung ïa ka jingujor banyngkong eh pyrshah ïa u.
La ong ba u Pannu u la donkti ha ki kam pyntriem bad ban pynsaphriang ïa ka jingsyier da kaba pynmih ïa ki jingbyrngem byrsit ha Punjab bad kiwei pat ki bynta jong ka Ri.
Ka ïingbishar ka la ai ïa ki ‘Non-Bailable Warrant’ pyrshah ïa u Pannu ha ka 3 tarik Rymphang, 2021 bad la pynbna ba u dei u ‘Proclaimed Offender’ (PO) ha ka 29 tarik Naiwieng, 2022.
Katkum ki jingtohkit ba la leh da ka NIA, la paw ba ka kynhun jong u Pannu – Sikhs for Justice – ka la pyndonkam bakla ïa ki rynsan ‘Social Media’ ban pynshit ïa ki samla bad ban kynshoit ïa ki ban leh ïa ki kam pyntriem.
Ka la paw ruh ba u Pannu u dei uba pynïaid ïa ka ‘Sikhs for Justice’ bad ïa kane ka kynhun la kheiñ be-aiñ da ka sorkar India ha ka 10 tarik Naitung, 2019.
Nalorkata, ka NIA ka la ong ba u Pannu, uba la shah kheiñ kum u ‘Designated Individual Terrorist’ da ka sorkar India ha ka 1 tarik Naitung, 2020, u la don bynta ban pynshit ïa ki runar ha Punjab bad ki samla lyngba ki rynsan ‘Social Media’ ban ïakhun na ka bynta ban ïoh ïa ka Ri ba la tip kum ka Khalistan kaba long pyrshah ïa ka Sorkar India.
Ka NIA ka la ong ruh ba ha ki khyndiat sngi, la mih ha ki lad pathai khubor ba u Pannu u la byrngem byrsit ïa ki babu jong ka Sorkar India kiba don shabar ri.
Nalorkata, u la byrngem ruh ïa ki Hindu kiba shong ba sah ha Canada da kaba kynnoh ba ki la ai ïa ka jingïatreilang bad ka India.
Ka Khasi Student Union (KSU) Nongstoiñ Circle ka dawa na ka Sorkar bad kumjuh na u Director jong ka tnat Pule Puthi ban thung noh pura ïa u nonghikai Jingkheiñ (Mathematics) na ka bynta ki khynnah pule ha ka Klass IX bad X hapoh ka skul Sibsing Memorial Government Higher School khnang ba kan ym long ka jingduhnong ïa ki khynnah skul kiba pule ha katei ka skul.
Halor kane ka bynta, ha kine ki kyndait sngi ka KSU Nongstoiñ Circle hapoh ka jingïalam u samla Robertgil Kharsewsaw, Education Secretary ka la leit ban ïakynduh ïa ki bor pynïaid ka skul Sibsing Memorial ban tuklar halor ka jingbym don ïa u nonghikai Jingkheiñ uba pura ha ka skul na ka bynta ki khynnah pule ha ka klas IX bad X.
Ka KSU ka la pynpaw ruh da kaba ong bat katkum ka jingïoh jingtip ka seng, ïa ka kam DSEO, SDSEO bad Joint Director la phah peit shipor ha ka Principal jong katei ka skul kaba la pyndkoh pat ïa ka jingtreikam jong ka bad ban thung briew pura ha kitei kam, bad la ong ba ka sorkar ka la ai daw ba ym don briew ban shimti bad ïa kane ka seng kam lah satia ban pdiang.
Ka Dorbar Pyllun jong ka Seng Kur Warjri, kaba kynthup ïa kumba khyndai tylli ki kyntoit shnong hapoh ka shnat Pyndenumïong ka la long mynta ka sngi ban khmih ïa ki jingdawa jong ki parakur parajait jong kita ki shnong ha ka liang ka bha ka miat jong ka imlang sahlang, khamtam ha ka ïap ka im bad ka pang ka jhia.
Ka shnat Pyndenumïong ka dei kawei na ki katto katne ki shnat na ka thaiñ Mairang ka ba la pynïasoh noh ha ka thapñiang jong ka Seng Kmie hadien ba la pynbeit ryntih ba yn ïa kit ïa bah ïa ka lyngkor jong ka Seng Kur Warjri na la ki thaiñ lajong.
Ka thaiñ Mairang ka dei kawei na ki jylli ha ka Ri Khasi ka ba kham bun ki parakur parajait Warjri, ha kaba la dawa ban thaw shuh shuh ki shnat ki ban kit ban bah ïa la ki parakur ha kylleng ka thaiñ.
Ha ki khep ba kham ha shwa ka la don ka jingpynskhem ïa ki shnat ha Pyndengnongbri, Manai ryngkat ka ba jied ïa ki nongïalam ha la ki shnat.
Kumta ïa ka shnat Pyndenumïong ruh la dep ban tyrwa ki kyrteng jong ki nongkitkam thymmai katkum ba la thung da ki riewdkhot ba la buhti ban pynbiang ïa ki kyrteng jong ki nongïalam.
Ha katei ka sngi la jied bad pynskhem ïa ki dkhot nongkitkam thymmai jong ka shnat Pyndenumïong ha ka ba la pynskhem artat da ki nongïalam na ka Seng Kmie ba kynthup ïa ki khliehduh, u Bah George Warjri, President, Sunshine Warjri, General Secretary bad katto katne ki ba la ïasynran lang.
Ki dkhot nongkitkam bathymmai jong ka shnat Pyndenumïong, ka Seng Kur Warjri ki long u Bah Watbor, President, Bah Bekshar Warjri bad Bah John Genesis Warjri kum ki Vice President, Bah Alexander R Warjri, General Secretary, Giman Warjri, Treasurer ryngkat bad kumba arphew ngut kiwei pat ki dkhot nongkitkam ki ba kynthup ruh ïa ki nongmihkhmat na baroh khyndai tylli ki kyntoit shnong Dong Bir, Dong Gate, Sangshong, Mawsawa, Langstiehrim, Umwiehsup, Block, Lummaralong bad Lumiew.
Ha kane ka dorbar la ai kaiphot ruh ïa ki kam jong ka shnat na ki nongkitkam ki ba hashwa bad ka ba kham kongsan ka long ka kaiphot halor ka khanasamari ka ba la dep lum kumba 668 ki longïing Kur Warjri ha ka shnat Pyndenumïong.
U District Magistrate jong ka East Jaiñtia Hills District u la pynmih da ka hukum hapoh ka Section 144 CrPC kaba la khang pyrshah ïa ki kali kiba kit palat pud bad ba ki dei ban bud pyrkhing ïa ki kyndon katkum ka aiñ.
Katkum ka hukum la khang pyrshah ruh ïa ki trok ba kin kit palat ïa ka rynïeng jong ka body kali bad ban pynthikna ruh ba yn ym don ki maw ki ban hap na ki kali ha ka por ba kit ïa ki.
Ïa kane ka hukum la pynmih hadien ka jingïoh khubor ba ki trok bad ki kali pick up kiba kit maw ki ju kit palat ban ïa ka jingjrong jong ka body kali kaba buh jingma shibun ïa ki mynsiem briew bad ki jingdon jingem namar ka jinglong jingman jong ka surok bah NH-06 hapdeng ka shnong Tuber Shohshrieh bad Ratacherra ka la sniew shaba palat bad kaba lah ban nangsniew shuh shuh bad wanrah ka jingthut ba khah khah jong ki kali.
U MDC ka UDP na Tuber konstitwensi, East Jaiñtia Hills District Bah Lasky Rymbai uba dei ruh u Deputy Chief Executive Member (CEM) ka Jaiñtia Hills Autonomous District Council (JHADC) u la ong ba ka jingïakhun ïa ka ilekshon MDC ha JHADC ha u snem 2024 kan long beit hapdeng ka UDP bad NPP.
U la ïathuh ba haduh mynta ym pat tip haduh katno ka khlaiñ ka lyer ba beh jong ka VPP hynrei un sa sngewthuh ynda kane ka seng ka la pynbna ïa ki kyrtong.
U la ïathuh ba ha u snem 2019 ka UDP ka jop haduh 10 ngut ki MDC, hynrei mynta ka la sah satang hynñiew ngut.
Kumta u don jingkyrmen ba ki lai ngut ki MDC ka NPP ki la wan pynpaw ba ki kwah ban ïakhun ïa ka ilekshon MDC na ka tiket UDP ha u snem 2024.
Shuh shuh u la pynpaw ba wat la ka NPP ka la jop saw ngut ki MLA ha kane ka ilekshon MLA ba dang shu dep bad ïoh synshar biang ïa ka sorkar jylla, hynrei u don jingkyrmen ba ka UDP kan jop kham bun ki MDC namar ki lai ngut ki MLA ka UDP ruh ki dang wanphai biang ha kane ka ilekshon MLA ba dang shu dep.
Nalor kane, u la ïathuh ba ha ka konstitwensi jong u Dr.
Sanky Shangpung kaba u la dep leit pynïasoh sha ka seng NPP la don da uwei u MDC barim uba la wan tyrwa ban pan tiket na ka UDP bad ïa kane kin sa bishar da ki unit bad ka District.
U la pyntip ruh ba ki la don bun ngut ki kyrtong kiba la wan pan tiket na ka UDP ha ka ilekshon MDC na JHADC.
Namar kata, u don jingkyrmen ba ki unit kin sa jied ïa ki kyrtong kiba kynsai ban phah sha ka District, bad ka District kan sa phah beit sha ka UDP State Election Committee.
Wat la u Bah Lasky u la kam ba ka jingïakhun ïa ka ilekshon MDC ha JHADC kan long hapdeng ka UDP bad NPP, hynrei la sngewthuh ba kine ar tylli ki seng kin sa ïatreilang biang ban thaw ïa ka EC kaba thymmai ha JHADC ynda la kut ka ilekshon namar ha sorkar jylla kine ar tylli ki seng ki dang bteng ka jingïatreilang.
Na ki 7 ngut ki MDC ka UDP kiba la don lypa, ka UDP mynta ka hap ban wad kyrtong thymmai haduh 22 ngut ban pynïeng ha kane ka ilekshon MDC ban long la shem snem.
U MLA ka UDP na Mawphlang, Bah Matthew Beyondstar Kurbah u la pynpaw ba u lah ban ïakhun hi ïa ka ilekshon MDC na Mawphlang-Diengiei lada ym don ba pan tiket.
Haba ïakren bad u Bah Kurbah u la ïathuh ba haduh mynta ym pat don kiba mih shakhmat ba pan tiket ban ïakhun ïa ka ilekshon MDC ka ban long la shem snem.
U la ïathuh ba ha u bnai ban wan un sa lum noh ïa ka jingïalang jong ki nongkyrshan ka UDP ha Mawphlang konstitwensi ban ïakren shaphang ka ilekshon MDC ka ban long ha u snem 2024.
Haba kylli, lada ym don ba pan tiket phin leh kumno? U Bah Kurbah u la pyntip ba lada ym don ba pan tiket u hap ban ïakhun hi.
Shuh shuh u la pynpaw ba lada ka UDP Mawphlang Circle ka la pynbna ban wad kyrtong kin sa don beit kiba mih shakhmat ban pan tiket.
Haduh mynta ki kyrtong kiba la thikna ban aireng ha ka ilekshon MDC ha Mawphlang constituency ki long u Bah Lamphrang Blah uba dei u MDC ba mynta ban ïakhun na ka NPP, nangta na ka seng UDP, ka Congress, ka VPP bad kiwei-kiwei ki ban sa mih ynda la jan dei ka por.
Kum ban shu pynkynmaw, ka UDP ha kine ki sngi ka la bthah ïa ki jylli treikam ban lum noh ïa ka jingïalang ban wad kyrtong ban pynïeng na ka bynta ka ilekshon MDC ban long ha u snem 2024 khnang ba kin phah sha ki district bad khatduh ban shim rai dei ka State Election Committee.
Ka long ka khubor kaba ai mynsiem bad kaba sngewtynnad eh ban tip ba kawei na ki longkmie na Ri Bhoi wat hapdeng ka rta kaba la heh, kata 53 snem, hynrei lyngba ka jinglenlade bad jingminot thop, ka la lah ban pyndep ïa ka jingpule ha ka Bachelor of Arts (B.
A) na Balawan College, Umsning kaba pynïasoh bad ka North Eastern Hill University.
Kane ka longkmie ka dei kaba la tip kyrteng kum ka Kong Lakyntiew Syiemlieh.
Ka dei ruh kaba la paw ha kine ki khyndiat snem hadien ka jinglah ban pyndep ïa ka eksamin matrik hapdeng ka jingheh ka rta, ka jingbunkam ban peit ïa ka ïing ka sem, ki khun ki kti bad ruh ïa kam nonghikai.
Kum ka dak jong ka jingsngew sarong bad ka jingai mynsiem ban pynshlur ïa kiwei ruh ban bud ïa ki dienjat jong katei ka longkmie, na ka liang ka Khasi Students Union, North Khasi Hills District lyngba ka Education Cell ba la lamkhmat da u samla Banjop Maring, Chairman, ha ka sngi Palei ka la leit ban pynkup burom kyrpang ïa katei ka longkmie ha ïingsah jong ka, kaba don ha Lum Umpih, Umsning.
Ka jingthmu ba kongsan jong ka jingleit pynkup burom ka seng, ka dei ban pynpaw sha ka pyrthei ba ka jingduk jingkyrduh, ki jingeh kiba ban ha ka jingim, kim lah satia ban khanglad ban poi sha ka thong khamtam ha kaba ïadei bad ka pule puthi, ka dei kawei na ki atiar kaba kordor tam ha kane ka juk kaba mynta.
Ka KSU ka la pynkup burom kyrpang ïa ka Kong Lakyntiew Syiemlieh da ka jaiñ ryndia, ka pisa bad ka memento kum ka dak ban pynpaw ïa ka jingsngew sarong halor ka jinglah jong ka ban pyndep ïa ka jingpule hapdeng ki jingeh kiba bun kiba long pat ka nuksa kaba shai na ka bynta kiwei pat ha ka imlang ka sahlang.
Kum ban shu pynkynmaw khyndiat, ka Kong Lakyntiew Syiemlieh, ka dei ka nonghikai ha ka skul Persara Upper Primary School, Lum Umpih bad ka dei kaba la don saw ngut ki khun bad ar ngut ki khun ksiew.
Kaei kaba sngewtynnad shaphang kane ka longkmie, ka long ba wat hapdeng ka jingbun kam ban peit ka ïing ka sem, ban peit ïa ki khun ki kti bad ruh ha ka kam hikai, hynrei ka jinglah jong kane ka longkmie ban bate ïa ka por bad ban ïai minot thop, ka la pynlong ïa ka ban lah ban pyndep ïa kane ka kyrdan pule, kaba lehse kham niar eh kin don kiba lah.
Haba ïoh ban ïakren, ka Kong Lakyntiew ka la ïathuh ba hadien ka jingpyndep ïa ka eskamin matrik, ha ka klas kaba khadwei, lane kata ka klass 11, ka la shu leit thoh tang ha ka por eksamin hynrei ynda la poi ha ka kyrdan kaba khadar lane ka 12, ka hap phah bujli noh ïa kam hikai bad ban leit klas thikna manla ka sngi, naba katei ka la kham eh ban shu leit thoh tang ïa ka eksamin.
Ka la ïathuh ba na ka liang ki khun ki kti ki jongka, ki ailad beit ïa ka ba kan pyndep ïa katei ka jingpule kumba kala angnud naba ki tip ba kaei kaba ka leh ka dei kaba bha bad kumta kane ka la nang ai mynsiem bad pynshlur shuh shuh ïa ka tad haduh ba kan da lah ban pyndep wat ïa ka kyrdan degree ha ka Bachelor of Arts.
Kum ka jingsngewnguh halor ka jingkynmaw kyrpang jong ka KSU ban pynkup burom, ka Kong Lakyntiew ka la pynpaw ïa ka jingsngewnguh kaba khraw bad kyrmen skhem ba ka seng kan ïai leh ïa kine ki kam kiba bha na ka bynta ka imlang ka sahlang.
Ha kajuh ka por, ka buh ruh ïa ka jingkyntu sha ka seng ba kan peit kyrpang ïa ki khun samla kiba duk ba kyrduk bad kiba shem jingeh wat lada ki dei kiba stad eh, hynrei na ka daw jong ka jingbym don ka lad, kim banse ban pynkut noh ïa jingpule.
Ki pulit jong ka Mawkyrwat ha ka Step Sngi U Blei ki la hiar sha kawei ka jaka kaba la tip kum ka Riat Thawlong kaba don hajan ka ïew Mawkyrwat, South West Khasi Hills hadien ba ki la ïoh jingtip ba ka don kawei ka metïap kaba la pyut ha kawei ka jaka riat kaba don kumba 20 phut eiei na surok.
Hadien ka jingtohkit, ha ryngkat ka jingdon lang ki bahaïing hasem, ki pulit ki la pyntip ba kane ka met ka dei jong u Bah Hopewelson Turnia, 38 snem ka rta, uba dei trai shnong na ka shnong Ngunraw bad sah pat ha Mawlangwir ryngkat ka kurim bad ki khun.
Katkum ki tyllong ba la ïohlum la ïathuh ba ïa u Bah Hopewelson la ïohi khatduh ha ka 20 tarik Nailur.
Ïa ka metïap jong une u rangbah la pynkit noh sha Civil Hospital Mawkyrwat ban leh ïa ka ‘post mortem’ bad halor kane ka jingjia na ka liang ki pulit Mawkyrwat ki dang pynlong ïa ka jingtohkit ban lap ïa ka daw halor ka jingkhlad une u rangbah.
Ka Meghalaya Pradesh Congress Committee (MPCC) kan shong jingïalang ha ka 27 tarik mynta u bnai ban wad kyrtong MP Lok Sabha ha Tura konstitwensi kumjuh ruh ban ïakren kumno ban pynkhreh ïa ka ilekshon MDC ha u 2024.
Haba ïakren bad u Bah Ronnie V Lyngdoh uba dei u MLA ka Congress bad nongïalam ka liang pyrshah ha ïingdorbar thawaiñ, u la ïathuh hadien ba la kut ka dorbar synrai ka Congress kan sa shong pyrkhat na ka bynta ban wad kyrtong ha Tura konstitwensi na bynta ka ilekshon MP Lok Sabha bad kumjuh ruh ban ïakren noh ban wad kyrtong ïa ki MDC na ka bynta ka ilekshon ha KHADC bad JHADC ha u snem 2024.
U la ïathuh hadien ka 27 tarik mynta u bnai ka Congress kan sa bthah ïa ki Block ban pynpoi noh ïa ki kyrteng jong ki kyrtong kiba kwah ban ïakhun ïa ka ilekshon MDC khnang ban ïoh pynbna ha ka por ba biang bha.
Haba kylli phin ïakhun hi ïa ka ilekshon MDC, u Bah Ronnie u la ong ka shong ha ki shnat (unit) treikam ban tyrwa, hynrei lada don kiba kwah un ailad ïa kiwei namar ka Congress kam dei ka seng u ‘riewshimet bad ka dei ka seng kaba hap ïa mynjur da baroh.
Nalor nangta, u la ïathuh ba haduh mynta ym pat don kiba pynpaw ba ki kwah ban ïakhun ïa ka ilekshon MDC na ka Congress bad lada ki nongkyrshan ki tyrwa ïa ka kyrteng jong u, u lah ban ïakhun hi.
Shuh shuh u Bah Ronnie u don jingkyrmen ba ki paidbah haduh mynta ki dang ai jingshaniah ïa ka seng Congress namar dei tang kane ka seng ka bym ñiew shiliang ïa baroh ki niam ne jaidbynriew.
Halor ka jingïatreilang ki seng saiñpyrthei ha ka kynhun synrop INDIA, u Bah Ronnie u la pyntip ba ka seng kan sa ïakren lang ha ka 27 tarik mynta u bnai namar ha Meghalaya ki don tang ka Congress bad ka TMC.
Ha kajuh ka por u la ïathuh ba haduh mynta ka AICC na Delhi kam pat ai jingbthah ban ïa pynbeit bad ka TMC ha ka kynhun synrop INDIA na ka bynta ka ilekshon MP Lok Sabha.
Ka jinglum jingkheiñ ha kane ka shi snem ba la dep ka kdew ba ka jingpyndonkam drok da kaba injek ka long ka daw kaba hakhmat halor ka jingdon jong ki briew kiba im bad u khñiang HIV hapoh ka Jylla.
“Haba ngi peit ïa ki jingkheiñ mynshuwa, bun ki briew kiba im bad u khñiang HIV hapoh ka Jylla ki dei lyngba ka jingshongkha pathar, hynrei haba ngi khmih biang ïa kane, ha kane ka shi snem ba la dep, ka la kylla…kam dei shuh lyngba ka jingshongkha pathar…hooid ka bun hi na kane ruh tangba ka la kham bun na kito kiba pyndonkam drok da kaba injek," la ong ka Project Director ka Meghalaya Aids Control Society (MACS), Dr.
B.
Decruse haba kren bad ki lad pathai khubor ha ka Sngi Saitjaiñ.
Ka la ong ruh, “Ïa mynta 11% ki dei na kiba pyndonkam drok da kaba injek, katba na ka jingshongkha pathar ka la hiar sha ka 10%.
"Haba batai ïa ka prokram jong ka MACS ba ïadei bad ki briew kiba injek drok, ka Dr.
Decruse ka la ong ba katei ka prokram ka thmu ban pynduna ïa ka jingsaphriang jong ka HIV hapdeng kiba pyndonkam drok da kaba injek – kawei na ki daw lyngba ka jingïasam ïa ki thyrnia hapdeng jong ki.
Haba kdew ba ki don kiba injek drok kiba la pynrung kyrteng bad ki TI-NGO (Targeted Intervention) ba la kyrshan da ka MACS, ka la ong ba la ju ai sha ki ïa ki dawai Opioid Substitution Therapy (OST) khnang ba kin lait noh na katei ka jingsniew.
Haba kylli, katei ka ophisar ka la ong ba ha u snem 2021-22, ka MACS ka la leh ïa ka jingwad bniah ha baroh kawei ka Jylla ban pynithuh ïa baroh kito ki kynhun kiba don jingma na ka HIV (FSW, IDU, MSM, TG) ha ki 7 tylli ki distrik kiba don ïa ki TI-NGO ba kynthup ïa ka South West Khasi Hills (bym pat don TI-NGO).
“Napdeng kitei, kito kiba pyndonkam drok da kaba injek, ki don 3175 ngut kiba la pynrung kyrteng bad ki TI-NGO," ka la ong.
Halor ki ‘Lost to Follow-up’ (ne ki bym lap dien shuh), ka Project Director ka la ong ba ïa kito kiba la pynrung kyrteng, la khmih bniah ïa ki bad hadien ba lap ba ki long ‘+’ ne shah ktah ha ka HIV, la pynïasoh ïa ki sha ki jaka sumar ba la tip kum ki ART Centre.
“Kine kim bud ryntih ïa ka jingsumar bad ki don ruh kiwei-kiwei ki jingtynjuh ïa ki namar ka HIV ka dei kaba hap ban sumar baroh shi jingim bad teng-teng naduh nongkyndong ban wan phah sumar, ka jynjar ïa ki ba kin wan sha ki ART," ka la ong.
Ka la ïathuh ruh ba ki don tang 4 tylli ki ART Centre hapoh ka Jylla – Civil Hospital, Shillong, NEIGRIHMS, Ïalong Civil Hospital bad ha Tura Civil Hospital.
Haba ban biang ba ka buh jingeh khamtam ïa kito kiba na nongkyndong ban wan sha ki ART, ka Dr.
Decruse ka la ïathuh ba mynta u snem, la kyntiew ïa kita kiba ki ong ki ‘Link-ART Centre’ – kata 20 tylli ha ki PHC.
Shuh shuh haba pynsngew ba ka jingdon jong ki briew kiba im bad u khñiang HIV ka kham duna ha Ri-lum Garo, ka la bynrap, “Ngi kham pynleit jingmut ha Ri-lum Khasi-Jaiñtia bad 60 na ka 100 jong kito kiba shah ktah ha ka HIV, ki don ha East bad West Jaiñtia Hills.
".
Ka kaiphod Comptroller and Auditor General of India (CAG) ka la lap ba ki khajna kiba ïadei bad jingdie bad khaïi naduh ka tnat Excise, kali, ki jingïoh na ki mar khlaw and kiwei ki jingïoh shabar na ka khajna, la duh kumba T.
1,358.
47 klur ha u snem 2020-21 bad T.
358.
08 klur ha u snem 2021-22 kaba long 52.
33 per cent bad 12.
68 per cent na ka jingïoh kaba dei ban pynmih hi nalade.
Ïa kane la kdew ha ka kaiphod CAG kaba la wanrah ha Ïingdorbar Thawaiñ ha ka Dorbar Synrai dang shen.
La ong ba katkum ka jingpeit bniah na ki jingthoh kiba ïadei bad ki khajna (sale, trade, Excise Motor Vehicles Tax, Forest Receipts bad kiwei ki Non-Tax receipts) kaba la leh ha u snem 2020-2021 bad 2021-2022 ka pyni ba ka don ka jingbym ai jingkheiñ bha kaba long ka jingduhnong bad duh ïa ka Jylla.
Kane ka la pynduna noh ïa ka jingai jingkheiñ jong ka Jylla ban ïoh hi nalade ha kaba ka Sorkar ka pdiang ïa kane ka rukom ai jingkheiñ kaba pyni ba duna kaba dei hok ban kheiñ.
Tang ha ka tnat Transport, ka pyni ba ka jingbym lum khajna ka long ka jingduh kumba T.
52.
22 klur ha u 2020-21 bad T.
0.
33 klur jong u snem 2021-22Ha ka jingshisha ka jinglum ïa ka road tax katkum ki kyndon naduh ki khajna, ka bai kot bai sla, bad kaba daiñ kuna ka dei na ka tnat Transport.
Ka khajna kali ka dei beit kaba lum na baroh ki kali kamai, katba ka khajna kaba tang shisien (one time tax) ka dei tang na ki kali shimet.
Kaei ka jingthmu ne jingmut ba sha lyndet jong ki Karbi haba hadien katno katne sngi ka jingshongsuk, ki la sdang biang ban pynthut ïa ka jingleit lyngkha jong ki briew na ka shnong Lapangap kaba don ha khappud jong Meghalaya Assam?Haba ïakren bad u Waheh Shnong ka Lapangap u Bah Deimonmi Lyngdoh u la ïathuh ba ha ka Sngi Saitjaiñ, ki longkmie na ka shnong Lapangap ki la shah siat da ka jri siat sim katba ki dang don ha lyngkha.
Ha ka step jong ka Sngi U Blei pat u la ïathuh ba ki katto katne ngut ki nongrep ka shnong Lapangap ki la leit peit ïa la u kba ha ki pynthor ba don jaka sha ki khappud bad ka shnong ki Karbi ba la tip kyrteng kum ka Tahpat, hynrei syndet syndet ha ka jingbym poi pyrkhat satia, la wan her bun tylli ki maw sha ka jaka kaba ki don.
U la ïathuh ba kitei ki maw ki dei kiba ba la siat da ka jri siat sim bad u la kynnoh ba la siat da ki Karbi kiba rieh tngen ha ki khlaw kiba don mar pyrshah ïa ki nongrep.
Ha kane ka jingshah siat, u la ïathuh ba uwei u nongrep uba don hapoh ïing trep uba la tip kyrteng kum u Rijambor Shylla u la kham mynsaw namar ki maw ba siat ki la dei ha ki bynta jong ka khlieh, kti bad ka met jong u.
U Waheh Shnong u la iathuh ba ïa u Rijambor Shylla la rah mardor sha Namdong CHC na bynta ban ïoh ïa ka jingsumar.
Kum ban shu pynkynmaw kum kane kajuh ka jingjia ka la jia ha ka 14 tarik Nailur ha kaba uwei u nonghikai jong ka skul SSA Lower Primary School jong ka shnong Tahpat Pnar ha West Jaiñtia Hills u la mynsaw hadien ba u la shah shoh bad shah siat da ka jri siat sim ryngkat bad ki paralok jong u ha ki katto katne ngut ki suba nong Karbi ha Sohphoh hajan Lumumshyrngat hapoh shnong Lapangap.
Ka samla Dorothy Roy Tariang kaba na sor Jowai ka la ïoh pdiang ïa ka Gold Medal namar ka jingwan ha ka kyrdan kaba hakhmat eh ha ka jingpule MBA na ka Assam Don Bosco University da kaba ïoh heh tam haba kheiñ ïa ka Cumulative Grade Point Average (CGPA) kaba long 9.
29 na ka 10.
0.
Ka samla Dorothy ka dei ka khun jong ka Dr.
Iwbih Nylla Tariang, Senior Veterinary Officer bad u nongthoh khubor u Dr.
Anirban Roy kiba shong ba sah ha Mynthong, Jowai.
Ka samla Dorothy ka la pyntbit ïalade ha ka jingpule Human Resource Management.
Kan dei ka sien kaba nyngkong eh ba ka samla pule na Meghalaya kan ïoh ïa ka kyrdan ‘topper’ ha ka jingpule MBA jong ka Assam Don Bosco University.
Ka samla Dorothy ka la ïoh pdiang ïa kane ka Gold Medal ha ka Convocation kaba 12 jong ka Assam Don Bosco University kaba la long ha ka Sngi Saitjaiñ hapoh Tapesia Campus hajan ka sor Guwahati.
Shwa ba kan leit pynïasoh ha ka jingpule MBA, ka samla Dorothy ka la pyndep ïa ka Graduation ha ka English Literature napoh Amity University.
U Lat ka Assam u Gulab Chand Kataria uba dei ruh u Visitor jong ka Assam Don Bosco University u la sam ïa ka khusnam sha kiba wan ha ki kyrdan kiba shakhmat ha ka jingdonlang u Chancellor ka Assam Don Bosco University, u Fr.
Januarius Sangma, u Vice Chancellor ka  University, u Fr.
(Dr) Jose Palely bad kiwei.
Ka samla Dorothy da ka jingkmen ïa ka jingjop ka la ong ba ka don ïa ka jingthrang ban trei na ka bynta ban kyntiew ïa ka bha ka miat bad ka roi ka par jong ki nongshong shnong ka Meghalaya.
Ka tnat Customs ka la ïoh ban kurup ksiar ba shongdor da ki klur tyngka ha ki ar bnai ba la dep na kane ka nongbah.
Ha u kyrwoh khubor ba la ai ha ka Sngi U Blei, ka tnat Customs ka la pyntip ba hadien ba la ïoh ïa ka jingtip ba thikna ba kan don ka jingrah ïa ka ksiar na khappud jong ka India-Bangladesh ha Meghalaya sha Guwahati, ki nongtrei ka shlem Commissioner of Customs Preventive (CCP), Shillong ki la pynsangeh ïa kawei ka kali Mahindra XUV500 ha ka step jong ka Sngi Saitjaiñ ha Jhalupara, Shillong.
U la don tang uwei u briew ha kata ka kali uba shong ba sah ha Rangia, Assam wat la u dei uba ju shong ju sah mynshwa ha West Bengal.
Ha ka jingtohkit, utei u briew u la phla ba u la rah ïa ka ksiar ba la wan nabar ri.
Hadien kata, la lap ïa 14 tylli ki biskit ksiar ba la song ha ki artylli ki pla plastik.
Ka jingkhia jong kane ka ksiar ka long 1632.
450 Gram bad ka shongdor T.
1,01,78,326.
Nalorkata, la don ruh sa uwei pat u briew uba la donkti ban ai 7 tylli ki biskit ksiar sha utei uba la shah kem, bad ïa uta ruh, ki nongtrei ka tnat Customs ki la ïoh bat ïa u ha Jhalupara.
Haba la tohkit sa ïa utei uba la shah bat, u la ïathuh ba u la shim ïa ka ksiar na kawei ka briew kaba don dukan ha Ïewduh.
Ki briew ka tnat Customs ki la leit sha kata ka dukan bad ki la ïoh ban kurup ka pisa kaba T.
9.
5 lak bad la phla ba kane ka pisa ka dei na ka jingdie ïa ka ksiar ba la shu khaïi be-aiñ.
Ïa kane ka pisa la kurup noh da ki briew ka tnat Customs.
Ha ka jingtohkit ïa katei ka briew kaba don dukan ha Ïewduh, la ïathuh ba katei ka ksiar ka dei kaba la khaïi be-aiñ lyngba u khappud India-Bangladesh.
Ka tnat Customs ka la kem noh ïa kitei ki lai ngut bad ka jingtohkit ka dang ïaid.
Ha kawei pat ka liang, ka tnat Customs ka la pyntip ba ha u bnai ba la dep, la ïoh ban kurup san tylli ki biskit ksiar kiba khia 582.
70 Gram.
Ïa kine la ïoh kurup na uwei u briew uba la don ha ka kali Maruti Car 800 bad la ïoh bat ïa u na Jorabat.
Kane ka ksiar ka dei kaba la khaïi be-aiñ na Bholaganj kaba don ha khappud India-Bangladesh.
Ha ka jingbuddien ïa kane, ki briew ka tnat Customs ki la leit sha kawei ka ïing ha Lumparing, bad dei na kane ka ïing ba la shim ïa katei ka ksiar.
Ha ka jingkhynra, la ïoh ban kurup ïa ka pisa haduh T.
3.
96 klur bad la suba ba kane ka dei ka pisa ba la ïoh na ka jingdie ïa katei ka ksiar.
Ïa kane ka pisa ruh ki briew ka tnat Customs ki la kurup noh.
Ka National Investigation Agency (NIA) ha ka Sngi Thohdieng ka la ïoh kem ïa uwei u briew ba la tip kyrteng kum u Moirangthem Anand Singh halor ka jingkynnoh ba ka don ka jingïasylla da ki nongïalam ki seng lehnoh kiba shong ha Myanmar ban ïakhun pyrshah ïa ka Sorkar India da kaba shim kabu na ka jingïakynad kaba dang ïaid ha Manipur.
Ïa ka jingujor halor katei ka jingïasylla la pynrung da ka NIA ha ka 19 tarik Naitung, 2023 ha New Delhi.
Katkum u kyrwoh khubor ba la pyllait da katei ka kynhun tohkit, la ong ba ka jingtohkit ïa katei ka jingujor (RC 23/2023/NIA/DLI) da ka NIA ka la pyni ba kum shi bynta na ka jingïasylla, ki nongïalam ki seng lehnoh kiba shong ha Myanmar, ki kynhun kieng atiar ki la pynrung ïa ki briew ban long kum ki Over Ground Worker (OGW), dkhot bad ki nonglehbha khnang ban pynkhlaiñ ha ka jingïakhun pyrshah ïa ki bor pahara bad ïa kiwei pat ki jaitbynriew da kaba shim kabu na ka jingïakynad kaba dang ïaid haduh mynta ha Manipur.
Khnang ban leh ïa kitei ki kam bymman, ka NIA ka la ong ba ki nongïalam ki seng lehnoh ki la lum ïa ki tiar siat bad tiar pynbthei ba kynthup ïa ka jingtuh jinglute na ki shlem treikam jong ka sorkar.
Ïa utei uba la shah kem la wanlam noh sha New Delhi bad ha ka Sngi Saitjaiñ, kawei ka ïingbishar ka la ai hukum ban set ïa u ha along pulit na ka bynta san sngi haduh ka 27 tarik Nailur, 2023.
Ka NIA ka la ong ba ka jingtohkit halor kane ka dang ïaid shakhmat.
Ka India ka la lah ban pynpaw ïa ka jingtbit ha ka sngi kaba ar jong ka Asian Games 2023 ha kaba ka la lah ban khur ar tylli ki takma ksiar ha Hangzhou, China.
Kane ka la wan urlong lyngba ka kynhun ki ‘thei ïalehkai kriket hadien ba ka India ka la lah ban pynliem noh ïa ka Sri Lanka da 19 run ha ka jingïakhun final.
Kumjuh ka kynhun ki nongsiat suloi ka ri ka la khur ïa ka takma ksiar ha ka 10m men’s air rifle lyngba u Rudrankksh Patil, Aishwary Pratap Singh Tomar bad u Divyansh Singh Panwar.
Nalor ki takma ksiar, ka India ka la khur ruh ïa lai tylli ki takma rupa bad hynriew tylli ki takma rnong.
Haba phai sha kiwei pat ki jingïalehkai kiba dang ïaid mynta shakhmat bad la khmih lynti ba ka India kan lah ban ïai bteng khur takma.
Ka G.
S.
S.
S Alakhpura kaba na Bhiwani, Haryana bad ka St.
Patrick’s, Gumla, Jharkhand ki la long ar tylli ki kynhun ki ban ïaknieh ïa ka nam lahduh ha ka 62nd Subroto Cup Junior Girls (U-17) Inter School International Football Tournament.
Ha ka jingïakhun semi final kaba la long ha ka Lah Sngi U Blei ha ka nongbah Delhi, ka G.
S.
S.
S Alakhpura ka la pynliem noh ïa ka Ananda Purna School of Science kaba na Manipur da 1-0 kol, katba ka St.
Patrick’s ka la jop da 2-0 kol ïa ka NCC na ka Mizoram.
Te kumta ka jingïakhun final kan long ha ka sngi Ba-ar ha ka por 4:30 jammiet.
Haba phai sha ka jingïaid lynti ka kynhun ïalehkai U-17 jong ka Saiden Secondary School kaba na Ri Bhoi District ka la poi noh sha kaba kut ha ka quarter final hadien ba ka la shah rem noh da 1-0 kol ha ka NCC, Mizoram.
Hashwa ba kan jam sha ka quarter final, kane kynhun ïalehkai U-17 ka Jylla ka la bat ïa ka kyrdan ba hakhlieh jong ka Pool-G hadien ba khur jingjop ha baroh lai sien lynter kata ïa ka Goa (2-0 kol), ïa ka Kendriya Vidyalaya Sangathan (KVS) da 4-0 kol bad ïa ka Uttrakhand haduh 11-0 kol.
Te kumta ka Jylla kan sei sa ar tylli ki kynhun ïalehkai jong ki shynrang, kata ka Assam Rifle Public School kaba na East Khasi Hills ha ka U-17 bad ka H.
K.
Sing Secondary School kaba na West Jaiñtia Hills ha ka U-14.
Ka Shillong Lajong Football Club ka la rah ïa ka nam lahduh ha ka Chakradhar Deka Football Tournament kaba la long ha Assam, hadien ba lah pynliem noh ïa ka Delhi FC da 3-1 kol ha ka sngi U Blei ha madan Nalbari.
Ki rangïalehkai kane ka klob kata u Phrangki Buam u la ïohpdiang ïa ka nam Best Forward, Best Goalkeeper ka leit sha u Neithoville Chalieu, Best Defender sha u Kenstar Kharshong, u Sangti Janai Shianglong u la ïohpdiang haduh lai tylli ki khusnam kata Player of the Tournament, Emerging Player bad Attractive player of the tournament, Man of the Match ka leit sha u Laiwang Bohham.
Katba u coach kane ka kynhun u Bah Bobby L.
Nongbet u la ïoh ïa ka nam Best Coach.
San sngi shwa ban pynlong ïa ka 2nd Sohra International Half Marathon, ki dkhot ka Organising Committee jong kane ka jingïakop ki la pynlong ka jing -leit jurip ïa ka surok naduh Laitsohpliah haduh Sohra ha ka Lah Sngi U Blei.
Ha kane ka jingleit jurip la ïadon lang ka Director ka tnat ïalehkai ka Kong Isawanda Laloo (IAS) bad kaba long ruh ka Chairman jong ka Organising Committee (OC) kumjuh u Bah John F.
Kharshiing, Working President ka MSOA, bad Co-Chairman, Kong H.
Nayak (IAS), SDO ka Sohra Civil Sub division,  Bah Finely L.
Pariat, Organising Secretary, lem kiwei ki dkhot na na tnat ka koit ka  khiah, Police bad kiwei.
Lah ban kdew ba ha kane ka jingïakop kaba ban long ha ka sngi Saitjaiñ (30 tarik) yn khang haduh lai kynta ïa ka surok naduh Laitsohpliah sha Sohra haduh Mawsmai naduh ka por 6 haduh 9 baje mynstep.
