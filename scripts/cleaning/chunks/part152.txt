Shillong, Lber 15: Ka Myntri jong ka tnat ka koit ka khiah ka sorkar jylla ka Dr.
Ampareen Lyngdoh ha ka sngi Balang ka la leit ban jurip ïa ka jaka sumar ïa ki ba pang bampong ne Cancer Wing jong ka Civil Hospital Shillong.
Ha kane ka jingleit jurip ïa ka Cancer Wing jong ka Civil Hospital Shillong, la synran da ka HOD Radiation Oncology Department ka Dr.
Anisha Mawlong, u HOD Pathology Department u Dr.
WB Langstieh, ha ryngkat ka jingsynran lang ki ophisar jong ka tnat ka koit ka khiah.
Haba kren sha ki lad pathai khubor hadien ka jingïalang bad ki doctor jong ka Cancer Wing bad kumjuh ki doctor jong ka Civil Hospital Shillong, ka Dr.
Ampareen ka ïathuh ba ka jingpang bampong (Cancer) kadei kawei na ki kaba jur bha ha ka jylla kaba la shim ruh bun bun ngut ki jingim briew.
“Ban rat dkhong ïa ka jingpang bampong (Cancer) donkam ban lap naduh ba sdang, mano kita kiba ïoh ïa kane ka jait jingpang namar donkam ban sumar ïa kane ka jingpang naduh ki sngi ba ka sdang lyngshop ha ka met u briewg", la ong ka Dr.
Ampareen.
Ka Dr.
Ampareen ka la ong ba na ka liang ka sorkar jylla khamtam ka tnat ka koit ka khiah ka la buh ïa ka thong lane kan pyntreikam da ka ‘Mission Mode’ na ka bynta ban rat dyngkhong ïa kane ka jingpang da ka ba pynbun bad pynkhlain ïa ki jingeksamin ban wad naduh ba sdang kane ka jingpang khnang ban lah ban sumar kloi katba lah ban ruh kumjuh ban leit pynsgngewthuh kumno lah ban kiar na ka jingshah lynshop ha kane ka jingpang.
Nalor kane ka Dr.
Ampareen ka ïathuh ba ka Cancer Wing jong ka Civil Hospital Shillong ka la pyntreikam bha ïa ka skhim MHIS na ka bynta ban ïarap ïa ki ba wan shim dawai ne phah sumar hapoh kane ka Hospital namar jan 100 na ka 100 hi ki nongpang kiba wan sumar kim donkam siew namar ka la siew ka sorkar lyngba ka MHIS Card.
Katba na ka liang jong ka Dr Anisha Mawlong pat ka la ïathuh ba ka Cancer wing jong ka Civil Hospital Shillong ka la treikam naduh u bnai Nohprah jong u snem ba la dep kaba la ai jingshakri ïa kiba bun hajar ngut ki nongpang cancer.
Ka la ïathuh ruh ba kiba wan shah sumar man ka sngi ha kane ka jaka ai jingsumar ki don kumba 50-60 ngut ha ka shisngi.
Ka la ïathuh ba ha ka jylla kiba ïoh thymmai ïa ka jingpang kim duna ïa ka 1000 ngut ha ka shisnem bad kiba bun hi ki dei na East Khasi Hills bad napdeng kine ruh kiba kham bun kiba ïoh ïa kane ka jingpang ki dei ki shynrang.
Haba bynrap lang ïa kane u Dr.
WB Langstieh u la ïathuh ba kiba bun kiba ïoh ïa kane ka jingpang ki dei ki shynrang namar ka jingpyndonkam duma ruh ka kham jur ha ki.
Shillong, Lber 15 : U nongïalam ka BJP ba dei ruh u Myntri ka sorkar jylla, Bah AL Hek ha ka sngi Balang u la leit ban kynduh ïa u Myntri Khynnah ba dei peit ïa ka tnad Science and Technology ka sorkar pdeng, u Jitendra Singh ha ïingsah jong u na ka bynta bun ki kam pynroi ba ïadei bad ka jylla.
U Bah Hek u la leit ruh ban kynduh ïa u Myntri ka tnad Tourism bad DONER, u Kishan Reddy ha ophis treikam jong u ha nongbah Delhi ban ïa kren na ka bynta ban kyntiew ïa ki kam jngohkai pyrthei kynthup ïa ki jaka pynneh pynsah ïa ki dohkha bad ruh ban kyntiew ïa ki kam jngohkai pyrthei ha ki shnong kyndong nalor ban kyntiew ruh ïa ki jingsumar kynbat dawai tynrai.
Ha kane ka jingleit, u Bah Hek u la kynduh ruh ïa u National General Secretary ka BJP u BL Santosh ban ïa kren na ka bynta ban pynkhlain shuh shuh ïa ka party ha ka jingpynkhreh na bynta ka elekshon MP kaban sa long shen.
Shillong, Lber, 15: U Myntri ka tnat Pule Puthi ka Sorkar Jylla u Rakkam A.
Sangma ha ka sngi Balang u la kyrpad ïa ki MLA ba kin mang pisa lem na ka bhah kaba ki ïoh khnang ban ïoh shna pynbha ïa ki skul kiba la tor ha ki Constituency jong ki.
Ha ka jingïakren bad ki lad pathai khubor, u Rakkam A.
Sangma u la ong ba kan sa don ka jingleh sorjamin ïa baroh ki skul khnang ban ïoh jingkheiñ halor ka jinglong jingman jong ki iing skul.
Ïa kane ka jingleh sorjamin yn sa ai jingtip lada ki skul kiba don ha ki Sub-division lane ha ki Constituency ki la i donkam neem ban maramot noh mardor.
U la kyntu ïa ki MLA ba kin shim lem ïa kane ka jingkitkhlieh khnang ba kan don ka jingkylla dur ha ka pule puthi hapoh kane ka jylla.
Ka Sorkar Meghalaya Democratic Alliance (MDA-I) ka la shna palat 200 tylli ki Lower Primary School ba thymmai ha kylleng ka jylla.
Ïa ki tender ladep ban aiti na ka bynta ban maramot ïa ki katto katne ki skul.
“Nga ruh nga kyrpad ïa ki MLA jong ka Jylla ba kin shim lem ïa kane ka jingkitkhlieh.
La kumno kumno ki lah ban pyndonkam na ka MLA skhim ban maramot bad ban shna thymmai ïa ki iing skul," u la ong bad bynrap, “ban kren hok, manla uwei pa uwei u dei ban shim ïa ka jingkitkhlieh namarba ka tnat Pule Puthi ka donkam ïa ka jingpynthymmai bad ka jingpynkylla dur.
"U Myntri u la ïathuh ba u la bthah ïa ka tnat ban lum jingkheiñ na baroh ki skul ha ka jylla bad kynthup ruh ïa ki skul kiba duna ka jingdon jong ki khynnah skul.
“Ngin sa bishar bniah ïa kane bad ngin sa leh thik pa thik katkum ka jingdonkam,"u la ong.
Ha kaba ïadei bad ka jingthungkam ïa ki nonghikai, u Sangma u la ong ba ki don katto katne ki jingduna na ka daw jong ka Roster System haba pynshong nongrim katkum ka hukum jong ka Iingbishar High Court.
Ki don bun tylli ki skul Lower Primary ha ka jylla ki bym don nonghikai hynriew bnai haduh ar snem.
“Ha ka district South Garo Hills jong nga, ki don 26 tylli ki skul ki bym don nonghikai," u la ong.
U Myntri u la ong ba ka Sorkar ka la thmu ban thung noh ïa ki nonghikai na ka bynta 59 sngi tad haduh ban da ai ïa ka Regular Appointment khnang ba kan ym don jingktah ïa ki skul.
Shillong, Lber, 15: Ka Sorkar Jylla ka la kular ban wad ïa ki lad ki lynti na ka bynta ban siew tista ïa ka tulop jong ki nonghikai skul SSA ha ka jylla.
Ïa kane ka jingkular la shim ha ka jingïalang ba la pynïaid da u Symbud Myntri Rangbah ka Jylla u Bah Prestone Tynsong ha ryngkat ka jingsakhi lang jong u Myntri ka tnat Pule Puthi u Rakkam A.
Sangma bad ka kynhun jong ka Meghalaya Sarva Shiksha Abhiyan Schools Association (MSSASA) kaba la long ha ka sngi Balang.
U Sangma ha ka jingïakren bad ki lad pathai khubor u la ïathuh ba ha ka jingïalang la ïathir sani halor ki mat kiba la wanrah da ka Association kiba kynthup ïa ka jingsiew tista ïa ka tulop bad ka jingsiew ïa ka Arrear ba dang sahteng.
“Ngi la ïathuh ïa ki ba ngi la trei ïa ka kam (ban weng ïa kine ki jingeh)," u la ong.
Haba kylli, u Sangma u la ong ba ka tulop ba dang sahteng ka long tang na ka bynta ar bnai namarba ka Sorkar ka ladep siew dep ïa ka tulop haduh u bnai Nohprah, jong u snem baladep.
“Ngi dang ap ïa ka Ministry ba dei peit ban pyllait ïa ka pisa na ka Second Installment hapoh 15 sngi," u la bynrap.
Katkum ka jingong jong u, ka Sorkar Jylla ka la leh ïa la ka jong ka kamram bad mynta ka dang ap ïa ka Ministry ban pyllait ïa ka pisa.
Shwa kane, u President jong ka MSSASA u Bah Aristotle C.
Rymbai u la ïathuh ba ka Association ka la kyrpad ïa ka Sorkar Jylla ban mang kham bun ka pisa ha ka Mang Tyngka na ka bynta ki skul SSA ha ka Financial Year ba mynta jong u snem 2023-24 khnang ba kan ym don ka jingdkoh ha kaba siew tulop sha ki nonghikai skul SSA.
U la ong ba kane ka jingkyrpad ka long namarba manla ka khep, ki nonghikai ki hap ban mih sha surok ban dawa ïa ka tulop jong ki.
U la ai nuksa ruh ïa ka jingjia ha u snem baladep ha kaba ki nonghikai kim banse ban thiah miet ha surok ban dawa ïa la ka hok.
“Namarkata, ngi sngew ba ka por ka la donkam ïa ka Sorkar Jylla ban kham mang pisa kham bun ïa ki skul SSA khnang ba kine ki jingeh kin ym mih shuh hadien habud," u la bynrap.
U Bah Rymbai u la ong ba u Symbud Myntri Rangbah bad u Myntri ka tnat Pule Puthi ki la ai ïa ka jingkular ban shimkhia halor kane ka jingpynsngew jong ka Association.
“Ki la ïathuh ïa ngi ba ka Sorkar ka la wadlad ban mang kham bun ka pisa ha ka Mang Tyngka jong ka Jylla khnang ba lada ka pisa ka poi slem na ka Sorkar Pdeng, ka Sorkar Jylla kan nang lah ban siew la kumno kumno ïa ka tulop jong ki nonghikai skul SSA na ka bynta 3 bnai na ka pisa ba la mang lypa da ka Sorkar," u la ong.
Ha kaba ïadei bad ka jingpyndap ïa ki kam nonghikai ba thylli ha ki SSA Lower bad Upper Primary School ha ka jylla, u Bah Rymbai u la ong, “ngi ladep ïakren ïa kane ka bynta bad ki la pyntip sha ngi bad dei na kata ka daw ba ka Sorkar haduh mynta kam shym la ai jingmynjur ïa ka jingtyrwa ba la phah da ki School Managing Committee (SMC) na ka bynta ban pynbna paidbah ïa ki kam ba thylli namarba kin hap ban pynshisha shwa ïa ki nonghikai.
"“Hynrei, ha kum kane ka por, ki la kynduh jingeh pynban.
Ka jingeh ka long ba ki don katto katne ki SMC ki bym mynjur ban pdiang ïa kito ki nonghikai lane ban shim ïa ki nonghikai na ki skul bad ban thung ïa ki sha kiwei pat ki skul kiba kham bun ki khynnah skul.
Ka Sorkar mynta ka dang leh ïa ka kamram da kaba pyrshang ban weng noh ïa kane ka jingeh," u la bynra.
U la ïathuh shuh shuh ba u Symbud Myntri Rangbah bad u Myntri ka tnat Pule Puthi ki la kyrpad ïa ka Association ban ïaishah shipor bad ban ïatreilang bad ka Sorkar tad haduh ba kan da ïapynbeit ïa kane jingeh bad ki SMC.
Ha kaba ïadei bad ka jingsiew ïa ka tulop jong ki nonghikai skul na ka Account jong ki District Mission Coordinator, u President jong ka MSSASA u la ong ba u Symbud Myntri Rangbah u la ïathuh ba ha ka 19 tarik Nohprah, jong u snem baladep u State Project Director u la pynmih da ka jingthoh sha baroh ki District Mission Coordinator bad la bthah ruh sha manla ki SMC ba kin phah ïa ki jingai jingtip kiba bniah jong ki nonghikai bad ïa ki Bank Account.
Ïa ka shithi pynkynmaw la phah biang ha ka 16 tarik, Kyllalyngkot, 2022.
“Kane ka bynta ka dang ïaid shakhmat.
Shen, ka tnat ba dei peit kan sa pyndep lut ïa ki jingdonkam baroh khnang ba ka jingsiew ïa ka tulop jong ki nonghikai skul SSA na ka Account jong ki District Mission Coordinator kan poi beit beit sha ka Account jong ki nonghikai skul," u la ong.
Ka MSSASA ka la kyntu ruh ïa ka Sorkar Jylla ban pynstet noh ha kaba ïadei bad ka jingthung ïa u Chairman bad ïa ki dkhot jong ka Meghalaya State Education Commission.
Ka Sorkar Jylla ka ladep thaw ïa ka Search Committee ba la khlieh da u Chief Secretary.
“Mynta, u Symbud Myntri Rangbah bad u Myntri ka tnat Pule Puthi ki la pyntip ïa ngi ba ka Search Committee ka ladep shong jingïalang ruh shisien.
Shen kin sa shong ïa ka jingïalang kaba ar bad ban shim rai mano ban shimti ïa ka kam Chairman bad ban thung ïa ki dkhot jong ka Education Commission," u la ong.
“Ha u bnai Naitung, jong u snem baladep ha ka jingpynlong ïa ka jingïakhih, u Symbud Myntri Rangbah u la khot ïakren ïa ngi bad ha ka jingïalang ngi la rai da kawei ka sur halor ki ar tylli ki mat – ban pynkiew ïa ka tulop bad ban ithuh noh ïa ki nonghikai skul SSA ïa kiba yn sa shimkhia da ka Meghalaya State Education Commission.
Ka por ka la donkam ïa ka Sorkar ban thung noh ïa u Chairman bad ïa ki dkhot jong ka Commission khnang ba ngin dup lah ban pynsngew ïa ki jingeh jong ngi hakhmat ka Commission," la ïathuh shuh shuh u Bah Rymbai.
Shillong, Lber 15: Mynta ka sngi u myntri rangbah ka jylla u Conrad K Sangma u la leit ban ïa shim bynta ha ka jingai jinghikai ïa ki MLA kaba la pynïaid da ka Legislative Researched Program (LRP) ha Parliament, New Delhi.
Kane ka jinghikai ka long ïa ki MLA kiba dang shah jied thymmai hapoh ka ïing dorkar Meghalaya ba kin ïoh shim bynta kham bha ha kaba ïadei bad ka jingshim ïa kano ka rai ha ka synshar khaddar.
Ha kane ka jingïalang bun na ki MLA jong ka jylla Meghalaya ki la leit ban ïashim bynta ïa kane ka jinghikai la pynlong da kawei na ki shnat trei kam jong ka Parliament jong ka Ri India.
Khliehriat Lber 15: Ka shnong Muallian, kaba don ha East Jaiñtia Hills District, kaba hap hapoh ka Ri Jaiñtia Sirdarship Saipung, ka dei kawei na ki shnong ha kaba ki paidbah ki iakynduh jingeh haduh katta katta ha kaba ïadei bad ka leit ka wan, ka jingïoh bor ding electric bad ka um bam um dih,Kiba bun na ki nong shong shnong ki dei na ka jaitbynriew Biate, kiba im da ka rep ka riang, kum ka rep synsar, ka rep kwai, tympew, ka rep soh bad kiwei kiwei ki jait jingrep.
La sakhi ruh ba kane ka shnong ka dei kaba pynmih bun bha ïa u synsar, bun na ki nong Shnong ki dei kiba rep synsar, lah ban ong ruh ba kane ka kam rep synsar ka dei kawei na ki kam ba kongsan jong ki nong shnong shnong, ba ki ju kamai ban pyndap ïa ki jingdonkam ha ïing ha sem bad ruh da kaba kamai na ka rep synsar ki lah ban phah skul ïa ki khun sha bar shnong.
Ha kaba ïakren bad u Mawphor, u Waheh Shnong jong ka shnong Muallian, u Lalramzauva Darnei bad u Secretary Shnong u Eleazera Darnei, ki la pynpaw ka jingsngew khia halor ki jingeh ba ki nongshnong shnong ki ïakynduh ha ka jingim kaba man la ka sngi, ha kaba ïadei bad ka bor ding electric, la ong ba kane ka shnong ka khlem ïoh bor ding shuh naduh u snem 2019, naduh ba sniew ka machine transformer ha shnong, ki la kyrpad ïa ka tnat bor ding, MeECL ba kan sngewbha ban wan buh machine transformer noh hapoh shnong.
Haba kylli shaphang ka rukom siew bai bor ding ki paidbah, u Waheh Shnong u la ïathuh bad ong “Kumba ka paw, ka tnat MeECL ka ju shna bai bor ding da ki bun bun bnai, na kata ka daw ka bai bor ding ka heh bha ha kaba ki don ki nong shnong shnong kiba im tang da ka rep kim lah kot bor shuh ban siew lut ïa ka bai bor ding, kumta nga buh ka jingkyrpad ïa ka tnat MeECL ba kan sngewbha ban shna bai bor ding (billing) man la u bnai, kata shi-shi bnai khnang ba kan nym ban khia than ka bai bor ding ïa ki paidbah kiba pyndonkam bor ding"Ha kaba ïadei bad ka jingeh ha ka um bam um dih, utei u Waheh Shnong, u la ïathuh ba ka jingkyrduh um ha shnong ka dei na ka daw ka jingduna palat ki tyllong um ban tan um sha shnong, ka tnat Public Health Engineering (PHE) ka la ialyeh shitom katba lah, ha kaba ka la dep buh ruh ïa ki pipe um, hynrei ka um kam lah ban kiew sha shnong, ki nong shnong shnong ki hap ban ïaid kjat haduh kumba 20-30 minit ban leit tong um na ki um poliew kiba don ha rud shnong ban ïoh ïa ka um bam um dih, kumta ha kaba ïadei bad ka um bam, um dih u la shu buh ka jingkyrpad ïa ka tnat PHE ba kan sngewbha ban pyrkhat noh da kawei pat ka rukom, kata ban wanrah noh da ka project ban lum ïa ka um slap lane ka Rain Water Harvesting Project hapoh shnong, khnang ba ki nong shnong shnong kin ïoh ban pynlang ïa ka um slap ha ki top um bad kin pyndonkam noh da ka um slap “Kane ka jingpynlang ïa ka um slap kan ïarap shibun ïa ki nong shnong shnong" pynpaw shuh shuh utei u Waheh Shnong.
La sakhi ruh ïa ka jinglong, jingman jong ka surok ban leit sha shnong Muallian, ha kaba ki paidbah ki ïakynduh jingeh bha ha ka leit ka wan na ka daw ka jingbym bit bym biang bha ka surok bad ka dang dei tang ka surok khyndew ba khohruh, khohram kaba ju buh jingeh khamtam ha ka por lyiur ba jur slap ha kaba ki kali kim lah ban ïaid na kane ka surok khyndew ha ka por slap.
Kumta haba kren shaphang ka surok u Lalramzauva Darnei, u la ïathuh “Ka shnong Muallian, ka dei ka shnong kaba nyngkong tam ha ka thaiñ Saipung ka ba la ïoh surok rong na ka tnat PWD naduh u snem 1974, hynrei naduh katei ka snem ïa ka surok khlem maramot shuh, na kata ka daw ka surok ka la long kum ka surok khlaw, donbok pat ba ha u bnai naiwieng jong u snem 2022, i kong Santa Mary Shylla, iba la long MLA mynta, i la wan jngoh ïa kane ka shnong bad i la pynlut na lade haduh T 35 lak tyngka ha kaba pynbha ïa kane ka surok bad shna ruh ïa ki surok hapoh shnong, ngi khmih lynti ba hapoh ka jingpeit bad jingïalam i kong Santa Mary ngin sa ïoh da ka surok kaba bha, ka ban wanrah jingmyntoi bad kham pynsuk ïa ki nong shnong shnong ha ka leit ka wan, ha ka kit ka bah, khamtam ha ka pang ka shitom bad kumjuh ruh ha kaba pyn poi ïa ki mar rep sha ki jaka ïew".
Shillong, Lber 15: Mynta ka sngi ka Additional Director General ki BSF ba dei peit ïa ka Eastern Command kaba na Kolkata, ka Sonali Mishra, IPS kala wan jngoh ïa ka BSF Frontier Meghalaya.
Kane ka jignwan jong ka tei ka ADG ki BSF ka long ban ïamir jingmut ha kaba ïa dei ki lad ai jingïada ha khappud Meghalaya bad ka Bangladesh, kane ka ADG jong ki BSF ka la pyndon burom ïa ki shipai kiba la khlad ha u mot sah kynmaw ba la shna kyrpang ha Killapara ha West Garo Hlls District.
Ka ADG kala ïoh ruh ban ïa kren bad u Brigadier ki BGB u Genenral Md.
Sahidul Islam ba dei u Regional Commander jong ka Sarial bad kiwei ki heh shipai ban pynkhlaiñ ïa ki kam pahara kiba ïa dei hapeng ka Bangladesh bad ka jylla Meghalaya.
Ka jingwan jong ka sha Meghalaya ka long ban ïa kynduh ïa ki heh shipai ba dei peit ha kane ka jylla Meghalaya ha kaba ïa dei bad ka jingpahara ha khappud hapdeng ka Bangladesh bad Meghalaya ban pynthikna ba kan lait na ki kam beaiñ, ka ADG ka la ai khublei ïaki BSF kiba la trei shitom ban ïada ha khappud.
Shillong, Lber 15 : Ka jingrung krem ba 31 hapoh ka jylla kaba la tip kum ka “Caving in the Abode of the Clouds" kaba la wan ban ïashim bynta da ki nongrung krem na kylleng ki ri ka pyrthei hapoh ka jingïalam ka Meghalaya Adventure Association (MAA) kaba la sdang naduh ka 6 tarik u Rymphang 2023 ka la kut ha ka 24 tarik Rymphang 2023.
Ka jingrung krem mynta u snem ka long ha ki thaiñ Muallian, East Jaintia Hills District.
Kiba la wan ïashim bynta ki dei na UK, Switzerland, Ireland bad ki dkhot ka MAA.
Ka jingrung krem mynta u snem ka long ha Krem Rynjang (Retdung Khur), Pynnoh Um Sngad bad Ram Khur.
Ha ka jingrung ha ka krem Pynnoh Um Sngad la bteng na kaba la rung ha u snem ba la dep na ka 5,395m sha ka 7,83 m bad ka la pynïasoh bad ka Ram Khur.
Da kane ka jingpynïasoh ka krem Pynnoh Umsngad -Ram Khur ka jingjrong ka la poi sha ka 14,951 metres bad ka la wan mynta ha ka kyrdan ba 7 ha ri India napdeng ki krem ba jrong tam.
Ki dang bun ki lad ki lynti hapoh kane ka krem kiba ym pat lah ban dep rung bad thew.
ïa ka Krem Rynjang la lah ban rung haduh 4,117m bad mynta ka jingjrong jongka ka long 20,445m bad ka la wan ha ka kyrdan kaba san napdeng ki krem ba jrong hapoh India.
ïa kane ka krem ruh ym pat dep rung lut.
Ka jingrung krem mynta u snem ka kham eh bad jwat bha namar baroh ki krem ki dei kiba hap beit ban hiar arsut ha ka jingjylliew kaba 85 m shaduh trai.
Ka shim por ruh haduh 3.
5 kynta ban poi sha ka jaka ban rung bad thew ïa ki krem.
Mynta u snem ka jingrung krem la lah ban pyndep bad thew haduh 6,635m.
Kumta kat haduh ka 24 tarik Rymphang 2023 na ki 1700 tylli ki krem la lah ban rung haduh 1100 tangba kiba bun ki dei kiba ym pat lah ban pyndep lut ka jingrung bad jingthew jingwoh.
Kat haduh mynta ka jingrung ïa ki krem ha ka jylla ka la poi sha ka 537.
6 Km bad ki dang bun ki ban dang hap ban rung bad shim jingthew.
Ha kine ki jingrung krem mynta ba la 31 snem kynthih la lap ba kiba bun ki krem ki dei kiba don ruh bad ki wah hapoh jongki bad kiba la oh dur bad pyni tynnad da ki bor mariang ryngkat bad ki jingthaw bapher bapher ba im ha kine ki wah.
Kine ki krem hapoh ka jylla kim don jingiapher satia na kiwei kiwei ki krem ha kiwei ki ri.
Ka MAA ka ai khublei kyrpang ïa ka Directorate of Sport and Youth Affairs bad ka Meghalayan Age Limited namar khlem ka jingkyrshan jongki kane ka jingrung bad jingthew jingwoh bad buh jingkheiñ ïa ki krem kan ym long kaba jop.
Shillong, 15 Lber : U Bah Banteidor Lyngdoh, hadien ka jingjop biang jong u ïa ka elekshon MLA dang shen na Mawkynrew Constituency, u la ong ba un nym ïapeiñ ïa ka jingshaniah kiba ki paidbah ka Constituency ki la ai bad kumba u la leh ha ki san snem ba la dep nangne sha khmat ruh un shim ka jingïatreilang ban pyndep ïa ki kam kiba sahteng bad ban kyntiew ïa ka Constituency.
Haba kren ha ka jingïalang kaba la pynlong ha ka 15 tarik u Lber, 2023 ha Thangsning ban ai khublei ïa ki nongkitkam bad nongkyrshan namar ka jingjop ïa ka elekshon MLA myn ha ka 2 tarik u Lber, 2023, u Bah Banteidor u la ong ba ka Constituency ka dang donkam shibun ki kam ban kyntiew ïa ka roi ka par.
Da kaba pan jingïatreilang na ki paidbah, u la ong, “Ha ki por elekshon ngi kaweh la ki jong ki lama hynrei ynda la dep pat dei ban klet noh bad pynjah ïa ki jingsngew pher party namar ka kam elekshon kam dei ban khanglad pat ban ïa mih ïa rung shi ïng shi sem hynrei ngi donkam ka jingïatreilang ban kyntiew ïa ka thaiñ".
“Ka kam saiñ-hima kam dei ban neh baroh san snem ha ka Constituency bad mynta ngin ïatreilang khlem da sngap ïa ki jingkynnoh ne jingkynthoh jongno jongno ruh", u la ong da kaba bynrap ba ki 11,789 vote kiba u la ïoh ha ka elekshon ba dang shen ka dei lyngba ka jingieid bad jingshaniah ki paidbah bad nangne sha khmat pat ban ïatreilang da ka jingshaniah ïa u bad ki nongïalam na ka bynta ki skhim MLA.
Haba phai sha ka jingïaid lynti sha elekshon, u la ong ba u khlem lah ban leit mih ha man ki shnong hynrei tang lai tylli ki jingïalang paidbah kiba heh ki la pynkut ïa kiba ïaleh pyrshah.
Halor ka elekshon MDC pat u la ong ba ïa mynta yn nym pat ïakren eiei bad ki nongïalam ka Party bad ma u hi kin dang shong pyrkhat bad ïa mynta yn pyrkhat shwa ïa ki kam ki jam.
Ha kane ka sngi, ki nongkyrshan ki la aiti da ka jingai buh sah jingkynmaw ïa u Bah Banteidor ha ka jingsakhi lang ki nongkitkam ka PDF Zonal Committee Mawkynrew Constituency, PDF Central Executive Committee nalor kiwei pat ba kynthup ïa ka Dr Amanda A Pakynteiñ, kurim u Bah Banteidor.
La pynshong shit ïa kane ka sngi da ki jingrwai jingshad da ki samla ka thaiñ bad la sam ruh ïa ki khusnam sha ki nongjop jong ka lympung ïalehkai phutbol Mawkynrew Cup mynta u snem.
Shillong, Lber, 15: Ka Sorkar Japan ka la ai jingïarap 8.
32 million Yen lyngba ka Grant Assistance for Grassroots Human Security Projects (GGP) sha ka Mary Our Help Training Centre na ka bynta ban shna ïa ka Water Supply System bad ban shna ïa ka Sanitation Facility lane ka jaka leit bar ha Bellefonte Community College, Shillong.
Ïa ka soskular la ïasoi hapdeng u Ambassador jong ka Japan sha India u Hiroshi Suzuki bad ka Sr.
Christina Kharkongor kaba long ka Secretary jong ka Mary Our Help Training Centre, ha ka sngi Baar.
Ka Sorkar Japan ka la ai jingïarap pisa lyngba ka skhim kaba la tip kum ka “Grant Assistance for Grassroots Projects (GGP)" na ka bynta ban shna ïa ki jingdonkam jong ki paidbah ha ki ri kiba dang kham duna ka ioh ka kot.
Naduh u snem 1989, ïa kane ka skhim la pyntreikam da ki non-profit organizations kum ki Non-Governmental Organizations (NGOs), ki shlem ai jinghikai bad ki jaka ai jingsumar lyngba ka Japanese Diplomatic Mission ha ki ri kiba duk.
Lyngba kane ka projek, ki khynnah pule bad ki nonghikai jong ka Mary Our Help Training Centre ha Bellefonte Community College, kin dup lah ban ioh pyndonkam ïa ka um bad ïa ka jaka leit bar.
Ïa ka Mary Our Help Training Centre ha Bellefonte Community College, Shillong la seng ha u snem 2010 bad ka la ai jinghikai ei sha ki khynnah khamtam eh ïa kiba wan na ki longing kiba duk.
Ka Sorkar Japan ka kyrmen ba kane ka projek lyngba ka GGP scheme kan ïarap ban pynjanai ïa ka rukom im jong ki briew ha ka ri India bad ban pynkhlaiñ shuh shuh ïa ka jingïatreilang hapdeng ka ri Japan bad ka ri India.
Shillong, Lber 15: U Nongaibuit ka United Democratic Party (UDP) u Bah Bindo M Lanong uba long ruh uwei na ki riewsaiñ pyrthei uba la ih bha ka rta u la ong ba ka lawei ki seng riewlum kaba ap ïa ki ka long kaba i shitom bha ba kin kiew hynrei kin sah kumjuh ne hiar syndon ruh namar ka jingbym don ka rukom pyrkhat kaba beit bad kaba shongkun kum ki nongïalam kiba ha ki por ba mynshuwa.
Haba kren sha ki lad pathai khubor u Bah Bindo u la ong ba ki seng riewlum kiba mynta ki la hiar shaba palat namar ym don shuh hi ruh ki nongïalam kiba kynsai kum ha ki por kiba mynshuwa kiba don ka jingsngewthuh bad ka jingpyrkhat kaba kynsai na bynta ba shakri ïa ka jylla.
“Ka jinghiar ki seng riewlum ha ka jylla ka dei beit namar kim shuh ki nongïalam kiba kynsai kum ki jong u Bah BB Lyngdoh, Bah SD Nicholroy, Bah Hopingstone Lyngdoh kiba don ka jingpyrkhat kaba shai bad kiba da long shisha ki rangbah ym kum kine ki nongïalam kiba mynta kaba ka jingmut bad ka jingsngewthuh jong ki ka per tang ha sla," ong u Bah Bindo.
U la ong ruh ba ka UDP kum ka seng riewlum kaba heh tam kan jop tang katto tylli ki seat ka long kaba sngewdiaw haduh katta katta hynrei u ong ba ka jingbym don nongïalam khamtam naduh ba khlad lei u Dr Donkupar ka dur jong ki nongïalam seng riewlum kiba kynsai ki la dujait syndon.
“Ka lawei jong ki seng riewlum ha ka jylla jong ngi lada ka ïai long sah kumne ka long kaba shitom bha ba kin ïoh ïalam ïa ka jylla.
Ki nongïalam kiba mynshwa ki dang don ka mynsiem ban ïatreilang da ka jingmut ba skhem, ka rukom pyrkhat pyrdaiñ ba jylliew bad ka rukom pyrkhat pyrdaiñ ba shongkun bad shongnia bha, katba mynta pat ka jingpyrkhat kam pyrkhat jam kam long shuh kumba mynshwa namar ba kine ki ba mynta ki ïaid la kajong -kajong," u la ong.
Haba kren halor ka jingmih pyrthei ka VPP kum kawei na ki seng riewlum kiba thymmai u Bah Bindo u la ong ba ka long kaba kloi than ban ong ba kan shim ïa ka jaka jong ka UDP.
“Ka long kaba kyndit ban ïohi ba ka VPP ka party kaba ïalam u Bah Ardent kaba la seng dang shen ka la lah ban tam kat ïa ka HSPDP tangba ngin dang hap ban ïapeit shuwa kumno ki treikam namar dei da ka jingtreikam jong ki kaba u paidbah un pynshong nongrim," u la ong.
Nongpoh, Lber 14: Ki khun ki Hajar ka Hima Sohiong hapoh lama ka Joint Action Committee (JAC) mynta ka sngi kila leit ban ujor syndon sha u Deputy Commissioner ka Ri-Bhoi District halor ka jingtur pud bad bteng ka Assam ban shna surok sha ki bynta ka shnong Nongwah Mawtamur ha Ri-Bhoi District kaba hap haka Hima Sohiong kaba dang don hapdeng ka jingpynbeit pud haka wat kaba ar hapdeng ka Meghalaya bad Assam khlem da burom shuh ïaka Status Quo hapdeng ki ar jylla.
Haba kren sha ki lad pathai khubor hadien ka jingleit kynduh ïa u Deputy Commissioner ka Ri-Bhoi, u Bah Purning Star Shabong Chairman ka JAC haka jingdonlang ki nongïalam shnong, u la ïathuh ba ka sorkar Assam kala sdang ïaka jingpynpei surok sha katei ka shnong naduh ka 1 tarik Nailur 2022 lyngba ka shnong Rani ba kynthup ïaki shnong Kynthong Paham, Damu Paham, Umterlet, Pathar Khaiong bad kumjuh ruh na Lukhra lyngba ki shnong Gorobhanga, Mawtyngkong, Jalut Rim, Jalut Thymmai ban mih sha Mawtamur.
Lyngba katei ka shithi bala ujor sha u DC la pynpaw ruh ba wat hapdeng ka Status-Quo ba dei ban burom mar kylliang da ka jylla Meghalaya bad Assam, hynrei ka Assam kam shym la pynsngap bad kyntur pud shaduh Nongwah Mawtamur da kaba shna surok bad ki ophis treikam jong ka tnad Forest, ha kaba ki paidbah mynta kila don hapdeng ka jingtieg jingsyier bad kim kwah ba ki paidbah kin dang kylla langkñia kum ka jingjia ha Mukroh.
U la ong ruh namar ka jingtieng jingsyier jong ki paidbah naka liang ka JAC kala kyrpad ruh sha u DC ba un buh pulit pahara sha kitei ki jaka ban ïada ïaki khun khasi kiba shong ba sah sha kitei ki thaiñ namar ka jingtieng jingsyier bad ka jingshah pyndik haki pulit Assam bad kumjuh ruh wat kiba thmu ban leit trei sha lyndet ki lum ha katei ka jaka kim nud shuh ban leit namar ka jingsyier ha kaba ki pulit ka Assam kila byrngem ruh wat ban pynduh noh ïa u tower ba don ha katei ka jaka.
Namarkata naka liang ka JAC ka phah ka kyrwoh kaba shai sha ka sorkar baka dei ban pynsngeh mardor ïa katei ka jingshna surok bad ka jingshna ophis beaiñ jong ka sorkar Assam ha Nongwah Mawtamur bad ka sorkar ka dei ban phah pulit ban ïada ïaki paidbah ban lait na kano kano ka jingma jingmynsaw bad jingthom bor ki pulit Assam.
U la ïathuh ruh ba naka liang u DC un sa shimkhia ban phah pynlong ka jingtohkit bad ban shim pat ki sienjam kaei ban ïaid shakhmat.
Shillong, Lber, 16: U Symbud Myntri Rangbah u Bah Prestone Tynsong u la bthah ïa ka tnat Kam Pohing ban pynkhlaiñ ïa ki pyrton Pulit ha ki Border Outposts kiba don ha shilynter jong ka khappud Assam-Meghalaya.
“Nga ladep bthah ïa ki Ophisar ba kin pynkhlaiñ ïa ki pyrton Pulit ha ki BoP ha shilynter ka khappud jong ka Assam bad Meghalaya," ong u Bah Tynsong ha ka jingïakren bad ki lad pathai khubor.
Ha ka 29 tarik, u snem baladep, ka Sorkar ka la rai ban buh ïa ki Border Outpost (BOP) ha ki hynñiew tylli ki jaka ba la ithuh kum ki jaka ba don ki jingïakajia ha shilynter ka khappud.
Kine ki jaka ki kynthup ïa ka Muriap ha East Jaiñtia Hills, ha Mukroh bad ha Tiwieh, West Jaiñtia Hills, ha Rani (Jirang) kaba hap ha Ri Bhoi bad ha Umwali, Lejadubi bad ha Langpih kiba hap ha West Khasi Hills.
Ïa kane ka rai la shim hadien ka jingsiat ïap jong ki Pulit ka Jylla Assam ha ka 22 tarik, Naiweing, 2022 ïa ki hynriew ngut ki briew ba kynthup ïa san ngut ki Khasi bad uwei u Forest Guard ka Assam kaba la jia ha ka shnong Mukroh, West Jaiñtia Hills District.
Ka jinglut jingsep ban shna ïa kawei ka BOP ka la kot haduh 2 klur tyngka.
U Bah Tynsong u la ong ba um pat ïohlad ban tohkit haduh katno ka tnat Kam Pohing ka la treikam namarba u DGP u dang don mynta hapdeng ka jingleit shah pyntbit.
Haba kylli halor ka jingpynrungkam, u Symbud Myntri Rangbah ula kular ba ïa kane ka kam yn sa pyndep noh kham kloi katba lah.
“Nga ladep ai ïa ka jingbthah ba ngi dei ban pynstet ïa kane ka kam kaba la sahteng namarba ngi duna bha ka jingduna ki nongtrei ha ka tnat Pulit ha ka jylla," u la ong.
Shillong, Lber 15: U Working President jong ka United Democratic Party (UDP) uba long ruh u Myntri ha ka sorkar MDA 2.
0 u Bah Paul Lyngdoh ha ka sngi Balang u la pynpaw ba ki kot ki sla ki dei tang ma ki ki atiar ba khlaiñ ban pynskhem ïa ka jinglong trai jong ka jylla Meghalaya ïa ki jaka ba don ka jingïakajia pud hapdeng ka Meghalaya bad Assam.
“Ki briew ki lah ban ong bun kiei kiei hynrei ki jingkren kin sah tang ki jingkren ha kaba kut kaba ïeng te dei tang ka jingshisha.
Kumno ngin pynskhem ïa ki jingshisha kiba ngi kam halor ka jinglong trai ka jylla Meghalaya ïa ki jaka ïa kajia pud? Dei tang ki kot ki sla bad ki dulir namarkata, dei tang ki kot ki sla bad ki dulir hi kiba ngi donkam ym palat ïa kine," ong u Bah Paul haba kren sha ki lad pathai khubor.
“Ngi lah ban ai ki jingkren kiba bang tam na kiba bang ha ka jingïalang paidbah ha Motphran hynrei ha kaba kut hi ban pynskhem ïa ka jingkamtrai ïa ki jaka da ka jylla donkam ïa ki kot ki sla.
Pynskhem ïa ka jingkamtrai ïa kine ki jaka ha khappud da ki kot ki sla namar wei la biang ki kot ki sla ym don shuh mano mano ruh ban woh kjat wei ba ngi la kieng atiar da ki kot ki sla bad ki dulir," u la bynrap.
Kane ka jingkren jong u Bah Paul ka long hadien ba u Myntri Rangbah ka Assam u Himanta Biswa Sarma u la kam ba ka Mukroh ka dei ki bynta jong ka jylla Assam.
Lah ban kdew hangne ba na ka liang ka UDP ka la kular ha ka Manifesto elekshon jong ka ba kan peit biang ban pynkylla ïa ka MoU kaba ïasoi hapdeng ka jylla Meghalaya bad Assam.
Haba kylli halor kane u Bah Paul u la ong ba na ka liang ka UDP kan ïeng beit ha ka nongrim ba ha ki khep kiba ka jylla kan ïohnong kan ïeng katkum ka MoU.
“Lada dei ba ngi lah ban ïohnong na kane ka MoU ngin ïeng da ka MoU hynrei haba don ki khep kiba ngin duhnong ngin hap peit biang ban pynkylla ïa ki kyndon kiba la ïasoi bad kane ka dei ka nongrim kaba kum ka party ngi ïeng haduh kat mynta ruh," ong u Bah Paul.
Shillong, Lber 16: U Bah Roberjune Kharjahrin, President ka HYC, uba long ruh u Nongsaid aiñ, u la ong ba ka lada ka Uniform Civil Code (UCC) kan treikam ha ri India kan ktah jur ïa ka Sixth Schedule ne ïa ki District Council bad ïa ki riti ki dustur ha ki ïing ki sem ba la tip kum ki Family Law ne ki Personal Law.
Haba ïakren bad u Nongthoh khubor, u nongïalam ka HYC u la pynshai ba ka UCC kadei beit tang kawei ka aiñ ka ban treikam ïa baroh ki jaitbynriew ha ri India.
Ki ban shah ktah eh dei ki riti dustur ha ïing hasem kum ka shongkha shongman, ka pyllait san shyieng, ka jingting khun bad ka jingïoh pateng la ka long ïa ka khyndew ka shyiap ne ïa kiwei pat ki bynta.
“Kumba long mynta ha ka riti ka dustur jong u Khasi, ka khun khatduh ka ïoh khambun ka bha ne ka nongpateng na ki kmie ki kpa, hynrei lada ka UCC ka treikam ka lah ban wan ha ka rukom jong ka ki jaidbynriew heh paid, ha kaba u khun shynrang u lah ban ïoh ïa ka bynta kaba khambun", la ong u Bah Robert, da kaba bynrap ba kane ka lah ban ktah ruh wat ïa ka rukom shim jaid ruh.
Shuh shuh, u la ong ba kane ka jingktah ka UCC ïa ki riti ka dustur ka ktah ruh ïa ki Autonomous District Council namar ba kidei ki nongri nongsumar ïa ki riti ki dustur bad lada ki District Council kim don bor shuh ban ri bad sumar îa ki District Council kaei pat ka jingmut ba kin don hangne.
Ha kaba ïadei bad ki aiñ shongkha shongman kan ktah pat ïa ka rukom pynïaid Balang, namar ba ka UCC kan don beit tang kawei ka aiñ bad ki jait niam ne Balang kiba pynïathoh shong kurim lyngba ka Christian Marriage Act kumba ju bud ka Balang Presbyterian, ha kaba u Pastor u long u Marriage Officer, kane ruh kan duh noh bad u Pastor un long tang kum u nongpynïaid jingïaseng katba ïa ka Certificate ïathoh pat yn hap soi da u Magistrate.
U Bah Robert u la ong rub ba ka UCC kan ktah bha ïa ki Dorbar trai ri naduh ki Dorbar Hima, ki Dorbar Raid haduh ki Dorbar Shnong, namar ba ki rukom pynïaid shnong ne ki rukom synshar Hima, synshar Raid kin nym lah shuh ban treikam shisien ba la don tang kawei ka aiñ ha baroh kawei ka ri India, namar ba ka District Council ka la duh ïa ka bor jong ka ban peit ban khmih ïa ki aiñ halor ka riti ka dustur ne ban thaw aiñ.
Ka UCC kan ktah ruh khyndiat ïa ka sorkar jylla namar ba kan ïatyngkhuh bad ka Self Aquired Property Act ne ka aiñ bhah ka jingïoh pateng.
Dei namarkane ka daw u President jong ka HYC, u la ong ba ka long kaba donkam ba ki lai tylli ki ADC ha ka jylla, kata ka KHADC, ka JHADC bad ka GHADC kidei ban wanrah da ka Resolution ban pyrshah ïa ka UCC bad ka sorkar pat kadei ban kyrshan nadien.
“Kam biang ban shu pyrshah tang ha ki kot khubor, hynrei ka sorkar jylla ki District Council kidei kiba la jied da u paidbah bad kiba la ithuh da ka Riti Synshar jong ka ri India kan kren briew shibun lada ki leh ne pyni da ka kam", u la ong, da ka bynrap ba ki dorbar trai ri kin hap ban pynpaw ka jingpyrshah namar ka ktah ïa ka rukom pynïaid shnong katkum ka riti ka dustur uba rim.
U la ïathuh ruh ba wat ka National Law Commission ruh ha u snem 2018,ka la pynpaw ba ka por kam pat dei ban pyntreikam ïa ka UCC namar ba ïa mynta hi ki aiñ kiba don ha ri India ne ki jait aiñ kiba don ha ka ri ki dang biang.
U la ong ba ñiuma ka Supreme Court ka la pynpaw teng ba ka por ka la biang ban pyntreikam ïa ka UCC, hynrei u la ong ba ka ïingbishar badon burom hi bunsien ka shim nuksa na kawei ka jingjia ban batai ïa ka jingthmu ne ïa ka jingpynpaw jong ka.
U la pynshai ruh ba ka jingbuh ki nongthaw ïa ka riti synshar jong ka ri India ïa ka UCC ha ka riti synshar, kadei kaba ki la pynap pypa ïoh don ka jingbymïaid shuh ki aiñ kiba ïadei bad ka riti ka dustur ïoh don ki bym burom shuh ïa ki riti ki dustur jong u mynbarim ne ba ki aiñ kim ïahap shuh kaba mut hap ban pyndonkam noh da ka UCC.
Hynrei kumba long mynta hi, hapdeng kiba bun ki jingduna ne ki jingbymbit bymbiang, kiba bun hi ki aiñ ne ki riti ki dustur ki dang biang bad lada dei ban pynbha dei tang kita kiba sngewthuh ïa la ki jong ki aiñ bad ki riti ki dustur kiba lah ban pynbha, ym dei ka Parliament ka bym tip ne sngewthuh ïa ki riti ki dustur.
Shillong, Lber 18 : Ka National Cricket Academy (NCA) jong ka BCCI ka la jied ïa ki 4 ngut ki khynnah ïalehkai kriket jong ka Meghalaya Cricket Association (MCA) kiban shah hikai pyntbit ha ka ktem kilen met jong ka Zonal Cricket Academy (ZCA) kaba don ha Guwahati kaban sdang naduh u bnai Ïaïong ban wan.
Kitei ki saw ngut ki khynnah ki kynthup u Jarrett Medonlang Wanniang uba pule ha Christian Academy, Riatsamthiah, Gaurav Jyoti Thakuria ha BK Bajoria School, Boyce Road, u Angkit Tamang ha Kendriya Vidyalaya, NEHU bad u Rudra Singh Rathore uba pule ha St Xavier’s Secondary School, Polo.
Katei ka prokram kilan met kan sdang naduh ka 17 tarik u Ïaïong haduh ka 11 tarik Jymmang 2023.
Ki don baroh 25 ngut ki player na kylleng ki jylla jong ka ri India kiba la shah jied ban ïadonlang ha katei ka ktem kilan met ba pynïaid da ka All India Junior Boys Selection Committee jong ka BCCI.
La jied ïa kitei ki khynnah katkum ka jinglah jong ki ban ïalehkai bha ha ka U-16 Vijay Merchant Trophy kaba dang shu kut kaba la sdang ha ka 1 tarik haduh ka 23 tarik Nohprah 2022 ha Baroda.
Shillong, Lber, 16: Ka Sorkar Jylla ka la aipor ïa ka Harijan Panchayat Committee (HPC) ban phah ïa ka jubab hashwa ka 10 tarik, Ïaïong, ha kaba ïadei bad ka jingtyrwa ban pynkynriah noh ïa ki 342 tyllli ki longiing kiba don ha Sweepers’ Colony na Them Iew Mawlong sha ka jaka jong ka Shillong Municipal Board (SMB).
“Ngi ladep aiti sha ki ïa ka Blueprint (katkum ka jingtyrwa jong ka Sorkar) bad ngi la aipor ruh ba kin hap ai jubab tad haduh ka 10 tarik, Ïaïong," la ïathuh u Symbud Myntri Rangbah ka Jylla uba peit ïa ka tnat Pynroi Sor u Bah Sniawbhalang Dhar ha ka jingïakren bad ki lad pathai khubor hadien ba la wai ka jingïalang jong ka tnat Pynroi Sor.
U la ong ba kane ka jingbthah ka long hadien ba ka HPC ka la pan por sa lai bnai kynthih ban ai jubab ïa ka jingtyrwa jong ka Sorkar.
“Hynrei, ngim shym la mynjur ïa ka jingkyrpad jong ki bad ngi la rai ban aipor ïa ki tad haduh ka 10 tarik, Ïaïong ban ai jubab ïa ngi," ong u Bah Sniawbhalang bad bynrap, “hadien kane tang ka high level committee (HLC) ka ban sa khot ïa ka jingïalang kaba lah ban shim ïa ka rai khatduh halor kane ka kam.
"Haba kylli, u Symbud Myntri Rangbah u la ong, “ngi sa hap ban ïohsngew nyngkong eh na ka liang jong ki (HPC) bad hadien kata ngin sa leh ban pyntip kaei kaba ngi dei ban leh bad kaei kaba ngim dei ban leh.
Ngam pat lah ban ong eiei ïa mynta kaei kaba ngin leh nangne shakhmat.
Mynta u snem ka Jylla Meghalaya ka la ïoh ban rakhe ïa ka jingdap sanphew snem jong ka naduh ba la ai jynsur mynsiem ïa ka da ka sorkar India ha u snem 1972.
Ka jngrakhe ïa ka jingdap sanphew snem ne kata ka Jubili Ksiar ka long kaei kaei kaba dei ban sah kynmaw ha ka history jong ka jylla Meghalaya ba wat hapdeng jong shibun ki jingduna bad ka jingtlot ka rukom pyrkhat pyrdaiñ jong ki nongialam ka jylla hynrei la lah ban pynïoh ïa ka sorkar jylla kaba pura Kumta kaei kaba don hakhmat ki nongialam kiba mynta ka long ban peit pat ia kiei kiba la dep ha kine ki 50 snem khamtam eh halor ki artylli ki mat kata u pud u sam bad ruh ia ka bhah ïoh kam ïoh jam.
Hooid sngewtynnad ban ïohi ba kane ka sorkar MDA kaba mynta hapoh ka jingialam jong u Conrad K Sangma bad u Bah Prestone Tyngsong ka la lah ban ïaid shaphrang ban pyni kam ha kaba ïadei bad u pud u sam.
Hynrei ka bhah ne ka hok ïoh kam ïohjam (Reservation Policy) ka dei kawei na ki soh ktet kaba ïeng hakhmat mynta, ha kaba bun na ki samla kane ka rta kaba mynta kim lah ban pei phang kumno ba yn dang hap ban dang don ka jingphiah ïa ka kabu ïoh kam ïohjam hapoh kawei ka jylla hi.
Ym tang katta kawei kaba kham lyngngoh shuh shuh ka long ba kumno ki paralok Garo kiba don 26 tylli ki Constituency ki ïoh ïa ka hok ban rungkam haduh 40% katba ki Khasi-Pnar kiba don haduh 36 tylli ki constituency ruh ki ïoh tang 40% hi bad bad kaba sah 20% na ka bynta kiwei pat ki jaidbynriew kat kum ka riti treikam ka ri India.
Kumta ka por ka la dei ban weng noh ïa ka jingpharia ïa ka hok ïohkam ïohjam bapoh ka jylla bad bad ka bhah ïohkam ïoh jam ba 80% ka dei ban long beit na ka bynta ki trai shnong ka jylla Megahlaya khlem da pynïapher shuh ai ki Garo bad ki Khasi-Pnar.
Haba phai tok sha katei ka rukom bhah kam ha ka jylla ka long kumba ki paralok Garo ki dang sahdien bha kumta imat ha katei ka por la donkam ban kham ai bhah bun sha ki.
Hynrei kat kum ba ka long ha kine ki sngi, la ïohi ba ki Garo ki dei ki briew kiba la shemphang bha shisha bad ka kam ka kren khamjam ban ia ka ktien.
Ngi lah ban ïohi ïa kane na ka kam nongïalam hapoh ka jylla, ha ba la ïalam da u Garo ka sorkar neh kham bun snem bad wat haduh ba kut ka samoi ruh, hynrei haba ïalam da ki khasi pat kam ju neh, hato kane kam dei na ka daw jong ka jingsahdien palat ne tip kumno shuh?.
Kumta hadien ba ka jylla ka la dep ban rakhe ïa ka jingdap 50 snem ki la dei shisha ban don noh shibun ki jingkylla.
La khmih lynti ba u pud u sam un beit noh lyngba ka jingshimkhia jong kane ka sorkar kaba mynta bad kumjuh ruh kane ka jingeh na ka bhah thungkam donkam ban pynbeit noh.
Hooid kan long kaba eh ïa ki para lok Garo ban ktah ïa katei ka bhah rungkam kaba haduh 40% kaba ki la ïoh kabu baroh shi katta.
Hynrei hadien jong ka jingrakhe ia ka Jubili Ksiar jong ka jylla ngin ym lah ban khmih lynti ba kiei kie baroh kin sah kumjuh hynrei ka dei ban don ka jingkylla.
Ngi la ïohi ia ka jingud jong ki samla wadkam wadjam kiba bun na ki ki la duh jingkyrmen shisha ïa ka rukom treikam jong ka sorkar ban ailad kham bun ïaki Garo bad ban khñoit ïa ki Khasi- Pnar.
lada ki bor kiba dei hakhlieh ne ki nongïalam kim lei eiei halor kane shisha ka jingeh kaba khraw kan sa mih namar ba kane ka la long ka jingkhia shilliang jong ka jingthew bad ka wanrah ia ka jingsngewïapher tang hapoh para jylla ruh.
Kumta ka por ka la dei ba ki nongïalam kin peit bad pynbeit ba kam dei shuh ban dang don kano kano ka jingpynpait pynpra ne phiah ïa ka jinglong kawei jong ka jylla bad kata ka bhah thungkam ka dei ban long beit tang kawei 80% na ka bynta ka jylla hi baroh kawei.
Kumba ka long mynta lei lei ki paralok Garo ki dei kiba ka ïaid shakhmat kan ym don shuh kano kano ka jingeh ban sngewthuh ïa kata kawei ka jingshisha ba hapoh la ka jong ka jylla kam dei hi ban don kano kano ka jingpharia ïa ka ioh kam ioh jam ne ia ka jinglong kawei jong ka jylla.
Nongstoiñ, Lber,18: Ka WKSU Central Body lyngba ka education cell ha ka sngi thohdieng jong ka taiew, ka la pynlong ka jingleit jurip ïa ka jingshna ïa ka ITI building kaba don ha ka shnong Sohpian Nongstoiñ, kaba la mang tyngka da ka sorkar ha ki katto katne ki snem ba la dep kaba la kot ïa ka shi klur tam.
U education secretary ka seng u samla L.
Khardewsaw, u la pynkynmaw ba ka ITI ka la ai ïa ka jingshakri la bun snem ha ka District, hynrei la shakri pat sha ki samla da kaba shu pyndonkam da ka ïing wai wat haduh mynta mynne.
Hynrei, u la ong ba lyngba ka jingpynsngew jong ka Directorate of Employment and Craftmen Training sha ka seng ban pynïoh ïa ka jaka ba biang ban shna ïa ka ITI office, ka seng ka la pynïoh ïa ka jaka ha ka shnong Sohpian.
U la ong ruh ba ka jingthmu jong ka jingjurip, ka long ba ka rukom trei ïa katei ka building ka long ne em katkum ka plan ne criteria ba la buh.
U la pynkynmaw ruh ba I contractor ba dei ban trei I dei ban trei bha bad bud ryntih ïa ki criteria ne ka plan, khnang ba kan ai ka jinghun bad jingshngaiñ ban pyndonkam ïa ka hadien ba la dep.
La pynkynmaw ba katei ka shlem ka don bun ki bynta jong ka jingpyntbit ba ki samla ki kwah kum ka fitter, plumber, wireman ban kiwei kiwei, ba ki samla kiba kwah ban jied ki lah ban ïoh.
Ka seng ka pynpaw ruh ka jingkyrmen ba yn ym slem shuh ba ka ITI kan sa ïoh noh la ka permanent building.
Ka seng kan sa buddien ïa ki jingpyntrei ïa ki government building ha ka thaiñ, ba kin ai jinghun bad lada shem ba ka jingtrei ïa ki building kim ai jinghun, ka seng ka hap ban shim da kiwei ki rukom pyrkhat la bynrap u education secretary L.
Khardewsaw.
Ha kajuh ka sngi ka seng ka la pynlong ka jingbuddien ïa ka jingshna ïa ka building jong Polytechnic kaba la sdang naduh u snem 2018 kaba don ha ka shnong Mawrusyiar Nongstoiñ.
Ha kane ka jingleit jurip, la shem ba ka jingtrei ïa kane ka building ka dang sah rynghang bad sangeh noh khlem pat lah pyndep ïa ka jingshna.
La lap ba ka daw jong ka jingslem bad jingsangeh noh ban trei, ka dei ka jingbym lah ka sorkar ban pyllait ïa ka bill sha ki contractor.
Kane ka jingbym ïaid beit ha ka jingpyntrei ïa kine ka jingtrei, ka la pyndiaw ïa ka seng khamtam ïa ki samla ka thaiñ kiba duk ki bym lah ban leit pule shabar ka jylla ne wat sha ki jaka ba hapoh ka jylla kham jngai na ka jaka ba ki don.
Kumta ka seng ka pynkynmaw bad kyrpad ïa ka sorkar lyngba ka education department, ba kan shimkhia ïa kane ka kam, khnang ba kan long ka jingkyrkhu ïa ki samla ka dong ka thaiñ.
U education secretary ka seng u la pynpaw ruh ïa ka jingsngewnguh ïa u trai khyndew u bah Phre Khardewsaw, u ba la kloi ban synñiang ïa ka jaka sha ka sorkar ha ryngkat ka jingïasngewthuh lang bad ka shnong Mawrusyiar.
U la bynrap ruh ba lada u trai khyndew u kloi ban ai ei ïa ka khyndew sha ka sorkar na ka bynta ban tei ïa ka tei ka shlem ai jinghikai, kumta ka dei ka kamram jong ka sorkar ban shimkhia ha ka ban pynurlong.
La pynkynmaw ruh ba lada ki jingtrei ïa ki building bapher bapher ha ka thaiñ kim long kiba ïaid beit, ka seng kam banse ka hap ban shim da kiwei ki sien jam ban buddien, ong u education secretary samla L.
Khardewsaw.
Nongstoiñ, Lber 18: Ki nongïalam ka Synjuk Rangbah Shnong Nongtrai Area ryngkat ki trai khyndew, ki kyrmen ba ka sorkar MDA 2 khamtam lyngba tnad PWD road kan shimkhia halor ka jingkyrpad jong ki ban pynioh surok, kumba ki la dep ban kyrpad bad shah sngewbha ruh ban shna surok khlem da siew bai khyndew.
Lah ban pynkynmaw ba ki nongialam shnong ryngkat ki trai khyndew, naduh ka por u bah P.
D.
Sangma u Deputy Commissioner barim ka West Khasi Hills, ki la dep ban aiti ïa ka soskular kaba ki la dep ïasoi ba kin shah sngewbha lada ka sorkar kan shna surok lyngba ki jaka jong ki.
U Bah Birbor Riangtem nongïalam ka Synjuk haba ïakren bad u nongthoh khubor, u la ong ba ha u snem ba la dep u bah T.
Lyngwa Deputy Commissioner barim ka West Khasi Hills, u la wan jngoh ïa katei ka thaiñ bad u la lum ruh ïa ki rangbah shnong ban ïa phylliew jingmut halor ki kam pynroi bad kiwei kiwei.
Nalor kata u la ong ruh ba hadien katei ka jingïaphylliew jingmut ki la leit ban ïakynduh ruh ïa u Executive Engineer Nongstoiñ Division, ban kyrpad ïa u ba un ïarap lem ban pynsngew ha ka sorkar na ka bynta ban pynïoh surok na Mawdiang sha Langdongdai, ka ban pynïasoh bad ka surok PMGSY kaba poi haduh Malangkona.
U bah Riangtem u la ong ruh ba ka jingjngai jong ka surok na Mawdiang haduh Langdongdai, ka don kumba hynriew kilomitar shiteng bad lada shna surok, hap ban ïaid lyngba ïa ki jaka jong kiba bun ngut ki nongshong shnong.
Kumta ban ym don kano kano ka jingkhñium ne ka jingwit lada shna surok lyngba kitei ki jaka, ki nongïalam ka Synjuk ki la pynsngewthuh ïa baroh ki trai khyndew, ba kin shah sngewbha lada ka sorkar kan shna surok lyngba ki jaka jong ki khlem da siew bai khyndew.
U la ong ruh ba hadien ba ki nongïalam ka Synjuk ki la pynshai, baroh ki trai khyndew ki la mynjur bad pdiang sngewbha lada ka sorkar kan shna surok ban pynpoi haduh Langdongdai.
U la ong ruh ba hadien ba ki la mynjur lut, ki la pynskem da kaba ïathoh da ka soskular kaba skhem, ha kaba baroh ki trai khyndew ki la ïa soi lang bad ïa katei ka soskular ki la aiti ha u Deputy Commissioner ba un leh ïa kaba donkam.
Ha katei ka jingleit ïakynduh jong ki, u Deputy Commissioner u la kular ba un sa bthah ïa u Executive Engineer ka PWD Nongstoiñ, ba un leh kloi ïa katei ka kam na ka bynta ka jingmyntoi jong ki paitbah ka thaiñ.
Kumta u la ong ba ki paidbah ki kyrmen skhem bad ap dngong ruh ba ka tnad ba dei peit kan leh kham kloi halor kane ka bynta.
Mawkyrwat: Ka jingpyndonkam ïa ki plastik ha kine ki sngi ka long kaba jur haduh katta katta bad kane ka ktah kylla mynta ïa ka koit ka khiah u khun bynriew bad ïa ka sawdong sawkun ka mariang.
Ki plastik ki la mih nyngkong ha kane ka pyrthei lyngba u Alexander Parkes uba na Birmingham, England, u ba la pyni paidbah ïa ka jingshem jong u ha u snem 1862 ha ka Great International Exhibition ha ka nongbah London.
U la shna nyngkong eh ïa ki plastik kiba latip kyrteng Parkesine.
Hadien jong u, la pynjanai shuh shuh sa u Leo Hendrick Barkeland, u nong Belgium u ba la heh la san ha ri America ha New York.
Ïa ki bitor plastik la shem bad pyndonkam ha u snem 1947, nangta ha ki snem 1950 ter ter la nang pynbha ïa ki bad kham duna ka dor jingshna.
Ha u snem 1973, u Nathaniel Wyeth, u ba dei u Du Pont Engineer, u la shna ïa ki bitor plastik kiba ngi pyndonkam ha kine ki sngi.
Ha ki snem 1960 ter ter, u Sten Gustaf Thulin, u Engineer na Sweden, u la shem shuh shuh ki buit ban shna ïa ki pla plastik ki ba sting kiba ngi pyndonkam ha kine ki sngi ha ïew ha hat.
Ki briew ki sngewtynnad ban pyndonkam ïa baroh ki jait plastik la ka long ki pla, pela, shamoit ne bitor plastik ter ter namar ki long kiba suk ba aram, ba sting, ba duna dor, ba ïada na ka jingjhieh jong ka um.
Hynrei kane ka jingjyllei jong ka jingpyndonkam ïa ki plastik ba bun jait ka la ktah kylla ïa ka sla pyrthei ka ba ngi shong ngi sah.
Ka jingthang bad bret pathar ïa kine ki plastik ka ktah ïa ka mariang bad ka koit ka khiah ki briew.
Kumjuh ki chemicals na ki plastik ki rung ha ki jingbam jong ngi bad kiwei kiwei ki bynta bad wanrah ki jingpang kiba bun jait.
Kane ka jingktah jong ka jingpyndonkam palat ïa ki plastik ka wanrah ïa kata ka plastic pollution kaba ktah ïa ka ka mariang bad ktah kylla ïa baroh ki jingthaw ba don jingim, ka jaka shong jaka sah jong ki bad ïa ngi u khun bynriew.
Ka ktah ruh ïa ka khyndew, ki wah ki duriaw bad ïa ka jingkhuid jingsuba jong ka lyer kaba ngi ring mynsiem.
Ki plastik ki long kiba sniew namar ka shim por ba kin kylla pyut da ki spah snem lehse kumba san spah snem ei ei, ki pra lyngkot lyngkhai ba la tip kum ki microplastik.
Kine ki microplastik ki pynjaboh ïa ki duriaw, ka khyndew bad ka lyer.
Ki chemicals kiba don ha kine ki plastik haba bret ïa ki, ki rung ha ka khyndew bad ktah ïa ka jinglong khuid ka um kaba don shapoh ram-ew bad buh jingma ïa ki jingthaw ba don jingim haba ki dih ïa ka um.
Ki chemicals kiba don ha ki plastik katkum ka jingwad bniah ki riew shemphang la ong ba ki wanrah shibun ki jait jingpang.
Ki plastik kiba bun jait kiba ngi pyndonkam tang shisien khamtam bad bret pathar ha ki lynti syngkien, ki wah bad her sakma kylleng sawdong ki buh jingma ïa ka jingim jong ngi, ki rung ha ki jingbam jong ngi lyngba ki jingthung, ki pynjaboh ne pynlong bih ïa ka um ha ki wah bad ktah kylla ïa ka jingdon ki dohkha, ka wanrah ïa ka jingkylla ha ka jinglong ka suiñbneng bad ka jingkiew ka jingshit ne ka Global Warming namar ka jingkiew ka jingjaboh ka lyer ne air pollution.
Ka jingjaboh ka lyer ka pynlong ba ngin shem shitom ban ring mynsiem bad ïoh shibun ki jingpang ba laiphew jait.
Kumjuh ka wanrah ïa ka jinglong bih ne duhnoh jong ka khyndew ïa ka jingsboh ha ka.
Ki ‘riew wadbniah ki ïathuh ba lada ngim sngewthuh ïa kane ka jingma na ka jingpyndonkam pathar ïa ki plastik ka lah ban poi u pud ba ha u snem 2050 kin bun ki plastik ban ïa ki dohkha ha ki duriaw.
La ïathuh shuh shuh da ki ‘riew shemphang ba ha ka pyrthei baroh kawei ha man la ka shi minit, la die bad thied kumba shi million tylli ki bitor um plastik, shi million tylli ki pla plastik.
Kumba 5 trillion man la u snem, ki pla plastik la pyndonkam.
Kine baroh ki shim por da ki spah snem ban um ne kylla pyut bad sboh haba ngi bret ne tep ha khyndew.
Ha ka Ri India ka jong ngi, la antad kumba 9 million tons ki plastik ba bun jait la pynmih haduh mynta bad na kane tang kumba 9 percent la pyndonkam ne recycle biang, kaba tam nangta ki tuid ha ki wah ki duriaw, ki hap ha ki jaka theh ñiut bad her sakma kylleng sawdong ban pynjaboh ïa ka mariang.
Kane ka thma pynjaboh ïa ka mariang da ki plastik ka la ktah ïa ka jylla jong ngi, ka Ri India bad ka pyrthei baroh kawei da kaba buh jingma kaba khraw ïa ki pateng ban wan lada ngim kyndit bynriew.
Ngi sakhi bunsien ha ki jaka sor ne wat ha ki nongkyndong ba kumno ka jingbret pathar ïa ki plastik ha ki lynti syngkien ki blok ïa ki nala um ha ki por slap bad pynlong ïa ka um ban tuid ha ki surok ne lynti bad ktah ïa ka ïaid ka ïeng ki paidbah ha ryngkat ka jingjaboh.
Bun ki Ri jong ka pyrthei ki la sngewthuh ïa ka jingma na ka jingpyndonkam pathar ïa ki plastik ki la khang bad buh kyndon ïa ka jingpyndonkam ïa ki.
Ka Bangladesh ha u snem 2002 ka la khang pyrshah ïa ka jingpyndonkam ïa ki, nangta ka France ha u snem 2016.
Kat haduh u Kyllalyngkot, mynta u snem 2019, kumba 54 tylli ki Ri ki la khang pyrshah, 32 tylli ki buh da ki kuna ïa man la kawei ka pla plastik, ka Ri Sweden ka pyndonkam ne recycle biang.
Ka Ri India jong ngi ruh lyngba ka Plastik Waste Management Rules, 2016, ka la buh ki kyndon ban teh lakam.
Ha ka jylla Meghalaya jong ngi, ka Sorkar jylla ka la shim khia halor katei ka bynta, dang shen ki bor pynïaid distrik kum ka West Jaiñtia Hills bad kiwei kiwei ki la khang pyrshah ïa ka jingpyndonkam ïa ki plastik kiba hapoh 50 microns.
Ka jingwanrah ban khang ïa ka jingpyndonkam ïa ki plastik da ki bor sorkar lehse kin nym wanrah ïa ka jingjop lada kam don ka jingïatreilang bad sngewthuh ki paidbah nongshong shnong kylleng sawdong.
Ngi donkam ka jingïasnohktilang naduh ki nongïalam, ki ‘riew shemphang bad ki paidbah ban poi sha ka thong.
Hooid kam long kaba suk ban pynduh ne weng kynsan noh shisyndon ïa ki plastik na ki ïew ki hat, hynrei ngi lah pat ban pyrshang ban pynduna ïa ka jingpyndonkam ïa ki da kaba ngi pyndonkam ïa ki pla kot ne pla jaiñ, ban kiar na ki pla, ki pela, ki shamoit, ki straw, ki tiphin, ki bitor bad kiwei kiwei kiba la shna da ki plastik.
Ban pyrshang bad pynmlien ban rah ki pla na la ïing haba ngi leit siew leit tda.
Lada ki nongkhaïi ne nongdie jingdie ki kiar ban pyndonkam ïa ki plastik kan ïarap shibun ban pynduna ïa ka jingpyndonkam ïa ki bad ruh ban pynmih da ki nongshna haba ym don ba dawa ïa ki.
Lada ngi lah ban wanrah ïa kane ka jingkylla, kan ïarap ban kynshew ïa ka pisa da ki klur man la u snem kaba ngi shu bret sha madan tang shu dep pyndonkam ïa ki plastik bad lehse ngin lah ban leh shibun ki kam pynroi.
Haba ngi ïohi bad sngewthuh mynta ïa ki jingma jong ki plastik, ngi sngewthuh ba ngi ïoh ïa ki plastik hynrei ngi pyndonkam bakla ïa ki, kumta ngi donkam ban pyndonkam janai ïa ki kumba ngi sumar ïa la ka jong ka jingim.
Ngi dei ban shim ïa ka rai ban kyntait ïa ki lada ngim lah ban pyndonkam biang sa shisien ne na ka por sha ka por da ki juh ki plastik.
Khliehriat Lber 18 : Ka Company dewbilat jong ka Star Cement kaba don ha Lumshnong, lyngba ka tnat CSR, mynta ka la sdang ban pynkhreh shaid shaid ban ai bor ding , da ki Solar Light ha ki shnong kiba don ha elaka Narpuh, East Jaiñtia Hills District, kiba kynthup ka shnong Pandare, Lum Tongseng, Sakhri, Sonapyrdi, ha Khaddum bad ha Lumshnong.
Ïa ka jingpyntrei ïa katei ka project, Solar Light la sdang na ka shnong Pandare ha ka jinglut kaba T1.
2 lak tyngka bad shen yn sa sdang noh ban pyntrei ha Lum Tongseng, Sakhri, Sonapyrdi, ha Khaddum bad ha Lumshnong ruh.
Kumjuh ruh, ka jingpyntrei ïa kawei ka jingkieng hapoh shnong Lumshnong ka dang ïaid shakhmat ha ka mang tyngka kaba T 30 lak tyngka, ïa kane ka jingkieng la shna ha ka dong Wahlaru (Lumshnong) ha kaba ki kali rit ki lah ban ïaid na kane ka jingkieng, kane ka jingkieng kan ïarap shibun ïa ki nongshong shnong ha ka leit ka wan bad ha ka kit ka bah.
Nongpoh, Lber 19 : Hadien ba u Bah Sosthenes Sohtun u la shah jied biang ha ka sien kaba ar kum u nongmihkhmat paidbah na Jirang Constituency ha kane ka election jied nongmihkhmat kaba dang shu dep shen hapoh ka jylla, ka NPP Jirang Block Committee, GS Road bad Highway Area’s Leaders mynta ka sngi ki la pynkup burom ïa utei u nongmihkhmat halor ka jingjop don burom jong u kum u nongmihhmat ban mihkhmat biang ïa ka Jirang Constituency.
Ïa kane ka jingpynkup burom la pynlong ha CTI Auditorium Hall, Byrnihat ha kaba la wan ban shim bynta da ki nongïalam bad ki dkhot ka NPP Jirang Block bad la don ryngkat ruh u MDC ka Jirang, u Bah Victor Rani ban leh burom ïa u Bah Sosthenes Sohtun kum u MLA ba la pynjop don burom da ki paidbah ka Jirang Constituency.
Kane ka dei ka sien kaba nyngkong eh ba ki nongïalam ka NPP ki la pynkup burom ïa u Bah Sosthenes Sohtun hadien ba u la shah jied biang kum u MLA ka Jirang ha ka sien kaba ar, kaba dei hadien ba u la jop ha kane ka election MLA ba dang shu dep shen ha ka jylla.
Ha kane ka jingpynkup burom ïa u Bah Sosthenes Sohtun, la ai burom ruh ïa u da ki jingai sngewbha ki ban long ki dak sah jingkymmaw kum uta u nongmihkhmat paidbah na Jirang Constituency bud sa ki jingrwai na ki khynnah skul bad ki samla ban pynphuh pynphieng ïa kane ka prokram pynkup burom ïa u nongmihkhmat paidbah ba la shim khia da ki nongïalam ka NPP Jirang Block na GS Road, Byrnihat.
Ki nongïalam ka NPP Jirang Block bad kynthup ruh u MDC, u bah Victor Rani, haba kren ha kane ka jingïalang pynkup burom ki la ai burom ïa u Bah Sosthenes Sohtun kum u MLA ba la pynjop biang da ki paidbah ka Jirang bad ki la pynpaw ruh ka jingsngewnguh ba dei tang une u MLA hadien 30-35 snem ba ka Jirang tang hapoh ka san snem ka la ioh mad shibun ki jingkylla ha ka liang ka roi ka par jong ki paidbah.
Kum ki nongïalam ki la pynpaw ruh ka jingkmen ba ki ioh ïa uta u nongmihkhmat ba don ka jingkitkhlieh na ka bynta ki paidbah bad ki khmih lynti ruh ba ha kane ka sien kaba ark aba un mihkhmat biang kum uta u nongmihkhmat paidbah un dang lah ban wan rah shibun ki jingkylla hapoh ka Jirang Constituency.
Na ka liang u Bah Sosthenes Sohtun kum u MLA ba la shah pynkup burom, u la ai khublei kyrpang ïa ki nongïalam ka NPP Jirang Block Committee bad baroh ki nongkyrshan na Jirang Constituency, namar dei lyngba ka jingkyrshan ba radbah jong ki wat hapdeng shibun ki jingshah pynthohbria ka party NPP bad ïa u kum u MLA hynrei ki la poi biang sha ka thong jogn ka jingjop na ka bynta ban bteng biang ïa ki kam shakri na ka bynta ka jingdonkam jong ki paidbah hapoh ka Constituency.
Shuh shuh, kum u Nongmihkhmat ba la pynjop biang da ki paidbah ka Jirang Constituency ha ka sien kaba ar, u Bah Sosthenes Sohtun u la ai ka jingkular sha ki paidbah nongkyrshan bad sha baroh kiba khlem da kyrshan ruh ba un dang pynjanai shuh shuh ïa ka jingshakri, namar ka thong hi ka long ban wan rah shibun ki jingkylla hapoh ka Constituency nalor ki kam kiba u la trei hapoh ka san snem ba u la long u nongmihkhmat ka Jirang Constituency, u la bynrap.
Nongpoh, Lber 18 : Ka Balang Presbyterian Nongpoh, Ri-Bhoi Statei Presbytery kala pynkhreh shaid shaid ban pdiang bad pynlong ïaka jingïaseng Ri-Bhoi Synod kaba XXV, haka juh ka por ban rakhe ruh ïaka jingdap 25 snem (Jubili Rupa) jong ka Ri-Bhoi Synod ka ba la sdang naduh ka 15 tarik mynta u bnai haka Balang Presbyterian Nongpoh bad pynkut pat haka 19 tarik ha madan NSCA Pahamsyiem.
Naka liang ki khun samla jong ka Balang Presbyterian mynta ka sngi kila pynkhreh pynkhrum ban shim bynta ruh haka jingpynkhuid ïaki surok bah, naduh ki ñiut ki ñier, ki plastic naka bynta ka jingïaseng ka ban long lashai ka sngi ha madan Pahamsyiem.
Khnang ba kan nym wanrah ka jingthud haka leit ka wan bad ka jingdheng kali la kyrpad ruh ïaki paidbah ba ki dei ban bud ryntih ïaki jaka buh kali kumba la pynbeit da ka Synod ba kynthup ïa baroh ar linag ki Service Road jong ka NHAI, Madan Shnong Iew Mawlong, St.
Paul Hr.
Sec.
School Campus, Mawroh, Ri Bhoi College Campus, Maw diangum, Jaka I Dr.
D.
D.
Lapang hajan Ingmane Balang Presbyterian Nongpoh, Nomiwell School Campus, Sajer, jaka Syndah jong ka NSCA, jaka jong ki Kur Phawa pyrshah ïa ka Canara Bank Nongpoh.
La pyntip ruh haor ka jingpynbeit ïa ka rukom pynieng kali ki kynthup ïa kito kiba wan na Thain Umroi, Mawhati, Umsning bad kiwei kiwei ki jaka kiba na shaneng kin pynïeng ha Ri Bhoi College Campus bad ha ka Service Road naduh Ri-Bhoi College, kiba wan na ki thaiñ Umden, Umsawnongbri, Marngar kin Pynieng sha ka jaka I Dr.
D.
D.
Lapang bad sha Madan Iew Mawlong, kiba wan na ki thaiñ Nongkhrah kin pynïeng ha Madan St.
Paul Hr.
Sec.
School, Nongpoh, ki ba wan na ki thaiñ Umling ter ter kin pynïeng ha Service Road jong baroh arliang naduh na Police Point Nongpoh Gate bad Madan School Nomiwell Sajer bad na ka bynta ki VIP kin pynïeng ha syndah ka NSCA Stadium.
Kumta, na ka liang ka ka Balang Presbyterian Nongpoh, Ri Bhoi Shatei Presbytery bad ka District 12 Lyngdoh shatei ki khmih lynti ïa ka jingïatreilang ki paidbah riewngeit ryngkat bad ki jingpynbeit jong ka Reception Committee jong ka Ri Bhoi Shatei Presbytery ban ïaid beit ïaid ryntih kane ka jingïaseng Synod bad la khot la wer ruh ïa baroh ki paidbah sha katei ka jingïaseng bam sngap ïaka ktien u Blei.
Khliehriat Lber 18 : Kane ka jingleh niam Shad Sukra ka dei kaba ki ju leh ha ri lum Jaintia naduh ki por u men barim,ïa kane ki ju sdang ban leh man la u snem naduh ka ka taïew ba khatduh jong u bnai lber haduh u bnai ïaiong bad la sdang ïa kane da ka Seiñ Raij Tuber ha kaba la sdang shwa da ka kñia Ryngkaw nangta pat ha ka sngi Hat (sngi ïew) lane ka Kyllaw la pyndep ïa ka kñia ryngkaw ha kaba baroh ki khun ki hajar jong ka Seiñ Raij Tuber kim dei ban leit trei leit ktah ha kane ka sngi Kyllaw, u Lyngdoh, ka Lyngdoh, ki Wasan baroh ha kane ka sngi ka dei ka sngi sum sngi sait jong ki bad ha kane ka sngi Kyllaw ha ka ka por shiteng synñia mynmiet u Lyngdoh bad ki Wasan ha ka por kumba 1 baje mynmiet ki pyndep ïa ka kñia Shathoh, ïa kane ka kñia ki ju leh ha ka Iung Blai Lyngdoh ha Tuberkmai Shnong, hadien kane ha ka por synia por kumba 1 baje mynmiet u Lyngdoh u shim ïa u symbai bad u bet ha lyngkha kum ka dak ban pyndep shwa u Lyngdoh ïa ka jingbet symbai bad ha ka por mynsngi ha kaba ïa ka kñia ruh lah pyndep bad ïa ka jingbet symbai ruh lah pyndep kin sa pynlong ïa ka shad Sukra.
Ki khun shnong Bri shnong Khyndaw (kaba mut ki khun ki hajar kito ki bym dei na shnong Tuber) la ju khot da ki Sein Raij Shnong, kine ki Sein Raij Shnong ki lah ban leh ïa kane ka leh niam bad ka shad Sukra dei ynda la dep leh shwa u Lyngdoh jong ka Sein Riaj Tuber ha ka Iung blai.
Kumba ju long man la u snem, ha ka sngi kaba nyngkong u Lyngdoh u leh ïa ka kñia ka khriam, ha ka sngi ba ar pat ka dei ka sngi ban sum ban sait bad ha ka sngi ba lai ka ju sdang ka shad sukra da kaba ki ju wan bad ia poi lut baroh ki khun ki raiot jong ka Raij Tber bad hadien kane u Lyngdoh u pynbna ba lah biang ka por ban bet noh ïa ki symbai sha ki jaka rep bad ha kane ka sngi la ju pyndep ruh ïa ka Shad Pastieh ha Tuberkmai shnong.
Kane ka Shad Pastieh pat ka mut ba u Ryngkaw hadien ba la dep leh niam ha ka kñia ka khriam ba ju khot ka knia Ryngkaw, lada ka pyni ka ka dak kaba bha ba miat hangta kin sa pynlong ïa kane ka shad pastieh kaba ki ju shad da ka waitlam bad ka stieh ha kaba ki ju rah lang ruh ïa kata ka wait pom blang bad hadien kane kin sa hiar sha la ki jong ki jaka rep ban bet ïa u symbai.
Shillong, Lber, 18: Ka Federal Bank, Shillong ha ka sngi Palei ka la bei jingïarap pisa sha ka National Health Mission (NHM), Sorkar Jylla na ka bynta ban shna ïa ki ar tylli ki Maternity Labour Room, kawei ha Wahkaji PHC, kaba hap hapoh ka South West Khasi Hills District bad kawei pat ha Zikzak PHC, South West Garo Hills District.
Ïa kane ka bhah jingïarap ka Federal Bank ka la aiti lyngba ka CSR Programme kaba long kum shi bynta ban kyntiew ïa ki lad ai jingsumar ha ka koit ka khiah ha ka jylla Meghalaya.
Ïa ka jingïarap la aiti da u Noyal Baby, AEVP & Branch Head jong ka Federal Bank, Shillong sha u SIAS Mission Director ka NHM u Ram Kumar.
Jowai, Lber 17: Ka jingwan lynshop u phria mynta ka sngi saitjaiñ ha ka shnong Mooshrot West Jaiñtia Hills District bad kiwei de ki shnong ba marjan kala wanrah ka jingshah pynjulor da ki phew tylli ki ïing briew ha katei ka shnong Mooshrot bad ki jingthung jingtep.
Katkum ka khubor ba la ïohlum la ïathuh mynta ka sngi kane ka jingwan lynshop u Phria kala jia ha ka por kumba shi baje ei ei, kane ka jingshah lyngshop kala wan rah ka jingdunnong kaba khraw ha katei ka shnong.
Halor kane na ka liang u General Secretary ka shnong Mooshroot u ma R.
Lamare, ula ong hadien ba la dep ban lum jingkheiñ ïa baroh ki ïing briew kiba shah ktah kila poi haduh kumba 60 tylli ki longïing bad kiba don ruh ki mar rep ki lah shah pynjulor ha kane ka jingwanhap u phria.
Halor kane ka jingjia ula pynsngew na ka liang ka shnong kala kyrpad jur ïa ki bor ba dei khmih lyngba ka Office jong u Block Development Officer (BDO) C&RD Laskeiñ Block, ba kin sngewbha ban wan ai jingïarap mardor sha kitei ki long ïing kiba shah ktah ha kane ka jingshah lyngshop mariang namar kane jingduh nong kala ktah jur ïa ki kum ki nongshong shnong.
Mynta ka sngi wat ki surok ban poi sha katei ka shnong kala buh jingeh ïa ki kali ban ïaid namar ka jingdap jong u Phria ha shi lynter jong ka surok.
Shillong, Lber 18 : Ha ka Sngi Thohdieng ki pulit jong ka nongbah Shillong mar ïa ïoh ïa ka jingtip ba ki don ki briew kiba suba khaïi drok kiba don ha Lachumiere ki la khang kdong ïa katei ka jaka bad ki la ïoh ban kem 6 ngut ki briew bad kurup lai tylli ki thuk thuk.
Na kine ki briew ki pulit ki la ïoh ban kurup ïa u drok Heroin ba shongdor haduh T.
40 lak tyngka, na kitei ki hynriew ngut la ïoh ka pisa T.
1.
26 lak tyngka, la ïoh ban kurup lai tylli ki thuk thuk bad 6 tylli ki phone na kitei ki briew.
Na ka liang jong ki pulit ka jylla Meghalaya ki la pynkhlaiñ shuh shuh ïa ka jingtrei kam ban ïa khun pyrshah ïa ki nongkhaïi dork bad na ka liang jong ki pulit ki khot ki wer ïa ki khun samla ban kiar na ka kum kine ki jingdih ba sniew.
La khot la wer ïa ki paidbah nongshong shnong ban ïatreilang ban ïakhun pyrshah ïa kane ka jingsniew kaba la ktah ïa ka imlang samlang ïa ki ïing ki sem jong kiba bun ha kane ka jylla Meghalaya.
Shillong, Ïaïong 25 : Hadien ka jingsdang pynibor jong ka Viswa Hindu Parishad (VHP) pyrshah ïa ki khristan da kaba pyrta ‘Jai Sreeram" hakhmat Ïingmane Balang Presbyterian Laban ha ka 2 tarik jong une u bnai ha ka jingïaïaid paidbah, mynta pat sa kawei ka tnat jong ka Sangh Parivaar ba la tip kum ka Rashtriya Swayamsevak Sangh (RSS) ka la sdang ban ïeng rasong bad suhthied ha kane ka jaidbynriew KhasiPnar jong ngi.
La sakhi ïa kata ha ka jingïalang ha State Central Library Shillong u snem ba la lah ha kaba u Dr Mohan Bhagwat, Sarsanghchalak jong ka RSS u la nud ban kren kynthoh ba baroh kiba im ba sah ha Meghalaya ki dei ki Hindu ha kaba la synran lang ha ka rynsan da u Munujik Khongjirem President RSS East Khasi Hills & Ri Bhoi, ïa ka jingkren kaba la pynkylla sha ka Khasi da u Makashang Khongshei bad la kren ai khublei da u Niewstor Syiemlieh,Baudhik Pramuk East Khasi Hills nalor kiwei pat kita ki Sanghchalak.
Kumba ngi la sakhi lyngba ki news channel bad social media,kumba 500 ngut ki sevaks jong ka RSS ki la ïaid procession na Keating Road, Police Bazar ter ter shaduh Contonment Lukier Road myn sngi u Blei 23.
03.
2023.
Kat kum u Pawnam Khongsngi General Secretary RSS, East Khasi Hills Unit, u ong ba ka RSS ka la don lypa ha Meghalaya naduh ka snem 1972 bad ha North East naduh ka 1946.
U la ong ruh wat la ngi la don palat 51 snem ha Meghalaya ngim pat ju pynkylla niam hindu ïa uwei ruh.
U ong ba ka ktien pynkylla niam ka dei ka ktien nongwei.
U nongthoh u kwah ban pynkynmaw ba u Bah Hipshon Roy Kharshiing uwei na ki Rangbah ka Seng Khasi,u ong ba ka Seng Khasi ka long la ka jong hi, kam don jingïadei ei ei bad ka niam Hindu jong u Khar u klieng, namar ka Seng Khasi Niamtré ka don la ka jong ka durstur ka riti, ka tipbriew ka tipblei.
Te balei pat ba ka RSS ka lehjan haduh katta katta sha katei ka niam, hato ym dei ba ka ïohi ba dei ka shrah kaba seisoh na ka bynta ka hindutva ideology jong ka ï.
Lada utei u rangbah u ong ba ka RSS kam ju pynkylla niam, balei pat dei u Mohan Bhagwat u ong ba baroh kiba shongshnong hangne mynnyngkong ki dei ki Hindu, balei pat ba pynkylla biang sha ka niam hindu da ki spah ngut ha Chattishgarh, Madhya Pradsh, Uttar Pradesh, Gujarat, Odisha bad hawei bad wat ha Assam ruhï.
U Khasi um ju thoh shyllangmat lane tah syndur,um ju rah trishul lane luta, hynrei ki ngeit ba u syiar u dei u nongprat lynti, kim ju mane ïa ki bseiñ, ïa ka masi ne ïa ki shrieh ki tngaw, ki nongïalam jong ka kim ju ïaid lyngkhuid kumba leh ki pukir lane sadhu ha ka Kumbhmela, namar ki jong ngi ki dei ki riew don akor donburom.
Hynrei tang kawei ngi tip, ba ka jingïaid suki jai (low profile) jong ka RSS napoh napoh baroh shikatta ka dei tang namar ba kam don ka sorkar ka ban kyrshan lem ïa ka nadien kumba leh ka BJP mynta.
Mynta pat de namar bad BJP bad kiwei ki seng hindu kum ka Vishwa Hindu Parishad (VHP), Akhil Bharatiya Vidyarthi Parishad (ABVP), Bajrang Dal,Bharatiya Kisan Sangh bad kiwei pat ki mih na kajuh ka tyllong jong ka Sangh Parivaar te ki la shlur ban mih pyrthei bad lada lah wat ba pynurlong noh kloi ïa ka India kum ka Hindu state nakhlieh hakjat, kaba mut kawei ka niam, kawei ka kolshor bad kawei ka ktien.
Balei ngi ong kumta, to ngin ïa peit; ha ka kotkhubor “The Print" dated 27 February 2023 (02:21pm IST) hapoh ka shatri jong ka ‘Ghar Wapsi’ ki lyngdohniam kynthei jong ka RSS ha Chhattisgarh ki la hiar ban ai ïa ka jingpynsaitkjat khunsyiem ïa 36 tylli ki longiing riewlum Catholic kum ka dak ban ban pdiang sngewbha ïa ki ba ki la wanphai biang sha u tnum jong ka niam Hindu.
La kane ka jingïalang la pynlong da ka RSS Dharma Jagaran Samity ha kane ka taïew ba la dep.
Ka tyllong khubor ka sakhi ruh haduh kane ka jingpynkylla niam biang ïa ki briew ka jia lyngba ka jingtreikam jong ka politics.
La ong ba ha ka taïew balai jong u Rymphang ha Jashpur district ki dkhot jong ka Rshtriya Swayamsevak Sangh (RSS),ka jabieng pyrkhat pyrdaiñ jong ka BJP ki pynkhreh ia ki laiphew jait ki jingialang.
Ha ka 21.
02.
2023, kane ka tyllong khubor ka sakhi ia ki 36 tylli ki longïing kiba ïa shim bynta ha ki programme bapher jong ka jinglehniam – da kaba sdang shwa na kata ka jingpynkhuid (shuddhikaran) hadien ba ki ong la wanphai biang sha ka niam Hindu.
Ha katei ka jinglehniam pdiang burom ,la ïohi bun ngut ki dkhot bad ki heh jong ka RSS bad kiba wan na ka longiing jong ki syiem jong ka Jashpur.
Kaba kham kongsan na ka programme dei ki lyngdoh niam kynthei ba la tip kum ki mata pujaris, ka dei ka seng kynthei jong ka RSS ba ki shait buh ha ki temple barit.
Ka Jingwanphai pat (Ghar Wapsi) kam shym jia tang shimiet,ki volunteer jong ki ki trei shitom ban pynkohnguh jubor ia ki briew ban wanphai sha ka niam Hindu, ong u kapil Shastri,u RSS prancharak bad uba long ruh u incharge jong ka Dharma Jagaran Samity jong katei ka Jylla.
Ki ong ba na ki 29 tylli ki district,18 tylli dei kiba la shah ktah bha ka jingpynkylla niam da ki missionary.
Lada ngim trei noh mynta, ka Chhattisgarh shen kan kylla long ka jylla Khristan,u la kynthoh.
Kumno ka jingwanphai pat ka trei kam,u ong, ngi don ki temple barit ha ki shnong ba tip kum ki ‘dhams’.
Kine ki dhams ki dei ki centre na ka bynta ka Ghar Wapsi.
Tang ha jashpur la ong ba ki don haduh 112 tylli ki dhams kiba trei naduh tynrai kum ki primary network.
Don ruh ki committee kiba kynthup ia ki rangbah bad ki longkmie kum ki volunteer.
Ym kum ha Uttar Pradesh bad Uttarkhand ba la don lypa ka ‘Aiñ pyrshah pynkylla niam’ ha Chhttisgarh la suhlang ia ka imlang sahlang ryngkat ba ka sain pyrthei ba la tip kum ka dharmantaran (tribals converting to Christianity) bad ka Ghar Wapsi.
Ha ka sngi Hatmajai babud, wat ka ïingsyiem ruh, u Pratap Singh Judev u la sait ia ki kjat jong ki tribal ban pynkylla niam biang sha ki Hindu.
Nangta,ha ka 16 December 2022 u Superintendent of Police, Assam Kahilipara – Guwahati-19, u la thoh ïa kawei ka shithi sha ki CID Branch ban thwet bad peitngor ia ka jingïalapniam jong ki Khristan bad ban ai report halor ka jingpynkylla niam jong ki hapoh kine ki hynriew snem.
Ban shim kyrteng ïa ki nongialam niam bad ba ki khristan ki dei ban ïoh jingbit shwa na ki, hashwa ba kin pynlong jingïaseng ne kino kino ki programme.
Nangta, kat kum ka report jong ka kotkhubor “ The Wire bad East Mojo" ha ka 12.
02.
2023 kawei ka seng synrop bad ka RSS ba la tip kum ka Janajati Dharma Sanskriti Suraksha Manch (JDSSM) ki la ïaid procession sha Dispur lyngba ka programme “Challo Dispur" ban leit ai dorkhas sha ka sorkar ban dawa ba ka sorkar Assam bad sorkar Kmie ki dei ban pynduh noh shisyndon ïa ka Hok long Schedule Tribe (ST status) ki Khristan ha India, kaba ailad ïa ki khristan ban ïohkam da kaba suk lyngba ka reservation ïa ki.
Kata, ka sorkarkmie ka dei ban amend noh ïa ka Art.
342A bad Art.
341.
(The Wire 07.
02.
2023).
Kita ki khrawpyrkhat bad ki riewwadbniah (Seers & Scholars) jong ka RSS ha u bnai August jong ka snem 2022 ki la draft haduh 32 page ïa ka Jingthmu ban pynlong ïa ka India kum ka “Hindu Rashtra" ïa kaba ki la dep passed myn ha une u bnai February 2023 ha kata ka jingïalang “Dharma Sansad" ha Prayagraj, (mynshwa Allahabad) Uttar Pradesh.
Ha kata ka draft la pruid dak ym tang ban pynduh noh ïa ka Hok jied nongmihkhmat (adult franchise) ne voting rights jong ki Khristan hynrei la thoh ruh ba kin pynkynriah noh ïa ka nongbah Delhi sha Varanasi bad ïa ka Parliament House ruh yn pynkynriah sha Kashi, Varanasi, Gujarat ha kaba kin pynlong noh da ka “Parliament of Religions" bad baroh ki 543 ngut ki dkhot yn jied sha kata ka parliament.
(The Economic Times Aug.
13,2022 & 17.
02.
2023).
U Yogi Adityanath CM jong ka Uttar Pradesh ha ka jingkren kum u kongsan ha ka jingïalang jong ka “Banjara Kumbh 2023" ha Jamner Jalgaon district, Mumbai, ha kaba ki heh jong ka Rashtriya Swayamsevak Sangh (RSS) ki ïa donlang khrui, u ong, “ba dei ban pyntreikam noh kloi ïa ka aiñ Anti-Conversion Act ha baroh ka ri India kumba u la leh ha Uttar Pradesh naduh ka snem 2020 bad ban pynshitom bad set along haduh 10 snem lynter ïa kiba ïalap khristan, hynrei bad pdiang burom pat khlem da pynshitom ïa kiba wanphai kylla sha ka niam Hindu lyngba kata ka “Ghar Wapsi Scheme" (Indian Express January 31,2023).
Dangshen ha Chattisgarh la kyntait ban aibylla haduh 9 tylli ki longiing khristan na kino kino ki central scheme tang na ka daw ba ki long khristan.
Nangta,ka jingshah lehbeiñ ki khristan ha Kandhmal Odisha naduh ka 23.
8.
2008, kaba dei ka sohkhliang haduh mynta ïa ka India, ka dei hadien ka jingshahsiat ïap jong u Swami Laxmanananda Swaraswati ha ki lehnoh Maoist (bad ïohkem ruh ïa ki nongsiat), uba pynshit ban pynduhjait ïa ki khristan uba pynbna ruh hana ba phah ki blei ïa u naduh ki lum himalaya ban leh ïa kata ka kam, kaba ki hindu ki tharai sniew lypa ba dei ki khristan kiba leh ïa kata ka kam.
U Anto Akkara u journalist ba pawnam ha kaba u la pynmih ïa kawei ka documentary kaba u ai kyrteng “The voice from the Ruins of Kandhamal (In search of Justice).
Hangne, u la pyni lut ïa ka jingshah thombor ki khristan ha district Kandhamal,Odisha (Orissa) naduh ka 23 rd August 2008 haduh 2009.
ha kaba palat 300 tylli ki iingmane la thang bad la shah pynpra ha ki riewshitniam Hindu ha ka kyrteng jong ka Bajrang Dal bad Vishwa Hindu Parishad bad la pynkylla phetwir (refugee) ia palat 56,000 ngut ki khristan, bad 39 ngut ki khristan kiba la kylla martyr…tang na ka jingkynnoh ba ki khristan ki siat iap ia u Swami Laxmanananda Swaraswati.
Wat ha katei ka jingshah pynïap utei u heh ki hindu ruh, la kem bad set byndi ïa 7 ngut ki khristan kiba lui lui haduh 11 snem khlem ki sakhi kiba biang…kat haduh ba ka Supreme Court ka la rai ban pynksan bad pynlait noh ïa ki hadien 11 snem.
Kaei kaba sheptieng ka long, ba ïoh ka local Unit jong ka RSS ruh ynda ka la khlaiñ kan ïa pynibor bad kiwei pat ki niam hangne namar la trained ïa ki sevaks (cadres) jong ka kum ha Nagpur bad hawei kumno ban pyndonkam wat ïa ki tiar pynmynsaw ruh.
Kyrmen ba kan nym kynshoit ia ka lyer jong ka jingsngewpherniam.
Ka Meghalaya, wat la bunbah ki nongshongshnong hangne kiba pdiang ïa ka niam khristan naduh 1841 ter ter, kam don satia kata ka ‘force conversion’ ne pynkylla niam jubor kumba la kynnoh, ka dei ka mon ba laitluid jong u riewshimet ban jied, bad ki nongshongshnong ki ïa imsuk imsaiñ bad ki bym dei khristan ruh, haba ïap ba im ki ïarung ïamih kumjuh ha ka khawai ka dawai, kam ju don satia kata ka ïasang (outcaste ne class-system) bad kiwei pat, hynrei ki ideology jong ka RSS ka long ban pynduh noh ïa ka niam khristan bad ïa kiwei ban ïeng rasong tang ma ka.
Ïa ka India ym shym la pynlong tang ki Hindu, ki khristan bad kiwei ruh ki don shibun u synniang u bynhei na ka bynta ka jingkyntiew ïa ka ri naduh ka por ka sorkar Bilat.
Kaba tieng lada ñiom jubor ïoh ka mih pynban ka thma pohiing ha ka ri kumba jia ha Syria,Iraq bad hawei, mano ban kitkhlieh ïa kata.
Kumta,ka jinghiarthma bajar jar jong ki Hindu dei ban da ïa husiar bha namar ka jingthmu ka long ban pynduh noh ïa ka jingmaneblei ba laitluid (secular India) kaba la kdew ha ka Fundamental Rights jong ka Constitution.
Ngi kyrmen ba ka Unit hangne kan nym kup durbula ïa ka durkhmat jong kata ka agenda jingïada ri jong ki kumba leh ha kiwei pat ki jylla.
Shillong, ïaïong, 25: U Bah VG Kynta uba long u Muktiar ba pawkhmat ha ka jylla u la ong ka long kaba jwat haduh katta katta ïa ka Sorkar Jylla ban kyndang ïa ki briew kiba sah ha Them Ïewmawlong bad ha kajuh ka por u la ong lada ka Sorkar ka don shisha ïa ka mon ka lah ban pynkynriah ïa ki jaidbynriew Harijan kiba sah ha Them Ïewmawlong da kaba ujor da ka Civil Suit ha Iingbishar.
Dang shen u Secretary jong ka Harijan Panchayat Committee (HPC) u Gurjeet Singh u la ong ka komiti ka la kyntait ïa ka jingtyrwa jong ka Sorkar Jylla ban pynkynriah ïa ki briew kiba sah ha Them Ïewmawlong namarba ka Sorkar kam shym la pdiang wat tang iwei ruh na ki kyndon ba ka HPC ka la tyrwa.
Ha ka jingïakren bad ki lad pathai khubor ha ka sngi Baar, u Bah VGK Kynta u la ong, “daleilei ruh phin ym lah ban kyndang ïa kine ki briew.
Ka dei tang ka Civil Suit kaba lah ban pynseisoh.
"“U Justice SR Sen uba la shongthait u la ai ïa ka hukum ba lada donkam ban weng ïa kine ki briew phi hap ban leit da ka Civil Suit.
Nga ïai ban ha kane ka por, phi leh sa kumno kumno ruh ban weng ïa kine ki briew ka long kaba eh," la ong u Bah Kynta.
“Shisien ba phi dakhol, ym tang shiphew ne ar phew snem hynrei palat shispah sanphew snem phi la dakhol kam dei shuh ka kam kaba suk.
Mynta phi hap ban ithuh mano kita ki briew kiba dei hok ban sah hangto (Sweeper’s Lane) na ka liang jong ki nongtrei ka Municipal bad mano pat kiba shu sah be-aiñ.
Ka dei ka kambah kamsan kaba shitom bha ban pyrkhat," la bynrap u Bah Kynta.
Haba kylli, u la ong, “lada nga dei u Legal Adviser jong kine ki Harijan lehse ngan jin da la ong ba ki dei ban kohnguh ïa kaei kaba ka Sorkar ka la tyrwa.
"“Ha kaba khatduh hi ngi kwah ban ka don ka jingsuk bad ka jingshngaiñ haba ngi ïaid na them Ïewmawlong.
Ngi kwah ruh ban pynheh ïa ka surok.
Ngi kwah ruh ba ka don ka jaka pynieng kali kaba itynnat namarba kam dei ka jaka kaba rit hynrei kaba heh," ong shuh shuh u Bah Kynta.
Haba ai nuksa ïa ki Sorkar sha kiwei ki jylla bad ïa ka Jylla Assam,u Bah Kynta u la ong, “lada phi peit ïa kiwei kiwei ki jylla bad peit ha Assam ki Forest Guard ki kyndang beit.
Ka lad kaba paka tam ka dei ban ujor da ka Civil Suit ban kyndang ïa kito ki briew na kato ka jaka.
Ha ka por mynshwa kato ka jaka (Sweeper’s Lane) kam dei ka Ri Raid hynrei ka dei ka Rikynti kaba mut ka dei ka khyndew shimet jong ka Kur.
Lehse ha kato ka por ba kham mynshwa, haba u Syiem u ai jaka sha ka Sorkar u ju mihkhmat na ka liang jong ka kur.
"Katkum ka jingsngew jong u, lada ka long ha kano kano ka dur ban weng ïa ka jingeh ka dei beit tang da ka lynti jong ka aiñ.
Shillong Iaiong 25: Hadien ba ki khubor kila saphriang ba ki MLA ka seng kin leit pynïasoh noh sha ka NPP, ki nongkyrshan ka PDF ki la pynpaw ba kim dei ban leit bud tynneng ïa ki MLA jongki hynrei kin buh da ki kyndon.
U General Secretary ka PDF Mawkynrew Zonal Committee u bah Dengbok Kurkalang, ula ong, “Lada poi u pud haduh ban pynduh ïa ka seng PDF ban rung noh sha ka seng NPP, ym dei ban shu leit bud beit, hynrei dei ban don ruh da ki kyndon.
Ka PDF ka don ar ngut ki MLA kiba kynthup ïa u bah Gavin M Mylliem na Sohra constituency bad u bah Banteidor Lyngdoh na Mawkynrew Constituency.
Kine ki nongïalam ka PDF kila pynpaw ba ka la don ka jingkhroh jong ka seng NPP ban pynïasoh noh bad ki haba pyntip ba ka jingïakren ka dang ïaid shakhmat.
U Bah Kurkalang ula ong, watla kam pat don kano kano ka jingïalang ban ïakren ïa kane ka kam, hynrei kan ym don ïa kano kano ka jingpyrshah ban leit rung sha ka seng NPP lada ki nongïalam ka PDF ki sngew ba dei ban shim ïa kum katei ka rai.
“Lada ki la rai ban leit ïasoh noh bad ka NPP, ngim dei ban shu shah ba kin leit pyniasoh suk hynrei ngi donkam ban buh ryngkat bad ki kyndon" ong u bah Kurkalang.
Ula pynshai ruh ba ha Mawkynrew Constituency ki paidbah kim shym la jied ïa ka seng hynrei ki la jied ïa u briew bad ka jingjop u kyrtong kam shong ha ka seng hynrei ka shong ha ka jinglah ka jongu kum u briew.
Shillong, Iaiong 25: Ka Hynniewtrep Youth Council (HYC) mynta ka sngi, kala dawa ban tohkit halor ka jingkhie bad pur kynsan ka jingpang khieshoh hapdeng ki Nongshong shnong ka thaiñ Shella bad kiwei ki shnong marjan bad ha ka juh ka por ka dawa ban pynbit pynbit ïa ki jingdonkam hapoh ki jaka sumar kum ka Ichamati CHC bad Shella PHC.
Ka HYC central body bad Shella Area Unit ka la phah da ka dorkhas sha ka ophis District Medical & Health Officer (DM&HO) East Khasi Hills ban tuklar mardor.
“Ngi dawa ban pynbiang ïaki dawai dashin na ka bynta kito kiba ïoh pang jingpang khieshoh ha Ichamati CHC bad Shella PHC bad ha kajuh ka por ban tohkit kumno kane ka jingpang ka sdang kiew kynsan ha kane ka thaiñ" la ong ka dorkhas.
Ka seng ka la kyntu ïa ka ophis DM&HO ban shim khia halor ka jingbym biang ki lad jingsumar hapoh ka Shella PHC bad Ichamati CHC kiba hap hapoh ka Sohra Civil Sub-Division.
“Ngi la ïoh jingtip ba kala don kawei ka jingjia ha kaba iwei i khynnah ila ïoh pang khieshoh bad ila leit ban shim dawai na Shella PHC hynrei hadien ba la eksamin la lap ba kane ka jaka sumar kam biang ki lad jingsumar bad la pynkynriah noh ïa i sha Ichamati CHC kaba jngai kumba 13-15 kms hynrei haba poi ha kane ka jaka sumar ruh la lap ba kane ka CHC kam don bad kam biang ki lad sumar bad la pynkynriah biang sha Sohra CHC kaba jngai kumba 45 Kms na Shella" la ong ka dorkhas.
Haba ïadei bad kane ka HYC kala ong ba ka seng kam lah ban pdiang namar ka Ichamati CHC, ka dei ka First Referral Unit (FRU) na kiwei pat ki PHC ba marjan kaba kane ka jaka sumar ka shakri ïa ki paidbah na ki shnong ba marjan hynrei la shem pynban ba kane ka jaka sumar ruh kam don dawai jingpang khieshoh.
Haba pynpaw ba kane ka jingpang khieshoh ka lah ban bit na ki briew, naka liang ka HYC ka la kyntu ïa ka ophis DM&HO ban leh ïa kaba donkam bad ban bthah ïa ki ophisar ka Shella PHC ban pynlong ka jingtohkit, ba kumno kane ka jingpang khie shoh ka sdang hapoh kane ka thaiñ khnang ban tehlakam ïaka jingsaphriang kaba lah ban ktah ïa kiwei pat ha kine ki shnong ba marjan.
Shillong, ïaïong, 25: U Muktiar ba pawkhmat jong ka Jylla u Bah VGK Kynta u la iehnoh ïa ka jinglong dkhot hapoh ha party BJP da kaba kynnoh ba ki nongïalam jong kane ka party ki la leh bym suidñiew ïa u.
U Bah Kynta u la mih noh na kane ka party hadien ba u la pynïasoh bad ka BJP ha u bnai Naiwieng, 2022 shwa ba ka Jylla Meghalaya kan leit sha ka elekshon jong ka Iingdorbar Thawaiñ kaba la long ha u bnai Rymphang, 2023.
“Naduh ka sngi ba nga la pynïasoh bad ka party kim ju aikam bad kim ju khot hi ruh ïa nga sha kino kino ki jingïalang haduh mynta," ong u Bah Kynta ha ka jingïakren bad ki lad pathai khubor ha Shillong Press Club ha ka sngi Baar.
“Ka long kaei kaei kaba sngewsih namarba nga la pynïasoh bad kane ka party da ka jingthmu ban trei na ka bynta ka bha ka miat jong ka jylla bad na ka bynta jong ki paidbah nongshong shnong," u la bynrap.
U Bah Kynta, shuh shuh u la ïathuh ba um kwah ban don hapoh ka party tang ban shah pyndonkam kum u tiar buhkai ban shu pynieng ha kyndong.
“Nga dei u briew uba ieid ban trei.
Namarba ngam ju ïohkam eiei haduh mynta, namarkata, ka dei ka kamram jong nga ban iehnoh ïa ka jinglong riewdkhot bad kane ka seng saiñpyrthei," ong u Bah Kynta bad bynrap, “lehse na ki rukom kren jong nga ki lah ban ym ïahap satia bad ka jingsngew jong ki nongïalam ka BJP.
"“Nga dei u briew u bym ju kren shalyndet, nga kren beit markhmat haba nga donkam ban kren ïa kano kano ka mat kaba donkam.
Haba ngam sngewtynnat, nga kren beit…lehse na ki rukom kren jong nga, na ki rukom pynpaw ïa ki jingsngew jong nga kam pynsngewtynnat satia ïa ki nongïalam ka BJP," u la ong.
Haba kylli, u Bah Kynta u la ong, ba ka jingjop ba khlem pud jong u Bah Alexander L.
Hek bad u Bah Sanbor Shullai ha ki elekshon kam dei satia ba ki paidbah jong ka Pynthorumkhrah bad ka South Shillong Constituency ki peit ïa ka party BJP hynrei ka dei hi ba ki paidbah peit ïa u briew namarba kine ki arngut ki dei ki briew kiba trei bha hapoh ki Constituency ki jong ki.
Shillong, ïaïong, 25: U Symbud Myntri Rangbah uba peit ïa ka tnat Kam Pohïing u Bah Prestone Tynsong ha ka sngi Baar ula ong ba ka Sorkar ka la buh hakhmat ïa ka thong ban pynthikna ban pynshitom da kaba tyngeh ïa ka jingtih bad ka jingshalan beaiñ ïa u dewïong.
“Ka jingthmu ka long kaba shai na liang jong ka Sorkar la ka long ha ka samoi treikam kaba ladep lane ha kane ka kynti kaba mynta bad nga kren da kaba shai shaphang kata ka kynhun High Level Committee kam dei ban ïoh jaka bad ha ka jingshisha kam don hi ruh bad ngan pynthikna ba ka jingpeitngor kan long ha baroh kawei ka jylla Meghalaya," ong u Bah Tynsong ha ka jingïakren bad ki lad pathai khubor.
Dang shen, u President ka MPCC u Bah Vincent H.
Pala u la ïaroh ïa u Bah Tynsong namar ka jingshimkhia ban tehlakam ïa ki “high-level", ha kaba la kynnoh ba ka dei ka kynhun kaba donkti ban pynïaid ïa ka jingkhaii tuh ïa u dewïong shabar jong ka jylla.
Ha kaba ïadei bad ka hukum jong ka Iingbishar kaba la pan 10 pyrton ki Pulit Central Armed Police Force (CAPF) ban kem ïa kiba donkti ha kaba shalan beain ïa u dewïong, u Symbud Myntri Rangbah u la ong ba ka Sorkar Jylla ka la phah da ka jingthoh sha ka Sorkar Pdeng da kaba pynshong nongrim katkum ka hukum ba la pynmih da ka Iingbisshar ban pan ïa ki pyrton Pulit Central Industrial Security Force (CISF) bad mynta da ka kynhun Pulit CAPF.
“Namarkata, ngam pat tip la ki (Sorkar Pdeng) lah neem ban ai ïa ngi kumba ngi pan.
Ïa mynta ngam pat lah satia ban ong eiei," u la ong.
U Bah Tynsong haba kam ba ka jingkhaii tuh ïa u dewïong kam don shuh, u la ong, “kino kino kiba shalan (beain) ïa u dewïong ha surok kin shah kem katkum ki kyndon jong ka aiñ"Haba kylli, hato ka jylla ka dang donkam neem ïa ka jingshakri jong ki Pulit CAPF, u Bah Tynsong u la ong, “wat ïanujor ïa ka hukum jong ka Ingbishar High Court bad ka kamram jong ka Sorkar Jylla.
Ngi don hangne ban pynthikna ba kan ym don kano kano ka jingïaid beaiñ lane ka jingtih dewïong beaiñ ha ka jylla baroh kawei.
".
Shillong, Ïaïong 25: Ka Seng VPP ka la pynkhreh ban sdang noh sa ïa ka bynta kaba ar na ka bynta ka jingïakhih halor ka Reservation Policy bad ka Roster System.
Ïa kane la ïathuh da u Bah Ardent Miller Basaïawmoit, President ka Party ha ka jingïalang jong ka Seng ha Mawngap mynta ka sngi.
Haba kren ha kane ka jingïalang, u nongïalam ka VPP, u la ong ba ka Party ka la pynkhreh ban leit pynlong noh ïa ki jingïalang ha Mawngap na ka bynta ban pynrung dkhot ïa ki paidbah ka Mawphlang Constituency.
“Ngin sdang noh shen ïa ka bynta kaba ar da ki jingïalang ha Nongstoiñ, West Khasi Hills District, Mawkyrwat, South West Khasi Hills District, Nongpoh, Ri Bhoi District bad kumjuh ruh ha ki Civil Sub Division", la ong u Bah Ardent.
Dang shen u Myntri Rangbah, u Conrad Sangma, u la pynpaw ba ka sorkar kan shong shuwa ïa ka jingïalang jong ka kynhun Myntri ban ïakren ïa ka Roster System bad ka Reservation Policy.
Hynrei haduh mynta ym pat ïoh khubor lano ka kynhun Myntri kan shong pyrkhat ïa kane ka kam.
U MLA Nongkrem, u la ong ba ka VPP ka la ïaid ruh kylleng kylleng ki jaka ban pynrung dkhot sha ka VPP ïa ki paidbah, khnang ba lada donkam ban pynlong da ki jingïakhih paidbah, ka Seng kan donkam ïa ka jingïasnoh ktilang jong ki ha kane ka jingïakhih ban pynbor ïa ka sorkar ban pynsangeh treikam shuwa ïa ka Roster System bad kan pynkylla ïa ka Reservation Policy.
“Ngin donkam ïa ka jingïasnoh ktilang jong phi lada ngi pynlong ïa ka jingïakhih paidbah khnang ba ka sorkar kan ïohi shisha ïa ka bor jong u paidbah", la ong u Bah Ardent.
Ha kane ka jingkren u Bah Ardent u la kren shai ruh na ka bynta kito kiba kwah ban ïakhun MDC na ka Seng VPP, ha kaba u la ong ba ïa mynta ka Seng kan nym pat ïakren ïa ka ticket, hynrei yn ïakren shuwa ïa ka jingpynkhlaiñ ïa ka Seng da kaba pynrung dkhot ha kylleng kylleng ki Constituency.
“Kiba kwah ban ïaleh elekshon na ka VPP kin hap long kum ki shipai kiba kohnguh, kiba tip ïa ki nongrim jong ka Party bad kiba sngap ïa ka jingbthah jong ki nongïalam ka Party", u la ong.
Jowai, Ïaïong 25: U Ma Sniawbhalang Dhar kum u Chairman ka kynhun Regional Committee na West Jaiñtia Hills kaba dei ka kynhun ban jurip ïa ka jingpynbeit ïa u pud hapdeng ki ar jylla Meghalaya bad Assam jong ka 2-Phase mynta ka sngi kila sdang ïa jingïalang (Committee) ba ha ophis U Deputy Commissioner ka West Jaiñtia Hills District.
Ha kane ka jingïalang la ïadonlang u Vice- Chairman ma Comingone Ymbon MLA, u CEM ka JHADC ma Thombor Shiwat, u MDC Barato ma Aiborlang Shadap u DC bah B.
S.
Sohliya bad ki ophisar nalor kiwei de.
Na ka liang u ma Sniawbha hadien ka jingïalang haba kren sha ki lad pathai khubor ula ong katkum ka Notification ba thymmai jong ka sorkar hashwa ba ngin ai ïa ka report sa ka sorkar jylla ngi dei ban sdang jurip noh ïa kane ka kam khnang ban ka jingoynbeit pud ha ka sien kaba 2 kan long kaba jop.
Ha kaba ïadei bad ka kam pynbeit ïa u pud u sam lyngba ka 2-Phase hadpeng ka Meghalaya bad Assam u Chairman jong ka Regional Committee u ma Sniawbhalang Dhar ula ong na ka liang ka Committee kan pyrshang ban leh katba lah ban pynbiang ïa ki jingdonkam lyngba ka jingtreilang bad ki bor District.
Ha kaba ïadei bad kino kino ki kam pynroi kiba wan hapoh kitei ki jaka khappud hapdeng ki ar jylla ula ong lada don kino kino ki kam pynroi ki lah ban ïaid shakhmat namar ïa kane la dep ban rai naduh ki por mynshwa.
Ula ïathuh ruh ha kaba ïadei bad ka Check Gate ka khyrdop lum khajna kaba la wan sieh da ka Karbi Anglong Autonomous Council (KAAC) ha Khanduli ula pyntip ba ïa kane la dep ban weng.
Hadien jong ka jong kane ka jingïalang u ma Sniawbha ula hiar sha Khanduli ba jurip ïa ka jinglong jingman bad na ka liang ki nongïalam shnong ruh kila kyntu katba long dei ban wanrah ïa ka jingshong suk shong shngaiñ ha kitei ki thaiñ.
Shillong, Ïaïong 25: U Kyrtong ka Hill State People Democratic Party (HSPDP) u Bah Sandondor Ryntathiang u la ong ba ka jingkren jong u Symbud Myntri Rangbah ka jylla u Bah Prestone Tynsong uba la ong ban pynshong tnum bos ïa ki party rit kiba don ha ka sorkar ka dei ka jingkren khunlung khynnah kaba la pynhiar dor wat ïa ka kyrdan kaba u bat.
“Ka jingong u Bah Prestone ba ïa ki party rit kiba tyrwa ban ai jingkyrshan ïa ka sorkar MDA ban ïalam da ka NPP yn shu pynshong sha tnum bos ka la dei ka jingkren da ki kyntien kiba tad dor haduh katta katta kaba pynhiar dor wat ïa ka kyrdan kaba ki bat," ong u Bah Sandondor Ryntathiang haba ïakren sha ki lad pathai khubor.
“Ha ka history ka saiñ hima ha ka jylla ka jingdon ki sorkar khleh khawlang ka ju jia naduh ki snem ba mynshuwa bad haduh mynta hynrei ban ong pynshong tnum bos ka long kaba ym lah pdiang ban kren syndon da u nongïalam ka jylla," u la bynrap.
U la ong ba ha ka saiñ hima kam mut ba tang ba ka party kaba heh ka lah ban leh katba ka mon hynrei kan hap pan lang ïa ka jingmynjur jong baroh.
“Tang ban la jop bun tam kam mut pat ba ki party rit kim don bynta ha ka saiñ hima hynrei ki don ka bynta kaba khraw ban saiñdur," u la ong.
Shillong, Iaiong, 25: U Symbud Myntri Rangbah ba khmih ïa ka Tnad PWD (Road) Bah Prestone Tynsong ula pyntip ba ka National Highways & Infrastructure Development Corporation Limited (NHIDCL) kan sa pynkhreh ïa ka Plan kumno ban tehlakam bad ïada ïa ki jingtwa khyndew ym tang ha Rngain hynrei wat ha kiwei kiwei ki jaka shilynter ka surok na Shillong sha Dawki.
Hadien ba pynlong ïa ka jingïalang mynta ka sngi Ba-ar, u Bah Prestone ula pyntip ba la ïatai sani halor ki jaka ba jur ki jingtwa khyndew bad ki la (NHIDCL) ithuh ïa katto katne ki jaka bad kumno ban ïada namar ka long ka jingma da ka jingwan jong ka aiom Lyiur mynta.
“Ngi la dep ïakren ïa baroh kiba donkam.
Ki briew jong ka NHIDCL kin sa pynkhreh ïa ki lad jingiada ba kumno kin leh bad ban pynthikna ba kan buh ïa ka kynhun ki ban khmih lada mih kino kino ki kam ba kyrkieh ha baroh 24 kynta man ka sngi" ula ïathuh.
ïa kane ka rai la shim hadien ba arngut ki briew ki la iap na ka jingtwa khyndew kaba shyrkhei ha Rngain.
Haba kylli ïa kaei ka jingpynshitom ba la shim pyrshah ïa u contractor, u Symbud Myntri Rangbah ula ong “La pyntip sha nga da ka NHIDCL ba ka la pynkut ïa ka jingaikam kontrak ïa ka kompani ARSS namar ka jingtrei torti kaba la wanrah ka jingtwa ka khyndew bad duh ei arngut ki mynsiem briew.
Kumta, ka Head Office jong ka NHIDCL kala pynwai ïa ka soskular ba la ïateh bad ka ARSS, kaba pyntrei ïa ka Package-II kaba dei naduh Mylliem haduh ka by-pass Pynursla".
Ha kajuh ka por, ïa ka package-I, package-2 bad package-4 ruh la ïakren ha kane ka jingïalang ha kaba la bthah ïa ka NHIDCL ban sdang noh mar mar ïa ka jingkhot tender ïa kine ki bynta jong ka surok Shillong-Dawki.
Shillong, ïaïong, 25: U Muktiar ba la kham rangbah ha ka jylla u Bah VGK Kynta ha ka sngi Baar u la kam ba ka Elekshon MP sha ka Iingdorbar Thawaiñ Lok Sabha lehse kan sa long ka elekshon kaba khatduh na ka bynta ka Shillong Parliamentary Constituency.
“Katkum ka jingphiah ba la pynkhreh da ka Election Commission of India (ECI) kaba ngam pat da lah ban pynthikna bha, hynrei katkum ka jingtip jong nga shimet, lehse ka lah ban don noh tang kawei ka Lok Sabha Seat ha Meghalaya," la ong u Bah VGK Kynta ha ka jingïakren bad ki lad pathai khubor.
“Kan da la poi kata ka por, kan jin da la long ka jingduhnong kaba khraw lehse ngin ym shuh shuh ïa ki kyrtong ka Shillong Seat namarba kan don beit sa tang kawei ka Seat," la ong u Bah Kynta.
“Kino kino kiba jop ïa ka elekshon MP ha u snem 2024 ki dei bantrei shitom ban ïasaid na ka bynta ban pynneh ïa ka Shillong Lok Sabha Seat namarba ha ka riti ka dustur ngi ïapher na ki jaidbynriew Garo.
(Para) Khasi-Jaiñtia ngi ïasngewthuh hynrei ban ïakhleh lang tang uwei u MP ha Lok Sabha kan long kaba ma," la bynrap u Bah Kynta.
Shillong, Ïaïong 26 : Ka KSU Laitumkhrah Unit ha ryngkat ka Team Revolution MMA kan sa pynlong ïa ka Maitshaphrang Fight Night lane ka Meghalaya Cage Fight ha ka 19 tarik u Jymmang 2023 ha Anton Hall ka ban sdang naduh ka por 3 baj janmiet.
“Ka KSU ka ïohi ba ki samla Khasi ki don sap bha ha kine ki jinglehkai kumba ju sakhi mynshwa ba ka Jaidbynriew ka pynmih ki khlur kum ka Kong Linza Syiem, Bah Torak Kharpran bad kiwei kiwei.
Kumta, kum shi bynta ban kyntiew ïa ka jingïalehkai MMA ka KSU Laitumkhrah Unit kan kyrshan ïa ka Club Team Revolution MMA ha kane ka sienjam.
La kyrpad ïa ki samla Khasi ban shim bynta shitrhem bad kumjuh ruh ïa ki paidbah ban ai ka jingkyrshan ba pura ïa kine ki samla khnang ba ki samla kin lait na ki jingdih ba kyrni bad kin ïoh ka met kaba shait ba khlaiñ," ong ka kyrwoh na ka KSU Laitumkhrah Unit.
Shillong, Iaiong 24 : Wat la ka Harijan Panchayat Committe (HPC) ka la pynpaw ba kim treh ban mih na them ïew Mawlong ha ka shithi ba ki la jubab sha ka sorkar hynrei mynta ka sngi u Symbud Myntri Rangbah ka Jylla u Bah Prestone Tynsong u la kren shai kdar ba jia katba jia ne long katba long yn pynkynriah beit ïa ki Kharmetor na Them ïew Mawlong kumba la dep rai da ka HPC bad mynjur ruh da ka Kynhun Myntri naduh mynshwa.
“Lada phi kylli ïa nga la ka Sorkar kan ïaid shakhmat ïa ka jingtyrwa, ka jingtyrwa ka long kaba shai kdar namar kumba nga ong naduh ka sngi ba nyngkong, ka jingpynkynriah kan hap ban jia beit la ka long kumno kumno ruh" ong u Bah Prestone haba ïakren bad ki nongthoh khubor.
Kane ka jingkynthoh jong u ka la mih hadien ba ka Harijan Panchayat Committee (HPC) ka la kyntait ïa ka jingtyrwa jong ka Sorkar ban pynkynriah ïa ki 342 tylli ki Longïing na Them Metor sha ka jaka jong ka Shillong Municipal Board (SMB).
U Bah Prestone ula ong ba ka High Power Committee (HPC) ka la dep kren shai ha ka jubab ba la ai ha ka 20 tarik Iaiong ba “Kim shym la pdiang ïa ka blueprint ba la ai da ka Sorkar sha ki.
Kane ka dei ka kam kaba jia mynta".
Haba kylli, u Symbud Myntri Rangbah ula pyntip ba u Advocate General lem bad kiwei ki riewstad aiñ ka Jylla ki dang pule bniah ïa baroh ki kot ki sla bad shithi jongka HPC bad shen ka Sorkar kan sa shong ban ïakren ïa kane ka kam.
Ha ka Lah Sngi U Blei, ka ïing Bishar High Court jongka jylla ka la pynkynriah ïa ka jingshong bishar ïa ka mukotduma halor kane ka kam sha ka 7 tarik u Jylliew.
Ka ïing Bishar ka la pynmih ïa kane ka hukum halor ka jingkyrpad jong ka Sorkar Jylla bad ka Harijan Panchayat Committee (HPC) ha ka jingshong bishar ha ka Lah Sngi U Blei.
Shillong, Ïaïong 26 : Ka Ïewduh SC ka la khur jingjop ha ka lympung ïalehkai phutbol kaba la tip kum ka 4th UUP Invitation Football Tournament 2023 ha madan UUP Urksew, Pynursla ha ka jingïalehkai pre-quarterfinal ha ka sngi Ba ar.
Ka Ïewduh SC ka la khur jingjop da kaba pynliem da 3-1 kol pyrshah ïa ka Nongrim Hillls ha katei ka jingïalehkai ba pynïaid da ka UUP SC Pynursla kaba dei kawei na ki lympung ïalehkai phutbol kaba pawnam ha ka thaiñ Riwar Mihngi, Pynursla.
Ka Ïewduh ha ka kylla step ka la ïoh ban thep ar kol bad shi kol ha ka kylla miet, katba ka Nongrim Hills ka la ïoh ban thep ïa katei ka shi kol ha ka jingïalehkai jong ka kylla step.
Ka jingïalehkai kaban long ha ka 29 tarik Ïaïong 2023 hapdeng ka Jacquar SC pyrshah ïa ka Umphrup SC (Smit).
Shillong, Ïaïong 26 : Ka wat kaba lai jong ka Meghalaya State League kan sdang ha u bnai Jymmang kaba dei ruh shi bynta ka thong jong ka Meghalaya Football Association ban kyntiew shuh shuh ïa kane ka jait jingïalehkai hapoh ka Jylla.
Ha kane ka lympung kin don arphew san tylli ki club kiban sa ïashim bynta kaba dei ruh ka sien kaba nyngkong ban don bun tylli ki club na kylleng ka Jylla kiban ïashim bynta ha ka MSL, ïa kaba la phiah ha ki saw tylli ki group.
Ïa ki jingïalehkai yn pynlong ha Tura, Mawkyrwat, Shillong bad ha Jowai kaban sdang naduh ka 12 tarik Jymmang 2023.
Ïa ki jingïakhun semifinal yn pynïalehkai mar arsien ba kynthup ka jingïakhun ha la ïing bad shabar na la ïing home &away), bad ïa ka jingïakhun phainal yn pynlong ha Nongbah Shillong.
Ïa ka MSL 2023 la dep ban plie paidbah ha State Convention Centre ha ka sngi Balang, ha kaba u President jong ka MFA u Bah Larsing Ming Sawyan, ki Vice-President u Gino Sangma bad EMH Passah, Joint Secretary Dipshon Ryntathiang, kiba mihkhmat na ki state association, ki kapten jong ki team nalor kiwei kiwei ki la ïadonlang ha kane ka sngi ba pyllait paidbah ïa ka trophy, ka website jong ka MSL (themsl.
in), ka jingrwai (theme song) bad ka music video ba la rwai da ka Jessie Lyngdoh bad ka kynhun.
Khatduh la pynlong ïa ka MLS ha u 2019, ha kaba ka Shillong Lajong ka la ïoh rah ïa ka nam lahduh, hynrei naduh utei u snem, ym shym la pynlong shuh na ka daw ka jingwan lyngshop ka khlam COVID-19.
Ka jingwanphai pura biang ka jingïalehkai phutbol ha u snem ba lah dep ka la ailad ïa ka MSL, kiba bun ki club radbah kiba ïashim bynta ha katei ka league ba la pynïaid da ki association jong ki district kiba pynïasoh bad ka MFA, kaban sa pynlong mynta u snem.
Haba ai jingkren ha kane ka sngi, na ka liang u President jong ka MFA u Bah Larsing Ming Sawyan u la ong, “Mynta ka la wanphai biang ryngkat ka jingthew kaba thymmai ban kyntiew ïa ka jingïalehkai phutbol sha kawei pat ka kyrdan.
"U Bah Ryntathiang dang shen u la pynpaw ba ka Meghalaya ka la thaw history ha ka SXantosh Trophy (Men’s National Football Championship) ha kaba ka la pyndep ïa ka nam ba ar hadien ba ka la rem noh ha ka Karnataka ha ka jingïakhun phainal.
Halor kane na ka liang u Bah Larsing u la ong, “Yn ym ïoh shuh kat ïa ka jingïalehkai Santosh Trophy kaba mynta u snem.
Ka Meghalaya ka la ïoh rung sha ka final round ha ki 4-5 snem ba lah leit noh.
Na ka jingieit bad jingkyrshan jong ki paidbah ngi la rung sha ka phainal hynrei ngi donkam ban ïoh poi sha ka thong namar ba ngim pat jop ïa ka nam lahduh.
"Ban nang pynkhlaiñ ïa ka jingïalehkai kynjat bol hapoh ka Jylla Meghalaya, ka MSL kan ym pynleit jingmut tang na ka bynta ki shynrang, hynrei kan kyntiew naduh kiba dang rit.
U Bah Larsing u la pynpaw ruh ka jingdonkam jong ka Golden Baby Leagues ba ka la dei ban pynlong ha manla ki district naduh u snem ban wan.
Dei ka MFA kaba la sdang ïa ka Golden Baby League ha u snem 2018, bad na ka liang ka All India Football Federation ka la pynïaid shaphrang ïa katei ka project ha kylleng jong ka ri India.
“Khlem da sdang naduh tynrai kan ym kiew lano lano ruh.
Lada ngi pynleit jingmut tang na ka bynta ki senior ngim ym poi sha ka thong kaba ngi kwah.
Kumta ka jingthew kaba na ka bynta u snem ban wan ka long ba baroh ki district association kin sdang ban pynlong noh ïa ka Golden Baby Leagues khnang ban kyntiew ïa ka jingïalehkai phutbol.
Lada ngi la kynjoh sha kata ka jingthew kaba ngi la buh hakhmat ngin sa ïoh ïa kaba ngi kwah," la ong u Bah Larsing.
Haba pynpaw ïa ka jingïalehkai phutbol jong ki kynthei, u Bah Larsing u la ong ba ka kynhun ïalehkai phutbol jong ka ri India ka don ha ka kyrdan ba 50 ha ka ranking kaba la tam ban ïa ka kynhun jong ki shynrang.
“Ka kabu ban ïoh ïalehkai World Cup ka kham don jingkyrmen na ka bynta ki kynthei bad ka Meghalaya kadei ban don bynta ha katei ka jingïaid lynti.
U Bah Larsing Ming Sawyan u la ai khublei ruh ïa ka Sorkar Jylla khamtam eh ïa u Myntri Rangbah, u Myntri jong ka tnad Sport bad Commissioner and Secretary jong ka Sports and Youth Affairs, kiba la lah ban pynurlong ïa ka MSL, ha kaba ïa katei ka tournament la kyrshan pisa 100 percent lyngba ka sorkar Jylla.
Mynta u snem, yn sdang nyngkong ïa ka MSL ha Jowai kaban long ha ka 12 tarik Jymmang ha madan Kiang Nangbah Stadium.
Ha ka Jowai zone ki don hynñiew tylli ki team, katba ha ki lai tylli kiwei pat ki zone ba kynthup ka Tura, Shillong bad Mawkyrwat ki don hynriew tylli ki team ha katei ka lympung kaba don baroh 25 tylli kiban ïashim bynta.
Ha ka sngi Sdang ha Jowai, ki ar tylli ki team kiban mih madan nyngkong kan long hapdeng ka lahduh jong ka MLA jong ka samoi 2017-18 ka Niaw Wasa United pyrshah ïa ka kynhun ba wan ba ar ha u 2019 ka Rangdajied United.
Jowai, Ïaïong 26 : Ïa ka Chief Minister District Level Inter School Athletic Meet ba la pynïaid da ka ophis jong u District Sports Officer (DSO) West Jaiñtia Hills ryngkat ka jingïatreilang ka West Jaiñtia District Sports Association (WJDSA) kala sdang mynta ka sngi 26 tarik bad yn pynkut ha ka 28 tarik mynta u bnai ha Kiang Nangbah Stadium Ladthadlaboh Jowai.
Ïa kane ka lympung ïalehkai Sports Athletic la wan ban ïashim bynta da ki 31 tylli ki skul hapoh ka District, ha kaba la wan ban pynher ïa ka lama da ka District School Education Officer, ka West Jaiñtia Hills District ka kong A.
P.
Syiem.
Hashaw kane la don jingïalang bad la ïoh ruh ka jingkren na ka Kong Syiem, kaba la ai khublei ïaka ophis u DSO kaba la shim ka jingkitkhlieh manla u snem ban pynlong ïa kane ka jingïalehkai na ka bynta ki khynnah skul khnang ba kin ïoh ban pynpaw pyrthei ïala ki sap ki phong ba ki don.
Ha ka juh ka por ka ai khublei ïa ki Principal jong ki skul bapher bapher kiba la ai lad ïa ki khynnah skul ban ïashim bynta ha kane ka lympung.
Kala buh ruh ka jingkyntu ïa ki khannah kiba la poi shakhmat ha ki jingïakhun ba kin ïaleh shitom shuh shuh ban ïashim bynta ha ki lynpung ba kham shalor, khnang ba kin wanrah ruh ïa ka nam bad ka burom jong ka District bad ka jylla hi baroh kawei.
Ha kane ka sngi sdang la wan ban ïadonlang ruh da u DSO ka WJHD ma K.
Pasah, President WJDSA ma EMH Passah, Vice President WJDSA ma Patrick Lamare, ki nongkitkam ka WJDSA, ki nonghikai bad ki nongpynïaid ïa ka lympung.
Ha kane ka lympung la don ki jingïakop kiba kynthup ïa ka jingmareh 100 Meters, 200 Meter, 400 Meter, 800 Meter, 1500 Meter, 3000 Meter, Long Jump, High Jump, Shoot Put, Discus Throw, Javelin Throw bad Relay Race.
Shillong, Ïaiong, 26: Naduh u snem 2015 kawei na ki compeni detergent ka Ariel ka la ju pynlong ïa ki Jing pynsngwthuh ïa ki ba bun ki shynrang ban don kata ka Jing ïa tylli.
Hakaba ïadei bad kane ka nongrin ka Ariel ka la pynmih ïa ka philm kaba ai kyrteng “see the signs and #share the load.
Kane ka phlim Jong ka Ariel ka kren shai da kaba ong " hato phi ïa tylli ne phi ïa pait"Ha ka jingthoh kaba dang shen ka paw ba la kumba 74% na ki kynthei ki lah sangeh ban ïa phylliew Jing mut ïa ki kam ing ba la ki kurim.
Ka Ariel ka ngeit ba ka longing kaba skhem kadei ban don ka Jing ïa tylli , Jing ïa sngewthuh Jing mut bad ka Jing ïa burom iwei ïa iwei.
Ki shi kurim kiba leh ïa ka (Chores) ne Jing ïa phylliew Jing mut ki shong suk ki shong saiñ ong ka Ariel.
Kumba 95% ki shikurim kiba leh (chores) ki shong suk.
Kane ka phlim"see the sign and share the load" ka pyni shaphang ki arngut shiblok bad kumno ka jingïadei Jong ki ka kylla na ka por sha ka porU Sharat Verma, chief marketing officer, P&G India bad u vice president – fabric care P&G India subcontinent, U ong ba lyngba kane ka movement Ariel share the load ka Jing thmu jong ngi ka la urlong Hana bun ki longing ki la ïoh ïa kata ka Jing tngen mynsiem bad ïa tylli shikurim.
Bad u kyntu ruh ïa ki paid bah baroh ba kin peit ïa kane ka phlim.
U Josy Paul , Chairman bad Chief Creative Officer BBDO India u ong ba kane ka phlim ba thymmai share the load ka long ka Jing pynkyndit bynriew ïa ki ba la shong kurim bad kumjuh ïa ki khynnah samla.
Ka ïadei bad ka Jingim kaba man ka sngi ha ka imlang sahlang.
Ka Jingshisha ka long ba ka Jingïajngai hapdeng shikurim ka long ka Jingbymdon ka Jingïatylli bad sngewthuh jingmut ha ki kam ing kam sem.
Kumba ngin sa ïoh ïohi ha kane ka phlim “see the sign share the load" ka long ka jingsneng bad jingpynsngewthuh ban imlang shikurim ngi hap ïa kit lang ruh.
Ka jingbuh thong jong ka Sorkar India ban  pynpoi ïa ka umbam umdih sha manla ki thliew iing jong ki briew lyngba ka Jal Jeevan Mission (JJM) kan ym don jingmut lada ka jingpynneh ïa ki khlaw ki btap bad lada kam don satia ka jingïada ïa ki tyllong um, ki wahduid bad ki wahrit kiba la sdang ban kylla long pynban ki nala pyntuid jaboh bad ki Dusbin jong ki briew kiba isih ïa ka jingjaboh bad kiba ieid tang ban pynkhuid tang ïa ki saw kynroh jong ka ing ka sem lajong.
Ka jingïalap paidbah jong ka tnat PHE ha baroh kawei ka jylla halor ka jingpyntreikam ïa ka Jal Jeevan Mission ïa ka phang, ‘ka um ka jingim’ kan shu long tang ka tamasa ïatem ïaput, bad ïadih sha sngewbha lada kane ka tnat kam jyrwait skhor ïa ki Dorbar Shnong ki bym pushe ban pynneh pynsah ïa ki tyllong um ha ki shnong ki thaw.
Ka jingpynbna jong u Myntri Rangbah ka Jylla, u Conrad Kongkal Sangma dang ha ki snem ba la leit noh ban wanrah noh da ‘Water Policy’ ha ka Jylla Meghalaya ka dei ka jingkyndit bynriew biang por jong ka Sorkar Jylla shwa ba ka ‘nem sniew kan sar ïa ka Jylla Meghalaya baroh kawei.
Lada ka Sorkar Jylla kam kyndit noh na kaba ïohthiah kan sa poi ka por ba ki tyllong um kin sa rngad, ki um ki wah kin jaboh bad kin ym long shuh wat tang ban pyndonkam.
Peit ka nuksa ïa ka Wah Umkhrah bad ka Wah Umshyrpi kiba dei ki ar tylli ki wah kiba kongsan tam ha ka nongbah Shillong, ki dei ki wah kiba la shah lehsat bad shah lehbeiñ ha ban da biang ha ki paidbah nongshong shnong khlem jabieng, khlem jingïohi jngai bad khlem ka jingisynei ïa ka Wah kiba long ki tyllong um kiba kongsan u khun bynriew.
Ka jingjaboh ba isaitmet ha kine ki artylli ki wah ka la pynlong ïa ka Khasi Hill Autonomous District Council (KHADC) ban shimkhia bad ban wad da kino kino ki lad ki lynti ban pynkhuid ïa kine ki wah hynrei kane ka la kut noh tang ha ki shikhyllipmat kaba lah ban ong ba ka dei tang ka rongphong shi sngi ne ka tamasa ïa shondur ha ka sngi pynkhuid wah bad ha ka jingplie mot.
Hynrei kane ka sienjam jong ka District Council ban buh da ki Waste Trap ne ki jar set jaboh na ki thliewiing briew ban khanglad ïa ka jingpyntuid ïa ki jaboh sha ki nala kiba kit pat ïa ki jaboh sha ki Wah, kam shym pynseisoh satia namar kane ka jingthmu ka la phiel.
Ka jingker ïa ki jar nar ha shilynter jong ki rud ka Wah Umkhrah ka la kham pynshynraiñ ïa ki riewdusmon bad briew kiba ieid ïa ka jinglehsih bad kiba shu pule tang ha ka skul ba ka jingkhuid ka ïajan eh bad ka jinglong Blei.
Jin lada ka Wah Umkhrah bad ka Wah Umshyrpi kin dei kiba khuid khlir khlir kin jin da la long ki ar tylli ki tyllong um kiba kongsan tam ïa ki paidbah ka sor Shillong bad ki paidbah kin ym donkam ban ap ïa ka um na ka Dam Mawphlang ba la sam da ka tnat PHE lyngba ka Greater Shillong Water Supply Scheme.
Ka jingïar jong ka Sor Shillong na ka jingkharoi ki nongshong shnong kan sa pynduhjait ïa ki tyllong um namarba ki briew ki hap ban pynngat bad pynkhyllem ïa ki dieng ki siej haba ki shna iing shna sem.
Ka jingïar jong ka sor Shillong mynta ka la pynsyllen ïa ki khlaw ki btap.
Ki briew ki la nang kyntur sha ki jaka ba kham kyndong namarba ka Sor ka la khapngiah shaba palat.
Ki jaka khlaw ha ka nongbah Shillong ki la nang lut bad ki la nang syllen.
La i donkam kyrkieh ïa ki bor synshar shnong, ka KHADC bad ka Sorkar Jylla ban pynjari da ki adong kiba pyrkhing bha ïa ki paidbah ba kin kiar katba lah ban pynduh ïa ki tyllong um bad ïa kiba ju mlien ban pynlong jaka thehniut ïa ki Um ki Wah.
Ka jingkyrduh um kan pynkharoi ïa ki khñiang jingpang balaiphew jait.
Ka por kan sa poi ba ki briew kin hap ban dih wat ïa ka um ka bym bit shuh ban dang pyndonkam tang namar ka jingsliang um.
Ka jingkyrduh um kan sa wanrah ïa ka thma kyrduh um bad kan sa wanrah ïa ka khlam bamduh.
Kan ym don jingmut satia ban hikai ïa ki khynnah skul ban thung ïa uwei u tynrai dieng shisien shisnem lada ym lah pat ban hikai ïa ki ba kin ri kin sumar ïa u tynrai dieng ba ki thung.
Ka jingrakhe ïa ka sngi pynneh mariang kan ym long kaba don jingmut lada ka Sorkar kam long kaba peitngor lypa ïa ki jingma kiba ap ïa ki paidbah nongshong shnong ha ki 15 snem bad ki 20 snem ki ban sa wan.
La bishar ïa ka jinglong jingman tang ha rilum Jaiñtia bad sha ki thaiñ Lyngngam jong ka West Khasi Hills Distirct kaba jur bha na ka jingtih dewiong, ki paidbah kim shlan shuh wat ban pyndonkam ïa ka um kaba tuid ha wah ha kaba wat ïa ka um kaba ki dih bad ki sum ki hap ban shu thied da ka pisa namarba ka um kaba mih na ki krem ki kroh bad na ki umpohliew ki la kylla bih na ka daw ka jingtih dewiong.
Kane ka dei kawei ka nuksa kaba rit bha ba ki paidbah ki dei ban kyndit bynriew bad ki hap ban kylla thiah kylla dem noh nangne shakhmat ban ym hun tang ban shu dih ïa ki um bilor ba la pynmih da ki Kompani namar kine ki Um bilor ki don ïa ki jingkhleh dawai ban pynneh ïa ka jingkhuid jong ka um tang hapoh katto katne taïew.
Ka jingpynmih ïa ki mar rep ban pyndap bam ïa ki nongshong shnong ka long ka phang kaba kongsan haduh katta katta ban sngewthuh bad pynleit jingmut na bynta ka jingdonkam u khun bynriew ban im.
Haba ngi phai sha kane ka bynta ngi donkam ban sngewthuh ïa ka jingtyllun ka por ba ngim dei ban shu shaniah tang ha kiwei ha kaba ïadei bad ka jingpynmih ïa ki mar rep.
Ka jingkylla jong ka suiñbneng ka dei kawei ka mat ba ngin sngewthuh ba ka ktah ïa ka jingpynmih ïa ki mar rep namar ka jingkiew jong ka jingshit ha kaba ki jingthung jingtep ki shah ktah ha ka jingheh jingsan.
Nalor kane ka jingshah ktah namar ka suiñbneng, kawei pat ka mat ka dei ka jingkiew sted ha ka jingbun briew.
Kine ki dei ki jingeh kiba lah ban wanrah ïa ka jingkyrduh ne duna bam ha ki sngi bad por ban wan lada ngim ïohi jngai.
Ban pynkhreh ïa kine ki jingma kiba lah ban mih na kine jingeh ka long kaba donkam ba ngin kyndit bynriew ba ngin shim ïa ka jingkitkhlieh ba ngi dei ban pynkhlaiñ ïa ka kam rep ban pynmih bam na la ki shnong bapher bapher ka Bri u Hynñiewtrep bad ka jylla baroh kawei.
Ka jingpynkhlaiñ ïa ka kam rep kan ïarap ban pyndap bam ïa ngi kum ka jaidbynriew lada don ka jingkyrduh bam ne duna ka jingmih ki mar rep ha ki por ban wan na kiwei ki jylla kiba ju pynmih ïa ki mar rep ban pyndap bam ïa ki nongshong shnong ka Ri India baroh kawei bad kan long ruh ka lad ïa ki khun samla kiba lah nang lah stad ban phai sha ka kam rep kum ka lad kamai kajih da kaba pyndonkam ïa ka jingstad katkum ka juk saïan kaba mynta ha ka kam rep kaba lah ban pynmih bun ki mar rep.
Kyrmen ba ngin ïohi jngai bad sngewthuh ïa kane ka jingpashat jingmut na bynta ka bha ka miat jong ngi kum ki nongshong shnong ka jylla.
Hooid! ki don ki jingeh ba ki nongrep ki mad na ka por sha ka por ha bun ki bynta kiba lah ban pynduh jingkyrmen ïa ki.
Kyrmen ïa kita ki jingeh baroh ba ki mad yn lah ban weng da ka jingshimkhia ki nongïalam jong ngi bad kumjuh da ka jingïaid beit ïaid ryntih ka ïew ka hat ne ka die ka thied khnang ba kan ai mynsiem ïa ki nongrep bad khun samla jong ngi kiba lah nang lah stad ban phai sha ka kam rep kum ka kam kamai ja kpoh.
Mairang, Ïaiong, 26: Ka ophis jong u Deputy Commissioner (Supply) ka Eastern West Khasi Hills District ka pynbna paidbah sha baroh ki longïing kiba don hapoh ka distrik, ba la pyllait lyngba ki dukan rashon ïa u khaw rashon katkum ka National Food Security Act, 2013 na ka bynta u bnai Ïaiong 2023.
Na ka bynta u khaw PHH, yn sam 5 kilo shi khlieh briew khlem da donkam ban siew pisa, na ka bynta u khaw AAY, yn sam 35 kilo shi card bad ïa une ruh ym donkam ban siew pisa; katba, ïa u khaw Non- NFSA pat yn sam 7.
215 kilo shi card ha ka dor 13 tyngka shi kilo.
Ym bit ban ai duna ne ot na ka bhah ba la buh ne mang da ka sorkar, ha kaba ïadei bad ka jingsam ïa uno uno u mar bam ba la ai na ka NFSA bad Non-NFSA.
La bthah ruh ïa baroh ki FPS dealer, ba kim dei ban pynduh khaw ïa kito ki nongbam ki bym pat don ïa u Aadhaar Card bad ïa kito ki ba la pynjah ïa ki card rashon ki jong ki.
Ïa ka bai kit bad bai kali ban pynpoi ïa kine ki marbam hapoh jong kitei ki skhim, yn bei pisa da ka sorkar sha ki Wholesaler ne Dealer kumba ju leh na ka por sha ka por.
Lada lap ïa kino kino kiba pynkheiñ ïa kitei ki kyndon, yn pynshitom katkum ka aiñ bad lada don kano kano ka jingujor halor ka jingbym thikna ka jingsam ïa ki mar rashon, ki nongïoh bhah ki lah ban phah da ka jingthoh sha u District Grievance Redressal Officer & Additional Deputy Commissioner (Supply), Eastern West Khasi Hills District, Mairang lane ki lah ban thep ha ka Complaint Box ba la buh da ka office u Deputy Commissioner (Supply), pynkut ka kyrwoh jong u Deputy Commissioner (Supply) ka Eastern West Khasi Hills District.
Nongstoiñ, Ïaïong, 26: Nalor ka Shakambari Ferro Alloys Limited kaba la don lypa, sa kawei pat ka karkhana saiñ nar ka la sdang ban pynbit pynbiang ïa ka jaka ban shna, kata sha shiliang shaphang shathie ha ka jaka kaba hap hapoh u pud u sam jong ka hima Nongstoiñ.
U Bah Dominik Lyngkhoi u la ong ba la ïoh jingtip ba ïa katei ka karkhana kaba thymmai, la seng da uwei u bar jylla u ba la tip kyrteng kum u Agarwal bad u Local Director u dei u Khasi na Shillong.
Katei ka karkhana ka treikam kumjuh kum ka Shakambari Ferro Alloys Limited.
U bah Dominik Lyngkhoi haba ïakren bad u nongthoh khubor, u la ong ba naduh ha kine ki khyndiat sngi ma u bad ki paralok ki la leit tong doh shalynnai na wah Rwiang na ki jaka ba kham sharum ïa katei ka karkhana.
Haba ki ngam ha um tang dpei kaba ka um ka kit na ka jingpyntuid jong katei ka karkhana ka kot haduh khohsiew ka jingrben bad haba ngam hapoh um ka jyrsieh la kum ka ktieh shrah.
U la ong ruh ba ki shnet jong shalynnai ne ki dohthli ki sop da ki pui pui dpei suda, lada peit ïa ki shymprong lei lei ki la ithamula, namar ki kti ki kjat bad ki tmaiñ ki la heh kat u biri mother India.
Lada shet ruh haba bam ki la sma iwkhong bad kim bang shuh kum ki ba don ha kiwei kiwei ki wah.
Ha kaba ïadei bad ka jingsynlen ki khlaw ki btap, u bah W.
Thongni uwei na ki nongïalam jong ka Rwiang Area Wildlife Protection Association, u la ong ba na ka por sha ka por ka Association ka la maham ba ym bit ban pynïap pathar ïa ki mrad ki mreng, ki doh um doh wah, ki sim ki doh bad baroh ki jingthaw ba im ha katei ka thaiñ, ki phet hi namar ka jingsma iwkhong palat ka tdem kaba mih na katei ka karkhana.
U la ong ruh ba lada peit kai ïa ki jaka naduh Rwiang haduh Umdeiñ, Nongjri, Mawkhar, Nongsleh, Mawsaw, Mawsyrpat, Nonglang, Seinduli, Mynñiar, Nongstong Kyrdum, Umwahlang, Mawkapiah, Kyndongei ki khlaw ki la lut khait.
U la ong ruh ba lada tang katei kawei ka karkhana saiñ nar ka ktah haduh katto ïa ki khlaw ki btap bad ïa ki jingthaw ba im.
Lada yn ïeng sa kawei ka karkhana lei lei lei la kulmar lut ka pyrthei tangba ym lah ban leh ei ei, namar wat ki bor sorkar kiba dei peit ïa ka jingkhuid jingsuba ka mariang ruh ki la shah pynmatlah ha ki bor jong ki nongpynïaid jong katei ka karkhana.
Kum ban pynkynmaw ba ka Meghalaya High Court ka la dep pynmih ïa ka hukum ban pah khang ïa ka Shakambari Ferro Alloys Limited, hynrei kam shi sangeh wat shi sngi ruh bad katei ka jingbym kohnguh jong katei ka karkhana ïa ka hukum jong ka Meghalaya High Court, ka pyni shai kdar ba ki nongpynïaid jong katei ka karkhana kim burom satia wat ïa ka Ïing bishar.
Nongstoiñ, Ïaiong, 26: Ka seng FKJGP Nongstoiñ pyllun ha ka sngi balang, ka la leit ban jurip ïa ka skul Jawahar Navodaya Vidyalaya Nongstoiñ kaba don ha ka shnong Mawkhlam Nongpyndeng, hadien ba ki khynnah pule kiba sah hostel ha katei ka skul ki la ujor ïa ka jinglong syier jong ka building.
Ha katei ka jingleit jurip, la lap shisha ba katei ka hostel ka don shibun ki jaka kiba la synjor bad ba la sdang orpait ha ki bynta kiba bun.
Pynban khlem da maramot hynrei la shu tah tang da ka rong halor ki jaka ba jot.
Kitei ki bynta kiba la sdang orpait ki dei ki jaka sah jong ki khynnah kynthei.
La ïohi ruh ba wat haba ka dei da ka dewbilat, phewse ka la I shongsyier namar ki don bun ki bynta kiba hap hi bur bur lada kum pyndei wat tang da ki kti.
Ha ka jingïakren bad u Principal jong katei ka skul, u la ong ba na ka liang jong ka skul ka la phah jingthoh ban pan jingïarap na ka bynta ban ïoh maramot.
Hynrei namar ba ka dei na ka sorkar kmie kumta kan kham shim por ban pyndep.
Haba ïadei bad kane ka phang, na ka liang jong ka seng ka la ong ba kan sa leit ban ai jingthoh ha u khlieh duh ka District jong ka West Khasi Hills u ba dei ruh u shongknor jong katei ka skul, ba un tuklar ïa katei ka kam namar ka ap jingmynsaw ïa ki khynnah pule kiba sah ha katei ka hostel.
Ha katei ka sngi la ïadonlang u samla Pynshai Kharbani President FKJGP Nongstoiñ pynllun bad kiwei kiwei ki dkhot jong ka seng.
Nongpoh, Ïaiong 26: Da ka jingbuddien halor ka jingioh lum jingtip ba thikna ba ki don ki nongkhaïi Drok beaiñ ban shalan tuh na Tripura sha Bihar, ki Pulit ka Ri Bhoi mynta ka sngi ki la pynpulom noh ïa kitei ki nongkhaïi drok da kaba ki la ioh ban bat ïa katei ka Tourist Bus ha Byrnihat kaba dei hadien ka jingpynap shrip jong ki ïa katei ka Tourist Bus.
Katei ka Tourist Bus ba la ioh bat da ki Pulit ka Ri Bhoi ka dei kaba don ïa u number AS 01 LC 1412 ha kaba ki pulit ki la pynap shrip ha Byrnihat bad hadien ba la ioh bat ïa katei ka Bus ki la pynlong ïa ka jingtalasi ba lap ruh ïa u Drok Marijuana ba la suba khaïi tuh da ki ar ngut ki briew kiba dei na ka jylla Bihar.
Kumba la ïathuh da u heh Pulit ka Ri Bhoi, ha ka jingtalasi ïa katei ka Bus ki la ioh ban kem ïa ki ar ngut ba suba don kti ha kaba khaïi tuh ïa utei u drok Marijuana bad ba la tip kyrteng kum u Rohit Kumar na Patna, Bihar bad ka Premlata Devi na Khagaria, Bihar.
Ki bor pulit ha ryngkat ki nongsakhi ba la ioh kurup ïa une u drok Marijuana ki la pyndonkam ruh ban pynthikna lyngba ki kor ki bor ha kaba la pynthikna ba u dei u drok Marijuana bad utei u drok u la don ka jingkhia kumba 16.
2 kg.
La ïathuh ruh ba ki Pulit ki la kem noh ïa kitei ki ar ngut bad la pynngat ruh katkum ki kyndon aiñ ka Narcotic Drugs and Psychotropic Substances (NDPS) Act.
Ki pulit nalor utei u drok Marijuana ki la ioh kurup lang ruh ar tylli ki Mobile phone ha kaba ka jingtohkit halor kane ka jingioh kurup drok ka dang ïaid shaphrang ban leh katkum ki kyndon jong ka aiñ, ong utei u heh pulit ka Ri Bhoi.
Khliehriat, Iaiong 26 : Ka tamasa ïalehkai sport kaba lai sngi lynter, kaba hapoh ka Azadi ka Amrit Mahotsav for children, kaba na ka bynta kito ki khynnah kiba don hapoh ki Child Care Institutions ha East Jaiñtia Hills District, ka dang ïaid shakhmat, kaba la sdang naduh mynta ka sngi, ïa kane ka prokram la pynlong da ka ophis jong u District Child Protection Unit, East Jaintia Hills District ha madan Dkhiah West bad la plie ïa kane ka sport da u Addictional Deputy Commissioner, East Jaiñtia Hills District, u bah A.
Nongbri, MCS.
Haba kren ha ka jingïalang, kum u kingsan, u bah A,Nongbri u la ong ba ki jingïalehkaisport, ki dei ki jait kilan met kiba biang bha bad kiba ïarap ban kyntiew ïa ka koit ka khiah jong ki khynnah “Kane ka jingïalehkai sport, Children Sports Festival, ka dei ruh ka rynsan ba ki khynnah ki ïoh ban pyni ïa ki sap ki phong bad ki jingleh jong ki, dei hangne ba ïoh ruh ban tip ïa ka jinglah bad ka jingbym lah jong ki" ha kajuh ka por u la ai ruh ka jingkhublei kitok kitrwiang ïa baroh ki khynnah kiba ïa shim bynta ha kane ka rynsan ïalehkai sport ha ki jait jingialehkai sport bapher bapher.
Ka District Child Protection Officer, East Jaiñtia Hills District, ka kong R.
Kynjing ka pdiang sngewbha ïa u kongsan u bah A.
Nongbri bad kumjuh ruh ïa baroh ki khynnah kynthei bad shynrang kiba la ïa wan ban ïa shim bynta ha kane ka jingïalehkai sport, ka la ong ruh ba kane ka tamasa ïalehkai sport lane ka Childern Sport Festival ka dei kaba la mynjur ne approve da ka National Implementation Committee (NIC) bad ka Ministry of Culture bad la pyntreikam pat da ka Ministry of Women and Child Development kaba hapoh ka Azadi ka Amrit Mahotsav, ka la ong ruh ba ka jingïalehkai sport ka sdang naduh mynta ka sngi ka 26 tarik u ïaïong 2023 bad yn pynkut haduh ka 28 tarik u ïaïong 2023.
Ha ka jingïalehkai sport, kaba la sdang mynta ka sngi ki khynnah kiba na ki Children’s Home, kynthup ki khynnah kynthei bad shynrang ki la ïa shimbynta da ka jingsngew kem ha ki jait jingïalehkai sport bapher bapher ba kynthrup ka jingïamareh kaba 100-meter , ka Relay Race, ka Kabbaddi, ka KhoKho, ka jingïatan tyllai ( Tug of war), ka Dodge ball, ka Cross country race, ka jingïalehkai Basketball, Football bad ki Indoor game.
La sdang ïa kane ka tamasa ïalehkai sport da ka jingïa mareh kaba 100 mitar, ka Relay Race, Kabbaddi, KhoKho, ka ïatan tyllaiT(ug of war), ka Dodge ball, ka jingïakynthih Long Jump.
Ha kane ka sngi la sam ruh ïa ki medal sha kito ki khynnah kiba jop.
Nongpoh, Ïaiong 26: Ka HYC Ri Bhoi Sepngi ka la pynpaw ïa ka jingsngewkhia kaba jur halor ka jingshah ktah palat ki paidbah jong ki shnong ba hap ha ka thaiñ Ri Bhoi Sepngi, kaba dei na ka daw ka jinglip bording kaba khah khah kaa la ktah ïa ki kam ki jam bad ki jingdonkam jong ki paidbah katei ka thain kaba ha kane ka juk ba mynta ki donkam ïa ka bording kaba thikna.
Ka Seng HYC Ri Bhoi Sepngi ka la pynpaw ruh ïa kane ka jingsngewkhia na ka jinglip bording palat sha katei ka thaiñ, ka dei hadien ba bun ki paidbah ki la wan ud wan nam sha ka seng ban ïa kren lem halor kane ka jingeh, ha kaba nalor ka jingpynlip bording ka sorkar (Load shedding) wat ha ki kynta bym don ka jingpynlip bording ruh ka bording ilektrik kam biang thikna sha katei ka thaiñ.
Katkum ka kyrwoh ba la phah da u General Secretary ka HYC Ri Bhoi Sepngi, u Bah John Makri, u la ong ba ka seng ka da sngewkhia shisha halor kane ka jingpynlip bording kaba khah khah bad u la pynpaw ruh kane ka la ktah shisha ïa ki paidbah khamtam ka jingpynlip bording ka sorkar kata naduh ka por 5 baje janmiet haduh ka por 9 baje mynmiet ka la ktah bha ïa ki paidbah ha kaba kane ka por ka dang dei ka por ba ki paidbah ki dang donkam bhai a ka bording ilektrik.
U la ong ruh ha katei ka por kiba bun ki khynnah skul ki hap ban pule kot, ki paidbah ruh ki hap ban shet ban tiew bad ban leh kiwei kiwei ki kam kiba donkam ïa ka bording ilektrik bad lada pynlip pat ha katei ka por ba la buh da ka sorkar kane ka la ktah shibun eh ïa ki paidbah.
U la bynrap ruh da kaba ong, kaba kham sngewsih ka long ba wat ha ka por ba ym dei ka por ban pynlip bording kumba la buh por da ka sorkar, ki paidbah kim ioh satia ïa ka bording ilektrik bad kane ka la ktah shisha ha kaba ka jinglip bording ka la long sha ba palat kaba la pynduhnong ïa ki kam ki jam ki paidbah.
Namar kata, na ka liang ka seng ka kyrpad ruh ïa ka sorkar bad ka tnad MeECL ba ki shim khia ban pynbiang bording ïa ki paidbah katei ka thaiñ bad khamtam ban pynjynsur ïa ka rukom pynlip bording (Load Shedding) kata na ka 5 baje janmiet sha ka 9 baje janmiet, kane ka la ktah shisha ïa ki paidbah ha baroh ki liang khamtam katei ka por kaba ki paidbah ki donkam bha ïa ka bor jingshai jong ka bording ilektrik, u la bynrap.
Nongpoh, Ïaiong 26: Ka MIT (Maharashtra Institute of Technology) Shillong ka la pynlong ïa ka jingïalang kaba la ai kyrteng ka “Design Connect" halor ka mat “career opportunity in design" lane ki lad ai kam ai jam" na ka bynta ki khun samla kaba la long ha ka 23 tarik u Ïaiong 2023 ha Novotel Hotel ha nongbah Guwahati.
Kane ka jingïalang ka long ban pynsngewthuh ïa ki lad ai myntoi bad ki jing ïarap ha ka ai kam ai jam.
Ki nong kren kane ka jingïalang ki long ki khraw pyrkhat ki ba lah ioh ka jingpyntbit halor kine ki tnad pule jong ka nongbah shatei làm mihngi kine ki kynthup ïa u Dr Malhar Pangrikar jong ka MIT Shillong, U Dr Debayan Dhar- IIT Guwahati, badu Dr Udaya Kumar- IIT Guwahati.
Ka jingïalang ka la sdang ha ka por 2 baje haduh 5 baje noh phai sngi ba la pynbud pat da ka jingïamir jingmut jong ki nongïashim bynta bad ki lamphrang kane ka jingïalang.
Ka jingthmu jong ka skul bah MIT ban pynlong ïa kane ka jingïalang ka long ban kyntiew ïa ki samla jong kane ka thaiñ shatei lam mihngi jong ka ri India ha ki phang jong ka jingnang jingtip.
U Dr Debayan Dhar u lah ong ba kane ka tnat pule ka ïa syriem bad ki jong ki karkhana pynwandur kiba bun jait bad kine ki karkhana ki la sdang ha ka por thma bah khnang ban un lah ban pynïaid ïa ka mar jong ki ha iew.
U la ong ruh ba na kine ki tnat pule um da donkam ka jinghikai ba bniah hynrei tang kumno ban pyntbit ïa ki sap kiba ki don.
Ka jing hikai ka long ruh ban ïarap bad ai jingkyrshan ïa ki ha ki jingeh kaba ki ki shem.
U Dr ldaya Kumar pat u lah pynbud da kaba ong ruh ba ka jingtbit jong ki khynnah ka long lynba ka sap jong ki hi, bad kane ruh ka ïa ryngkat bad kiwei pat ki tnat pule ba kham h?h.
Shuh shuh u lah ong ba ki khynnah ki dei ban sngewthuh ïa ka sap jong ki hi bad ka don shibun ki skul bah bapher bapher ha ka ri jong ngi ba ai jinghikai bad kyrshan na ka bynta kine bad ioh jingmyntoi na ki ruh.
U Vice Chancellor ka MIT University Shillong u Dr.
Malhar Pangrikar u lah ban khia halor ka jing donkam jong kane ka tnat pule ha ki por ba mynta bad b?n kynthup ruh ryngkat ïa ki jingpynneh ne pynsah mariang bad kumno ban sumar ïa ka.
Kane ka tnat pule kam dkut noh hynrei ka ïaid bteng ym kum kiwei pat.
Kumta ngi donkam ban sngewthuh ïa ka jing donkam bad jingpynneh pynsah.
Ka nongbah Shillong ka long kawei na ka thymmei pule puthi bad ka jing kwah jong ngi ka long ban wan rah ïa kane ka jingpynneh bad pynsah mariang ha baroh kawei ka ri India ba lah ban khring ïa ki khynnah pule jong kiwei pat ki jylla ne ri jong ka pyrthei ruh.
Ka MIT ka wanrah ïa ki tnat ban jngoh ïa ki jingnang jingtbit ha ki laiñ bapher bapher ba lah ban wanrah ïa ka jingseisoh ki khynnah bad ïa ka jylla ruh.
Ka MIT ka long ka skul ka ba nyngkong eh ban ring ïa kane ka jingthmu pynneh pynsah mariang ha ka ri India baroh kawei.
Ka thmu ruh ban shim ïa ki lad ban pynlong ïa ki jingpule ki ba la pyntbit ha la ki bynta bynta bad khring ruh ïa ki khynnah kiba don ka sap jong kane ka thain jong ngi.
Ka MIT Shillong ka tyrwa ruh ïa ki tnat kiba kham pher kiba ïa dei bad kane ka juk kaba mynta bad ruh ba la kyrshan da ka skul bah MIT na Pune.
Kine ki kynthup ïa ka BCA cloud technology bad information security, BCA Artificial Intelligence bad Machine Learning, BBA International Business, BBA Digital Marketing bad E-commerce bad ka B.
Com Accounting Analysis.
Ki tiar ba la pyn donkam ha kane ka skul ki long kiba ïa ryngkat dor bad kiwei ki ri jong ka pyrthei ban pynlong ïa ka jylla bad thaiñ jong ngi ka ba dap da ki stad pule kiba palat ha baroh ki liang.
Nongpoh, Ïaiong 26: Haba leit ban pynsngew sha u myntri sorkar ka jylla halor shibun ki jingeh jong ki nongri sniang hapoh ka jylla, ki Nongri syniang na ka jylla ha ka lama jong ka Meghalaya Pig Farmer Association ki la dawa syndon na ka sorkar ba dei ban pynsangeh noh ïa ka jingwan shalan ïa ki sniang na shabar ka jylla sha kane ka jylla Meghalaya.
Ki nongïalam ka Meghalaya Pig Farmer Association ha ka jingïalam u Bah Ioanis Lyngdoh kum y Chairman lem bad kiwei ki nongïalam hynnin ka sngi ki la leit ban ïa kynduh ïa u Bah A.
L Hek Myntri ba dei peit ïa ka tnad Animal husbandry and Veterinary ban aiti ïa ka dorkhas ba ki la pynsngew halor shibun ki mat kiba ki ïa kynduh jingeh kum ki nongri sniang hapoh ka jylla.
Kine ki nongïalam nalor ba ki la aiti ïa ka dorkhas sha u myntri ba dei peit ïa kam ri jingri, ki la ioh lat ruh ban pynsngew ïa ka jingangnud jong ka seng ban wan rah ïa kata ka jingkylla halor kam ri sniang ban myntoi ki nongri sniang hapoh ka jylla.
Kawei na ka phang kaba ki la ban khia ruh ka dei ka jingkyrpad ïaka sorkar ban sangeh noh ka jingwan rah sniang na kiwei ki jylla sha kane ka jylla, ba kane ka ktah ïa ki nongri sniang khamtam ka jingma lyngba ka jingsaphriang kata ka jingpang African Swine Fever (ASF) kaba ktah kylla ïa ki sniang ba la ri da ki nongrep ka jylla.
Shuh shuh, kiwei kiwei kiba ki la ïa kren ba kynthup hapoh katei ka dorkhas ki kynthup ban thaw ki lad ki lynti ban ïarap kyrpang ïa ki nongri sniang ka jylla, ban thaw lad ban wan rah ïa ka iew ka hat kyrpang hapoh ka jylla, ha kaba kitei ki nongïalam ki la pynpaw ka jingsngewkmen ba utei u myntri sorkar u la ai ka jingkular ban shim khia halor kine ki jingeh jong ki nongri sniang ka jylla.
Shillong, ïaïong, 26: U Muktiar ba pawkhmat jong ka Jylla u Bah VGK Kynta ha ka sngi Baar u la pynpaw ba um don jingmut satia ban ïakhun ïa ka elekshon MP sha ka Ingdorbar Thawaiñ Lok Sabha ka ban sa long ha u snem 2024.
Ha ka jingïakren bad ki lad pathai khubor, u Bah Kynta u la ong, “ka dei kaba shisha ha ki jingkynthoh ha ka Social Media kiba bun ki tynruh ïa nga ban ïaleh ïa ka elekshon MP nangne na Shillong Seat.
Hynrei kam dei ka kam kaba suk namarba ngam dei u politishian.
“Ban ngan leh politik ruh ngam nang, ka pisa ka tyngka ban shu bret bad ban shu pynbam pisa ruh ngam nang.
Kaba ngam da sngewtynnat eh ka long ban jop ïa ka elekshon phin hap ban shu pynbam pisa ïa ki paidbah.
Kata ka dei kaei kaei kaba ngam sngew ïahap.
Kane ka kam saiñpyrthei ka dei ka kam (trei) monsngewbha," u la ong.
“Ki paidbah kim dei ban long kiba khwan myntoi.
Lada ki kwah ïano ïano ban jied kum u MP lane MLA kim dei ban don ka jingdawa pisa," la ong shuh shuh u Bah Kynta.
“Ha,oid, ka dei ka jingshisha ba ki paralok bad ki paidbah na ka por sha ka por ki la tynruh ïa nga ban ïakhun ïa ka elekshon MP.
Haduh mynta hi kam pat don kano kano ka seng saiñpyrthei ka ban wan ïakren bad nga ban long u kyrtong ha ka elekshon sha Lok Sabha," u la ong.
Haba kylli, u Bah Kynta u la ong, “lada ka wan ka jingtyrwa (na ki seng saiñpyrthei) ngan da hap ban puson shihajar sien namarba nga don ha ka kam kaba ïadei bad ka aiñ kaba la nga la trei mynta la 34-35 snem.
"“Kam long kaba suk ban ong, ‘haoid’ ngan ïakhun," la ong u Bah Kynta bad bynrap, “nga hap ban sngewthuh ruh ïa ka jingmut jingpyrkhat jong ki briew.
Ngam da don eh ka jingkwah namarba ngam kwah ban kamai spah.
"“Ha nga shimet ngam da don mon eh.
Hynrei lada ka don shisha ka jingkhot ngan hap ban pdiang ïa kum kata ka jingkhot.
Hynrei ban shu kubur hi dalade ngam lah ban lah ban ong haoid.
".
Shillong Iaiong 26: Ka Khun Hynniewtrep National Awakening Movement (KHNAM) ha ka Sngi u Blei, ka la pynpaw ba lada ka sorkar jylla kala rai ban pyntreikam iaka Roster Synstem naduh ki snem kiba la leit ne ‘Retrospectively’, ka hap ban pynthikna ba ka roster registers bad ka roster accounts ka dei ïa ka ban pynkhreh thik pa thik bad katkum ki kyndon jong ka Ain.
Ka KHNAM kala phah ïa ka dorkhas halor katei sha u Myntri Rangbah ka jylla u Conrad K Sangma ba un tuklar bad la phah kopi ruh sha ki seng saiñ pyrthei kiba kynthup ïaka NPP, UDP, VPP, HSPDP, PDF, BJP, AITC bad Congress.
U Vice President ka KHNAM u Bah Thomas Passah ula ong ka sorkar kan donkam ruh ban pynlong mamla ruh ïaka MPSC bad kiwei kiwei ha ka jingpynkhreh ïaka roster register da kaba bthah ba kin pynmih biang ïaka result thungkam naduh u snem 1972-2022 bad ban phiah ruh ïa ki kyrtong ba shah jied.
Ula ong, da kaba bud ïa katei, ki tnad sorkar ki dei ban pynkhreh ïaka roster registers & roster accounts kaba dei da kaba rekod ïa ki jingtip kiba la pynbiang da ka MPSC ne kino kino ki bor thungkam jong ka sorkar.
“Ban kiar ïa ka jingpynheh ïa ki kam kiba lait ki bym pat thung briew, dei ban pynthikna ba ki jingtip bad ki jingai jingkheiñ ha kaba ïadei bad ka jingthungkam ïa kiwei pat lyngba ka 15% Unreserved Category ym dei ban pynrung lang haka Reserved Category jong ki Khasi-Jaintia/Garo bad kiwei pat ki riewlum".
Ula ong, lada ka sorkar kam lah ban pynbiang ïa kitei baroh kumta kadei ban pynsangeh ïaka jingpyntreikam ïaka Roster System naduh ki snem kiba mynshwa hynrei ban sdang pyntreikam noh nangne shakhmat kata naduh u snem 2023 shaneng.
“Ki sienjam kiba la shim ha ka jingpynkhreh ïa ka roster registers & roster accounts ka long kaba don jingdkoh bad jingbakla namar ym shim la ñiew ïa ka jingshisha ba la bun snem mynta, kiba bun ki samla kiba la ïohkam lyngba ka Unreserved/Open Category ki dei na ka jaidbynriew Khasi-Jaintia, hynrei ka rukom pynkhreh ïa katei ka kam, la kheiñ ba baroh ki nongtrei Khasi bad Jaintia kila shah thungkam lyngba ka 40% reserved quota bad ym shym la don satia ki nongtrei Khasi-Jaintia kiba la shah thungkam lyngba ka UR/Open category" ong u Bah Passah bad kane kala pyni kumba ki Khasi bad Jaintia kila ïoh bun naka bhah kaba la mang ia ki.
U Bah Passah ula ong dei ban pynkhreh ïa ka roster registers & roster accounts kaba paka bha khnang ban lah ban pyni shai kdar ïaka jingdon ki kam kiba lait bad ban lah ban bhah lang sha baroh ki nongaplai kam, ïa kaba ym shym la leh ne pyndonkam da ki tnad sorkar, lehse namar ka jingbym don ïa ki jingtip ne ki jingkheiñ kiba thikna haka jingpynmih ïa ka result da ka MPSC bad kiwei kiwei naduh u snem 1972 haduh u 2022.
Shillong, Ïaiong 26 : Mar ïa dep pynbna ïa ka result elekshon MLA ha u Lber mynta u snem, baroh ki party ki wan ban khroh ïa ki nongïalam ka NPP ban ïoh jaka lang ha ka sorkar, ong u Bah Prestone Tynsong haba kren ha ka jingïalang ïalap elekshon na bynta u kyrtong ka NPP, Bah Samlin Malngiang ha Madanbitaw, Sohiong ha kane ka sngi Balang.
Nalorkata, u Bah Prestone uba dei ruh u National Vice President ka NPP bad ruh u Symbud Rangbah ka jylla u la ong ba mar ïa dep niew vote ka mat kaba khluit ba ki iakren kadei ban ïoh thaw sorkar.
“Ngi don 26ngut ki MLA bad ngi duna tang san ngut namar ngi donkam 31 ngut.
Hynrei uwei na kadiang u wan tyrwa, na kamon ruh wan tyrwa kumjuh bad na khmat bad nadien ki wan tyrwa haduh manga bad u Conrad ngi khlem ïoh thiah shuh.
"U ong ruh ba dei lyngba ka jingkwah treilang jong baroh ki party mynta ki la don haduh 45 ngut ki MLA ha ka Liang Synshar.
“Ha ka jingshisha nga kwah ba ngin don tang hapoh 40 ngut kan kham bha hynrei khatduh ngi don mynta 45 ngut.
Na kita ki 45 ngut ki sdsang ban wan lynthem maw hangne ha Sohiong.
Nga ruh nga la ïohi ha social media kumno ki ïakren ba kane ka jingkren jong ki ka pynpaw shai kdar ba ka nongrim jong ki kam don shuh," u la bynrap shuh shuh.
Shuh shuh u ong ruh ba um artatien shuh ba ki paidbah nongthep vote ka Sohiong ba kin shah ïalam bakla.
“Ka result ngi la dep ïoh lypa.
Ko nong Sohiong lada phi pynrem ïa u Bah Samlin ruh phim lah ban weng ïa ka sorkar NPP nga kren lypa ïa kata.
Bad lada phi pynrem ïa une u rangbah ruh kamut phi isih ïa kane ka pateng san snem kaban wan.
"Kumban shu kdew hangne ki don haduh hynriew ngut ki kyrtong kiban aireng ha kane ka elekshon kaban sa long ha ka 10tarik u Jymmang.
Nalor u Bah Samlin kyrtong ka NPP, kiwei ki party kiba sei kyrtong ki kynthup naduh ka UDP, Congress, TMC, BJP bad ka HSPDP.
Shillong, ïaïong, 26: Ka Universal Sompo General Insurance Company (USGIC) Ltd, kum shi bynta ban noh synniang sha u sup u thiar jong ka koit ka khiah, ka la aiti da ki tiar jingsumar kiba kynthup lai tylli ki Haemodialysis Machine, ar tylli ki Cardiac Monitor Machine, kawei ka Ultrasound Machine bad ar tylli ki Dialysis Couches sha ka Civil Hospital, Shillong.
Ka Shillong Civil Hospital ka dei ka shlem ai jingsumar kaba la don bun jait ki tnat ban sumar ïa ki nongpang kiba kynthup ïa ka Medicines, Surgery, Orthopaedics, E.
N.
T.
, Ophthalmology, Cardiology, Dentistry, Psychiatrist and Radiology bad kiwei kiwei.
Da ka jingdon jong kine ki tnat ai jingsumar ka la long ka jingmyntoi haduh katta katta ïa ki paidbah nongshong shnong jong ka sor bad khap sor.
U MD & CEO jong ka Universal Sompo u Sharad Mathur haba kren ha kane ka sngi, u la ong, “ban ïoh ïa ki tiar ai jingsumar kiba paka ka dei kawei na ki jingdonkam ba kongsan tam ha ka ri.
Da ka jingnoh synñiang ïa ki tiar ai jingsumar sha ka Shillong Civil Hospital ngi don ka jingthmu ban pynkupbor shuh shuh ïa ki paidbah ha ka liang ka koit ka khiah kaba paka.
Ngi kyrmen ba ki paidbah kin ïoh jingmyntoi na kine ki tiar ai jingsumar khnang ba kin ïoh ïa ka jingkoit jingkhiah bapura.
Ka haemodialysis machine bad ka dialysis couches ki dei kiba ngi la noh synñiang kyrpang na ka bynta ki nongpang khyllai katba ïa ka cardiac monitor machines la ai kyrpang na ka bynta ban sumar ïa kiba pang klongsnam, bad ïa ka ultrasound machine la ai khang ban lap kham kloi ïa ki jait jingpang.
"“Da kaba wanrah ïa kine ki tiar ai jingsumar sha ka jaka ba kham kyndong tam jong ka ri, ngi kwah ban pun jingkieng ïa ka jaka bathylli khnang ba ki paidbah ka sor Shillong bad ki jylla ba marjan kim donkam shuh ban leit wad jingsumar sha ki jaka sumar kiba jngai.
Ngi kyrmen ba ngin nang ïai bteng ban ai jingkyrshan ha ka liang ka koit ka khiah khnang ban pynlong ïa ka ri kaba khlaiñ," la bynrap u Mathur.
Shillong, ïaïong, 26: Ka Don Bosco Technical School (DBTS) Shillong ha ka snem rakhe Centenary, ka sngewkmen ban pyntip ba kan don ka jingïakynduh jong ki khynnah kiba la pule ha Don Bosco, Shillong naduh u snem 2010 haduh 2022 (Pass Pupils Meet 2010 – 2022 Batch) ha ka 6 tarik, Jyllliew 2023 naduh ka por 4:30 janmiet.
Kumta la khot bad wer ïa ki khynnah pule barim ban wan ïashim bynta, ban ïa kynduh biang ïa ki paralok skul, ban phaidien sha ki por shong skul, ban ïa mir jingmut nalor ki prokram ba la pynkhreh, ong u kyrwoh ba la phah da u Director jong ka Don Bosco Technical School, Shillong“Khnang ban lah ban pyndep ïa ki jingpynkhreh baroh naduh ka jingïashim bynta ha ka jingïa bamja lang ngi kyrpad ïa ki khynnah pule barim ba kin sngewbha ban pynthikna ïa ka jingwan jong ki da kaba thoh bad phah ïa ka kyrteng, u snem ba ki pule bad ka shnong ba ki sah ha ki nongpynïaid," la ong shuh shuh u kyrwoh.
Shillong, Ïaïong 26 : Ki dkhot jong ka HYC Mawdatbaki Unit ha ka sngi Balang ka 26 tarik Ïaïong 2023 ki la leit ban jurip ïa ki post elektrik ha ka shnong Mawlai Mawdatbaki, dong Nongpathaw hadien ba ka la ïoh jingujor na ki paidbah nong shong shnong ba kitei ki post elektrik ki lah ban khyllem noh ha kano kano ka por na ka jingbam sarang.
Ha kane ka sngi ka seng ka la lap shisha ba ki ar tylli ki post elektrik kim skhem shuh kaba buh jingma ïa ki ïing kiba don marjan bad kitei ki post elekstrik.
Na ka liang ka seng ka kyntu ïa ka tnad MeECL ba kan peit ban shimkhia noh khamkloi shuwa ba kitei ki post elektrik kin khyllem.
Kane ka long ka kyrwoh na u Bantamdor Kharbhih, Secretary HYC Mawdatbaki Unit.
Ka Meghalaya ka dei kawei na ki jylla ha ka thaiñ shatei lam mihngi jong ka Ri India kaba U Nongbuh Nongthaw u la kyrkhu bad theh kyrhai ha kiba bun ki liang la ka long ha ka jingseisoh ka khyndew ka shyiap, ka jingbun ki khana pateng u mynbarim ne ha ka jingitynnad ka Mei Mariang kaba la khring bad ktik ïa kiba bun ki nongwei ban wan tang ban ïoh ïuhkjat ha kane ka Jylla jongngi.
Ka kam jngohkai pyrthei ka dei ka lad jingmyntoi kaba lah ban wanrah ka jingkiew stet ha ka ïoh ka kot bad ka roi ka par ha ka imlang sahlang ne ka lad ïohkam ïohjam ki khynnah samla khamtam ha kum kine ki por kyrduh kam mynta.
Ym tang katta, ka kam jngohkai pyrthei ka saiñdur ruh ïa ki rukom pyrkhat pyrdaiñ ki paid nongshong shnong ka jylla jong ngi khamtam ïa kito ki ba sah ha ki thaiñ nongkyndong namar ka ïarap ban pynpur stet ïa ka jingnang jingtip bad jingshemphang ha ki ba bun ki liang naduh ka ktien ka thylliej, ka rukom im rukom ïeng, haduh ki jingkylla ha ka jinglongbriew manbriew.
Ka kam jngohkai pyrthei ka ai jingtngen ïa ka mynsiem bad ka pynaram ruh ïa ka jabieng jong ki briew kiba ju pyllut por ban leit bam lyer pynngad sha kylleng ki lum ki wah khamtam kito ki jaka kiba don ha ka Ri Khasi-Jaiñtia jongngi namar ngi ïohi ïa kiei kiei kiba phylla ki ba itynnad ba ka mariang ka don, kum ki krem, ki lum ki wah, ki syntiew ki skud bad ki kshiad ba ithiang kiba u Blei Trai Kynrad u la buh janai.
Kawei na ki thaiñ ha ka jylla jongngi kaba ki briew nabar ki ju smat ban wan bam lyer bad sah pyngngad ka dei ka thaiñ Riwar naba ka don bun ki jaka jngohkai ba phylla kiba ymju ïohi koit ha baroh kawei ka Ri, kum u Mawryngkhang ha Wahkhen, ki jingkieng jri ha Nohwet, Nongblai bad Nongriat (double-decker living root bridge), ka Kongthong (Whistling Village), ka Mawlynnong (ka shnong ba khuid tam ha Asia), ka Wah Umngot bad kiwei kiwei de.
Watla ngi shem ba ki bun bha kine ki jaka jngohkai pyrthei ha kane ka thaiñ tangba ngi ïohi ba ki surok ban poi sha kine ki jaka ki long kiba sniew shikatdei bad ngi ïohi na ki por sha ki por ba ka ju don ka jingtwa khyndew kaba khah khah ha kine ki thaiñ khamtam naduh ka shnong Pomlum ter ter haduh Dawki.
Kane ka jinglong jingman ka jaka, ka pynartatien bad pynsyier khamtam ïa ki bar jylla ban wan tur sha kane ka thaiñ, bad ka pynlong ïa ka jinghiar arsut ïa kane ka kam Jngohkai Pyrthei (Tourism) ha kane ka jaka.
Kat nang mih ki snem, u khun bynriew u la nang kharoi bad ki nongleit nongwan ki la nang bun.
Ha ki khyndiat snem ba la leit, ka la don ka jingpyrshang na ka liang ka Sorkar Jylla bad Sorkar Kmie ban pynbha bad pyniar ïa ki surok ha man la ki shnong ka Meghalaya naba ki surok ki long u budlum jong ka ïoh ka kot ka Jylla / Ri.
Ka surok kaba ngi ïakren hangne ka dei ka surok bah Shillong – Dawki kaba la mih khubor man ki por na ki jingtwa jong ki lum khamtam ha ka jaka Rngaiñ.
La ïoh jingtip ba ka daw jong ka jingtwa kam dei na ki bor ka mariang, hynrei ka jingleh beaiñ hi da u Khun Bynriew.
Kham mynshwa, kata ka jingleit kai sha ki thaiñ Riwar khamtam ha ki por lyiur, ka da long shisha kata ka jingtngen bad jingjah thait ïa ki khmat lada phai sha ka mon ne ka diang haba ïaid ha lynti namar ka jingjyrngam bad jingsawa ki wah bad ki kshaid; hynrei mynta ïa kita baroh la mih bujli da ka jingdon ki puh shilum bad ki kor tylliat maw kiba pynpang ïa ki khmat bad kiba isaid met ban peit.
Kane ka jingtih ne khlong beaiñ ïa ki maw ki shyiap ka ktah ïa kiba shong basah hajan jong kine ki jaka.
Na kane lah ban wanrah ka jingmynsaw bad lah ban mih ruh ki jingpang bapher bapher na ka bym khuid shuh ka lyer kaba ïa ring mynsiem bad kane kan ktah bha ïa ka koit ka khiah ym tang ïa kine ki nongshong shnong, hynrei wat ïa ki briew kiba nabar ruh.
Uei u ban kwah wan sngewbha sha ki jaka ba dap da ki pum pum, ki jaboh jabaiñ bad ki jingsawa na ki kor pynpait bad tylliat maw?Sa kawei na ki jingktah ka jingtih maw beaiñ ïa ka kam jngohkai pyrthei ka dei ka jingpynduh noh ïa ka jakpoh jong kito ki briew kiba die jingdie harud surok namar ynda ka jaka kamai jong ki ka la kylla long ka parmaw, yn ym don hi kata ka jingsngew sbun na ki nongthied ban sangeh thied jingthied na ki.
Ym tang katta, ka jingkhlong ïa ki maw ka pynjaboh ruh ïa ki um bad pynlong ruh ïa ki jingiap noh ki dohkha dohpnat bad kiwei kiwei ki jingim ha ki um.
Kan pynduna ruh ïa ki kam pynjahthait met bad phad kum ki kam jngi, khwai dohkha bad shong lieng namar ba la pynisih ïa ka dur ka dar bad jingitynnad ki wahbah bad wahrit.
Ngi kum ki paidbah ngi sngewsih bad bynniaw ban ïohi ïa kum kine ki kam ba pynjulor ïa ka Mei Mariang.
Ka jingkyrpad ka long sha ki tnat Sorkar bapher bapher kum ka Tourism, PWD (Roads), Forest & Environment bad ka Meghalaya Pollution Control Board ba ka dei ban buh kyndon kaba tyngeh khamtam ïa ki briew kiba leh ne ïaid tam na ki kyndon ba lah buh.
New Delhi, ïaïong, 26: Ka Cabinet Committee on Economic Affairs (CCoEA) ba la pynïaid da u Myntri Rangbahduh ka ri u Narendra Modi ka la mynjur ïa ka jingplie 157 tylli ki Nursing College ba thymmai ha ki jaka ba don lang bad ki Medical College ba la don lypa ba la plie naduh u snem 2014.
Da kane ka jingai jingmynjur yn pynmih 15,700 ngut ki samla ba pas Nursing manla u snem.
Kane kan pynthikna shuh shuh ka jingpule Nursing kaba bha, ba jemdor bad kaba ryntih ha ka ri, khamtam ha ki distrik kiba dang duna ïoh jingshakri bad ki Jylla/ Union Territory.
Ka jinglut na ka bynta kane kan long T.
1,570 klur.
Ha Meghalaya, la ai jingmynjur ban plie ïa ka Nursing College ha Tura, West Garo Hills.
Kane ka sienjam ka thmu ban weng ïa ki jingbym ryntih ha ki jaka nongkyndong- jaka sor ha kaba ïadei bad ki kam ai jingsumar, kaba la ïalam sha ka jingduna ki nurse ha ki katto katne ki jaka bad ktah ïa ki kam ai jingsumar ha ki jaka kiba dang duna ïoh jingshakri.
Ka jingplie ïa kine ki nursing college kan kyntiew ka jingdon ki briew kiba la ïoh jinghikai pyntbit ha ki kam ai jingsumar.
Ïa kane la leh ruh kum shi bynta ka jingkut jingmut ha ka ri na ka bynta ka Universal Health Care (UHC) bad kan ïarap ban kot sha ki thong Sustainable Development Goals (SDG).
La peit ruh ïa ki jingpynkylla ka rukom long ki kyndon na ka bynta ka jingpule nursing ban pynbiang ïa ki jingdonkam kiba mih ha kane ka kam.
Ka National Skill Development Corporation (NSDC) ruh ka la ïatreilang bad ki agency nabar ri bad na ka ri na ka bynta ban kyntiew ïa ki sap treikam bad ban pynïoh kam ïa ki nurse kiba ladep pyntbit shabar ri.
Ka jingdon lang jong kine ki Medical College bad ki Medical College ba la don lypa kan plie lad ban pyndonkam ïa ki jingdon jingem ba la don lypa, ki skill labs, ki lad clinical bad ki nonghikai.
La khmih lynti ba kane ka sienjam kan ai ka jingïoh ïa ki kam clinical sha ki samla pule nurse bad kan pynïoh ka jingsumar kaba bha ïa ki nongpang ha ki medical college.
Yn peit ïa ka jingpyndonkam ïa ki green teknoloji ha kine ki nursing college bad yn pdiang katkum ka jingïahap ban pynthikna ka bording kaba biang bad ka jingduna ka jingpyllait carbon.
Ka Sorkar ka thmu ban pyndep ïa ka projek hapoh ki ar snem ban wan bad ka la buh por ïa man ka bynta jong ka jingsaindur kumjuh ruh ka jingpyntreikam ïa ka projek.
Ka Empowered Committee ba la khlieh da u Union Health Secretary ha ka sorkar pdeng bad Principal Secretary, Health/Medical Education ha ki Jylla kan peitngor ïa ka jingïaid shaphrang ka kam.
Ki Sorkar Jylla/UT kin ai jingtip man ka por sha ka MoHFW, shaphang ka jingïaid shaphrang ki kam ban plie ïa ki Nursing College ba thymmai hapoh ka skhim.
Shillong, Iaiong 26 : Ka Myntri ka tnad ka Koit ka Khiah ka Jylla, Kong Ampareen Lyngdoh ha ka sngi Balang ka la iathuh ba ka jingpyntrei ia ka Medical College ha Tura ka la iaid shaid mynta.
Haba kren bad ki lad pathai khubor ka Myntri ka la ong, “Ngi la dep kumba 45 persen naka kam hynrei don katto katne ki jingeh bad mynta ngi dang ia kren bad kiwei pat ki hospital ban pyntikna ba ngin lah ban kynjoh ia ka thong ban don 450 tylli ki jingthiah kumba la bthah da ka MCI.
"Shuh shuh ka la ong ruh ba ki don ruh ki jingeh bad haba iadei bad ka jingkyrshan pisa hynrei ia kane ruh la dep ban pynbeit.
Shillong, Ïaiong 26 : U kyrtong ka NPP na Sohiong ban aireng ha kane ka elekshon MLA kaban sa long ha ka 10tarik Jymmang, Bah Samlin Malngiang ha ka sngi Balang u la kynnoh ba ka UDP ka khang ïa ki paidbah ban leit kyrshan ïa ka NPP hynrei baroh ki MLA jong ka pat ki wan ban sdieng lang ha ka sorkar ba ïalam da ka NPP.
Haba kren ha ka jingialang ïalap elekshon kaba long ha Madanbitaw, u Bah Samlin u la ong, “Ka Seng UDP ka la kob la sarong bad kynthoh bad ong ïa phi ki paid Sohiong ba ym long da lei lei ban jied ïa ka NPP namar ki ong ba ka NPP ka bym long.
Hynrei ïalade, ki 11 ngut ki MLA hangtei ki sdien rdin bad ka NPP, ki ong long.
"Nalorkata, u ong ruh ba ki paidbah ki dei ban tip ba lada leit ma ki long hynrei lada leit pat u paidbah ym long.
U ong ruh ba ki paidbah mynta kim dei shuh ban phah agent da kino kino hynrei ki dei ban leit hi.
Shuh shuh u ong ruh ba ka NPP ka don ïa ki nongïalam kiba shitrhem haman la ki polling station kiba la trei borbah na ka bynta kane ka elekshon bad dei na kata ka daw ba ki sngewskhem ban jop donburom ha kane ka elekshon mynta ka kynti.
Lah ban kdew hangne ba na ki 11 ngut ki MLA jong ka UDP kaba treilang ha katei ka sorkar synrop, arngut ki ïoh ban bat ia ka shuki Myntri Sorkar.
Ha kane ka sngi, la ïoh ruh ia ka jingkren naki nongïalam kiba wan na kiwei ki party kynthup ïa u Bah L Sun, Bah CB Ryntathiang, Bah Phrang Kharpan, Bah Kitborlang Nongrem ba dei State President ka NPYF, nangta Kong B Warjri, kumjuh ruh na u Bah Sherbor Mawlong MDC nalor kiwei kiwei.
Shillong, Iaiong 26 : Ka Myntri jong ka Tnad ka Koit ka Khiah I Dr Ampareen Lyngdoh mynta ka sngi Balang,I la ong ba ka jingdon jong ki nos ha Jylla ka long kaba pahuh bha haba pynpaw ba ki don bun shah ki nos ban ïa ka kam ba lait ha Jylla.
“Namar kane, ka Tnad mynta ka sngew ba donkam ban wad ïa ki lad ki lynti ïa kine ki nos shano ban pynïoh kam lane kumno ban leh na ka bynta ka jingim jong ki.
Kumta, ka Sorkar kan sa ïakren bad ki Institution kiba ïatreilang bad ki Agency bapher bapher kiba lah ban ïarap ïa ngi ban aikam ïa kine ki nos" ong I Dr Ampareen haba ïakren bad ki nongthoh khubor.
I la ban jur ruh halor ka jingdonkam ban pynthikna ba ki nos kin hap ban ïoh ïa ka kabu lane ai jinghikai ïa ki ban kren ïa ki ktien thylliej bapher bapher.
“Kum ka nuksa, ngi tip ba ki don bun ki ri ka pyrthei kiba donkam ïa ka jingshakri ki nos ki bym don satia ha kitei ki ri hynrei lada ki nos jong ngi ki long kiba don ka akor ka burom, lada ki lah ban ïoh ïa ka sap ban kren ïa ki jait ktien bapher bapher ban kren ïa ki Ktien jong ki Ri ka dewbah Europe, lehse ki lah ban kren French, Japanese, namar la ïathuh ïa nga dang shen ba ka don ka jingdawa ïa ka jingshakri ki nos ha kine ki ri nongwei.
Namar kata, ngi hap ban khmih ïa kane ka jingbym ïohkam ïohjam wat ha kane ka kam ruh" ila ong.
I Dr Ampareen ila ong ba ka Jylla kam don satia ïa ki santion post kaba kot kumba 1500 tam bad bynrap ba “Ngi la phaikhmat ïa ka sienjam kaba lah ban shim ha kaban pynthikna ba ka sanction post kaban long kat kum ki kyndon hapoh ka Ri ba kan don hangne".
Ila ong “Man ka por haba phi hap ban plie ïa ki PHC lane CHC kiba la dep ban tei hynrei haba phi ïatyngkhuh bad kane ka jingeh ba kam don ka santion post.
Namar kata, ngi hap ban buh ha ka jingmut jingpyrkhat jong ngi ïa kane ka bynta namar katba ngi dang jam sha kine ki san snem ban wan, ngi hap ban phaikhmat sha ka song pisa ban kyntiew ïa ki jaka ai jingsumar khamtam hadien ka jinglynshop ka khlam Covid.
Ngi donkam mynta ban pynthikna ba shisien ba kine ki jingtei ki ladon, ki dei ban don ïa ki Nongtrei kat kum ka jingdonkam".
Ha kajuh ka por, ka Myntri ka Koit ka Khiah I pyntip ba ki dang don shibun bah ki kam Doktor Specialist kiba hap ban pyndap hapoh ka Jylla.
“Nga tharai ngi kot ïa ka 177 bad ka National Standard ka long 300 tam" ila ong.
I pyntip ruh ba ki don sa kumba 50-60 ngut ki doktor kiba la leit ban pule ïa ka laiñ specialist.
Shillong, Ïaïong 25: U Symbud Myntri Rangbah ka jylla u Bah Prestone Tynsong ha ka sngi Ba-ar u la kam ba ka sorkar kumba long pynta ka pynleit jingmut ha kaba ïadei bad ka jingdawa pynkylla halor ka jingpyntreikam ïa ka Roster system ha ka thungkam thungjam ha ki tand bapher bapher kat kum ka Reservation Policy.
“Ka dei ka kamram ka sorkar ban pule bniah biang ïa kane ka mat bad na ka liang jong ngi kum ka sorkar ngi dang leh ïa kane," ong u Bah Prestone haba kren sha ki lad pathai khubor.
U Bah Prestone u la ïathuh ruh ba na ka liang ka sorkar kan sa lum ïa ka All Party Meeting ha une u bnai ban wan na bynta ban ïatai sani ïa kane ka kam, ‘hynrei shuwa ban poi shata ngin sa ïatai sani shuwa ma ngi hapoh ka Kynhun Myntri bad hadien kata sa bad ki paralok kiba don lang ha ka MDA,’ la ong u Bah Prestone.
Haba kylli halor ka jingdawa ban pynkylla ïa ka Reservation Policy u Bah Prestone u la ong, “Ka jingpynkylla ne amendment kam ieng satia namar kane kam dei ka aiñ (act) hynrei ka dei tang ka polisi kaba la sdang pyntreikam naduh u 1972".
“Nga ïohi ba ka don ka seng saiñ pyrthei kaba dawa ban khot dorbar kyrpang, ha ka jingshisha kane kam donkam satia na bynta ka polisi, namar ban khot dorbar kyrpang ka donkam tang haba ka sorkar ka thmu ban pynkylla ïa ki aiñ (act) ym ki polisi," u la bynrap.
U la ong ruh ba ka jingdawa pynkylla ïa kane ka polisi kam dei ka kam kaba suk kumba ki pyrkhat.
“Ban pynkylla ïa ka Reservation Policy ka dei ka kam kaba jwat haduh katta katta bad lada ha kaba ïadei bad ka Roster, Hooid kum ka sorkar ngi pule sani ïa kane ka jingdawa bad ynda la pura ka por ngin khot ïatai ïa ki seng saiñ pyrthei bad ki nongïalam ki jaidbynriew ban ïatai ïa ka jingtreikam jong ka lada pyntreikam sha khmat naduh ba la mynjur ne lada pyntreikam naduh u 1972," u la ong.
U la ong ruh ba kumba long mynta ka jingdawa pynkylla ïa ka Roster System ka dei beit halor ka nongrim ba dei ban pyntreikam naduh ba la mynjur ïa ka sha khmat ym ban phai dien sha u 1972.
Haba ïadei bad ka jingdawa ka VPP halor ka Roster u Bah Prestone u la ong “Phi tip ba ki (VPP) dawa ba dei ban pynsahngeh ïa ka jingpyntreikam ïa ka Roster System bad ka thong jong ki ka dei ban pynkylla ïa ka Reservation Policy hynrei namar na ka liang jong ngi ngi dang pynleit jingmut ïa ka Roster ngam kwah ong eiei ïa kane".
Shillong, ïaïong, 26: Ka Khasi Students Union (KSU) South West Khasi Hills District Unit ha ka Sngi Balang ka la pynsngew hakhmat ha Myntri jong ka tnat ka Koit ka Khiah ka Dr.
Mazel Ampareen Lyngdoh halor ki jingduna hapoh ka Hospital 100 jingthiah jong ka Mawkyrwat ïa kaba la plie paidbah ha u bnai Nohprah, 2022.
Ha ka jingïakren bad ki lad pathai khubor u President jong ka Seng u Bah Forwardman Nongrem u la ong, “hapoh ka Radiology ka Hospital ka dang donkam shuh shuh ïa ki nongtrei bad ka X-Ray bad kumjuh ruh ban wanrah ïa ki mashin.
Kane ka Hospital ka dang donkam ruh ïa ki Surgeons, ki tiar ki tar hapoh ka Intensive Care Unit (ICU) namar kumba long mynta ym pat don eiei.
"Ka Seng ka la dawa ba dei ban thung noh mardor ïa u Medical Supritendent bapura khnang ba kan ym don ka jingsuki ha ka jingtreikam jong ka Hospital.
“Ngi la kyrpad ruh ba dei ban thung la kumno kumno sa kumba 4 tylli ki posts ha ka Grade IV, ban thung shuh shuh ïa ki nongtrei hapoh ka Outpatient Department (OPD), ban pynbun shuh shuh ïa ki Staff Nurses namar kumba long mynta ka Ratio long 1:30, ban thung shuh shuh ïa ki Assistant ha ki liang bapher bapher kum ha ka Pharmacy, Head Nurse bad kiwei kiwei.
Ngi la kyntu ruh ban dei ban thung shuh shuh ha ka post Driver namar mynta kane ka Hospital ka dang don tang uwei, ban thung shuh shuh ïa ki nongap pahara ha ka khyrdop bad ha ka phyllaw jong ka Hospital,"u la ong.
