Thiruvananthapuram, 18 Naitung:Ki masi ruh, kin don mynta da u number bad ia katei la rai da ka tnat ri jingri jong ka sorkar Kerala bad katei ka prokram, ban lum jingtip, ia ki masi, ki blang bad kiwei, ka la nang iaid shakhmat, ha kaba la lum jingtip, da katei ka tnat naduh mynta u Naitung.
Katei ka jingmut, ka long ban wad jingtip, ia ka jingdon jong ki nongri jingri, ha kylleng ka Jylla bad ban pynsuk ban tei ia ka jingpang, ia ka rukom kha khun bad ai dud bad kumjuh ia ka rukom ai bam ia kitei ki mrad.
Ha Maharashtra pat ka sorkar Jylla, kan lum jingtip, ia baroh ki khynnah skul bad ki nonghikai ruh kumjuh, da ka jingpyndonkam da ki  Aadhaar card, kaba don da uwei u number, uba don ha ki nonghikai bad ki khynnah skul ruh kumjuh bad katei ka jingthmu, ka la sdang treikam naduh U Jylliew 2013.
Ka sorkar Jylla, kan nym pyllait pisa ia kino kino ki skul, na bynta u snem 2013-14, lada jia ba kim don ia utei u number lane ia katei ka Aadhaar Card, ong U  Jageshwar Saharia, Additional Chief secretary ka sorkar Maharashtra.
Hynrei, la sngewthuh ba ia kitei ka Aadhaar Card, la dep iakren naduh U Kyllalyngkot 2013, ba yn nym pat pyntreikam ha ka dong shatei Lam Mihngi, lait noh ka Tripura bad ka Sikkim.
Ka jingialang, kaba la pyniaid da u myntri rangbahduh, Manmohan Singh, ka don jingmut ha u bnai Kyllalyngkot ban pyntreikam shwa da katei ka Card, na ka bynta ki 60klur ki nongshong shnng ha ki 16tylli ki Jylla bad ki Jylla rit.
Ki Jylla, kiba la pyntreikam ia ka Aadhar Card, ki long ka  Andhra Pradesh, Goa, Haryana, Himachal Pradesh, Jharkhand, Karnataka, Kerala, Uttar Pradesh, Delhi, Maharashtra, Sikkim, Puducherry, Tripura bad Rajasthan nalor kiwei pat.
Na bynta ka thain shatei lam mihngi, ba kynthup ia ka Assam, la rai ban buhteng shwa, namar ba ka don ka jingma jong ka sorkar India, ba katei ka card, kan poi pynban sha ka kti jong ki poiwir poihap bad ki briew, ki bym bit satia ban don ia katei ka Card.
Shillong, 18 Naitung:Na ka liang ka seng Jaintia Students Union Shillong Circle ka la pynbna paidbah ia baroh ki Samla Kynthei Shyn rang kiba pule puthi bad kiba trei bad kiba shong basah ha Shillong baroh, na ka bynta ka jingia kynduh lang kaba lai, ha kaba yn pynlong daka Jaintia Students Union, Shillong haka 20tarik Naitung.
Ha kane ka pro kram, la pynkhreh daki khun samla ba pule ha shillong kynthei bad shynrang la ki jong ki jong ki jingpynkhreh  kum ki jingrwai, jingshad, Drama, Fashion shows, Quiz bad kiwei kiwei.
Ha kane ka Programme u Kongsan ban ia donlang u Ma Sanbor Shullai u ba long u MLA/MDC jong Laban bad u Bad ruh kum u President NCP ha Megha laya  bad  Deputy Speaker Assembly.
Symbud Kongsan u Ma Robinus Syngkon u ba long u Parliamentary Secretary bad u Bah R G Lyngdoh u MLA barim bad u bat mynta CEO jong ka LIFCOM, President Meghalaya state Olympic Association, Chairman MTDF.
Bad kamjuh ha kane ka programme bun ki riewrangbah ba pawkhmat na ri lum jaintia kin ia donlang.
Shillong, 18 Naitung:Ka jingwanphai biang u Bah Leston Wanswett sha ka sem Congress ka la long ka jingkmen ia ki nongialam ka party Congress na Shella kynthup ia u kandidet jong ka party ha kane ka elekshon kaba dang shu dep,  u Bah Jrop Sing Nongkhlaw.
U Bah Leston uba la mih na ka Party ha kane ka elekshon MLA ba dang shu dep, u la iakhun kum u kyrtong shimet na Shella constituency hadien ba u la duh tiket na ka Congress ba iaknieh bad u Bah Jrop.
Hynrei dang shen, u Bah Leston u la rai ban wanphai biang sha ka sem Congress hadien ba la iakren ki heh ka Congress.
Haba iakren hynne bad u Bah Jrop uba long u working president ka Congress na Shella Block u la ong ba ka jingwan phai u Bah Lest ka long ka jingkmen ia u bad ia ka party.
“Nga sngew kmen ia ka jingwan phai biang u bah Leston bad kum u briew jong ka party nga kohnguh beit ia ka hokum ka party", la ong u bah Jrop bad bynrap ba ka jingrem ka Congress ha kane ka elekshon MLA kaba dang shu dep ka dei namar ka jingiapait iapra ha ka sem.
U la ong ruh ba na ka bynta ka elekshon MDC, u Bah Jrop u la ong ba ka shong ha ka jingibit ka party iano ka donkam bad ka idei ban ai tiket namar ba kum u shipai ba kohnguh sneng jong ka party, u shaniah ha ki nongialam ban leh ia kaba bha tam.
Lah ban kdew ba u Bah Jrop uba iakhun na ka party Congress u la kamai vote kumba 2 hajar tam ha kane ka elekshon ba la dep katba u Bah Leston u la kamai kumba 5 hajar vote.
Lada khein lang ia ka vote jong u Bah Jrop bad u Bah Leston, ka Congress kan poi sha ka jingjop namar ba u Dr Donkupar Roy u la tam ia u bah Leston tang da ki spah vote.
Shillong, 18 Naitung:Ka ANVC (B)  ha kane ka sngi Palei, ka la iawer ia u commander in chief ka Garo National Liberation Army (GNLA)  u Sohan D Shira ba un pyrkhat bha ia ka jingkhot ban iashong sha ka miej jong ka jingiakren iasuk bad ka sorkar.
“U Sohan u dei ban pyrkhat ia ka jingkhot sngewbha bad ban long kum uwei na ki dkhot ban iadon bynta ha ka jingiasoi soskulat bad ka sorkar ban plie jingkhang war ia ka jingsuk bad ka jing shngain jong ki paidbah bad ki dkhot ka seng" la ong u publicity secretary ka ANVC(B) u Doang D Shira ha ka kyrwoh ba la pynlait ha kane ka sngi Palei.
Da kaba ong ba u heh shipai ka GNLA u dei u dkhot jong ka ANVC mynshwa, u Shira u la ong ba u Sohan u donkam ban pyrkhat bha ia ka jingangnud jong ki paidbah na ka bynta ka jingsuk bad ban ieng na ka bynta ka jingbit jingbiang jong ki paidbah baroh.
“Ym don kano kano ka buit poh ha ka jingthmu ban kynthup lang ia u Sohan ha ka kynhun iasoi soskular hynrei ban iatreilang ban tei ia ka imlang sahlang kaba donkam eh ia ki nongialam ba shisha.
U la ong ba u Sohan u dei ban sngewthuh ba ka ANVC(B) ka khot ia u ban long uwei na ki dkhot ha ka jingiakren iasuk ba khyndai snem bad ka sorkar namar ba u dei uwei na ki dkhot ba don bynta ban iasoi ia ka soskular bad ka sorkar ha ka por ka ANVC ha u snem 2004.
Ha kawei ka liang, ki pulit jong ka East Garo hills ha kane ka sngi Palei, ki la ioh ban kurup ia ki tiar ialeh jong ka  GNLA ha Chinabat na kawei ka kali Scorpio.
U SP  ka East Garo Hills  u JFK Marak u la iathuh ba ki tiar ialeh kiba la ioh kurup ki dei na China bad la ioh kurup na kawei ka kalai Scorpio (AS01AJ 5102) ha ka por 10 baje mynstep.
Ki pulit ki la ioh kurup ruh ia kawei ka AK 47 rifle bad ki synduk thep kuli, kawei ka AK rifle  bad ki synduk thep kuli, ar tylli ki waiar bomb grenade bad hynriew tylli ki kuli ka rifle.
Ki pulit ki la kem ruh ia u Beet Sangma katba ia kiwei ar ngut pat la tip kum u Taklu bad u Kari Ao na Dimapur ki la lait phet.
Shillong,18 Naitung:Ka Ri-Bhoi Youth Federation (RBYF) mynta ka sngi ka la shim ia ka rai ban weng noh ia ka jingiakhih kaba ka la pynbna ban pynlong ia ka pakhang surok miet kaba ar miet hadien ba ka sorkar jyla ka kular ban pynrung kam biang ia k ar ngurt ki nongtrei ka MUDA, Byrnihat kiba la shah kyndang jubor ha ka tnad kam pynroi sor ha kine ki khyndiat bnai ba la dep.
Ka seng ka la shim ia katei ka rai hadien ka jingiakynduh ki nongialam ka seng ia u nongaibuit ai bor jong ka sorkar jylla u Dr.
D.
D Lapang ha kamra treikam jong u ha Secretariat ha ryngkart  ka jingiadonlang ka Myntri ka kam pynroi sor ka kong Ampareen Lyngdoh, u MLA ka Umsning u Celestine Lyngdoh, Ri-Bhoi DC Akash Deep bad ki ophisar heh ka MUDA.
Haba ia kren sha ki nongthohkhubor halor ka jingweng noh ka RBYF ia ka pakhang surok kaba ka la dep pynbna u General Secretary ka seng  RBYF u  LK Sawkmie u la ong ba ka seng ka la weng noh hadien ba ka sorkar ka la kular ban pynrung kam biang ia ar ngut ki nongtrei kiba la shah beh kata ka Hundalin Lawai bad Subita Lapang.
Kitei ki ar ngut ki nongtrei ki la shah beh kam ha u kyllalyngkot ha kaba ka kong Ampareen ka la kynthoh ba ka jingweng kam noh ia kitei ar ngut ka dei namar ka jingduna pisa palat katei ka tnad.
Shuh shuh u Bah Sawkmie u la iathuh ba ka MUDA lyngba ka sorkar ka la kular ruh ban weng noh ia ki jingujor ba katei ka tnad ka ujor pyrshah ia ka RBYF bad ba ki dkhot ba la shah kem dei ban pyllait noh khlem da teh  kyndon.
Shillong,18 Naitung:Ka long ka jingjia kaba sngewtriem ha kaba u wei u rangbah uba la mynsaw jur hadien ka jingjia aksiden ha kaba u nar ba nep, uba don lai phut ka jingjrong u la sam lyngba ka snier jong u bad ka pei phluit shaduh ki bynta ka met ba shadien jong u.
Katei ka jingjia ka la jia ha kawei ka jingjia aksiden jong ka kali bolero kaba utei u rangbah ba la 30 snem karta u niah.
Kane ka jingaksiden ka la jia ha ka por 1:30 baje  eiei mynstep ha Jowai ha kaba katei ka Bolero ba utei u rangbah u niah ka la ia tyngkhuh bad kawei ka trok kaba wan na mar pyrshah.
Hadien ba la jia katei ka jingjia utei u rangbah u la don hapdeng ka jingbym tip briew.
U rod uba ka jingjrong jong u ka long 3 phut bad ka jingrben kaba 6 inshi u la sam lyngba ia ka kpoh utei u rangbah haduh ba la pei lyngba shaduh ki bynta ba shadien ka met jong u.
Mar-mar la pynkit noh ia utei u rangbah sha NEGRIHMS hospital  ha kaba la shmti ban sumar ia u da kaba shu puid hapoh ka jingialam jong u doctor Md.
Yunus  bad ka kynhun doctor jong u.
Ka kynhun jong u  Dr.
R.
Hajong,Associate Professor General Surgery, Dr.
Nari Lyngdoh Associate Professor Anesthesiology bad  Dr.
J.
Saikia,Dr.
Habib.
Dr.
Vijay ki la puid ia utei u rangbah bad ki la weng noh ia utei u rod uba la sam shaduh ki klong snam jong u bad uba la jan ia kynduh ruh bad u budlum jong u ha kaba la sumar pynbha noh ia ki bynta u klong snam ba la shah dung ha utei u rod.
Namar ka jingmynsaw ka la ktah ia kiba bun bynta ki met jong utei u rangbah , ia mynta utei u rangbah u dang don hapoh ICU, hynrei ka khubor na ki doktor ki la iathuh ba mynta utei u rangbah u la nangioh bor bad um shym la don jingma shuh ia ka jingim jong u.
Katkum ka jingiathuh jong u  Dr.
Manuj Kr.
Saikia,u  Chief spokeperson jong ka  NEIGRIHMS-u la ong  “Ki Doktor ki la par niang khriat ban iohi ia ka jingmynsaw jong utei u rangbah, u rod u la sam lyngba ia ka kpoh jong u shaduh ki bynta ba shadien ka met" “Ha ka jingshisha ngim tikna shuh ha kaba nyngkong ba utei u rangbah un dang im" ong u tei u doctor ka NEIGRHIMS uba la iathuh ba tang hadien kumba 2 kynta shiteng eiei ba la dep ban leh ia ki jingsumar, u la iohi ba ka kam jong ki ka long kaba jop.
" Ka dei ka ba phylla ba ngi dang lah ban pynim ia u" bynrap biang u Dr.
Saikia uba la iathuh shuh shuh ba utei u rod ba la dung ia utei u rangbah u la sam lut ia ki bynta jong ki klong snam, ki snier bad kiwei pat ki bynta ka kpoh jong u.
“Kane ka dei ka jingjia ka bym pat ju jia mynno mynno ruh, hynrei lyngba ka jinglah ban sumar ia utei u rangbah ka la ai mynsiem ia ki nongpang kiba ju ia kynduh ia ki aksiden ba kin shah sumar ha NEIGRHIMS" pynkut u Saikia ha kaba u la batai ruh ba kane ka jinglah ban pyndep ia katei ka kam ka dei ruh ka jingmyntoi ia ki doktor kiba nang proh shuh shuh ka jingshem phang ban sumar.
U Director ka NEIGRIHMS u Dr.
A.
G.
Ahanger u la pynpaw ia ka jingkyndit kaba khraw halor katei ka jingjia, hynrei ha kajuh ka por u la ai ka jingiaroh ia ki Doktor kiba la lah ban pyllait im ia utei u rangbah.
Shillong,18 Naitung:U President ba dang shah jied thymmai ka Hill state People Democratic Party (HSPDP) u ba long ruh ha kajuh ka pork um u chairman jong ka jingialang paidbah ka HSPDP hynne ka sngi ha Dinam Hall Jaiaw, u Bah Ardent Basaiawmoit u la ong ba ka jingpynkha tnad thymmai jong ka seng ka long ruh ka jingpynkhreh ia ki jingiakhih ban kyrsiew thiah bad ban weng ia ka jingpang jlep bad ka jingpang swai jong ka jaitbynriew Khasi.
" Ka jingpynkhlain ia ka seng ka dei namarba ka jaitbynriew ka don hapdeng ka jingpang jlep bad ka jingpang swai" ong u Bah Ardent da kaba bynrap ruh ba kane ka jingpynkha thymmai ia ki shnat jong ka seng, ki long ruh kum ki jingpynkhreh jong ka seng ia ki jingiakhih bad ban buddien ia ki mat ba ka seng ka la dep ban dawa na ka sorkar.
Nalor ka tnad Shillong City kaba la don lypa, ka HSPDP mynta ka sngi ka la pynkha sa lai  tylli ki tnad kawei ka East Khasi Hills, ka Youth wings bad ka Women’s Wings.
Haba kren ha katei ka sngi u Bah Ardent u la ong ruh “Ngim khmih lynti eiei ruh em ba ka seng Congress kan lah ban pynbeit ia ki jingeh jong u paidbah , ka la donkam mynta ka por ban ia khih kum ki jingiakhih ha ka por ba la ioh ia ka jylla ba pura".
" Lymda iakhih paidbah, wat khmih lynti ba ka seng Congress kan weng dalade hi ia ki jingeh jong u paidbah" bynrap biang u Bah Ardent haba kdew ia ki jingeh jong u paidbah khamtam ha kaba ia dei bad u pud u sam.
U la batai ruh ba ka jingpynkhlain ia ka seng kam da dei eh tang na ka bynta ka elekshon hynrei ban pynim bad ban pynkhie im ia ka jaitbynriew ba kan lait noh na katei ka jingpang swai.
Ha katei ka sngi ba la pynkha tnad treikam jong ka HSPDP la ia don ryngkat ru u President Rangbah katei ka seng u Bah Hopingstone Lyngdoh, MLA ka Nongstoin u bym pat ju shah rem shisien ruh ha ka elekshon ha kaba u a pynskhem ia baroh ki nongkitkam jong ki tnad bapher bapher kiba la shah jied mynta ka sngi.
La ioh ruh ki jingkren na kiwei pat I nongkren kiba kynthup ia ki nonghikai Kolej kiba la wan ban pyniasoh ialade sha ka seng bad kiwei pat.
La wan ruh sha katei ka jingialang da kiba bun ki paidbah jong ka seng na kylleng ki shnong bad ki Thain jong ka East Khasi Hills ha kaba la sot ia ki nongkitkam jan na manla ki shnong.
Ki Nongkitkam ba ka HSPDP ka la sei mynta ka sngi ki long u Bah Ardent Basaiawmoit kum u President jong ka East Khasi Hills, General Secretary u Bah Rumnong  prophesor jong ka Sankardev College bad ia ka kam Publicity Secretary la bat da u Dr.
Paul Dkhar u Doktor ka Nazareth Hospital.
Ha ka Youth Wings pat la jied ia u Bah PyniaidSing Syiem, President ka youth Wing na Nongkrem, General Secretary Bah Ronikus Kharkongngor.
Ha ka Women’s Wings pat ia ka kam President la bat da ka kong Bahunlang Tron Prophesor ka Synod College, katba ia ka kam General Secretary la bat da I kong Beautific Warkhlew.
Nalor ki Nongkitkam la jied ruh ia ki Executive member na manla ki Shnong kiba kynthup ia ka Sohra, Pynursla, Mawkynrew, Mawryng kneng,Soh ryngkham, Mylliem, Nongkrem bad kiwei.
Shillong,19 Naitung:Ka sorkar India lyngba u Myntri ka Har yana uba la wan sha kane ka jylla mynta ka sngi ka la pybna ba ka sorkar ka la pynmih ia ki lad ki lynti thymmai ban pynbiang bam ia kiba duk bad kiba kyrduh bam da kaba pynhiar ia ka dor u khaw, u kew na ka ba rim sha ka dor kaba thymmai kaba long ha ka dor kaba tad tam.
Haba kren sha ki lad pathai khubor mynta ka sngi u Randeep Singh Surjewala, u Myntri ka sorkar Haryana, u la ong ba ka India ka la buh thong haduh 75 na ka shispah na ka bynta ki thain nongkyndong, katba 50 na ka shispah pat na ka bynta ki thain Sor bad haba ia kheinlang na ka jingdon briew ha ka Ri ka jingkhein kyllum ka long ba kumba 67 na ka shispah ngut ki nongshong Shnong ka India ki don ka hok ban ioh jingmyntoi na katei ka Scheme.
Kumba ka long mynta ha ka jylla,  ka dor jong u khaw na ka bynta ki longiing BPL ka long T.
6.
75 tyngka bad ki APL pat T.
9 tyngka,  hynrei la pynhiar ia ka dor jong kitei baroh ar sha ka T.
3 tyngka shi kilo.
U Surjela u la ong ruh ba ka jinglut kaba haduh T.
1,24,747 klur tyngka yn bei da ka sorkar India kaba kynthup naduh ka jingpynpoi ka mar haduh ka bai komishon ki nongdie rashon.
Utei u Myntri na ka seng Congress ha ryngkat ka jingiadonlang jong u Dr.
D.
D Lapang, President MPCC, Bah Prestone Tynsong, Myntri sorkar bad ka  kong Ampareen Lyngdoh Myntri ka tnad pynroi sor ha ka jingiakynduh bad ki nongthohkhubor ha Congress Bhavan u la ong ba lyngba katei ka skhim ki kynthei ar met ruh ki lah ban ioh jingmyntoi ha kaba kin ioh ei ia ki bam ha ka por ar met jong ki bad ruh ka pisa kaba haduh T.
6 hajar tyngka kaba yn siew khyndiat khyndiat ia ki, kumjuh ruh ia ki khynnah naduh 6 bnai haduh 14 snem.
Shuh shuh utei u Myntri na Haryana u la ong ba ka thong ba la buh ban pyntreikam ia katei ka skhim ka long haduh 180 sngi kaba yn shim ia ka jingsdang khein sngi naduh ka 5 tarik u Naitung.
U Surjela u la iathuh ruh ba katei ka jingsam jingbam kan iaid lyngba ka District Grievance Redressal officer ( DGRO) bad ka State Food Commission SFC, kiba hap ban peit ia ka jingiaid beit jong katei ka skhim.
Ha kajuh ka por u la ong ruh ba lada lap ba don kino kino ki ba pyndonkam bakla ia katei ka skhim ka Ingbishar ka don ka bor ban pynshitom ia ki da kaba dain kuna T.
5 hajar tyngka ryngkat ka jingpynngat hapoh ki kyndon ain.
Haba la kylli pat mano ban shim ka jingkitkhlieh ban pyntikna ba ki mar bam ba la poi lyngba katei ka skhim ki long kiba biang ban bam, namar dang mynhynnin ka sngi ngi la iohi ba ha Bihar 22 ngut ki khynnah lui lui ki la duh ei la ka jingim naba bam ia ki jingbam ba la sam na ki skhim sorkar.
U Surjela u la ong ba ka  bor pyniaid shnong kaba dei ban peit ia kitei ki skhim ka don ka bor ban peit ba ki jingbam ki dei ban long kiba bha.
U la pynpaw ruh ba ha katei ka skhim ki Sengbhalang ruh ki don ia ka bynta ban peit ba kan iaid beit iaid ryntih.
Haba la bniah pat ba ioh lehse ka jingwanrah ia katei ka skhim ka long pynban tang ka buit politik ka Congress, namar ba la jan ka elekshon, u Surjela u la kyntait da kaba ong ba kane kam dei ka buit pynbiej elekshon, hynrei ka bill kaba la mynjur da baroh ki dkhot jong ka Standing Committee kiba la long dkhot da kiba bun ki seng Sainpyrthei.
Shillong, 19 Naitung:U Myntri Rangbah ba ar, uba peit ia ka tnad Public Health Engieering (PHE) ka jylla u Prof RC Laloo u la ong ba ka sorkar pdeng ka la mang T.
100 klur na ka bynta ban pyntreikam ia ka skhim pynlehkhuid ia ki nong kyndong ha kane ka jylla.
Kane ka skhim ka dei ka Solid and Liquid Waste Management (SLWM).
“Ka sorkar pdeng ka la mang ia kane ka pisa na ka bynta ban pyntreikam ha kane ka san snem ban wan" la ong u Prof Laloo haba kren mynta ka sngi,  ha ka jingplie ia ka PHE Civil Sub Division ha Mawsynram.
U la ong ba ka SWLM  ka thew kham kongsan ban pynkhuid ia ki jaboh ia ki shnong sha nongkyndong.
U la ong ba ka jingthmu kane ka prokramka long kum shi bynta ban iada ia ka mariang bad ban pynbha ia ka rukom im jong ki briew sha nongkyndong ban iada ruh na ka jingjaboh.
U Symbud Myntri Rangbah u la ong ba kane ka prokram ka thmu ruh ban pynkhuid bad ban pyndonkam biang ia ki jaboh nalor ban pynlong ne shna sboh na ka bynta ka jingmyntoi jong ki paidbah bad kumjuh ban pyndonkam ban pynmih bording ruh na kine ki jaboh.
Katkum ka jingong u Prof Laloo, ka sorkar kan iarap ruh ban thaw kam thaw jam ia ki samla ha ki nongkyndong ha kane ka liang.
U la ong ba ha Shillong, la lum bad la pynkhuid da ka tnad Minucipal hynrei kane ka skhim ka thmu ban pynkhuid ia ki nongkyndong bad kane ka skhim kan sa iarap ruh ia ki shnong sha nongkyndong ban pynlong kiba khuid bad kiba biang.
Kane ka SLWM ka dei kawei na ki hynniew tylli ki skhim ba la pyntreikam ka sorkar ban pynlong ia ki shnong ha ka ri kiba khuid bad kaba iadei ruh ka Total Sanitation Campaign (TSC).
Ha katei ka sngi, u Myntri rangbah ba ar, uba peit ia ka PHE, u Prof RC Laloo  u la plie ia ka iing ophis jong ka Sub Divisional Officer, PHE Sub Division, Mawsynram.
Haba kren ha kane ka sngi, u Prof Laloo u la ong ba ia kane ka ophis la plie na ka bynta ka jingbit jingbiang jong ki paidbah bad ban wanrah ruh ia ka shakri jong ka tnad PHE kaba kham bha sha ki paidbah nongkyndong.
Da kane jingplie ia kane ka iing ophis, kane ka tnad kan sa lah ban shakri sha ki paidbah ka thain Mawsynram.
U Additional Chief Engineer, M Allya u la iathuh ba kane ka ophis lashna ha ka jinglut kaba kot sha ka T.
79.
17 lak bad kan ai ia ka jingshakri sha ki 158 tylli ki shnong bad 32 tylli ki shnong kiba hap ha Mawphlang C&RD Block.
Kiwei ki heh sorkar kiba don lang ha kane ka sngi, ki long u Parliamentary ka Soil Water Conservation u Bah Comingone Ymbon, u MLA ka Mawsynram u Bah Pynshngaiñ N Syiem nalor kiwei.
Shwa ia kane u Prof Laloo uba peit ruh ia ka tnad pule puthi, u la jngoh ia ka Border Area College ha Mawsynram.
Ha ka jingleit jngoh kaba lyngkot por,u la iakren bad ki bor pyniaid ka kolej bad u la pynthikna ba ka sorkar kan ai ia ka jingiarap ia kane ka kolej.
U la iakren ruh bad ki samla pule jong kane ka kolej.
Shillong, 18 Naitung:U Bah Banteilang Rynjah uba dei u nongniah kali, u la ong ba u MLA u Ashahel D Shira bad uwei u nongbud jongu, ki la kura ia u haduh kumba 7 sien ei ei na ka bynta ka khlieh.
“Ki la kura na khlieh, u MLA bad uwei uba bud ia u “, la ong u Bah Banteilang uba niah ia ka kali jong u ha ka jingiakren hynne ka sngi bad u Rupang.
U Bah Bantei uba shah sumar ha Civil Hospital Shillong u la iathuh mynne ba kane ka la jia ha ka por 4 baje janmiet ha ka sngi nyngkong katba u dang niah ia ka kali ban leit sha Meghalaya House ha Guwahati.
“ha ka por ba dang sahkut kali utei u MLA u la hiar na ka kali bad ula shoh la kura ia nga na khlieh rynkat bad uwei u nongbud jong u",la ong u Banteilang.
U la iathuh ruh ba ha katei ka por ba ki shoh ia u ki khlem kren eiei hynrei kila shu shoh beit ia u.
Katkum ka jingiathuh u Bantei ka jingshoh jong u ka lah ban dei ka jing bakla lynti watla ki khlem kren eiei ha ka por ba ki shoh ia u.
Ha katei kapor ba u leit buh ia utei u MLA la iadon lang bad lai ngut ki nongbud jong u, hynrei ki ba shoh ia u dei tang u MLA bad uwei nadpdeng ki nongbud jong u.
Watla u shah shoh hynrei u Bantei u la iathuh ba naduh ba u wanphai na Guwahati u la niah hi ma u ia ka kali haduh ban da poi Shillong.
Hadien ba u la shoh u khlem leit sha Hospital hynrei u la shong beit ha la iing bad dei hadien hynin ka sngi ba u la sngew pang jur, ka kmie jong u ka la leit buh noh ia u ban phah sumar ia u ha Civil Hospital Shillong.
U bantei u la iathuh ruh ba na ka liang u SP u la wan peit ia u bad u la ai jingmut ia u ba un ai noh da ka FIR hynrei ma u pat u la pynpaw ba um treh ban ai FIR ia utei u MLA.
Na ka liang ka kmie jong u Kong R.
Rynjah i la pynpaw ka jingsngew lyngoh ba kat u MLA kumno un shoh briew hynrei I la ong ruh ba lada u bakla u dei ban sneng ban khraw hynrei um dei ban shoh ban dat haduh da mynsaw.
Shillong, 19 Naitung:Ha kane ka juk iabeh kam sorkar lada lait tang khyndiat ki kam hynrei ki nongthep kam ki la tuid da ki hajar ngut.
Ha kine ki sngi la iohi ba da ki spah ngut ki samla ki la wan ieng lain ha ophis u Deputy Commissioner Shillong ban thep ia ka kam ha ka tnad jong ka Excise ka East Hills ka ba lait tang 26 tylli ki kam langrut (Constable) katba ki samla kiba aplai ia katei ka kam ki poi haduh 2648 ngut.
Napdeng kitei ki 26 tylli ki kam 16 tylli la mang na ka bynta ki shynrang bad 6 tylli na bynta ki khynthei.
Ki kynthei ki ba aplai ia katei ka kam ki don haduh 491ngut bad ki shynrang ki la don haduh 2157 ngut.
U ophisar jong katei ka tnad Excise u la iathuh ba katei ka kam langrut la sdang nyngkong eh da kaba pynmareh bad hadien jong kane ka eksam kito ki pas ha kane ka mareh kin hap ban leh sa ka written eksam bad ki ba pas ia kane ka eksam kin sa ialeh sa ka personal eksam.
U la ong ruh ba katei ka jing mareh ki shynrang ki hap ban mareh 5 km hapoh ka 30 minute bad ki khynthei pat 3 km ki hap pyndep hapoh 30 minute.
Kane ka kam la khot na ka bynta kito kipas ia ka eskam matrik bad ka tarik ban thep ka la dep kut bad na ka liang jong ka Excise ka la pynkhreh sa ka eksam na ka bynta jong kine ki nongaplai ia kane ka kam.
Kiba thep ia kane ka kam la khot ia baroh kawei ka District jong kane ka jylla.
Shillong, 19 Naitung:Ka sorkar jylla ka la pynbna iar ba kito kiba kwah ban dih kyiad ki dei ban ym duna ia ka 21 snem ka rta bad kiba hapoh kane, kim lah ban dih bad lada lap yn pynshitom.
Wat kiba thied kyiad ruh na Winestore kim dei ban duna ia ka 21 snem bad ki dei ban wanrah da ki ID ban pynshisha ia ka rta jongki.
Katkum ka jingtip ba la ioh na ka tnad Excise, la iathuh ba kham mynshwa, kito kiba la dap 18 snem shaneng, ki lah ban dih khor (kyiad) hynrei dang shen, ka sorkar ka la pynkiew ia ka rta jong ki mendih ba kim bit ban duna ia ka 21 snem.
Hynrei ha kawei ka liang, la iathuh ba ka long kaba eh ban pyrkhing ia kito kiba dih tuh ne leh tuh watla kim pat biang ka rta ban bat klas rangbah (dih kyaid).
Kane ka kyndon ka treikam pyrkhing ia ki winestore, ki bar, ki discotheque.
Katkum ka jinglum jingtip ne ka tnad Excise, tang ha East Khasi Hills, la don kumba 93 ki winestore, 25 tylli ki bar (jaka dih)kynthup ki discotheque (jingiadih bad iashad miet) kiba don ha ka nongbah Shillong.
Kine ki dei kiba la ioh license na ka sorkar hynrei kim lah ban iaid ia ki kyndon bad ka por plie ia ki winestor ka long naduh ka por 10 baje  mynstep haduh 9 baje mynmiet, katba ia ki bar ka long haduh ka por 8 baje mynmiet.
Kumjuh ki nightclub ne discotheque ka long kumjuh tangba kito kiba  kwah ban pynjlan ia ka por kin hap siew ka dor kyrpang.
Kiba khang haduh 10 baje mynmiet kan long T.
1500 shi miet bad 10 baje mynmiet shaneng kin hap siew T.
2500 shi miet.
Kiba bun ki nighclub kiba don ha Shillong ki dang dei tang ki 3 star hotel kum ka Pine Wood Hotel, Central Point, PoloTower, Alpine Continental.
Ka license ia ki winestore ka long T.
60 hajar shi snem katba ia kito ki bar bad ki discotheque ka long T.
45 hajar shi snem.
Ha kawei la iathuh ba na ka bynta kito kiba kwah ban pynlong kum ka wine festival lah ban ioh license ban pynlong tangba ka dor kan long T.
2500 shi sngi.
Shillong, 19 Naitung:Ha ki khyndiat taiew ba ladep, ka la don bha ka jingher ki hamsaia, ba ka don  ka jing ia kynad kaba napoh napoh, ha ka seng Congress ha Meghalaya, hynrei katei ka la thikna bha mynta ka sngi, haba U Mukul Sangma, myntri rangbah ka Jylla, ula phla hi dalade, ha kawei ka kotkhubor phareng, ha kaba ula ong “Baroh ngi ia ioh pang tyngkhat, kham tam haba ka met ka dei kaba trei shitom.
Hynrei ban pynmih ia ki khubor ba bun phew jait ia ka jingpang jongnga, ka dei ka buit shim kabu sain pyrthei, ha kaba baroh ngi tip, ka dei kaba wan naei".
U Mukul, ula ong shuh shuh, ba haba ki lok ki jor kiba ieid ba thoin, ki kwah bad duwai ba un jem noh, hynrei imat, ki don kiba shun, ba ki kwah pynban ia kaba sniew.
U Mukul, ula kynthoh shuh, da kaba ong ba ka dei ha ka jingialam jongu, ba ka Congress, ka la kiew na ka 7 sha ka 13ngut ki MLA, katba ula kynthah, da kaba ong, ba ha Khasi Hills, ka la hiar na ka 21 sha ka 16, tang namar ka jingiapher jingmut jong ki nongialam bad u ong ruh ba ki dei hi kitei ki juh ki briew, kiba pynphriang ia ki khubor ba har rukom, halor ka jingkoit jingkhiah jongu mynta ruh.
Kat haduh mynta, ym pat da tip shai, ia ka jingpang, kaba don ha utei u nongialam jong ka sorkar Jylla, wat la ki don kiba shim ba ka dei ka jingpang syngkai bad ka don ruh ka jingiakren, ba u donkam ban leit shah sumar noh shabar, ha ki khyndiat taiew ban sa wan, hynrei, ki don pat ki khubor, kiba iathuh, ba mynta ula kham ioh bor bad un sumar beit ha Shillong bad ha Delhi.
Shillong, 19 Naitung:Ka sorkar Megha laya ka pan ram na ka Asian Development Bank (ADB) na ka bynta ban pyntreikam ia ka ‘Supporting Human Capital Development Meghalaya Pro ject’ ha kane ka jylla.
Kane ka projek kaba shong dor  US$ 100,000 ka thmu na ka bynta ban thaw kam ia ki samla hapdeng ka rta 16 haduh 35 snem, ban pynbha ia ki skul secondary bad higher secondary bad ruh ki technical bad vocational.
U Myntri Rangbah ka jylla u Dr Mukul Sangma u la iathuh ha ki nongthoh khubor ba ka sorkar jylla ka la dep pdiang ia ka ki kyndon ban iasoi ia ka jingiateh bad ka ADB.
Kane ka ram kan wan na ka ADB, kan kynthup ruh ka jingiarap.
Ka ram kan long 10 percent bad 90 per cent kan long ka jingiarap bad lyngba kane ka sorkar kan sa lah ban pyntreikam na ka bynta ka jingbit jingbiang jong ki samla bad ha ka tnad pule puthi ha ka jylla.
Ki kam ban ioh jingiarap na kane ka ram kin long ka jingshna ia ki iing skul, ka jingai jinghikai ia ki nonghikai, bad kiwei kiba iadei ban kyntiew jong ka spah ka imlang sahlang.
Shillong,16K’lyngkot:Ka National People’s Party (NPP), mynta ka kynti ka la shim ia ka rai ban nym pynieng kyrtong ha ka MP Lok Sabha, na Shillong Constituency; hynrei kan ai pat ka jingkyrshan ia u kyrtong monlang uba ki seng riewlum hapoh ka jingialam ka MPF kin pynbna.
Ka NPP ha ka jingialang jong ka State Executive Committee jong ka mynta ka sngi ka la shim ruh ia ka rai ban ia kren shuwa bad ki seng riewlum hapoh ka MPF na ka bynta ka elekshon MDC 2014 kaba ka seng ka la thmu ban pynieng ha KHADC bad JHADC.
U James Sangma u nongmihkhmat ka NPP, u la ong ba ka seng kan ia ia kynduh ban ia kren sngewthuh jingmut shuwa bad ki seng riewlum hapoh ka MPF bad hadien kata ka seng kan sa pynbna ia ki kyrtong ba kan pynieng na kino ki Konstitwensi.
“Ka thong ba ngi ialeh ban ia treilang bad ki party riewlum ka dei namarba ngi kwah ban pynrem ia ka Congress ha baroh ki MP seat-Shillong bad Tura bad kumjuh ruh ha ka elekshon MDC-2014".
Shillong 16 K’lyngkot:Ka Khasi Disabilities Association (KDA) ka la kynnoh ba ka ophis CDPO Umsning ka la pynduh baibam na ka Chief Minister Special Assistance Scheme 2012 iwei i briew ba don duna dkhot tang namar ba I la don 60 snem ka rta watla I don ka disability certificate.
U president jong ka KDA u Bah Starwin Khar jana u la ong ba ka ophis jong ka CDPO Umsning Block ka la kyntait mardor ia iwei iba duna dkhot met ban ai baibam na kane ka skhim kaba la mang na ka bynta ba duna dkhot met.
U Bah Kharjana u la ong ba ka ophis jong ka CDPO Umsning ka la ai daw ba ine I briew I la don 60 snem ka rta.
“Hato kiba la palat ia ka 60 snem ka rta kim ioh shuh, lada ym bit ban ioh balei pat ka sorkar ka ai ka Disability Certificate", la buh jingkylli u Bah Kharjana.
U la ong ba ka seng ka la wad jingtip na baroh ki ophis kiba pyntreikam ia kane ka skhim ka don ka jingdkhoh ha kaba siew ia ka baibam namar ba bun ki briew kiba duna dkhot met ki la wan ujor sha ka seng ba kim ioh baibam jong u snem 2013.
Ki don ki ophis CDPO mynta ki pynmih hukum ban plie Account ha SBI balei ym bit ha kiwei kiwei ki bank ba la ithuh da ka sorkar, kane ka jingleh jong ki ka la pyn bunkam ia ngi khamtam ki bym lah iaid, kiba matlah kiba shitom ha ka leit ka wan bad kito kiba la don Account lypa ha kiwei ki bank, la ong u President ka KDA.
U la ong ruh ba naduh u Risaw jong u snem ba la dep ka seng ka la ai ia ka dorkhas ha ka sorkar jong ka tnad Social Welfare ia ki 11 tylli ki mat jingdawa la jan dap lai snem mynta hynrei kajuh ka sorkar la jan dap lai snem kam pat lah ban pyntreikam satia wat tang ia kawei ka mat jingdawa.
Ki mat jingdawa ki kynthup ia ka bhah thung kama thung jam kaba 3 percent, ka iing baduk (IAY), u khaw BPL, ka Megha Health Insurance Scheme, ban pynheh ia ka Unemployment Allowance na ka 500 sha ka 5000 shi bnai na ka bynta kiba la pyndep ia ka klas 10 shaneng, ban pyntreikam pura ia ka ain PWD Act 1995, ban kyntiew ia ka baibam na ka Chief Minister’s Special Assistant Scheme 2012, ban seng skul bad hostel bad ruh ban thaw ki skhim kyrpang na ka bynta kiba duna ki dkhot met.
Ka seng ka la byrngem ban rakhe ia ka jingdap lai snem da ka jing iaid paidbah biang kaba kyndit sha Secretariat ban dawa na ka sorkar ban pyntreikam noh ia ki mat jingdawa jong ka seng.
Shillong,16K’lyngkot:Shisngi shuwa ban kut  ka tarik ba khadduh na ka bynta ban aplai  kam hapoh ka tnad PWD, da ki spah ngut ki samla wadkam na kylleng ka jylla ki la ia bunkam ban ia mareh bran bran sha ka ophis katei ka tnad na ka bynta ban thep ia ki aplikeshon jong ki.
Ki la don 9 tylli ki kam kiba lait ba katei ka tnad ka la pynbna, kawei na ka bynta ka kam Mechanic, 3 tylli ki kam na ka bynta ka kam niah kali bad 5 tylli na ka bynta ka kam Peon.
Katei ka jingtuid jong ki samla wadkam  kam dei tang hapoh ophis PWD hynrei la ju iohi man ka por ba kat ha man la ki ophis ba pynbna ba laitkam , da ki spah bad da ki hajar ngut ki samla ki ia aplai ia tang katto katne tylli ki Post kiba lait.
Naduh ba ka tnad PWD ka la pynbna ia kitei ki kam kiba lait ,la iohi ba ki samla wadkam ki la tur sha katei ka ophis kaba don ha Lachumier , bad la iohi ruh ba mynhynin ka sngi bad mynta ka sngi ka dei ka sngi ba ki nongthep kam ki la tuid bor bah namarba ka tarik ba khadduh la buh lashai ka 17 tarik u kyllalyngkot.
Haba ia kren bad u Rupang katto katne ngut ki samla kiba la leit ban thep kam ha katei ka ophis ki la pynpaw ba ki shu thep la ka thep jait ba la pynbna paidbah bad ha ka juh ka por ki la pynpaw ba kim da don than ka jingkyrmen ban ioh ia katei ka kam.
Haba la kylli na kaei ka daw ba kim don jingkyrmen kumta, ki la ong ba ka daw ka dei ba la bun palat ki nongthep bad sa kawei ruh ki la ong ba kim don ki ba heh ba hain kiba ki ia ithuh ithaw.
U rupang sa shisien biang u la buh jingkylli ha kito ki samla awadkam ki bym shym kwah ban pynpaw kyrteng hato ki tip seh ba lada ym ia ithuh ba heh ba hain ym ioh kam lada jia ba ki lah bha ha ka Interview, ‘shu kyrmen ba kin ia leh hok-ba kin ai kam sha u ba lah bha ha ka interview ’ ong uwei u samla nongkyndong uba la iathuh ba kane ka jingthep kam jong u kam dei shuh ka sien kaba nyngkong hynrei u la thep haduh kumba 5-6 tylli ki kam ha ki tnad bapher bapher jong ki ophis sorkar hynrei haduh mynta um pat ioh kam.
“Nga la jlep ka wadkam kane ka dei ka sien ba khadduh lada ngam ioh ngam thep shuh" ong sa uwei pat u samla uba iathuh ba ma u ruh u la thep bun tylli ki kam hynrei haduh mynta um pat ioh.
Shillong,16 K’lyngkot:U Lamphang barim ka Lok Sabha uba long ruh u President Rangbah jong ka  National People’s Party (NPP) u  Purno A Sangma,  u la kynnoh ba u Myntri Rangbah,  ka jylla u Dr.
Mukul Sangma u dei u Chairman jong baroh ki seng lehnoh ha Ri-Lum Garo.
Haba phai sha ki jingkynnoh jong u Publicity Secretary ka ANVC-B, u Ajaju Marak uba la kynnoh ba u Myntri Rang bah, u la pyndonkam da katei ka kynhun seng lehnoh ban pynskhem ialade ha ka shuki Myntri Rangbah u Purno u la ong “Mano ba dei u chairman ka ANVC-B, mano ba dei u chairman ka ANVC bad mano ba dei u Chairman ka GNLA, ym don da uwei pat, hynrei dei u Mukul" ong u Purno.
Haba kren sha ki nongthohkhubor mynta ka sngi u Purno u la ong ba ka dei ia u ban kdew kti ia u Mukul “U ( Mukul) u dei u chairman jong baroh ki seng lehnoh" bynrap shuh shuh u Purno.
Ha ka juh ka por u Sangma u la pynpaw ruh ka jingbitar ia ka sorkar MUA ha kaba u la kynnoh ba katei ka sorkar ka dei kaba la ialam bakla ia ki paidbah ka jylla.
U la ong ba ka sorkar kam shym la don kano kano ka jingiasoi ia suk bad ka ANVC-B, hynrei ka la don tang ka jingiakren bad ka jingiasoi bad ka ANVC.
U la ong ruh ba katkum ka jingsngew jong u ka ANVC-B ka iapher shibun na ka ANVC.
“Ka ANVC-B ka dei la ka jong ka seng lehnoh hadien ba ka la  pait  na ka ANVC, ym shym la don ka jingiasoi hapdeng ka sorkar  bad katei ka seng lehnoh-na kata ka daw ka sorkar MUA ka la ialam bakla ia ki paidbah ka jylla" ong biang u Purno.
Haba ther tyngeh ia ka sorkar hapoh ka jingialam u Dr.
Mukul Sangma, U Purno u la ong ba ka jingsynshar ha ka jylla hapoh ka jingialam u Mukul kam dei shuh ka synshar paidbah hynrei ka la dei ka jingsynshar donbor.
“ Ha Meghalaya ym don ain shuh, ym don Riti synshar shuh, ka dei tang katkum ka  jingkwah jong u Mukul marwei, ka jylla ka don ha ka jingma" kynnoh utei u President rangbah ka NPP uba la iakhun teng ruh na ka bynta ka khet President jong ka Ri hynrei u la shah rem noh ha u Pranab Mukherjee ka Congress.
Ka State Executive Committee  jong ka NPP kaba la ia shong pyrkhat mynta ka sngi ka la shim ruh ia ka rai ban dawa tohkit da ka kynhun CBI halor ka jingkynnoh ba u Myntri Rangbah ka jylla u donkti bad ki seng lehnoh.
U PA Sangma u la ong ba ka seng shen kan leit ban ia kynduh ia u Myntri Rangbah duh ka Ri, u President , u Myntri ka kam pohing bad ki nongialam jong ka liang pyrshah ha Lok Sabha bad Rajya Sabha ban pynsngew ha ki ia ka jinglong jingman ka shongsuk shongsain ha ka jylla bad kumjuh ruh ban leit pynsngew ia ki jingkynnoh kumba la pynbna paidbah da u Publicity Secretary ka ANVC-B.
“Ka sorkar pdeng ba mynta lehse kan ym lah ban pynshitom ne ban leh eiei hynrei ha ki taiew pdeng jong u jymmang, ka sorkar thymmai kan wan ha Delhi kaba ka NPP ruh kan ia donlang ha ka sorkar" ong u Purno uba la pynpaw watla ka sorkar ba mynta kan nym leh eiei hynrei lada kitei ki jingkynnoh ki long kiba shisha u Mukul un ym lait na xki jingshah pynshitom.
Shuh shuh u Sangma u la pynpaw ka jingsngewkhia halor ka jinglong jingman ka shongsuk shongsain ha ka jylla, ha kaba u la iathuh ba u la leit ban jngoh sha ki shnong kiba don ha kyndong ka Ri-Lum Garo ka shnong kaba lai ngut ki briew ki la shah pyniap bad u la iathuh ruh ba haba u leit sha katei ka shnong, ki paidbah ki iam ki ud ha u bad ki la ong ba ki la mad ia ka sorkar kaba la ialam da u Captain Sangma , ka sorkar ba ialam u Bah B.
B Lyngdoh, ka sorkar u PA Sangma, ka sorkar u Bah D.
D Lapang , ka sorkar u  Salseng Marak, hynrei kim pat ju lap pat ia kum kane ka sorkar ba la ialam da u Dr.
Mukul Sangma.
Shillong,16K’lyngkot:U Purno A Sangma u lamphang barim ka Lok Sabha, u la ther tyngeh halor ka jingpynjlan jong ka sorkar hapoh ka jingialam  u Myntri Rangbah ka jylla u Dr.
Mukul Sangma ia ka jinglong MDC jong ki MDC ha ri-Lum Garo, kaba haduh hynriew bnai katba ha KHADC bad JHADC pat u la pynbna pynjlan tang 15 sngi, u Purno u la kynnoh ba katei ka jingleh jong u Myntri Rangbah ka dei kum ka jingthmu ban wanrah ia ka jing ia pait ia pra ia ka jingiatylli  jong ki Kha si,Jaintia bad Garo.
U la ong ruh ba ka dei ka jingleh shiliang bad  ka jingshim kabu na ka jingdawa ban pynbun ia ki seat MDC.
U la ong ruh ba u Mukul u la dei ban shim ia ka rai kaba long ryntih bad kaba ia ryngkat ia baroh lai tylli ki Autonomous district Council, hynrei katei ka jingleh jong u ka pyni ia ka jingshah liang bad katei ka lah ban pynmih ia ka jingsngew pher hapdeng ki lai tylli ki jaitbynriew ka jylla.
Shillong, 16 K’lyngkot:Ka kynrum kynram ka la mih halor ka jingset phatok beain ia u nongia lam ka FKJGP, U Bah Reginald Ronald Thabah.
U nongiasaid ain jong u Bah Thabah, u Sunil Agarwal haba pan jamin ia une u nongialam ka FKJGP na u Chief Judicial Magistrate uBalram Joshi ha kane ka sngi Palei, u la ong ba u Bah Thabah u la shah set phatok beain naduh ka 20 tarik Nohprah hadien ba la weng noh ia ka jingpynngat ha ka ain MPDA.
“Ia u Bah Thabah la dei ban wanrah sha Shil long District Jail na Williamnagar wut wut hadien ba la weng ia ka jingpynngat ha ka ain MPDA.
Ka la paw shai ba ka hukum ba la weng ia ka MPDA ka long kaba mardor", la ong u Agarwal haba iasaid nia ha ka jingpan janmin.
Ia u Bah Thabah la pynngat ha ka ain MPDA, hynrei kham hadien la pynlait noh hadien ba la ai jingmut u Lat hadien ba u la leit ban ai jubab ha ka Advisory Board kaba bishar ia ka kam jong ka MPDA.
U Agarwal u la ong ba ia u Bah Thabah u la dei ban wanrah sha Shillong Shillong District Jail ha ka 20 tarik Nohprah.
“Hynrei la wanrah ia u sha Shillong District Jail haduh ka 7 tarik Kyllalyngkot.
Ym tang katne, ki bor ba dei peit jong ka phatok ki la dei ban wanrah ia u Bah Thabah wut wut sha ka Kashari hadien ba la wanrah shane.
Hynrei ki bor ka phatok kim shym la leh ia kane, bad ki la rah ia u haduh ka 15 tarik Kyllalyngkot," la ong u nongiasaid u Bah Thabah.
U la ong ba u Superintendent (Jail) u dei ban shim ia ka jingkitkhlieh halor kane ka jingleh ban set phatok beain ia u nongialam ka FKJGP haduh 25  sngi.
“Nga sngew ba ka sorkar ka dei ban siew bailutksan ia u Bah Thabah halor ka jingleh torti jong ki bor ba dei peit", la ong u Agarwal.
U Agarwal u la ong ba u nongialam ka FKJGP  u dei hok ban ioh jamin halor ka nongrim ba u la shah set phatok beain bad ruh ka jingbym lah jong ki pulit ban ujor eiei wat hadien ba la shong phatok haduh 90 sngi hadien ba la kem ia u.
Hynrei u CJM  u la kyntait ban ai jamin bad u la pan shwa ia ka rekod jong u Thabah.
Kham hadien, u Agarwal u la ong ba u la thmu ban leit ujor biang sha ka Meghalaya High Court pyrshah ia kane ka jingset phatok beain ia u Bah Thabah.
Shillong,  17 K’Lyngkot:Ka UDP ka la buh jingkylli ia ka jingrai jong ka sorkar Congress ban pynjlan ia ka por jong ki district Council ha kane ka jylla.
Ka sorkar ka la pyn jlan ia ka por jong ka KHADC bad ka JHADC sha ka 15 sngi katba ia ka GHADC la pynjlan sha ka 6 bnai.
“Ym don daw ba shongnia ia ka jingpynlan ia ka por jong ki ADC ha ka jylla.
Kane ka dei ka buit tuh sain pyrthei ka Congress" la ong u secretary ka UDP u Bah Allantry F Dkhar haba iakren sha ki nong thoh khubor mynta ka sngi Thohdieng.
U Bah Dkhar u la ong ba ka jingpynjlan ia ka por jong ki lai tylli ki district council khamtam 6 bnai ia ka GHADC, ka dei ka jingpyndom ia ki paid bah ka Rilum Garo.
Ka sorkar ka la pyn ksan nia dang shen, ba ka jingpynjlan ia ka por jong ka GHADC sha ka 6 bnai, la leh namar ba ka don ka jingiateh soskular hadpeng ka seng lehnoh ka ANVC bad ka sorkar pdeng, ka sorkar jylla ba kan pyndep noh.
U secretary ka UDP u la ong ba ym don por ia u myntri rangbah u Mukul Sangma  ban pynbiej ia ka sorkar pdeng ban pdiang ia ka soskular iateh namar ba ka elekshon MP ka la poi ha khmut.
“Kaei kaba u Myntri rangbah u la ong, yn nym lah ban pyndep namar ka elekshon ka la jan bad ka dei tang ka buit ban pynbiej ia ki paidbah ba la jan ka elekshon",  la ong u bah Dkhar.
Wat lada ia katei ka sorkar pdeng kan pdiang ia katei ka jingpynkylla, ki ar tylli ki district council ka  KHADC bad ka JHADC kin nym ioh ia ka jingmyntoi kumba leh ia ka GHADC namar bym don ka jingleh ryntih ha kaba baroh ki ADC ki hap ha ka Sixth Scheduled ka riti synshar ka ri, la ong u Bah Dkhar.
U la ong ba ki paidbah ka jylla ki dei kiba stad ha kaba kin bishar ia ka rai jong ka sorkar Congress kaba thmu ban pynbiej tang na ka bynta ka elekshon.
“Ka Congress ka shim ia ki paidbah ka jylla kum ki biej ban leh katba mon.
Namarkakata, ka shong ha ki paidbah ban ai ia ka rai ha kane ka elekshon ban wan" u la bynrap.
NewDehli,17lyngkot: 		Mynta ka sngi la lap ia ka met iap jong ka Sunanda Pushkar, ka tnga jong u Myntri ka sorkar pdeng u Shashi Tharoor, la lap ia katei ka met iap jong ka na kawei ka Five star hotel kaba don ha nongbah Delhi.
Ka tyllong khubor ka la iathuh ba la lap ia katei ka metiap na kawei ka kamra jong ka Leela Hotel.
Kane ka khubor ka dei kaba la pynkyndit ia ki ba bun ba ba lang namarba la iap ia ka met iap jong ka sunanda tang hadien khyndiat por ba ki la mih ki jingiajia hapdeng jong ka bad u tnga jong ka ha ka tweeter, la ong ba ka wei na ki nongthohkhubor na Pakistan ka ia donkti lang ha katei ka jingiakajia.
Shillong,16K’lyngkot:Katkum ka jingkhein kyllum jong ka tnad pulit kaba peit ia ka jingpyniaid kali ha Shillong, la ong ba tang hapoh san snem mynshuwa kumba 2018 ngut ki briew ki la iap na ki jingjia aksiden ha nongbah Shillong.
Hynrei hapoh kine ki ar snem pat ki la don 86 ngut ki briew kiba la duh ei la ka jingim na ki 358 tylli ki jingjia aksiden.
Ka tnad Traffic ka la ai jingkhein ba ha u 2012 ki la don 206 tylli ki jingjia aksiden ha kaba 56 ngut ki briew ki la iap bada ha u 2013 haduh u nailur ki la don 152 tylli ki aksiden ha kaba 30 ngut ki briew ki la iap.
Namar ka jingjur palat ki jingjia aksiden, kaba la pynduh ei ia ka jingim jong ki paidbah, ka tnad pulit ka la pynlong ia ka jingpynshai paidbah kaba ka la pynlong mynta ka sngi.
Ka Shillong Traffic police ha ryngkat ka jingiatreilang bad ka    Shillong Region Taxi Operators and Drivers Association ka la pynlong ia katei ka prokram kaba la sdang naduh jaka pynieng kali kaba don ha Polo ter-ter ki la iaid sha baroh kawei ka sor Shillong ban pynsngewthuh ia ki paidbah ia ka jingma ki aksiden.
Ha katei ka prokram la wan ban ia shim bynta da ki spah tylli ki Taxi kamai, ki  bus sorkar bad ki kali private kiba la rah ia ki pla kad jong ki kaba la thoh shaphang ka jinghusiar haba niah kali ban lait na ki jingjia aksiden.
Haba kren sha ki nongthohkhubor, ha kaba ia dei bad katei ka jingpynshai paidbah u SP ka East Khasi hills   (Traffic)  u Bah NK Syiem  u la ong ba ka tnad  Shillong Traffic police   (STP)  ka la pynlong ia katei ka jingpynshai paidbah ban husiar na ki aksiden bad ban niah adkarda kaba rah ia ki pla kad bad ka tnad ka la pynbna paidbah rurh lyngba ki jingthoh kiba la thoh ha ki jingpynbna kiba la ju wah ha surok   lyngba ka jingiarap jong ka  Meghalaya Integrated Information System (MIIS) kaba la pyni ia ki jingthoh  ha ka kor ba la wah ha manla ki lad bad ki dong.
Shillong, 17 K’Lyngkot:Ka Jirang Block Congress Committee (JBCC) da kawei ka sur ka la phah ia ka kyrteng jong u Bah Albertos Lapang ban long kum u kyrtong jong ka party ha kane ka elekshon MDC na Jirang constituency.
Ia kane ka rai la shim ha ka jingialang jong ka party kaba long ha ka 16 tarik Kyllalyngkot ha Nongpoh.
Ka jingialang jong ka Ri-Bhoi District Congress Committee (RBDCC) ka la pdiang ia ka kyrteng jong u Bah Lapang ha ka jingialang ba la pyniaid da u working president ka JBCC u Bah Snomick Kalwing ba long ha Harli Bagan Durbar Hall ha Nongpoh.
Ka thymmei khubor ka iathuh ba ia kane ka kyrteng jong u Bah Lapang ban long kum u kyrtong la leh da kaba shu iathep vote hapdeng ki para dkhot ha kaba kiba bun ki la pynnoh sha u Bah Lapang.
Ia ka kyrteng u Bah Lapang la phah sha ka Ri-Bhoi District Congress Committee kaban shim pat ia ka rai ban phah sha ka MPCC ban leh ia kaba donkam.
Shillong,17 lyngkot:Ki saw seng mynta ka sngi ki la ia kynduh ia u Executive Engineer ka tnad PWD Road u Bah KB Mawkdoh bad ia u Deputy Commissioner ka East Jaintia hills u Bah WR Lyngdoh ban ia kren halor ka surok NH-44 kaba ka ki tei ki saw tylli ki seng ba kynthup ia ka AJYWO Sengkmie, KSU-Jaintia Hills District Unit, FKJGP-Khliehriat Circle bad ka HNYF-East Jaintia Zone na ka por sha ka por ki la dawa na ka sorkar ba ka dei ban maramot  noh ia ka surok NH-44.
Ha katei ka jingiakynduh bad ki saw seng na ka liang ka tnad sorkar kata u DC bad u EE ki la kular ba kin maramot noh ia katei ka surok kaba la sniew palat kaba ki la ong ba yn dang noh ia katei ka kam naduh ka 20 tarik u kyllangkot.
Kumta halor katei ka jingkular jong ka sorkar, ki nongialam jong ka AJYWO, KSU, FKJGP bad ka HNYF ki la rai ban pynsangeh noh shwa shipor ia ka jingthmu jong ki ban khot noh da ka jingiakhih ka ba tyngeh ban pynbor ia ka sorkar ban maramot noh ia katei ka surok.
Ha kajuh ka por u Bah MH Dkhar President jong ka AJYWO Sengkmie u la ong, “Ngin sa iapeit la sngi nyngkong la ka sorkar kan bat ne em la ka kular kat kum ba la ia kren ha kane ka jingialang, ngin pynbna syndon noh da ka jingiakhih kaba tyngeh.
Bad lada jia ba ngin iakhih, ngin ym kynrandien shuh wat lada ka sorkar kan khot ia kren ia ngi, tad haduh ba kan pyni da ki kam"“Ngi kyntu ruh ia ki paidbah jong ka Jaintia Hills bad ruh jong kiwei de ki jylla jong ka North East India  ban iasnoh kti lang bad ngi lada jia ba ngin hap ban khot noh da ka jingiakhih ka ba tyngeh lada jia ba ka sorkar kam bat la ka kular kat kum ba la kular ia ngi ha kane ka sngi ban maramot noh mardor ia katei ka surok NH 44.
" la ong shuh shuh u Bah MH Dkhar.
Shillong,17K’lyngkot:Kumba  55,423 ngut ki nongthep vote la pyn rung kyrteng thymmai ha ka electoral roll jong ka jylla, na ka bynta ka elekshon MP Lok Sabha ka ban wan.
Ha kaba na kitei ki 55 hajar ngut tam  25, 900 ngut ki dei ki kynthei.
La ong ba haduh ba kut jong ka jingpyn rung kyrteng  ia ki nong thep vote ba thymmai  ka tnad election ka jylla ka la ia thuh ba napdeng baroh kiba la pynrung kyrteng thymmai ha kaba ki la don haduh 28, 149 ngut kiba dei tang ki samla kiba ha ka rta 18-19 bad  haba kheinlang ia baroh ka jingdon ki nongthep vote ka la kot sha ka 1553028 bad na kitei  783270 ngut ki dei ki kynthei bad 769758 ki dei ki shynrang.
Ka tnad elekshon mynhynin ka sngi ka la ia shong jingialang ban peit bniah halor ka jingpyn khreh na ka bynta ka elekshon MP ka ban wan, ha kaba ha katei ka jingialang la khlieh da u Chief Electoral Officer u P Naik ha ryngkat ka jingiadon lang u  Deputy commissioners  bad ki  sub divisional officer ka jylla.
Haba kren sha ki nongthohkhubor, u Naik u la pyntip ba ka jingialang ka la iatai ia bun tylli ki mat halor ka jingpynkhreh ia ka elekshon MP ka ban wan kumjuh ruh ka jingpynkhreh na ka bynta ka jing rakhe ia ka National Voters Day nalor ki jingiatai halor ka jingiaid beit iaid ryntih ha ka por ba pynlong elekshon.
U Naik u la pyntip ruh ba ka tnad elekshon ka la pynkhreh ruh na ka bynta ki bor pahara ha katei ka por ban pynlong ia ka elekshon.
U la ong ba shen yn sdang noh ia ki jingai jinghikai ia kiba bun ngut ki nongtrei sorkar kiba yn phah sha ka tnad elekshon.
Shillong,17 lyngkot:Ka HSPDP mynta ka sngi ka la pynbna ia ka thup kyrteng ba nyngkong jong ki kyrtong jong ka ki ban mih madan ban ia aireng vha kane ka elekshon MDC  ka ban sa long ha u rymphang 2014.
Mynta ka sngi ka  Central Election Committee  jong ka  HSPDP Central body kaba la pynlong ia ka jingialang jong ka mynta ka sngi ka la shim ia ka rai ban pynbna noh ia ka kyrteng jong ki kyrtong jong ka ha kane ka elekshon ka ban sa long shen.
Napdeng ki kyrtong ba ka HSPDP ka la pynbna la iohi ba u MLA ba mynta ka Nongkrem u Bah Ardent Miller Basaiawmoit un ia khun hi n aktei ka konstitwensi.
La iohi ruh ba la pynbna ia ka kyrteng jong ka kong Grace Kharpuri na Nongshken konstitwensi bad ruh ka kong Teilinia Thangkhiew na Mylliem konstitwensi.
Nalor kitei ki 3 ngut ka seng ka la pynbna ruh ia kiwei pat ki kyrtong na kiwei pat ki konstitwensi kiba long na Nongpoh u Bah Badhok Nongmalieh, na Jirang u Bah Pynwanbor sylliang, na Mawlai u Bah Panborlang L.
Ryntathiang, na Laban-Mawprem u Bah Banri kupar Wahlang, na Sohryngkham u Bah Pyniaid sing Syiem, na Lyngkyrdem u Bah Samson Suting , na Ummulong u Bah J.
Marbood Kyndiah, na Shylliang –Myntong u Bah Lakhon Paulus sungoh, na Nartiang u Bah Hederson Symbai bad Khliehriat u bah Bres Dkhar.
Shillong,17lyngkot:U President jong ka HANM, u Bah Lamphrang Kharbani mynta ka sngi u la pynthikna sha ki nong shong shnong ka  Langrin Constituency ba un ia iakhun ia ka elekshon MDC na Langrin Constituency ka ban long ha ka 24 tarik Rymphang, 2014.
“Nga la shim ia ka rai ban iakhun ia ka ilekshon MDC ym ban iehnoh ia ka jingshakri ia ki paidbah ka jylla, hynrei kumba nga la ai ka jingshakri kum u President jong ka HANM, nga kwah ban dang iai bteng ban ai ia ka jingshakri kaba  khambha ia ki paidbah kum u MDC lada ki paidbah kin ai ka jingshanniah ha nga ba ngan dang bteng ban shakri ia ki paidbah namar kumba nga la ong ka rai ban iakhun ia kane ka ilekshon ka long ban bteng ia ka jingshakri ia ki paidbah da ka lynti kum u nongmihkhmat sha ka District Council"ong u Bah Lam.
“Nga la rai ruh ba iakhun ia ka ilekshon na ka bynta ban iakhun ia ki ishu kaba dei na ka bynta ka jylla ym shuh kum u nongialam sengbhalang ban iapyrta ha Motphran ne ha surok, hynrei ha dorbar thawain ban shna ia ki ain ban iada ia ka jaidbynriew bad ia ka jylla hi baroh kawei" ong biang u bah Lamphrang Kharbani.
U Bah Lam u la ong ba u la  shim ia ka rai  ka rai ban iakhun kum kyrtong shimet ha kane ka ilekshon MDC ka ban wan halor ka thong ban wanrah ia ka jingiatylli, ka jingkiew shaphrang, ka roi ka par, ka shongshuk shongsain hapoh ka constituency bad ka wanrah ia ka burom ka akor ha ka imlang ka sahlang ha la ki riti dustur katkum ba la pynkupbor ha ka sixth schedule da ka constitution jong ka ri India.
U tei u president ka HANM u la kdew ruh ba ka jingmih madan jong u ban ia khun ha kane ka kynti ka long ha lor ka nongrim kaba u la ieng ban  iasaid hapoh District Council ka long na ka bynta ban pynneh pynsah ia ka riti dustur halor ka jinglongtrai halor ka khyndew ka shyiap, ban nym ailad ia jingwan tam pud jubor hapoh u pud u sam ka jylla, ban kyntiew ia ka rep ka riang, ban pynkhlain ia ka kam ri jingri, ban pynkhlain ia ka kam khaii pateng khappud bad kiwei kiwei ki ishu kiba dawa ia ka jylla baroh kawei.
U Bah Lamphrang Kharbani  u dei u samla uba la pyndep ia ka Bachelor of Arts (BA) u dei u khun jong u Babu Kingbaswell Khardewsaw uba dei ruh u tymmenbasan na shnong Kalong Langrin Syiemship.
U bah Lamphrang u dei trai shnong na Nongnah kaba hap hapoh ka Langrin Cosntituency.
Lah ruh ban pynkynmaw hangne ba u bah Lamphrang Kharbani u la long teng u President jong ka FKJGP Langrin Circle bad u nongseng ia ka HANM ha ka jylla.
Shillong,17lyngkot:Ka kynhun ba la thaw da ka Meghalaya State Planning Board (MSPB) mynta ka sngi ka la kren halor ki jingdonkam ba ka sorkar jylla bad ka lai tylli ki district council kin ioh lang ia ka bhah pisa kaba mar kylliang na ki jingmih kiba rit bad kiba heh kumjuh.
Ia katei ka phang la wanrah ha ka jingialang ba la pynlong da katei ka kynhun hapoh ka jingialang jong u Bah John F Kharshiing ha kaba la khot ruh ia baroh lai tylli ki District council ka KHADC,JHADC bad GHADC ban ia donlang.
Hynrei ha katei ka jingia lang tang ki briew kiba la wan mih khmat na ka GHADC ki la poi.
Ha katei ka jingia lang kawei na ki mat ba la wanrah hakhmat ka katei ka kynhun working Group ka long halor ka jingbym lah ka sorkara jylla ban wanrah jingshai ia ki jingmih pisa la ka long na ki jingpynmih kiba rit ne kiba heh bad ki la pynpaw ruh ba ka long kaba donkam ba ka sorkar ka dei ban ai bhah lang sha ki District Council.
“Shen ngin sa phah ia ka ripod jong ngi sha ka MSPB ba kan phah ia ka jingmynjur jong ka sha ka sorkar jylla  ban pynkloi ban thaw noh ia ka Megha laya State Finance Commission (MSFC)  na ka bynta ban ai jingmut halor ka jingiasam bhah pisa ka sorkar bad ki ADC" ong u Bah Kharshiing haba kren sha ki nongthohkhubor hadien ba la wai ka jingialang jong ki.
Ki district council ki la ban jur ban pyniew ia ka bhah la kumno kumno ha ka 50:50, katkum ki jingkren jong u Bah john u la ong ba ka tnad Law  ka la pyntip ba ba jingpynkhren ban thaw ia ka Commission ka long kaba la don lypa.
U la ong ‘Ka commission kan treikam na ka bynta ban pyrkhat halor ki jingiasam bhah hapdeng ka sorkar bad ki lai tylli ki district council.
Kane kan pynkiew ha ka ioh ka kot ki District council’ ong u Bah john.
Katei ka kynhun ka la pynpaw ruh ba ka kwah ban pynkhlain ia ka jingtreikam jong ki nongtrei kiba dang duna palat ha GHADC, ha kaba uwei na ki nongmihkhmat jong ka GHADC u la ong ba kumba long mynta katei ka Council ka don 1200 ngut ki nongtrei ha kaba la siew bai tulop T.
3 klur tyngka ha manla u bnai.
Utei u briew ka GHADC u la wanrah ruh ia ka jingtyrwa ban buh noh la ka jong ka district Court ha baroh ki District ka thain.
U Bah John u la ruh ba ka Working Group kan mynjur ruh ban tyrwa sha ka sorkar jylla na ka bynta ban mang pisa kyrpang na ka bynta ka jingthmu ban wanrah ia ka tnad Information Technology ha ka Council.
La ong ba na baroh ki jingiakren kiba la mih ha katei ka jingialang ka kynhun Working Group kan phah sha u chairman ka MSPB u Salseng Marak, na ka bynta ki jingmynjur jong u.
Ha katei ka jingialang la ia donlang ruh u  Francis PR Sangma, Co-Chairman, MSPB, Dr.
Eureka Lyngdoh, Deputy Chairman, MSPB, Shri.
KS Nongbri, Joint Secretary, Finance(EA) Dept, Smt.
EM Lyngdoh, Under Secy, DCA Dept, Shri.
HA Sangma, Secretary, Executive Committee, GHADC, Shri.
RB Marak, SE, GHADC, bad ki heh ka Planing board.
Shillong,17 lyngkot:Napdeng 16 tylli ki jylla kiba la wan ban ia shim bynta ha ka  Travel and Tourism Fair kaba la pynlong ha Chennai Convention Centre naduh ka 10 haduh 12 tarik mynta u bnai , ka tnad shangkai pyrthei ka jylla ka la ioh ban rah kumh ka lahduh ne ka Best Stall napdeng ki jylla kiba wan sha ktei ka jingpyni nam.
Ki la don haduh 160 ngut ki nongwan ia shim bynta na ki 16 tylli ki jylla jong ka ri bad 10 tylli ki ri jong ka pyrthei hynrei ha katei ka ingiapyni nam kiba bun ki nongjngoh kai ki la tuid sha ka ing trep jong ka Meghalaya.
La ong ba haktei ka tamasa ki nongthoh khubor ruh ki la kham pynleit jingmut ban bishar bniah ia ka ing trep jong ki nong Meghalaya kiba la la ai ka jingtip ryngkat bad ki tiar kiba ki la pyni sha ki nongwan jngohkai pyrthei.
Shillong,17 lyngkot:Mynta ka sngi ka UDP ka la pyllait biang ia ka thup kyrtong kaba ar jong ka ha kaba ka la pynbna haduh 6 ngut ki kyrtong ki ban ia aireng ha kane ka elekshon MDC 2014 ka ban sa long shen ha ki taiew pdeng u rymphang.
Ki hynriew ki kyrtong ba ka UDP ka la pynbna ki long u Balawan Syiemiong na Jirang constituency, u Biolkingstar Timung na  Mawhati constituency,  u Donkupar Sumer na Um sning, u David Kharsati, u MDC barim na  Sohryngkham constituency, u MDC ba mynta u Bah Teinwell Dkhar na  Shella constituency bad  u Bah Hadrian Lyngdoh na Mawkyrwat constituency.
Haduh mynta ka UDP ka la pynbna haduh 12 ngut ki kyrtong hynriew ha ka thup ba nyngkong bad hynriew pat ha ka thup kaba- ar katba ki don haduh 17 tylli ki konstitwensi kiba ka seng kam pat lah ban rai hano ban ai ia ka tiket namar ba la ong ba ka jingiaknieh tiket ka jur bha.
Ka UDP ka don ka jingthmu ban pynieng kyrtong lut ha baroh ki 29 Konstitwensi jong ka KHADC.
U Bah A.
F Dkhar u la ong ba shen ka seng kan sa pyllait lut ia ki kyrtong jong ki 17 tylli ki konstitwensi ki ba dang sah, u la ong ruh ba ka jingslem ban pynbna ia ka tiket ka dei namarba ki la don ki konstitwensi kiba la jur bha ka jingiaknieh tiket katba u la kam pat ba ka seng kan shim ia ka rai jong ka katkum ki kyndon kiba ia sngewthuh jingmut lang.
U Bah Allan u la ong ruh ba ki konstitwensi kiba ka seng ka kham shem jingeh ban rai ia u kyrtong ka dei ka Laban-Mawprem, ka Langrin, ka Umroi bad ka Mawsynram.
Katkum ka khubor ba la iohlum, la iathuh ba na ki konstitwensi kiba ka seng kam pat shym la pynbna kyrtong, ka seng ka lah ban pynieng da ki briew kiba rim ym kiba thymmai, ki lah ban long ki MDC ba mynta ne ki MLA ba mynta lane ki kyrtong kiba la shah rem ha ka elekshon MLA 2013 kiba dei ki briew jong ka party.
Shillong, 17 K’lyngkot:Ka sorkar jylla Meg halaya ka la mang T.
25 klur na ka bynta ban pynmeh bording na ka bynta kumba 300 tylli ki jingshai ban tan na ka bor jong ka sngi bad ia kane yn leh na ka skhim Green City Project (GCP) ha kaba ia kine ki sharak ha ki surok, yn bujli noh ha baroh kawei ka Nongbah Shillong.
“Ia kane ka T.
25 klur projek ba la mang da ka sorkar jylla ban buh 378 tylli ki jingshai na ka sngi (solar light) ha ka Nongbah Shillong", la ong u President ka MeSEB Engineer’s Association (MEA) u Bah B Khonglah ha kane ka sngi Thohdieng.
U Bah Khonglah u la ong ia kane ha ka jingialang ba la long hynne ka sngi  thohdieng.
La ong ba kane ka jing ring ia kane bording na ka jingshai ka sngi yn sa bujli noh ia ki street light.
U Bah Khonglah u la ong ba 378, 300 tylli ki jingshai na ka sngi la mang ban buh ha baroh ki Nongbah kane jylla, 78 tylli ki la mang ban buh ha Tura katba 300 tylli ha Nongbah Shillong.
La ong ba ka sorkar ka la mang T.
5 klur na ka bynta ban pyntreikam ia ka projek ha ka pali pyntreikam ba nyngkong 2012-2013 bad ia kane ka projek la ai sha ka Philips Electronic India Ltd ban pyntrei.
Shillong, 17 K’lyngkot:Ka UDP ka la kyn tait war ia ka jingsait khuid u Myntri rangbah u Mukul Sangma bym don kti eiei bad ka seng lehnoh ka ANVC.
Ka la dawa ruh ba dei ban thung da ka kyn hun tohkit ban sei madan ia ka jingshisha pyrshah ia ki kam bymman u myntri rangbah ban don jingiadei bad ki lehnoh ka Rilum Garo.
“Ngi ban beit ba dei ban don ka jingtohkit kaba laitluid ban sei madan ia ka jingshisha halor ka jingdon kti jong u Myntri Rangbah bad ki seng lehnoh.
Ngim lah ban pdiang ia kaei kaba u myntri rangbah u la ong namar ba u bat ia ka kyrdan ba hakhliehduh jong ka jylla", la ong u secretary ka UDP u Bah Allantry F Dkhar ha kane ka sngi Thohdieng.
Ka dei ka rukom ba uno uno un sait khuid ialade ban buhrieh ia ka jingshisha, bad namarkata, ka long kaba donkam ban aiti ia ka jingtohkit ha ka CBI ban leh ia kaba donkam halor kane ka jingkynnoh donkti jong ki politishian bad ki seng lehnoh ban sei madan ia ka jingshisha baroh, la ong u Bah Dkhar.
Shwa ia kane, ha kane ka sngi Palei, na ka liang u president ka NPP u Purno A Sangma u la kynnoh ba u myntri rangbah ka jylla u Mukul Sangma u dei u chairman jong baroh ki seng lehnoh ha rilum Garo.
Ka NPP ka la byrthen ba kan rah ia kane ka kam sha ka shkor ka sorkar pdeng ban sei madan ia ki kam jong u myntri rangbah ka jylla.
Hynrei ha kawei ka liang, u myntri rangbah u la kyntait ia ka jingkynnoh jong u  political secretary ka seng lehnoh ka A’chik National Volunteers’ Council, ba u donkti bad ka.
“U Dr Mukul u dei napdeng khyndiat ki politishian u bym ju don eiei bad ki seng lehnoh.
La tip ia kane baroh da ki paidbah, ka sorkar pdeng bad ka tnad ka  Home Affairs (MHA)," la ong u Mukul haba kren dang shen bad ki nongthoh khubor.
Shillong,19K’lyngkot:Ha ka 14 tarik mynta u bnai ha ka por 7 baje mynmiet, saw ngut ki briew kiba la tip kyrteng kum u Bokstar Nongbri, Wanbiang Lamare, Rishan Lamare bad uwei pat u bym shym la tip  kyrteng ki la rung jubor ha ing jong kawei ka longkmie kaba la tip kyrteng kum ka Sistina Lamare kaba sah ha Umraling, Raid Madan Kyrdem, Ri Bhoi district, bad ha katei ka por kitei ki saw ngut ki la sdang ban thombor ia katei ka longkmie ha kaba ki la ktah kti ia ka tang na ka daw jong ka jingkwah ban knieh ia ka pata khyndew kaba ka la ioh na ki kur.
Mar ia rung ha ing ki la byrngem byrsit ban pyniap ia ka,  ha kaba kitei ki saw ngut ym tang ba ki la shu byrngem hynrei ki la dung syndon na ka kpoh jong ka , ki la pajut ia u shniuh jong ka ha kaba ka kong Sistina ka la mynsaw jur.
Ha katei ka por u khun jong ka u ba dang 14 snem karta u la iap ler hadien ba u la shah tied na ki bynta ka khlieh ha kitei ki 4 ngut.
La ong ruh ba hadien katto katne por ki la mih shabar bad ki la pynpra ia ka Baranda jong kaba la shna da u siej, ha ka juh ka por la ong ba kitei ki 4 ngut ki la thang ia ka ing sah jong ka kong Lamare hynrei ka ding kam shym la ioh ban bam lut ia ka ing, bad tang ki kamra shetja ki la ing malu mala namar ka jingkloi jong u lok jong ka bad ka ban tem ia ka ding kaba klang.
La ong ruh ba ha ka sngi kaba bud wat hapdeng ka jingkyrduh pisa, ka kong sistina ka la wai kali ban leit ia kynduh ia u hynmen rangbah jong ka ha Tyrso ban ia kren halor katei ka jingjia, hynrei kam shym la ia kynduih ia u namarba u don hapoh jingtrei kaba u dang trei bylla hapoh ka scheme NREGS bad kumta ka la hap ban ap ha katei ka jaka bad ban sahmiet ban ia kynduh bad la u hynmen.
Ha ka sngi kaba bud kata ka 16 tarik ka la mih na Tyrso bad ka la wan sha  Mawlasnai Outpost, Raid Nongtung, Ri Bhoi District, ban ujor sha ki pulit.
Hadien ba katei ka longkmie ka la ujor sha ki pulit, ki pulit ki la leit rah ia ka sha  Bhoilymbong CHC ban phah peit ha ki doktor.
La ong ba hadien ba la dep ban eksamin bad peit ia ka u doktor u la ai ia ka ka slip na ka bynta ban phah leh scanning sha Civil.
Haba ka la poi ha bhoi rymbong ki pulit ki la phah hiar noh ia ka bad ki la ai ka slip ba kan leit scanning hi.
U pulit uba dei u Incharge jong ka Out post u la phone ia ka bad u la ong ba ki pulit kin sa wan sha shnong jong ka ban tohkit halor katei ka jingjia bad u la bthah ba ka ruh ka dei ban ia donlang.
Ki pulit ki la wan bad ki la shon durbad ki la tohkit ia katei ka jaka ba la jia katei ka jingjia.
Hynrei kaba sngew phylla ka long ba u pulit Incharge jong ka Mawlasnai Out Post u la pynduh mynsiem pynban ia katei ka longkmie ha kaba u la ong ba kam dei ban ujor ia katei ka jingjia bad u la ai jingmut ba lada kan dang buh ia ki jingujor ka hap ban pynlut da ki hajar tyngka tang na ka bynta u nongiasaid ain.
Tang kumta hi u la phah ia ka ban wan pat ha ka sngi kaba bud sha thanad.
Haba la poi katei ka sngi ba u OC ka Mawlasnai u Bah S.
B Siangshai u la buh por ia ka ban wan, ka kong sistina ka la leit hynrei haba ka la poi sha thanad u la OC u la pynpaw pynbania ka jinglyngngoh namarba ka la wan marwei bad kumta u la ong ba ka jingwan jogn ka marwei ka pyni ba ka dei ka briew kaba sniew namarba ym don ki bahaing ba la wan synran ia ka.
Ka ruh ka la pynphai ktien bad ka la ong ba ka wan na ka bynta ban ioh ia ka bishar hok na ki pulit bad ka la pynpaw ka jingsngewsih halor ka jingbteng u OC ban kynnoh ba ka dei ka briew kaba sniew.
La ong ruh ba ha katei ka por , ki briew kiba la ktah kti bad pynmynsaw ia ka kong Sistina ki la don ha kti ki pulit, haba la iaid ka jingiakren u OC u la kylli biang na ka kaei ba ka kwah ban leh, ka ruh ka ieng skhem triang ban iaid shakhmata ia ka case namarba ba ka jingujor jong ka ka long katkum ki jingshisha kiba la jia.
La iathuh ba ha ka jaka ban pynshitom ia kitei ki briew ki ba la thombor ia katei ka longkmie ki pulit ki la pyllait noh ia ki.
Shuh shuh la iathuh ba ha ka Medical Report ki doktor ki la pynpaw ba ka long ka jingmynsaw kaba la jur.
Ka kong Sistina ka la iathuh ruh ba u Bokstar u la kop mar khmat ia ka ba lada ka phah kem ia u tang hapo hshi sngi ar sngi un siew da ka pisa ba kin pyllait ia u.
Shillong, 19K’lyngkot:Ha ka 17 tarik mynta u bnai u Myntri Rangbah ka Uttar Pradesh u Sri.
Akhilesh Yadav u la plie ia ka 102 Ambulance Service , u la plie ia katei ka kali kit nongpang na ka jaka sah jong u na Lucknow.
Ka GVK EMRI mynta ka don   988 tylli ki Ambulance hapoh ka 108 scheme hynrei mynta la pynkhreh ban buh sa 2000 tylli kitei ki kali kit nongpang hapoh ka 102 scheme , katei ka kali ka dei kaba la mang kyrpang na ka byngta ki nongkha khun ha kaba yn wan shaw ia kin a ing sha hospitalbad na hospital yn leit buh biang ia ki sha ing.
Ha katei ka sngi ba la plie ia ka 102 u Mr ka UP u la ai ka jingiaroh halor ka jinglah jong ka 108 ban ai ka jingshakri ia ki paidbah jong ka Uttar Pradesh kiba la ioh shibun ka jingmyntoi na ka.
Ha katei ka sngi la ia donlang ruh u Chairman ka  GVK Chairman u  Dr.
GVK Reddy uba la ai jingkren ba ka GVK ka don ka jingthmu ban wanrah ia ki tiar kiba thymmai na ka bynta ban pynthikna ka jingiarap na ka bynta ki paidbah.
Shillong, 17 K’lyngkot:U President ka seng khasi, U Bah MF Blah u la ong ba ka seng Khasi ka dawa ba ka sorkar ka dei ban ithuh lem ia ki Khasi kiba dang don ha ka niam tynrai kiba long rit paid.
Ha ka jingiakren mynta ka sngi bad u Rupang, u Bah Blah u la ong ba ka jingdawa jong ki, na ka sorkar ka long ba ka sorkar ka dei ban pynhap ia ka seng Khasi ha ka kyrdan rit paid (minority) kumba ka pynhap ia kiwei ki jaidbynriew ha kane kajuh ka kyrdan khnang ba kin ioh lem ia ki hok kum ki rit paid.
“Ngim bishni ia kiwei hynrei ngi dawa kum ba ioh lem kiwei ki jaidbynriew", la ong u President ka Seng Khasi.
U la ong ba katkum ka kyndon jong ka Minority Commission ki don ki hok ba la ai da ka sorkar na ka bynta ka jingioh myntoi kum ki rit paid kum ha ka pule puthi bad kiwei ki jingmyntoi ba ka sorkar ka ai khamtam sha kito kiba duna ka jingioh.
U Bah Blah u la ong ba na ka liang jong ka Seng Khasi ka la phah ia kane ka jingthoh sha ka sorkar mynta la san snem eiei, hynrei hynrei haduh mynta kim pat ioh jingthoh eiei na ka sorkar mynta namar ka kam ka dang iaid shait shait halor kane.
“Ngi don jingkyrmen namar ba kumba ka long mynta kane ka kam, ka la iaid", la ong u Bah Blah.
U la ong ba dang shen ki rangbah ka Seng ki la iakynduh ia u Myntri rangbah ka jylla u Mukul Sangma bad ia u MP Bah Vincent Pala ba kin buddien halor kane ka kam.
U la ong ba ka Seng ka pynsngew ha ki, ia ka jingdonkam ban ithuh noh ia kane ki Khasi Tynrai kum ki rit paid namar ba bun ki jingmyntoi kiba ki lah ban ioh katkum ka kyndon jong ka Minority Commission.
“U Tarun Vijay (MP ka BJP) u shu iarap ban buddien ia kane ka kam jong ka Seng Khasi namar ba  don ha Delhi  ba ngi shem shitom ban leit mih man ka por namar ka jingjngai", u la ong Bah Blah.
“Ngi burom ia kiwei, ngi ieit ialade", la ong u rangbah Blah bad kren shai ba ka jingdawa ia ka jinglong rit paid (minority) kam dei ba shun ne bishni iano iano hynrei haba kiwei ki ioh lem ngi ruh dei hok ban ioh".
Lah ban kdew ba u Tarun Vijay u la phah jingthoh sha ka National Commission ka ri India ba ki Khasi ba don ha Niam Tynrai, ki la shah pynduh ia ka hok kumki rit paid katba kiwei kiba heh paid, ki ioh ia ka jingmyntoi.
U Tarun u la ong ba ka sorkar ka dei ban ai ia ka jingithuh noh ia ki Khasi Tynrai kum ki rit paid ha kane ka jylla khnang ba kin ioh ia ki myntoi kumba la ai da ka sorkar.
NewDelhi,17lyngkot:Ka la mih ka thma ktien kaba jur hapdeng ka BJP bad ka Congress ha kine ki sngi ba ka jingialap elekshon Lok Sabha ka dang shongshit bha.
Napdeng ki jingiakawang ktieh ka la mih ruh ka jingkynnoh na ka liang ki nongialam ka seng Congress kiba la kren tohmet ia u kyrtong MRD jong ka BJP u Naren dra Modi.
Uwei na ki nongialam Congress u Manishankar Aiyar mynta ka sngi u la kynthah jur ia u Nodi ha kaba u la ong ba u Modi da lei lei ruh un ym lah ban poi sha ka thong ban long Myn tri Rangbah duh ka Ri.
"Nga ong ha phi ba ha kane ka spah snem ba 21, u Narendra Modi da lei lei ruh un ym long u Myntri Rangbah duh ka Ri………hynrei lada u kwah ban sam sha hangne, ngin pynwad lem ma ngi ka jaka ba biang na ka bynta jong u" ong u Aiyar haba kren ha ka jaka ba pynlong ia ka jingialang jong ka AICC mynta ka sngi.
U Aiyar u la kren kynthoh kumtei namar ba, u la sngew dom halor ki jingkren  sngewrit u Modi ialade bad ruh  ka jingkren pyrshah jong u ia ka longing longsem jong ki Gandhi bad Nehru.
Lah ban pynkynmaw ba u Modi u la ong ba ki briew kiba synshar ia ka Ri kim tip ia ka jingeh jong kiba duk hynrei u la kam ba ma u u tip bha kaei ka jingeh jong ki rangli ki juki.
U Modi u la ong ruh ba la kha ia u ha ka ing kaba duk bad u la mad ia ka jingeh  dalade hi.
“Nga la leit die sha ha ki jaka ieng rel bad ha ka rel kaba dang iaid lynti………kito kiba die sha hapoh rel ki don jingtip kham bha ban ia u Myntri ba dei peit ia katei ka tnad" la ong u Modi ha kawei na ki jingialang ha Patna.
Katkum ka kot kaba la thoh shaphang ka jingim u Modi , la ong ba  ha ka rta, kaba hynriew snem,  u ju leit ban iarap die sha bad la u kpa ha ki jaka iaid rel ha Vadnagar station kaba don ha Gujarat.
Kham mynshuwa,  u nongialam jong ka Samajwadi Party u Naresh Agarwal  u la kren ruh ia kum kitei ki jait jingkren pyrshah ia u Modi, ha kaba u la ong ba u briew uba die sha um don ka jingmut bad ka jingiohi jngai ha ka synshar paidbah.
“U Narendra Modi u kwah ban long MRD, uno uno u briew uba long briew na kaba die sha da lei lei ruh un ym lah ban ai ka jingshakri ia ki paidbah.
Kum ka nuksa lada ai ha u   pulit langrut ia ka kam SP, un ym lah ban treikam kum u SP hynrei un iai long hi kum u langrut" ong U Agarwal  ha Hardoi , Uttar Pradesh.
Shillong, 19 lyngkot:Ka lympung ki khyn nah jong ka Seng Khasi Sein Raij la wan ban iashim bynta shit rhem da kumba 62 tylli ki khynnah jong ka tnat ka Seng Khasi Sein Raij, kaba la poi noh sha kaba kut hynne ka sngi ha Lyngkyrdem, East Khasi Hills.
Kane ka lympung ba ar sngi la leit ban plie ia ka hynnin ka sngi Saitjain da u ma Sniawbhalang Dhar myntri ka sorkar jylla ryngkat ka jingiadon lang ka jong u MLA ka Pynursla Constituency  bad myntri ka sorkar jylla u bah Prestone Tynsong.
Haba kren ha ka sngi plie, kine ki arngut ki iaroh ia ka jingiohi jngai jong ki longkmie bad rangbah ka Seng Khasi Sein Raij, ha kaba ka jingpynlong ka jong ki ia kum kane ka lympung ka dei kum shi bynta ban lah ha kaban pynneh pynsah ia la ka riti ka  dustur.
Ha ka sngi kaba ar, kata mynta pat ka sngi, ka lympung ka la sdang da ka jingiaid kjat ki khynnah ha ryngkat ka riam ka beit tynrai, nangta ba la don ruh ka jingthang ia ka dongmusa, kum shi bynta jong ka phangpdeng ka jingpynlong ia kane ka lympung ba 9, hala thymmei ban tei iaka lawei’.
Ka sngi kaba kut ka dei artad ka sngi ba ki khynnah na kylleng sawdong ka bri hynniewtrep hynniewskum, ki ioh ba kin ia lum lang naka bynta ban kiew rynsan ban pyni pat iala ki sap ki phong la ha ka liang ka riwai ka siaw, ban pyni ruh ia ki har rukom ki shad ki kmen, nangta ki jingialehkai drama lyngkot bad kiwei kiwei.
Kane ka lympung ha ka snem kaban wan kan kynjoh sha ka jingdap ba shiphew snem kynthih, ha kaba ka jingseng ia kane ka lympung ba kyrpang naka bynta ki khynnah rit ka long ban lah ha kaban pynjanai naduh tynrai, kata naduh ki khynnah rit haba iadei bad ka jingkhraw jong ka niam tynrai niam tre, ban wanrah ia ka mynsiem iajan bad ithuh iwei ia iwei, ka mynsiem ban sngew sarong la ka jong hynrei ban nym bein ne ban khoh ia ka jong kiwei.
U ma Sniawbhalang bad u bah prestone ryngkat ki longkmie, rangbah bad khynnah ha ka por ba kyntiew ia ka lama jongka seng.
Shillong,19 K’lyngkot:Ha ka 18 tarik mynta u bnai, ki pulit ki la lap ia kawei ka khynnah samla kaba la tip kyrteng kum ka Thi Sungoh  16 snem  karta na  IGP point, Shillong.
Ha dien la aiti noh ia ka sha ka Childline, Shillong.
Khliehriat,19 K’lyngkot:Ka jingjur jong ki kam thombor bad ki kam sniew ba har rukom ha ki thaiñ Briwar kala wan rah ia ka jingshong syier ia ki nongshong shnong kiba don sha kito ki thaiñ bad ruh ia ki nongpyntrei par dewiong ha katei ka jaka kaba hap hapoh Saipung Block jong ka East Jaiñtia Hills District.
Ka seng HNPF East Jaintia Hills District ha ka jingbud dien jong ka halor kane ka jingmih ki kam pyntriem ba shyrkhei kum ka jingiapyniap briew, ka jinglute bad ka jingrahbor, ka shem ba ka daw ka dei na ka jingduna palat ki bor Pulit ban pahara sha kitei ki thaiñ.
Kumta na ka liang ka seng mynta ka sngi kala phah da ka jingthoh sha u Deputy Commissioner jong ka East Jaiñtia Hills District u bah W.
R.
Lyngdoh ha kaba kala ai kopi sha u Superintendent of Police bah M.
K.
Dkhar halor katei ka jingdawa ban phah ia ka pyrton Battalion ban ap pahara sha katei ka jaka.
Shuh shuh ka HNPF ka lap ba kumba long mynta ki don tang 5 ngut ki 3rd Battalion, 3 ngut ki UB constable bad 4 ngut ki AB constable hapoh ka jingpeit jong uwei u Pulit ophisar.
Ka seng ka ong ba kane ka jingduna palat ki bor pahara kala pynlong ia ki riew sniew ban shim kabu ban leh ia ki kam pyntriem ba bun jait hapoh Briwar.
Ka seng ka ban jur ba ki bor pyniaid District kidei ban weng ia kito ki 3rd Battalion kiba ap pahara ha ki Cement Company, namar ki company kila don lypa la ki Security Guard.
Ki bor ba dei peit kila dei ban phah ia ki kynhun pulit sha kito ki jaka kiba don jingma ym sha ki jaka ba shongsuk la ong shuh shuh ka seng.
Ha ka juh ka por ki bor ba dei peit ki dei ban pynbiang ruh ia ki jingdonkam ba pura jong ki shipai ne ki pulit kiba ap pahara sha kitei ki thaiñ khnang ba kin ym ioh ban kynnoh ba ym biang kane katai kum ha kine ki por bala dep, wat la ka seng ba ki don ki jakasah kiba biang na ka bynta jong ki.
Kumta sa shisien ka seng ka kyntu jur ia ki bor ba dei peit ba kin leh mar mar ia kane ka kam, khnang ba katei ka jaka kan long kaba shngaiñ bad kaba lait na kino kino ki jingsyier mynsiem.
Shillong, 19 K’lyngkot:U Myntri rangbah ka jylla u Mukul Sangma u la ther kylla ia ka jingkynnoh jong u Purno  A Sangma, ba u dei u chairman jong baroh ki seng lehnoh ha Garo Hills.
“U Purno A Sangma u don ka jingmlien ban kynnoh man ka por ba wan ka elekshon," la ong u Mukul ha ka kyrwoh ba la pynlait ha kane ka sngi Saitjain.
U Myntri Rangbah u la ong ba u kwah ban pynkynmaw ia u Purno ba ki jingkynnoh ki dei ban long ba thikna bad ym dei ban shu kynnoh pathar da kaba shu mutdur.
Kham mynshwa, u Lamphang barim ka Lok Sabha ha kane ka sngi Palei u la kynnoh ba u Myntri rangbah ka jylla u dei u chairman jong baroh ki seng lehnoh ha ka thain Garo Hills.
“Uei u chairman ka GNLA, ANVC bad ANVC-B?, nga tharai u don tang uwei u briew uba khot u Mukul", la kynnoh u Purno.
U Purno u la ong ba ka jingpynlong kam sniew ia ka sain pyrthei bad ka bamsap ki dei ki nongshung ba khraw tam ka synshar paidbah.
Ym don shuh kaba kham sniew ia kano kano ka kam runar khamtam ba u Myntri rangbah u don kti bad ki seng lehnoh, la ong u Purno.
Shillong,19K’lyngkot:Ka kong  P.
Syiem lieh, Asst.
Director, National Commission for ST , ka sorkar India ka la ujor sha Laitumkhrah PS ba ha ka 16 tarik mynta u bnai , u peon  ha ophis jong ka uba la tip kyrteng kum u Deepak Pradhan u la pynbud da ka jingsoi jong ka na ka bynta ban shim loan na  SBI, Main Branch, Shillong.
Shillong,19 K’lyngkot:Ka CSWO ka la pynpaw ia ka jingsangew khia halor ka jinglong jong ki heh pulit ha ki katto katne tylli ki Out Post ha kaba ha ka jaka ba kin ai ka jingiarap ia ki kynthei khynnah ki pynduh myn siem pynban ia ki bad ki la ialam bakla kum ban phah weng noh ia ki jingu jor kaba ki la buh ha thanad pulit.
Ka CSWO ka la dawa ruh na tnad kam pohing ka sorkar jylla  ba ka dei ban shim khia ban ym mih kano kano ka jingthombor ia ki kynthei khynnah.
Ka kyrwoh na ka President ka CSWO ka kong Agnes Kharshiing ka la ong ba ka seng ka la dep ban ia kren bad u DSP ka Ri-Bhoi bad ka la iathuh ha u ia ka jingleh jong u OC ka Mawlasnai Out Post u S.
B Siangshai halor ki jingujor ba la aid a ka kong Sistina Lamare, ha kaba utei u heh pulit ha ka jaka ba un iarap ia ka u la khroh pynban ba ka dei ban weng noh ia ka jingujor.
Ka CSWO ka la dawa ruh na ka tnad kam pohing ba ka dei ban pynshitom ia kum utei u heh pulit uba la ialam bakla ia ki paidbah bad dei ban weng noh shisyndon ia na katei ka Out Post kaba u don mynta.
Ka CSWO ka la pynrem jur ruh halor ka jingbym lah u Bah Siangshai ban kem ia ki runar kiba la shsoh la dat ia ka kong Lamare wat haba ki la don lypa hapoh thanad jong u.
Shillong, 20 lyngkot:Ka jingialang ban rakhe ia ka lyngkhuh sngi kha jong ka Jylla Meghalaya, kan long lashai ha ka por lai baje noh sngi ha Soso Tham  Auditorium.
Ha katei ka jingrakhe, kan don ka jingsam ia ka khusnam  Meghalaya Day bad nangta sa ka jingpyni rong ha Khyndailad, ha ka por 6baje janmiet.
Kiba la jied ba kin ioh ia katei ka khusnam, ki long ka  Sanme R Marak, MCS Jt.
Resident Commissioner, Meghalaya House, New Delhi, U Bah Gilbert Mawrie Sr.
Monitoring Officer & Ex-Officio, Deputy Secretary, Planning Department, U Crosspillar Marak, Sub-Divisional Agriculture Officer, Agriculture Department, U Bah Aiban Swer, Assistant Soil Conservation Officer, Soil & Water Conservation  Department, ka long  Sweetiena K Rajee, Superintendent, O/o The Commissioner & Division for Khasi,  Jainti & Ri Bhoi District, Shillong, ka kong Valentina Shylla, UD Assistant, O/o The Deputy Commissioner, Jowai, U Howard N Arengh, UD Assistant, Water Resources Department, Shillong, ka kong  Barisha Lyngdoh, UD Assistant, Forest & Environment Department, ka kong Deity Devi Myrthong, Auxiliary Nurse Midwife, Umjarain Sub Center, O/o DMHO, West Khasi Hills, Nongstoin, ka kong Jubilee E Lyngdoh, Auxiliary Nurse Midwife, Lawbyrtun Sub Center, DMHO, West Khasi  Hills, Nongstoin, U  Ranjan Chakraborty, LD Assistant, O/o The Commandant, 1st MLP Bn, Mawiong, ka Shanti Lata Sangma, Head Assistant, O/o The Deputy Commissioner, South Garo Hills  District, Ampati U Arun Rai, Bearer, O/o The Trade Adviser & Director of Movement, Government of  Meghalaya, Kolkata, U bah Denister Marbaniang, Peon, O/o The Child Development Officer, ICDS, Mawphlang bad U Nur Mohammad, Driver, Health Department PRCH, Shillong.
Shillong, 19 K’Lyngkot:Ka MDC ka Pariong na ka Congress ka Kong Irin Lyngdoh ka la rai ban kan shong noh ha kane ka elekshon MDC ban long ha ka 24 tarik Rymphang.
Katkum ka jingtip ba la ioh, la iathuh ba ka daw ba ka Kong Irin ka la rai ban nym iakhun ha kane ka elekshon ka dei namar ba ka jingphiah ia ki konstitwensi namar ba la leh khlem ka jingmynjur jong ki paidbah.
Ka khubor ba la iohlum, ka iathuh ba ka MDC ka Pariong ka la shim ia kane ka rai ban nym iakhun ha kane ka MDC hadien ba u Lat ka jylla u Dr KK Paul u la pdiang ia ka Delimitation Bill ka KHADC.
Ka Kong Irin kaba dei ka MDC ka Congress bad ka MLA barim ka Pariong constituency ka la pyrshah ia ka rukom phiah ia ka constituency namar ba la leh kyrkieh bad iaid lait ia ka mon jong ki paidbah.
Ha ka jingshisha, ka Mawthadraishan Block Congress Committee (MBCC) ka la phah ia ka kyrteng jong ka Kong Irin na ka bynta kane ka elekshon MDC ban wan na Mawthadraishan.
Da ka jingphiah thymmai ia ki konstitwensi, ia ka Pariong, la pynkylla noh sha ka Mawthadraishan constituency.
Da ka jingkyntait ka Kong Irin, ka MBCC kam don lad shuh da kumwei hynrei mynta ka la pynkhreh ban phah ia ka kyrteng jong u Acting President Bah JC Diengngan na ka bynta ban iakhun ha kane ka MDC elekshon.
Haba iakren bad ka Kong irin, ka la pynthikna ba kan nym ialeh ha kane ka elekshon MDC.
“Ngam nym ialeh ha kane ka elekshon namar ki daw shimet", la ong ka Kong Irin bad ka kyntait ban ong eiei halor ka jingkylli la ka pyrshah ne em ia ka jingphiah konstitwensi.
Shillong, 20 K’lyngkot:U Bah AL Hek, Myntri ka koit ka khiah ka Sorkar Jylla u la plie paidbah ia ka Mawsiat khnam PHC ha ryngkat ka jingsakhi lang jong u Bah Embhahlang B.
Syiemlieh, MLA/MDC ka Mawlai Constituency, u Dr.
A.
Dkhar, DHS, Dr.
R.
M Lamare, DM&HO, East Khasi Hills, DHS (MI), u Bah J.
Majaw, Rangbah Shnong Mawsiatkhnam, Bah Gervasis Kharmujai, ki Rangbah Shnong na ki shnong kiba marjan, ki dkhot ka KSU Mawlai Circle, ki paidbah nongshong shnong bad kiwei kiwei.
Ia kane ka PHC la buh mawnongrim ha u snem 2002, la shim por haduh khat ar snem ban plie ia kane ka PHC namar bym pat don um.
Kane ka jingbym lah ban plie ia kane ka PHC ha kine ki 12 snem baladep ka la buh jingeh ia ki  paidbah kiba don ha kane ka shnong bad ki shnong kiba marjan ban shem jingeh bad wat na ka liang ka Khasi Students Union (KSU) Mawlai Circle ka la pyndonkam da ka RTI ban wad jingtip halor ka jingbym lah ban plie ia kane ka PHC kaba la sop da ki nuit ha ki snem bala dep.
U Bah Hek shwa ban plie ia kane ka PHC, u  ba ka kamram jong ki nongmihkhmat ka long ban phaikhmat sha ki paidbah kiba donkam ia ka roi ka par.
U la kular ruh ha kane ka sngi ba ia ki kam kiba lait ha kane ka PHC yn sa ai shwa sha ki trai shnong kiba la biang ha ka kyrdan jingnang jingstad.
Ha kane ka sngi la ioh jingkren ruh na u Dr.
A.
Dkhar, DHS, Dr.
S.
S Dohling iba la ai ia ki symboh ban pashat sha ki paidbah halor ka jingmyntoi na ka koit ka khiah kiba ka Sorkar Pdeng ka lah ban ai sha ki paidbah ha ki shnong bapher bapher.
Lyngba kane ka PHC ki shnong ki ban ioh jingmyntoi kin long ka Nongkohlew, Umphrew, Umrynjah, Nongkya, Madan Mawkhar, Umden, Lum shyiap, Wahmyntait, Umjalynshir bad Umlyngkut.
Shillong, 19 K’lyngkot:Ka jingialang jong ka UDP Sohra ha kane ka sngi Saitjain ka la rai ban pynieng biang ia u Bah Titostarwel Chyne kum u kyrtong ka party ha kane ka elekshon MDC ban long ha ka 24 tarik bnai ban wan.
Ia kane ka rai la shim ha ka jingialang jong ka UDP Sohra kaba long ha ing dorbar Khliehshnong Sohra, ha kaba ki nongialam, ki dkhot ka party na ki shnong bapher bapher ki la iapoi lang khrui ban iapyrkhat ia kane ka kam.
Hadien ba ia mir jingmut bha, kiba bun ki nongdkhot ka party ki la rai ban pynieng biang ia u bah Titosstarwell ha kane ka kynti bad, kin iatrei shitom ban pynjop biang sa shisien.
U Bah Titosstarwell u la jop ia ka MDC elekshon ha 2009 na ka UDP bad ha u 2013, u la jop ruh ia ka MLA na Sohra da kaba pynliem ia u kyrtong ka Congress u Dr PW Khongjee.
Haba kren ha kane ka jingialang, u bah Titostarwell u la ong ba kum u MDC u la pyrshang ban sam hok ia ka skhim baroh sha ki shnong bad ki paidbah ka Sohra ha kane ka san snem ba la dep.
“Baroh kaba la nga la  ioh jong ka MDC skhim ha kane ka san snem ka long T.
1,2021,600 (shi klur arphew lak arphew wei hajar hynriew spah) la sam sha baroh ki shnong bad ki paidbah", la ong u bah Titosstarwel bad bynrap ka dang don sa T.
50 lak ban sa ioh jong u snem 2013-14.
U Bah Titosstarwell u la ong ba ka UDP ka la kwah ba baroh ki MLA ki dei ban iakhun ia ka MDC bad ka daw, ka dei namar ba kim kwah ba kin phet mar ia jop ia ka elekshon kumba la jia ha ki snem ba shakhmat.
“Haba u snem 2009 ngi la jop 11 ngut hynrei ngi sah sa 4 ngut ki la phet lut namar bym don ka ain ban tehlakam", la ong u bah Titosstarwel bad bynrap, ba lada ki MLA kin jop kum ki MDC kin neh beit ha ka party namar ba ka don ka ain kaba khang lad ba kin rynkoh diengkper.
U la ong ba kum u MLA ka kamram ka long ban wanrah ia ka roi ka par hynrei kum u MDC ka long ban pynneh ia ka riti dustur.
Ha kajuh ka por, u la ong ba kumba ka paw ki dak ki shin, ka UDP kan jop bun ngut bha ha kane ka MDC elekshon bad khlem pep kan sa ioh ban thaw ia ka executive committee.
Shillong, 20 K’lyngkot:Ka NCP Meghalaya ka la kyntait ba ka don ka jingiapynbeit sopsop bad ka Congress ha kane ka elekshon MPban wan.
Haha kren hynne ka sngi Lah u Blei,u president ka NCP u Bah Sanbor Shullai u la kyntait ba ka party kan shim ia kano kano ka rai ban nym pynieng kyrtong na Shillong bad na Tura constituency namar ba ki la don ka jingiasngewthuh jingmut bad ka Congress ha kane ka jylla.
“Kam don kano kano ka khubor ba ka NCP kan iakren sop sop bad ka Congress halor kane ka mat.
Haduh mynta, ngim don kano kano ka jingiateh bad ka Congress watla ka party ka kyrshan ia ka sorkar ba ialam da ka Congress da u myntri rangbah u Mukul Sangma", la ong u Bah Shullai.
Ha kajuh ka por, u president ka NCP u la iathuh ba un leit sha Delhi ban iakynduh ia ki heh ka party kynthup u president u Sharad Pawar bad kiwei ki nongialam ka party ban iakren ia ka elekshon Lok Sabha  ban wan.
“Nalor u Pawar, ngan iakynduh ia ki nongialam ba rangbah ka party kynthup u Tarik Anwar bad u Praful Patel ban shim ia ka rai ha kaba iadei bad ka elekshon Lok Sabha ha ka Meghalaya,", la ong u Bah Shullai.
U la iathuh ruh ba un iakren ia ka elekshon MDC ha kane ka jylla.
“Nga lah rai ban iakhun hi ha ka elekshon MDC namar ka jingkwah jong ki paidbah bad ki nongkyrshan"  la ong u Bah Shullai.
Shillong, 20 K’lyngkot:Ka UDP ka lah ban leit iathuh ha u Myntrirangbahduh ka ri u Manmo han Singh bad u President ka ri u Pranab Mukherjee halor ka  jingkyn noh donkti jong u Myntri rangbah ka jylla u Mukul Sangma bad ka seng lehnoh ANVC (B).
U nongialam ka UDP u Bah Tistosstarwell Chyne bad u Bah Jemino Mawthoh kiba leit iashim bynta ha ka kynhun jong ka NERPF  ba la ialam da uMyntri rangbah ka Nagaland u Neiphu Rio ki lah ban iakynduh ia u President  ka ri halor ki 17 tylli ki mat ba la shim ha ka jingialang ba long ha Guwahati  ha ka 26 tarik Risaw ba la dep.
“Ngi la leit sha Delhi kum ka jingiashim bynta jong ka NERPF.
Ngi la thmu ban rah ia ka mat halor ka jingkynnoh donkti jong u Myntri rangbah ka jylla bad ka ANVC, ha u President,"  la ong u Bah Mawthohda ka phun na Delhi.
“Ka NERPF kan kyrshan ia ka UPD halor kane ka mat ban leit rah ha shkor ka sorkar pdeng", la ong u Bah Mawthoh.
U la iathuh ruh ba yn rah ia kane ka mat ha u myntri kampohing ka ri u Sushil Kumar Shinde bad ka nongialam liangpyrshah ka Sushma Swaraj.
Lah ban kdew ba u nongialam ka NPP u Purno Agitok Sangma u la ong ba hapoh ka jingialam jongu, yn iakynduh ia u myntri rangbahduh ka ri,u myntri kam pohiing, ka nongialam liangpyrshah, ia ka jingkynnoh donkti jong u Myntri Rangbah ka jylla u Mukul bad ka seng lehnoh ANVC-B.
Shillong, 20 K’lyngkot:Katba kiwei kular ban leh ia kane ia katai, hynrei ha u kyrtong ka HSPDP Mawlai kam long kumta, kaba donkam ka dei ka jingshakri hok ia ki paidbah.
“Ngam kular aikam aijam, lynti iaid kjat, ki surok, pynioh um bad kino kino ki jingkular ki bym lah ban ai, hynrei ngan ieng beit ha ka nongrim ban long u nongmihkhmat ha ka District Council ban shakri hok ia ki Ri bad ka Jaitbynriew", la ong u Bah Panborlang Ryntathiang u kyrtong ka HSPDP na Mawlai ha ka jingialang ba la long ha sngi Thohdieng.
U Bah Ryntathiang u la ong u iohi ba bun ki seng sain pyrthei kim long kiba khuid kiba suba bad kiba beit ka lynti bad kane ka la pynlong ia u ban kyntait ban iasoh hynrei dei tang ka HSPDP lyngba u Bah Ardent Basaiamoit, MLA ka Nongkrem kaba pyni ia ka jinglong khuid suba bad ka jingdon jong u Presisdent ka seng u bym pat don dak thoh bira tad haduh mynta u Bah Hopingstone Lyngdoh.
Kine ki nongialam ki la ktik ia u Bah Ryntathiang  ban pyniasoh ialade sha kane ka seng.
U la ong ba ka daw ba pynlong ia ban mih madan ha kane ka elekshon MDC ka long ba u kwah ban shakri ia ka ri bad ka jaitbynriew lyngba jong kane ka seng HSPDP kaba dang khuid.
Jowai, 20 lyngkot:Ki saw tylli ki seng bhalang na Ri Lum Jaintia, ki ba kynthup ia ka All Jaintia Youth Welfare Organisation (AJYWO)- Central Governing Body, ka Khasi Students’ Union (KSU)- Jaintia Hills District Unit, ka Hynniewtrep National Youth Front (HNYF)-East Jaintia Zone bad ka Federation of Khasi Jaintia & Garo People (FKJGP)-Khliehriat Circle mynta ka sngi ha ka jingialang jong ki nong ialam jong ki, ki la shim ia ka rai ban khot syndon da ka Pakhang Surok Miet ha ka 27 bad 28 tarik mynta u bnai, ka ban sdang naduh ka por 7 baje janmiet haduh 5 baje mynstep ban pynpaw ia ka jingpyrshah jong ki, ia ka sorkar Meghalaya halor ka jingbym sngap, ia ka jingdawa jong ki, ban maramot noh ia ka surok National Highway 44, kaba la sniew palat mynta naduh Mookyndur haduh Malidor, kat haduh ba ka la ktah ia ka iaid ka ieng jong u paidbah.
Kane ka jingpakhang surok miet kan trei kam ha East bad West Jaintia Hills District.
“Ngim ban se ban iaid noh da ka lynti jong ka jingiakhih hadien ba ka sorkar Meghalaya kam shym la bat la ka kular lane sngap ia ka jingdawa jong ngi ban maramot noh ia baroh ki bynta ba la sniew jong u surok bah NH 44 kata ia baroh ki bynta ba la sniew jong u, naduh Mookyndur haduh Malidor", ong u Bah M H Dkhar, President jong ka AJYWO-Sengkmie.
“Ngim banse ban pynbna noh da ka jingiakhih namar ba ngi la isynei palat ia ka iaid ka ieng jong u paidbah naduh ki ba iaid lyngba ki kali rit haduh ki kali heh haba ki iaid lyngba u NH 44.
Yn nai ia kren ia ki ba pang ba shitom namar nalor ka jingsniew palat jong utei u surok sa ka jingdheng kali ba man la ka por khamtam ha Tahkhniang Tuber Kmai Shnong, Lad-Rymbai, Khliehriat bad ha kiwei kiwe de ki bynta jong une u surok bah" ong sa u Bah Cherity Dkhar Suja, Asst.
General Secretary ka KSU-JHDU.
Jowai, 20 lyngkot:Ka Balang  St Mary,s Church, Church of North India Nangbah, kaba don ha ka shnong Nangbah West Jaintia Hills District ka la kot sha u mawmer ba 100 jongka mynta u snem.
Ia kane ka jingrakhe dap 100 snem kane ka balang la sdang naduh ka sngi saitjaiñ 18 tarik kyllalyngkot bad pynkut ia ka da ka jingia seng sngewnguh myn ha kane ka sngi u Blei 19 tarik kyllalyngkot ha iing mane ka Balang.
Ha ka snem 1911 u ma Lowel Gatphoh, u Evangelist uba naJowai u la wan poi  iuhkjat sha ka shnong Nangbah ka shnong kabajngai tang kumba 13 km naJowai ban ialap ia ka gospel sha ki nongshongshnong kane ka shnong bad tang hadien arsnem, ka jingwan iuhkjat u Lowel Gatphoh u ba la hikai ia ka gospel bad pynrung ia ka nongrim jong ka Balang, Church of England lane Anglican Church ha ki kattokatne ki long iing ha kane ka shnong bad la ioh ban seng Balang, ha kane ka shnong, ha ka 28 tarik Nailur la pynkyntang ia ka iingmane kane ka Balang, da u Bishop Afredlefroy,u Bishop ka Calcutta Diocese bad la aikyrteng ia ka, ka St.
Mary,s Church.
Haduh mynta kane ka balang ka la nangroi nangroi bad kila don mynta haduh 130 ïing.
Ha kane kajingrakhe bad ainguhiakajingdap 100 snem kane ka Balang,St Mary,s Church,CNI Nangbah la pynlong ia ki program bapher bapher naduh ka sngi saitjaiñ kum ki Cultural Program kaba la iashim bynta da ki samla nakiwei pat kikynhun Balang,kiba don ha ka shnong Nangbah, kynthupruhia kiba dang long khasi ne Niamtrekatba ha ka sngi u trai la pynlong ia kaJingiasengpaitbah ha kane ka ïingmane ha kaba kajingiasengkaba 1 baje mynsngi la pyniaid da u  Rev L.
Khongthohrem Presbyter Incharge, la plie pyrda ruh ia u mot sah jingkynmaw ia kane ka jingdap 100 snem kane ka Balang,da u Most Rev Dr.
P.
Lyngdoh, Bishop ka North East India Diocese.
Ha kane ka jingiaseng la iadonlang ruh u Rt.
Rev.
Dr.
P.
C.
Singh, Bishop of Jabalpur Diocese,u Rt.
Rev.
E.
W.
Talibuddin Bishop barim kaneka Diocese bad u ma R.
M.
Garod DaloiElaka Nangbah.
Ha kane ka jingiaseng la ioh ruh ia ka jingiathuh khana na u Rt.
Rev.
Dr.
PDPatole Bishop ka Bombay Diocese u ba sam ia kakhubor kaktien u Blei sha ki paitbah da kaba u pynshong nongrim na ka 2 chronicle 7 ka lynnong dkhot ka ba 12.
Ha kajuh kapor u la ongruhka long ka kam kaba khraw ban pyndonburom ia kum kane kasngikajingdap 100 snem kamdeikakam kabasuk, ha ka jingiaid lynti kaba kum kane ki kmi tymenki kpa tymmen jong ngi ki iakynduh shibun ki jingeh, ngi dei ban ainguh ia ki namar ka jingskem ka jingngeit jong ki ha ka jingñiah lynti ka jong ki sha une u mawjam.
Kane baroh ka dei ka mon u Blei ka jingseng ia kane ka balang ha kane ka Shnong Nangbah ruh ka dei ka jingjied u Blei.
Ia kane ka jingiaseng la pynshong kun ruh da ki jingrwai na ki ryndang baum bathiang ki Choir jong ka Balang,St.
Paul,sChurch Mulang, Pesbyterian Church Nangbah,AllSaints’ Cathedral Shillong bad St.
Mary,s Church Nangbah.
Shillong, 20 K’lyngkot:Ka  Meghalaya, the Social Organizations of Meghalaya Against Land Alienation (SOMALA) ka la syier lada ka sorkar lyngba ka tnad Khlaw kan iasoi ia ka soskular ban ailad ia ki kompeni ban thied jaka ha kane ka jylla.
Ka SOMALA ka la ong ia ka sorkar ba kam dei ban pdiang ia ka soskular ba la tyrwa da ka tnad Khlaw jylla ban iasoi bad ki kompeni.
U convener ka SOMA LA u Bah W Anthony u la ong , ngi dawa ba ka kynhun myntri kam dei ban pdiang ia kane ka soskular.
U la ong ba katkum ka soskular ba la pynkhreh da ka tnad Khlaw, ka la ailad ia ki kompeni dewbilat ban thied jaka ha kane ka jylla bad kane ka dei ka jingpynkhein ia ka ain Land Transfer Act bad ka Sixth Schedule.
U bah Anthony u la ong ba ka long kaba phylla bha ba hadien khyndai tylli ki kompeni ha Jaintia Hills ki la pynkhein ia ka kyndon jong ka ain Forest Conservation Act 1980, ka tnad Khlaw ka shna pynban sa ia kane ka soskular ban ailad ia ki ban thied sa ia ka jaka.
U Bah Anthony u la ong, “ka sorkar jylla ka dei ban thaw ia ki kyndon ban pynshitom ia ki kompeni kiba pynkhein ia ka ain Land Transfer Act da kaba thied beain ia ki jaka, kaba dei ka kamram jong ka tnad Revenue kaba dei ban pyntreikam ia ka ain".
Ha ka kyrwoh, ka SOMALA ka la ong ba ka sorkar jylla ka shu peitkai ia ka jingpynkhein ain ki kompeni bad ka daw baroh la tip khambha da maki.
U la ong ba ka sorkar jylla lada kan iasoi ia kane ka soskular, kan pynkhein ia ka Land Transfer Act bad ka Sixth Schedule bad kane kan long ka jingjia ba sngewsih kthang ia ka jaitbynriew.
Umroi 21K’lyngkot :Ha ka jingialang kaba shitrhem bad shong shit, kaba la pynlong ha ka iingdorbar jong ka Umroi Pyllun, ki paidbah jong ka Umroi Constituency ki la rai ban pynieng ia u Bah MD Syiem kum u kyrtong shimet ha ka elekshon MDC 2014 ka ban long ha u bnai ban wan.
U Bah MD Syiem, uba la ju khot ieid u Bah Deng Syiem, u dei u nongshong shnong jong ka Umroi Jaiaw Pdeng bad uba bat ia ka kyrdan General Secretary jong ka Dorbar Umroi Pyllun.
U Bah Syiem u dei u rangbah uba la paw bha ha ki rynsan bapher bapher ha kaba iadei bad ki kam jong ka roi ka par bad ka imlang sahlang.
U la pyndep ia ka jingpule PU (Science) bad u la don bynta bad ki seng sain pyrthei ha ki por ba mynshuwa.
Ha kane ka kynti, da ka jingai mynsiem jong ki paidbah, u Bah Syiem u la rai ban ieng kum kyrtong shimet.
Ha ka jingialang kaba la pyniaid da u Bah BS Syiem, uba long ruh u Syiem Khynnah jong ka Raid Mawbuh, u la mait phang ha kaba iadei bad ka jingthmu jong kiba bun bah ki paidbah na ki shnong bapher bapher ha ka Umroi Constituency halor ka jinghiar ha ka roi ka par bad ka jinglong jingman jong ka saiñ hima.
Ha katei ka jingialang, u Bah BS Syiem u la iawer ia ki paidbah ban iadon noh da kawei ka kynhun ban tehsong bad ban ialam ia ki paidbah khnang ba kin lah ban ioh ia ka lawei kaba kham bha.
Bun bah ki riew rangbah, ki nongkitkam shnong, ki longkmie bad ki samla ruh kumjuh kiba la wan ban pynshngain ia katei ka jingialang ki la angnud shikatdei eh ban wanrah ia ka jingkylla bad ban thaw lynti thymmai khnang ba ki paidbah Umroi Constituency kin ioh ia ki nongialam kiba la nang la stad, kiba dei na ki shnong kiba hap hapoh Umroi Constitueny bad kiba lah ban kit shisha ia ka lyngkor jong u paidbah.
Ha katei ka jingialang la iadon ryngkat ruh u Bah George B.
Lyngdoh, u khun jong u (L) Bah EK Mawlong uba la ai ka jingkyntu kynpham bad ki kyntien ai mynsiem ia u paidbah ka Umroi Constituency.
Ha kajuh ka por u la kyntu ia ki paralok baroh ban kyrshan tyngeh ia u Bah MD Syiem khnang ba yn lah ban wanrah ia u sha ka thong jong ka jingjop.
Ha katei ka jingialang, ki paidbah ki la rai ruh ban thaw noh ia ka Umroi Constituency People’s Front (UCPF) ha kaba ki nongkitkam ki long Adviser u Bah SJ Nengnong, President u Bah BS Syiem, Vice President u  Bah H.
Hansa, Bah R.
Mukhim, Secretary  Bah Karbius Lyngdoh, Asst.
Secretary, Bah Kyrshan Shadap, Publicity Secretary, D.
Nongkseh, Chief Organiser, Bah G Lyngdoh, Organising Secretary, Bah O.
Masharing, Bah Naphanglin Nengnong, Bah R Kharsati.
Ka UCPF da kawei ka sur ka khot iawer ia kiwei pat ki para nongshong shnong jong ka Umroi Constituency ban iasnoh lang ban kyrshan tyngeh ia u Bah MD Syiem khnang ba yn lah ban pyneh rgniew biang ia ka Umroi Constituency.
Shillong,21K’lyngkot:Ka FKJGP East Khasi Hills District ka la maham ia baroh ki ophis sorkar la ka long ha ka sorkar jylla ne ka sorkar pdeng ba lada lait kino kino ki kam kim dei ban pynbna tang ha ka employment news ne tang ha ka internet, hynrei ki dei ruh ban ai ka jingpynbna ba iar ha ki kot khubor Khasi khnang ba ki samla nongkyndong kiba la pyndep ia ka jingpule bapher bapher jong ki kin ioh jingtip.
Ka seng ka la shim ia katei ka rai ban kyntu ia ka sorkar ban ai ia ka jingpynbna paidbah kaba iar dei hadien ba ka Institute Hotel Management ,IHM kaba don ha Mawdiang diang ka la pynlong ia ka interview jong ka mynhynnin ka sngi ka 20 tarik u kyllalyngkot.
Hadien ba ka seng ka la ioh ia ka jingujor na kiba bun ki samla wad kam ba katei ka Institute kam sym la ai ki jingpynbna baiar ha ki kot khubor ka seng ka la leit ban ia kynduh ia u Principal u katei ka jaka pule ha kaba ha ka jingiakynduh ka la lap ba ki la pynbna tang ha ka employment news bad ha ka internet.
Ki kynhun ka FKJGP hapoh ka jingialam u  President Samla Elton C Warjri bad ka FKJGP Mawryngkneng Circle hapoh ka jingialam jong u samla Bristar Mawthoh Vice President  ka la hiarkyrkieh sha katei ka Institute ban tohkit  na u Principal ban lap ia ka jingshisha,ha kaba ha tei ka jingiakren u Principal u la kubur ba nangne shakhmat un pynbna noh kumba la bthah ka seng.
Shillong, 20 L’Lyngkot:Kat kum ka khana sumari jong u snem 2001 napdeng ki nongshong shnong ba don palat 23 lak tam ngut,  kiba dang don ha ka niam tynrai ha kane ka jylla Meghalaya ki don tang kumba 267245 ngut.
Hynrei ha ka Khana sumari, ia kiba dang don ha ka niam tynrai, la thoh kum kiwei pat ne (others) khlem da pyni ba ki dei ki niam tynrai.
Ha kane ka khana sumari ba la ioh na ka tnad Census jong u snem 2001 ba la iohlum la tip ba baroh ki nongshong shnong ha kane ka jylla ki don kumba 23 lak tam ngut kynthup bad kynthei bad shynrang.
Na  ka 23 lak ngut ki kynthup 1628986 ngut ki kristan, 267245 ki niam tynrai, 307822 ki niam Hindu, 99169 ki Muslim, 4703 ki Buddhist, 3110 ki Sikhs, 772 ki Jains bad 7015 kidei ki bym shym don ha kano kano ka niam.
Ha ka khanasumari la iohi ba tang hapoh East Khasi Hills ki don 403277 ki dei kiba la long Kristan, 110959 ki dei kiba don ha ka niam tynrai, 129373 ngut ki Hindu, 9796 ki Muslims, 2537 ki Sikhs, 2338 ki Buddhists, 364 ki Jains bad 2279 kidei ki bym shym pynpaw ia ka niam ba ki don, katba ha West Khasi Hills ki don 280548 ngut ki kristan, 8778 ki niam tynrai, 5661 ki Hindu, 262 ki Muslim, 23 ki Sikhs, 48 ki Buddhists, 224 ki Jains bad 505 ki bym don niam.
Ha Ri Bhoi 153682 ki kristan, 7175 ki niam tynrai, 29117 ki Hindu, 1306 ki Muslim, 180 ki Sikhs, 151 ki Buddhist, 19 ki jains bad 1160 ki bym don niamkatba ha Jaintia Hills 195196 ki kristan, 87827 ki niam tynrai, 13150 ki hindu, 2236 ki Muslim, 42 ki Sikhs, 213 ki Buddhist, 28 ki Jains bad 416 ki bym don ha kano kano ka niam.
Katba ha West Garo Hills baroh ki don 518390kynthup 282865 ki kristan, 41783 ki niam tynrai, 111528 ki Hindu, 78973 ki Muslim, 252 ki Sikhs, 1430 ki Buddhist, 84 Jains, 1475 bym don niam.
Ha East Garo Hills ki Khristan 222892, niam tynrai 8305, Hindu 14113, Muslim 3829, 41 Sikh, 362 Buddhist, 40 Jain, 1000 bym don niam.
South Garo Hills ki Khristan 90526, niam tynrai2418, Hindu 4880, Muslim 2767, Sikh 35, Buddhist 161, Jain 13 bad byn don niam 180.
Ha kawei ka liang haba iakren bad u heh ka tnad Census, u la iathuh ba ia ka khanasumari jong u snem 2011 ba dei jong ki niam, ym pat ioh satia namar ba dang pynkhreh pynkhrum.
Une u heh ka tnad Census, u la ong ba kane ka jingpynlait ia ka thup jong ka khanasumari katkum ka jingdon jong ki briew ha ka jingngeit niam, kan shim por bad la kumno kumno, lah ban pyndep ha u snem ban wan.
Lah ban kdew ba ka jingdon jong ki briew ha kane ka jylla katkum ka khanasumari jong u snem 2011, ka la kiew sha ka 29 lak ngut tam kaba ka jingkiew ka la long sha ka 25 percent hapoh kane ka shiphew snem ba la dep.
Ka jylla Meghalaya ka la ioh kum ka jylla ba kiew bun eh ki nongshong shnong hapoh kane ka shiphewsnem ba la dep ha ka ri.
Shillong,21K’lyngkot:U Bah Pynshai M Syiem, MLA barim ka Mylliem uba la shah rem noh ha ka elekshon MLA ba la dep na Mawphlang konstitwensi mynta ka kynti u la shim ia ka rai ban mih madan biang ha ka elekshon MDC 2014 na Mawphlang- Diengiei konstitwensi.
Haduh mynta um pat shym la pynbna la un iakhun kum u kyrtong shimet ne u dei un iakhun na kano kano ka seng.
Shillong,21 K’lyngkot:Ki samla pule ka thain shatei Lam Mihngi kiba pule ha ki 30 tylli ki jaka pule kiba don hapoh ka Ri India kin ioh ia ka scholarship kaba shispah na ka shi spah, katei ka scholarship scheme ka dei kaba la tip kum ka Brilliance.
La pynbna ba katei ka scheme ka dei tang na ka bynta ki samla pule kiba la pyndep ia ka klas XII bad kiba thmu ban pule shabar jong ka NE ha ki jingpule bapher bapher jong ki.
Ka jingthmu ba la pynbna ia katei ka scholarship ka dei namarba ki don ki samla pule kiba shem jingeh ban bteng ia ka jingpule jong ki watla ki don ka jingthmu ban pule ha ki lain bapher bapher.
Haba kren sha ki nongthohkhubor, u nongshem ia katei ka Skill Tree Knowledge Consortium u Mr.
Shekhar A.
Bhattarcharjee u la ong ba kane ka scheme ka dei ka lad na ka bynta ki samla pule jong ka thain shatei Lam Mihngi ba kin bteng ha ki jingpule jong ki khlem kano kano ka jingeh na ka jingduk.
U la ong ba katto katne ki jaka pule kiba katei ka scheme ka treikam ki kynthup ia ka Jakran Lake City University,Bhopal, ka Global University kaba don ha Mirzapur, IMI,  Bhubhaneshwar, ka imperial College kaba don ha Bangalore, Garden City College kaba don ha Bangalore bad kiwei pat ki jaka pule ba paw nam ha ka Ri.
Shuh shuh halor katei ka scheme shuwa ba yn pyntreikam ia ka na ka bynta ki khynnah pule ka thain shatei Lam Mihngi, u Shekhar u la ong ba ka kynhun jong u ka la wad jingtip kaba thikna ia ka jingdon ki khynnah pule ba la pyndep ia ka klas XII ha baroh 7 tylli ki jylla, u la ong ba la shim jingkhien ruh ia ka jingdon ki khynnah pule kiba pule shabar jong ka thain North East.
U Shekhar u la iathuh ba katkum ki jingkhein kyllum ka jingdon ki samla pule ha baroh 7 tylli ki jylla kiba la don ha ka jingpule ba kham shajrong jong ki ka kot sha ka 40 haduh 60 hajar ngut.
U Mr.
Mohit Kamble , na Jakran Lakr City University u la ong ba katei ka scheme na ka bynta ban ai scholarship ia ki samla pule kam shong eh tang ha ka jinglah jong ki ban pynyi ba ki dei ki khynnah kiba stad bad xkiba ioh mark heh hynrei la shim ruh ia ka jingkhein kyllum katkum ki jingtbit jong ki  la ka long ha ka Sport ne kiwei pat ki jingdon sap jong ki.
Ka Skill Tree Knowledge Concortium ka dei ka lad ban air uh ka jingtip sha ki samla pule ba kin tip kumno ban ioh ia katei ka scheme , ka dei ruh ka lad ba ki samla pule kin ym mad jingeh ha ka liang ka pisa tyngka lada ki leit ban pule shabar jylla.
Haba ai nuksa ia ka jingpynlut ki kmie ki kpa ki khynah kiba pule shabar u shekhar u la ong ba don kiba pynlut haduh kumba T.
10 lak eiei ban pyndep ia ka Engineering katba ka jingtip kaba ki la ioh ba don kum katei ka scheme ka jinglut jong ki kan ym palat ia ka T.
4 lak tyngka.
Yn sdang ban iaid  ban pyntip paidbah naduh ka 1 tarik u bnai ban wan bad ruh yn pyntip paidbah ha ka website.
Ki samla kiba dei ban ioh ia kane ka scheme ki hap ban pyndep ia ki jingdonkam kum ki Test bad kiwei pat.
La iathuh ba ki don haduh 41 tylli ki Test Centre ha ki 7 tylli ki jylla ka thain shatei Lam Mihngi kaba don haduh 42 tylli ki jaka.
Shillong, 21 K’lyngkot:Ia ka jingdap 42 snem ka jylla Meghalaya Day la rakhe da ka rukom ba khampher ha kane ka sien, ym kum ha kiwei ki snem ba la dep ha kaba ka jingrakhe ka long beit tang ki prokram ka sorkar ha nongbah Shillong.
Hynrei ha kane ka kynti, ka sorkar ka la pynlong ia ka jingrakhe ha kylleng ki jakanaduh ka Block Level, District Headquarter bad ki Sub-Division ba don ha ka jylla.
Ha ka jingrakhe ha ka nongbah Shillong,a ba long ha U Soso Tham Auditorium, u Symbud Myntri Rangbah ka jylla u Dr Roytre C Laloo kum u kongsan ba la don lang u myntri sorkar Bah AL Hek, u Bah Prestone Tynsong, Kong Roshan Warjri bad ki heh ki hain.
Kum u kongsan u Dr.
Laloo u la pynkynmaw ia ki nongialam ba kynsai jong ka jylla kiba la ialeh ban pynioh ia ka jylla Meghalaya.
U Dr Laloo u la ong ba ka jylla ha kine ki 42 snem ba la dep, ka jylla ka la kiew ha kiba bun ki liang kynthup ha ka rep ka riang, ka bording, ka pule puthi, ka koit ka khiah, ka leit ka wan, ka lynti synkieng, ka kam jngohkai bad kiwei de.
U la ong ba ka sorkar ka la trei na ka bynta ban pynthina ba ka jingmyntoi na ki prokram bapher sha ki paidbah kum ka Sarva Shiksha Abhiyan, Nattional, Rural Health Mission, PMGSY, JNNURM, Total Sanitation Campaign bad NREGA  nalor kiwei pat.
Ha kane ka sngi jingioh jylla, ka sam ruh ia ka khusnam sha ki briew ba trei shitom bad trei hok.
Ka Kong Smti Sylvi Passah la jied ban ioh ia ka U Tirot Singh Award ha ka liang ka thoh ka tar, u Skylance G Momin na ka bynta ka Pa Togan Sangma Award ha ka liang ka imlang sahlang,  bad ka Kong Wansuk Myrthong na ka bynta ka khusnam U Kiang Nangbah Award na ka bynta ka jingjop jongka ha ka liang ka jingialehkai.
Ki ioh pdiang ia ka Meghalaya Day Excellence ki long Smti Sanme R Marak, Joint Resident Commissioner, Meghalaya House, New Delhi, Shri Gilbert Mawrie, Senior Monitoring Officer & Ex-Officio, Deputy Secretary, Planning Department, Shri Crosspillar Marak, Sub-Divisional Agricultural Officer, Agricultural Department, Shri Aiban Swer, Assistant Soil Conservation Officer, Soil & Water Conservation Department, Smti Sweetiena K Rajee, Superintendent, O/o The Commissioner & Division for Khasi, Jaintia & Ri-Bhoi District, Meghalaya, Shillong, Smti Valentina Shylla, UD Assistant, O/o The Deputy Commissioner, Jowai, Shri Howard N Arengh, UD Assistant, Water Resources Department, Shillong, Smti Barisha Lyngdoh, UD Assistant, Forest & Environment Department, Smti Deity Devi Mrythong, Auxiliary Nurse Midwife, Umjarain Sub-Centre, O/o District Medical & Health Officer, West Khasi Hills District, Nongstoin, Smti Jubilee E Lyngdoh, Auxiliary Nurse Midwife, Lawbyrtun Sub-Centre, O/o District Medical & Health Officer, West Khasi Hills District, Nongstoin, Shri Ranjan Chakraborty, LD Assistant, O/o The Commandant, 1st MLP Bn Mawiong, Smti Shanti Lata Sangma, Head Assistant, O/o The Deputy Commissioner, South Garo Hills District, Ampati, Shri Arun Rai, Bearer, O/o The Trade Adviser & Director of Movement, Government of Meghalaya, Kolkatta, Shri Denister Marbaniang, Peon, O/o The Child Development Project Officer, ICDS, Mawphlang bad Shri Nur Mahammad, Driver, Health Department, PRCH, Shillong.
Ha kane ka prokram, la sam ruh ia ka khusnam sha ka shnong ba khuid tam ha sor ba la ioh da ka Jaiaw Shyiap bad ka Lum Pyllon bad ka Cleave Colony.
Ka khusnam ka long T.
1 lak bad T.
50,000.
La pynlong ruh ia ka jingrakhe ha kiwei ki jaka kynthup ha Tura, Baghmara, Ampati, Dadenggre, Mawkyrwat.
Shillong, 21K’lyngkot:Ha ka miet 20 tarik, ki runar ki  la pynpait ia ka dukan jong u Bah Lawrence Jacob Shanpru kaba don ha  Dhankheti, Shillong  bad ki la ioh ban rong tuh ia ki pisa bad ki kyiad kiba don hapoh dukan.
Ha ka juh ka miet , ki pulit ki ioh kem ar ngut ki runar kiba la tip kyrteng kum u bad la ioh kurup na ki  ia ki tiar kiba pyndonkam na ka bynta ki khyllung kaba  la shongdor haduh T.
15 hajar tyngka  kiba ki la tuh na ka dukan jong u Shri Neekunj Poddar kaba don ha Iewduh.
Ka jingtohkit ia ki jka dang iaid shakhmat.
Ha kawei pat ka jingjia, ha ka miet 20 tarik hi,u bah Warjri ,36 snem uba shong ba sah ha Upper New Nongstoin (WKH) u la ujor sha ki pulit ka nongstoin PS  ba u  Rosli Kharmaw  na ka shnong  Klangrin  u la rong tuh ia ka pisa kaba hadudh T.
60 hajara tyngka ryngkat bad lai trok ki dieng kubit  kiba u Bah Warjri u la buh ha ka shnong Tlon.
Ki pulit ki dang tohkit ia katei ka jingjia.
Shuh shuh u bah  Fairland Kharkrang u la ujor sha ki puit ka Umsning OP ba ha miete 19 tarik ki runar ki ba u khlem ithuh ki la tuh ia ki mobile phone bad kiwei pat ki tiar electronic kiba shong dor hadudh T.
1 lak tyngka na ka dukan jong u kaba don ha  Umsning Proper-B Market (RB).
Shillong,21K’lyngkot:Mynhynnin ka miet ka kynhun ki runar kaba don kumba 10-12 ngut bad   ki bym shym la lah ban ithuh dur khmat ki la shoh la dat ia uwei u bar jylla uba la tip kyrteng kum u  Md.
Nabibor Ali ,22 snem karta  haduh ba un da iap , bad hadien ba ki la iohi ba u la iap kik la bret ia ka met iap jong u hajan ka Polo Petrol Pump, kaba don ha  Demseiniong, Shillong.
La lap ia ka met iap jong utei u samla Muslim mynta ka step, ki pulit ki la leh ia kaba donkam bad la phah ia katei ka met iap sha Civil Hospital ban leh ia ka Post Mortem.
Shillong,21K’lyngkot:Lyngba ka shithi kaba la soi da u President u Dr.
Donkupar Roy,  ka  UDP ka la pyntip sha u President ka ri u Pranab Mukherjee, ba u Myntri Rangbah ka jylla u Dr.
Mukul Sangma, u la don ka jingia dei bad ki kynhun seng lehnoh ka Garo hills.
Ha ka shithi kaba la thoh sha u President ka UDP ka la thoh ba  u President u dei ban shimkhia bad ban weng noh ia u Dr.
Mukul na ka shuki Myntri Rang bah khnang ban ailada ia ki jingtohkit, ka la ong ruh ba kum ka seng kaba don ka jingkitkhlieh na ka bynta ka jylla bad ka ri ka dap da ka jingsngewkhia halor ka jinglong jingman ka shongsuk shongsain , ka synshar paidbah, bad ka jingiaumsnam ha ka jylla khamtam ha ri-Lum Garo kaba dei ka jaka shong jaka sah u Myntri Rangbah.
Ha katei ka shithi ka UDP ka la pyntip ruh  sha u President  halor ki jingkynnoh ba u Myntri Rangbah ka jylla u don ka jingiadei bad ki seng lehnoh kumba la pynbna da u political Secretary ka ANVC-B u Ajaju Marak uba la kam ba u chairman ka seng u Rimpu Marak, u don ka jingiadei ba jan bad u Dr.
Mukul , u la kam ruh ba dei katei ka kynhun seng lehnoh kaba la trei borbah na ka bynta ban pynneh ia u ha ka shuki Myntri Rangbah kaba u shong mynta.
Shuh shuh ka UDP ka la ong ba kaba lyngngoh ka long ba tang  marsien mih kiba kum kitei ki jingpynbna na u political secretary ka seng 4 ngut ki lehnoh ANVC-B, ki la kyllon iap ha ki kuli jong ki pulit, ka la kynnoh ba katei ka jingshah siatiapa jong ki 4 ngut ki lehnoh dei ka buit ban pynjah ia ki sakhi satar ba u Myntri Rangbah u don ka jingiadei bad ki kynhun lehnoh.
Ka UDP ka la pynkynmaw ruh ba ha u 2012, khyndiat bnai shuwa ban long ka elekshon MLA, ka sorkar jylla ka la khot ia kren ia ka ANVC ha kaba katei ka phang ka la poi sha thong ha kaba ki la ia soi ruh ia ka kular iateh ia ka jingthmu ban pynkhlain ia ka GHADC da kaba kyntiew ia ka jingdon dkhot jong ka na ka 30 sha ka 40 ngut, bad ia katei ka kam la mynjur da ka kynhun ki Myntri sorkar.
Ka la long ruh ba kaba kham pynlyngngoh shuh shuh ka dei ka jingbym lah ban khot ia kren ia ka GNLA kumba la khot ia ka ANVC.
Shuh shuh ka UDP ka la kdew kti halor ka jingkloi u chairman ka GNLA u Champion  Sangma ban pyndem ialade bad ia ka jingwan pyndem jong u la leh ha ka rukom kaba jar-jar bad ym shym gla paw kino kino ki khubor hynrei tad haduh ba utei u chairman ka GNLA au la poi hapoh ka jingtohkit ka Ingbishar ha kaba la ai ki jingsumar ba kyrpang ia u ym kumba long kiwei pat ki lehnoh bad ki runar.
Ha ka juh ka por, utei u khliehduh ka seng lehnoh u la pynbna ialade ba un kyrshan Congress ha ka elekshon MLA ba la dep, thoh ka UDP sha u President.
Kitei kiei kiei baroh kiba la jia ki long ki jingjia kiba khlem artatien ba u Myntri Rangbah u don ka jingiadei bad ki seng lehnoh , ong ka UDP kaba la dawa ruh ba dei ban thung da ka tnad tohkit ka CBI halor katei ka jingjia.
Shillong,21K’lyngkot:Ki nongtrei khasi hapoh ka kynhun ba 20 ngut  jong ka CMCL Christian Staff Lumshnong (EJHD) ki la leit pynlong ka jingleit jngoh ia ka jaka ri khunswet kaba don hapoh ka shnong Sahsniang(WJHD), ha ka 18 tarik u kyllalyngkot mynta u bnai,  kaba la tip kum ka NEIMA Home Orphanage ba hap hapoh ka jingpyniaid jong ka North Eastern  India Mission Association kaba don ka headquarter ha Shillong.
Ha kane ka sngi la pynlong ia ka jingialang  ba la pyniaid da u Chairman ka CMCL Christian Staff, u ma Sankupar Chullai(Senior Engineer) lem bad ka jingiadonlang u Rangbah shnong ka shnong Sahsniang, u ma Kartos Sayoo bad ki nongpyniaid ia ka NEIMA Sahsniang Unit.
“La seng ia ka NEIMA ha u snem 2004 bad mynta ka  long ka iing ia kumba 25 ngut ki khynnah ha ki rta ba naduh 2 – 17 snem kiba baroh ki dang don ha ki jingpule bad ki don ruh kiba la mih ban trei kam.
Tangba kum ki nongpyniaid ia kane ka iing, ngi don ka kam ba dang sahteng kaba dei ban pyndep, kata ban tei ia ka iing na ka bynta ki khynnah shynrang(BOY’S HOME) kaba kum ka NEIMA ka la buh ban pyndep ha kine ki snem ba la leit", la pynpaw u tymmen basan Lompas Tang uba long uwei na ki nongpyniaid ia katei ka jaka pynsan ia ki khunswet.
"Ha kine ki snem ka NEIMA ka ieng da ka jingnoh synniang  na ki niam khristan bad niamtre, sengbhalang bad kiba bun ki riewshimet.
Bad ka jingwan jong phi sha kane ka jaka ka long kaba la phah da u Blei", la pynpaw shuh shuh une u rangbah.
Ha kane ka sngi, ki  CMCL Christian Staff ki la noh synniang sha kane ka NEIMA Home Orphanage   41 hajar tyngka lem, shi byrni u khaw, ki jain bad kiwei.
La pynkut ia ka jingialang da ki kyntien kyntu kynpham bad ki jingduwai jong u samla Lancaster Marbaniang (Junior Engineer), uba long u secretary jong ka CMCL Christian Staff, uba pynkynmaw ia ki heprit ha kane ka jaka ri khunswet ia ka proberb ba ka jingtieng ia u Blei ka long ka jingsdang jong ka jingstad bad iai ban  ba kane ka proberb kan im hapoh jong ki.
Shillong, 19 Naitung:Ka UDP Ranikor ka la kyrshan ia ki san shnong kiba pyrshah jur ia ka jingpynhap sha Mawsynram constituency ha ka MDC elekshon.
Ka Executive Committee jong ka party kaba long ha ka 17 tarik Naitung, ka la shim ia ka rai ban pyrshah jur ia kane ka jingleh jong ka Executive Committee jong ka KHADC ban pynhap ia ki san shnong kiba dei mynshwa ha ka Langrin comstituency sha Mawsynram ha kane ka kynti.
Kine ki san shnong kiba pynhap sha Mawsynram ki long ka Domskhen, Mawlangroh, Nongthymmai, Trongpleng bad ka Raibah.
Haba pynlait khubor hynne ka sngi, u general secretary ka UDP Langrin circle u Bah GG Bung Snaitang u la ong ba ka jingpynhap ia kine ki shnong sha ka Mawsynram constityuency ka la ktah jur ia ka jingsngew jong ki paidbah kitei ki shnong kiba hap ha ka Block Ranikor.
Kane jingleh jong ka KHADC kam long kaba dei namar ba la shu pynhap khlem sngap ne pan ia ka jingsngew jong ki paidbah, la ong u Bah Bung ha ka kyrwoh.
Ka party kam sngew pher ei ei ruh ia ka jingsngap jar u MDC ka Langrin u Bah Mansturdy Nongrem halor kane namar ba u dei u ba don bynta lang naduh u snem 2007 ba la pynkhreh ia ka Bill hynrei donbok ba khlem urlong ha katei ka por.
Halor kane, ka UDP ka lathung komiti ruh ban iakren kham bha ia kane ka Bill hapoh ka jingialam u Bah PK Raswai.
Ha kajuh ka por, ka la sngew tynnad ia ka jingpynngat ia ki shnong kiba dei mynshwa sha Nongstoin hynrei la pynhap mynta sha Langrin MDC constituency.
Ka seng kan sa pynlong ruh ia ka jingialang na ka bynta ban iakren ban pynkhreh ia ka elekshon ha u 2014, la ong shuh shuh ka kyrwoh na u Bah Bung.
U Tymmenbasan Dires Khongwir, u kthaw jong U Bah P.
Sohkhlet Secretary Balang ka Balang Presbyterian Mawsmai, u la khlad noh na kane ka sla pyrthei.
Ka jingleit on tep ia utei u rangbah, kan long ha ka 21 tarik, kata ha ka sngi u Blei ha ka por 2:00 baje noh phai sngi ha u lum jingtep ka Balang Presbyterian Mawsmai.
Jowai, 19 Naitung:U draibar jong ka Bolero Pickup No.
ML04B-4089 u la mih na iing ban leit sha Jaintia cement, East Jaintia Hills hynrei um shym laleit phai iing shuh.
Kane ka long ha ka por 8 baje mynstep jong ka 15 tarik Naitung.
Ha ka sngi kaba bud, u la phone sha ka tnga, ka Kong Sinal Sutnga ban pyntip ba u la shah rahbor.
Ka la ujor da ka ejahar bad pulit dang tohkit.
Shillong, 19 Naitung:Ki pulit jong ka East Garo hills ki la ioh ban khyrwit iap ia uwei u snar ka GNLA uba bat kum u Lance Corporal ba la tip kyrteng kum u Pilon M Sangma ha ka jingiakhun hynne ka sngi.
Na utei u dkhot ka GNLA, ki pulit ki la ioh kurup ruh kawei ka suloi AK 47 bad ka synduk thep kuli, kawei ka pistol na US ka.
45 pistol kaba lah ban siat hynniew sien bad uwei u bomb grenade, ar tylli ki wireless, ka identity card ka GNLA bad ki kot ki sla.
Kane ka jingjia ka long ha shnong Bangsamgre ha East Garo Hills  ha jaka riehtngen jong u commander ka GNLA u Jimmy Momin ha katei ka shnong.
U SP ka East Garo Hills u JFK Marak u la iathuh ba ki pulit lem bad ki SWAT bad ki COBRA ki la pynlong ia ka jinghiar thma ha katei ka jaka kaba jngai kumba 25 kilometre na Williamnagar.
Ki la pynlong ia ka jinghiar thma ia katei ka jaka hadien ba la ioh ia ka jingtip ia ka jingdon jong kitei ki lehnoh ka GNLA kiba pynlong kum ka jaka riehtngen.
Ha kane ka jingiakhun, kaba la neh kumba lai kynta, utei u dkhot ka seng u la kyllon na ka jingdei ki kuli.
Ki pulit ki la pynlong ia ka jingkhynra hadien ba ki la ioh jingtipia ka jingdon jong ki dkhot ka GNLA ha katei ka shnong.
Lah ban kdew ba ha kane ka sngi Palei, ki pulit jong ka East Garo hills ki la ioh kurup ki tiar siat na kawei ka kali kiba suba jur ba dei jong ka seng GNLA ha Chinabat.
Uwei u briew u la shah kem halor kane ka jingjia.
Shillong, 19 Naitung:Ha ka miet jong ka 18 tarik, ki runar ki la tuh ar tylli ki thuk thuk pulit ka ML-02-0521 bad ka ML-02-2656 na ktem jong ka MPRO ha sor Bagh mara, South Garo Hills.
Ki pulit ki dang tohkit ban lap ia ki nongtuh bad kurup biang ia ki thuk thuk.
U Bah Kyrshan Tynsong khun jong i kong Melto Tynsong Pynursla para jong i Bah Aibor Tynsong bad i kurim jong i kong Jopdalin Khyriem, ula khlad noh mynta ka sngi.
Ka jingleit on tep ia utei u rangbah, kan long ha ka 21 tarik u Naitung ha ka por 2 baje nohphai sngi ha u lum jingtep ka kur Khyriem ha Dem thring, Shillong.
Tura, 19 Naitung:Ka jingpyndonkam ia ki kali paidbah da ka sorkar ha ka Garo hills ka long kaba man ka por , ia kitei ki kali la ju pyn donkam ha ka por elekshon bad kiwei pat ki jingjia.
Hynrei la ioh jingtip pat ba ha kum kitei ki jingshah bat ki kali paidbah kiba dei trai da ki riew shimet ym shym la siew ia ki la 3 snem kynthih mynta.
Namar katei ka jingbym siew ka sorkar ia ka bai kali jong ki ki trai kali ki la pynlong iaka jingpakhang kali kaba lai sngi ban pynpaw ia ka jingpyrshah ia katei ka jingleh ka sorkar.
Ki trai kali ki kynthup naduh ki Bus, ki kali rit kum ki Sumo bad kiwei pat.
Uwei na ki tra kali u bym shym la kwah ban pynpaw kyrteng u la ong ba ki trai kali kim dei kita ki nongleh isynei iano iano hynrei ki don la ka jong ka ing ka sem bad ki khun ki kti kiba ap bam na ki, ha kaba u la pynpaw ruh ba lada ka jingsiew ka khuid kin ym sngew eiei ia kata hynrei kaba wanrah jingeh pat ka long bym biang ki jingsiew ia ki bad la pynsah ram pong ding.
Jowai,19 Naitung:Ki sawtylli ki sengbhalang kata ka AJYWO-CGB, KSU-JHDU, FKJGP-KC bad HNYF-ER kin pynlong ia ka jingialang paidbah  na ka bynta ka jingdawa ia ka Inner Line Permit (ILP) ka ain ka ban teh lakam ia ka jingwanrung kyrthlep ki mynder ri bad ki bar jylla sha ka jylla Meghalaya.
Kane ka jingialang kan long haka 22 tarik mynta u bnai ha ka por 12:30 baje mynsngi community Hall Khliehriat West.
“Ngi khot sngewbha ia baroh ki paidbah jong ka Ri Lum Jaintia ban wan sngap ia katei ka jingialang paidbah ba ngin pynlong ha katei ka sngi na ka bynta ban pynshai sha u paidbah bad ruh ban pan ka jingkyrshan kaba pura na u paidbah halor ka mat jaingdawa jong ngi, halor ka jingdonkam ba kyrkieh ban pyntrei kam ia ka Inner Line Permit (ILP) ha kane ka jylla jong ngi na ka bynta ka iap ka im jong ka jaidbynriew rit paid jong ngi.
" ong U Bah M H Dkhar President ka AJYWO Sengkmie.
U Bah SS Naingti, General Secretary ka KSU-JHDU, u la ong “Ngi dei ban khie noh joit na ka jingiohthiah na ka bynta ka Ri bad ka Jaidbynriew bad ngi dei ban ieng tylli kawei ban dawa na ka sorkar jylla ba kan pyntrei kam noh mardor ia ka ILP hapoh u pud u sam jong ka jylla Meghalaya jong ngi na ka bynta ka jingmyntoi jong ngi kum ki trai ri trai muluk.
Ngi khot ia ki paidbah baroh ban iawan khlem pep khnang ba ngin lah ban pynmih kawei ka sur sha ka sorkar bad kata ka long ‘Pyntrei kam noh ia ka ILP hapoh ka jylla Meghalaya’.
"Ki nongialam jong ka KSU, FKJGP, HNYF, CSWO, KWAADA, SSSS bad kiwei de ki nongialam sengbhalang na kylleng sawdong ka Bri u Hynniew Trep kin wan ban ai jingkren ha katei ka sngi, ong ka kyrwoh na u President ka AJYWO.
Shillong,19Naitung: Ka Meghalaya pensioner Association, Shillong bad Sohra Unit ka la pynlong ia ka jingthung dieng kum ka dak ka  jingpynneh pynsah bad ban pynitynnad ia ka Mei mariang.
Ka MPA ka la pynlong ia ka jingthung dieng ha u Lum jingtep ka Balang Presbyterian Nongsawlia bad Lum kyntong,Saitsohpen ha ka 28 tarik mynta u bnai.
ha katei ka sngi thungdieng ka seng ki nongtrei ba la shongthait la plie ruh ia u mot Lum jingtep Presbyterian Nongsawlia da u u Syiem ka Hima Sohra u Paiem Freeman Syiem bad ia u mot ha Lum kyntong la plied a u Bah r.
Rymbai sordar Ilaka Saitsohpen ha ka jingiadon ryngkat u Bah DK Synteng Matabor Dongskul, ki riewrangbah na ka Balang Nongsawlia bad ki paidbah.
Shillong,19 Naitung:Ka jingiap jong ki 22ngut ki khynnah skul, na ka daw jong ka jing ngat bih, na kaba bam ja sngi ha Bihar, ka la pynduh noh ia ka jingim jong uwei u samla uba na ka shnong Pyrnai, kaba don harum jong ka Shnong Pynursla.
Utei u khynnah u dei uba la tip kyrteng kum u Augustlang Binan, na ka shnong Pyrnai.
U dei u khynnah uba dang shong  klas IX uba dang don ha ka rta 14-15 snem, u khun jong u bah Hobar Khongsdam.
Haba ia kren bad u Rupang , u Bah Bar Khong lam u la iathuh ba utei u khynnah u la shong la sah ban leit pule sha Bihar la 5 snem eiei bad ha kine ki san snem ba u la leit pule hangtei, u la wan ing khadduh eh ha u snem 2011, bad shuwa ia kata u la wan ing tang shisien kaba long tang arsien ha kitei ki san snem ba u la shong ha Bihar.
Haba la kylli hato ia ka met iap jong u kin tep ha Bihar ne kin wanrah sha ka shnong jong u, U Bah Bar u la iathuh ba ia ka met jong utei u khynnah kin pynpoi hi na Bihar sha Guwahati bad kiba haing ha sem kin sa leit shaw na Guwahati ha kaba u la iathuh ruh ba ka met iap jong utei u khynnah ka lah ban poi lashai ne la shisngi.
Ki kmie ki kpa jong utei u khynnah haduh mynta ki shu iai ap ia ka met u khun jong ki ban wan poi sha Guwahati.
Shillong,19 Naitung:Na ka por sha ka por ngi la ju ioh sngew ia ki jingialap ki nongialap kristan shaphang ka jingwan synshar uta u Nombar ia ki briew.
Ha kine ki sngi ngi la iohi ba ki la mih bun kiba kum kita ki nombar ba donkam ban don ha manla ka thliew ing ki paidbah ba kin ioh ia kata ka hok jong ki ban pynmyntoi ia lade.
Khyndiat sngi myn shuwa hadien ba ka sorkar ka la pynbna ia ka MHIS bad bun ruh kiba la ioh ia katei ka Card, u Rupang u la ioh jingtip ba ha ki thain nongkyndong kiba bun ki kristan ki la kyntait ban leit shah shondur ban ioh ia ka MHIS, namar ba ha ka jingngeit jong ki ia kata ka jingwan synshar ki Nombor, ha kaba bun ngut na ki ruh ki la duh ia ka jingmyntoi ba ki dei ban ioh na ka MHIS.
Halor katei ka phang u Rupang da ka jingsngewshon jingmut u la la leit ban ia kynduh ia uwei na ki pastor rangbah u Rev.
P.
Hynniewta ban ia phylliew jingmut bad u shaphang kata ka jingwan synshar kita ki nombor ha kaba utei U Pastor u la kubur ba katba nangmih ki sngi kita ki jingpyndonkam nombor ki la nangmih shaid shi shaid , hynrei u la ong pat ba ki kristan kim dei ban tieng ia kane, ki dei ban leh katkum ba la pynmih ka sorkar ba kin ioh ia ka hok lajong ka ban ai jingmyntoi ia ki.
U Pastor Hynniewta u la ong ruh ba ha ka jingshisha u la ioh jingtip ba ki paidbah ki la sngewsyier palat ia kita ki jingpyndonkam nombor khamtam kane ka Aadhar kaba la iaid ha kiwei pat ki jylla bad ym dei tang ki kristan, hynrei ki ba dang don ha ka niam tynrai ruh ki sheptieng ia kane.
" Hynrei kim dei pat ban  sheptieng ia kiei kiei kiba lehse ki lah ban long tang ki jingthmu jong ki briew hynrei ki dei ban shaniah beit ha u Blei, uba ki mane u Blei uba ym tang ha khyndew bad ha kane ka sla pyrthei" ong u pastor Hynniewta.
Haba la twad jingmut pat shaphang ka Aadhar, la ki kristan ki lah mo ban  bud katkum ba la bthah ka sorkar ne ki don ne em ki jingpyrshah bad ki jingpynshai sha ki briew na ki bor Balang, utei u Pastor uba dei Incharge ia ka Balang ha Lawbah bad ki thain jong ka, u la ong haduh mynta kam pat don kano kano ka jingiapynbeit ha ka Assembly, hynrei u la ong pat ba haduh mynta um pat da ioh jingshai kaba pura shaphang ka Aadhar, hynrei un dang hap ban da pule bad peit thuh bha shuwa ia kane ka ain thymmai ka sorkar bad hadien kata kin sa shim ia ki lynti ba I donkam.
Nongpoh, 19 Naitung:Ka Ri-Bhoi Youth Federation (RBYF), hynne ka sngi ka la pynbna syndon ba la weng noh ia ar ngut ki dkhot nongia lam jong ka, hadien ba ka la shem ia ka jingbym lah jong ki ban ai ia ka jingiatreilang bad ka seng ha kiba bun ki liang.
Ki ar ngut ki dkhot ka seng ba la shah weng noh hynne ka sngi, ki kynthup ia u Bah Esting Kharkrang, General Secretary ka Umsning Circle bad ia u Bah Kyrshan Makdoh, President ka Nongthymmai Unit, uba long ruh u EC Member ka Umsning Circle.
Ki nongialam ka RBYF hynne ka sngi ki la ong ruh ba ka jingweng noh jong ka seng ia kitei ki ar ngut ki dkhot nongialam jong ka, ka long ba kim ju lah ban ai ia ka jingiatreilang bad ka seng ha kiba bun ki liang bad ki ju mlien ruh ban leh pyrshah haba don kino kino ki ishu ba ka seng ka ieng na ka bynta ka Ri bad ka Jaidbynriew.
Kumta ka seng kam kwah ban don ki bun ki dkhot ba tang ka kyrteng khlem pyni pat ia ki kam jong ki ha kiba bun ki kam ba ka seng ka ju iaid shakhmat na ka por sha ka por, la ong ki nongialam ka RBYF.
Kat kane ka ishu MUDA, hynrei kitei ar ngut ki la shu shong kli kti khlem treikam ei ei bad ki la iaid kiar ruh na kiwei pat ki dkhot ka seng, wat haba la syllok bad ki bun sien, la ong shuh shuh ki nongialam, dei halor kane ba ka seng haba ka la iohi ba ki shu shong kli kti, kam banse ban phah shong ben noh ia ki naduh mynta bad kim don hok shuh ban kam ba ki dei ki dkhot ka RBYF nangne shakhmat.
Ha kajuh ka por, ka seng ka la ong ruh ba kane ka dei ka jingsneng ia kiwei pat ki dkhot bym treikam ka seng, lada lap ia kino kino kiba leh pyrshah kita ruh kin ngat ha kajuh ka apot shah beh seng, ki la bynrap shuh shuh.
Ka seng ka pynbna ruh ba kane ka long ka jingpyntip sha baroh ba kitei ki ar ngut kim dei shuh ki dkhot ba pura ka seng naduh mynta ka sngi bad kim lah shuh ban kam ialade ba ki dei ki dkhot ka RBYF la ka long haba ki leit donkam ha ki ophis sorkar ne sha ki paidbah, la ong ki nongialam.
Jowai, 21 Naitung:Ka Behdeiñkhlam ka Raij Tuber ka la poi sha kaba kut mynta ka sngi, ha kaba 63 tylli ki Rong (rot) bala wanrah da ki khun ki hajar ka Tuber Kmaichnong, ki ba shong sah sha ki shnong baher bapher jong ka Ri lum jaitia  bad ruh ki dong  bapher bapher kiba don ha ka shnong Tuber kum kadak ban wan pynshong shit pyn iphuh ipheñ  ha ka sngi kut ka  lehniam Behdeinkhlam ha ka Shnongtrai ka jongki haka juh ka por kumka jingia kynduh lang.
ialehkmen lang shisen shisnem  para Tuber.
Ha kane ka sngi la wansakhi ruh da u myntri rangbahduh ka sorkar Jylla u Dr Mukul Sangma, ha ryngkat ka jingsynran lang ki katto katne ki myntri sorkar ka Jylla.
U Mukul,  kum u kongsan  u ong ba  ka jylla Megha laya ka long ka jylla kaba riewspah ha ka culture bad u ong ruh ba katno ka long kaba itynnad kum ka shad Nongkrem, ka wangkala bad ka Behdeinkhlam.
U Sangma, ula ong shuh shuh ba na ka liang ka jongu, nga mynta hi u snem  un phah ka jingtyrwa sha u myntri  jong ka Tribal Affair, ba kin mangtyngka na ka bynta ban pynbha pynmiat ia kane ka Aitnar, bad ruh na ka liang tnad PWD ka la  shna pynbha ia kane ka surok, ha kaba u khmih lynti ba kin sa ioh shen ia ka surok kaba bha.
Shillong,21 Naitung:U President jong ka FKJGP,Mawthadraishan Circle u Bah HB Wahlang uba la ju tip kum u Bah don wahlang mynta ka janmiet u la pynbna ba u la ieh noh ia katei ka kam ba u bat bad ruh kumjuh ia ka FKJGP ha kaba u la pynbna ba u la ieh ia katei ka kam na kid aw ki bym lah kiar.
Kumjuh ruh nalor U President ka FKJGP la ioh ruh ki jingpynbna ia ki jingiehnoh ia ka seng na ki dkhot jong ka Nonglait Unit na ki juh hi kid aw ki bym lah kiar.
“Ngim lah shuh ban dang bteng ki jingiatreilang bad ka  seng FKJGP ha ki por ban dang wan na ki daw bym lah kiar.
Kumta ngi la rai ban weng noh shi-syndon na ka seng naduh mynta ka sngi, bad ngi kitbok kitrwiang ba ka seng kan dang ïai kiew irat ha ki por ban dang wan," ong u Bah Don ha ka kyrwoh ba la pyllait mynta ka janmiet, hynrei utei u samla u la kitbok kit rwiang ia ka seng ba kan nang kiew shaphrang ha ka jingtreikam jong ka na ka bynta u paidbah bad ka jaitbynriew.
Kum ban shu pynkynmaw ba shipheew sngi mynshuwa, ki dkhot bad ki nongkitkam jong ka seng FKJGP,Mairang Circle ki la iehnoh kam lut  da kaba khylliap lama noh ia katei ka seng ha Mairang bad tang hadien katto katne sngi la seng biang bad la jied ia ki nongkitkam ba thymmai jong ka Mairang Circle.
Shillong,21 Naitung:Ka UDP Youth Wings lyngba ka kyrwoh ba la pyllait paidbah da u President jong ka u Bah Hamlet Dohling ka la pynrem jur ia ka jingleh riewkhlaw jong ka sorkar Assam  da kaba iai bteng ban pynjot pynpra ha ki thain khappud ka jylla bad ka Assam.
Ha ka juh ka por ka UDP ka la dawa ruh na ka sorkar Assam ba ka dei ban siew bai lut ksan ia ka jingpynpra pynpra jong ka ia ka skul Lower Primary school kaba don ha Sabuda kaba hap hapoh ka Raid Nongtung, Ri-Bhoi District.
Ka UDP ka la dawa ruh ia ka sorkar jylla ba ka dei ban leheiei halor katei ka jingleh jong ka sorkar assam ym ban shu sngap bad ban shu peitkai namar kane ka jingleh kam dei shuh kaba phyla hynrei ka dei kaba iai jia na ka por sha por.
Jowai, 21 Naitung:Ka Sengkur Lyng doh Talang kaba kynthup ia ka kur Lyngdoh Talang, ka Buam, Nongtdu, Nia lang bad ki khun ki ksiew jong ka Chyrkiang Talang Basiah, ki la pynlong ia ka jingialangbah ba 6 jong ka kur ha ka 20 tarik ha HK.
Singh Memorial Secondary School, Jowai.
Da ki spah ki ki khun ki ksiew kane ka kur kila wan na ki bynta bapher bapher jong ka ri Khasi Jaintia ban ia donlang ha kane ka jingialum kur.
Ha kane ka jingialang ka kur kala pynkup burom ruh ia ka kong Ripnar Lyngdoh, na ka bynta ka jingiohkiew kyrdan jong ka kum ka IAS officer jong ka sorkar India.
Ha ka jingkren jong ka kum ka nongiohpdiang iaka burom ka kong Ripnar kala ai khublei iaka kur baroh kawei na ka bynta ka burom bala ai ha ka bad ka ainguh ia U Blei na ka bynta ka jingialam lynti jong u bad kumjuh ruh ka ai khublei iaki kmie ki kpa bad kiba ha iing ha sem kiba la btin bad ialam lynti iaka ba kan poi sha kane ka thong.
Ka kong Ripnar Lyngdoh ka dei ka khun jong ka kong Berlin Lyngdoh bad u Rev.
H.
B.
Syngkrem bamkwai ha duar u Blei.
Ha kane ka sngi la ioh ruh iaka jingkren na u Rev.
C.
Lyngdoh uba la wad bniah shaphang ka kur bad bud sa ka jingkren na ki riew rangbah jong ka kur kum u ma Jopthiaw Lyngdoh IAS, Promiwel Lyngdoh, Dr.
Phervision Nongtdu bad ia ka jingialang la pyniaid da u ma Borsing Lyngdoh Talang.
Shillong, 21 Naitung:Ka jingpynrung kam shipai kaba long ha kane ka sngi Saitjain ha Polo, ka la sakhi ia ka jingwan tuid ki samla Khasi ban iakhun ia ka kam shipai.
Ha kane ka sngi ba nyngkong ka jingpynrung kam kaba long ha JN Stadium ha kane ka sngi Saitjain, palat kumba 2000 ngut ki sam la Khasi na kylleng ki jaka ki la wan ban iakhun rung kam shipai.
Kane ka jingpynrung kam shipai kan bteng haduh ka 28 tarik Naitung.
Ki bor shipai ki la sngewkmen ia ka jingwan tuid ki samla na kane ka jylla ban iakhun ia ka kam shipai ba la pynlong da ka Headquarters Recruiting Zone (NE States)  bad ka State Civil Administration.
U heh shipai 101 Area General Officer Commanding Lieutenant u RS Panwar u la pynher lama ha kane ka jingrung kam shipai kaba dei ban mareh 1.
6 Km.
U General Panwar u la sakhi ia ka jingthrang jong ki samla ban rung kam shipai.
Ha kajuh ka por, u Officiating Deputy Director General Recruiting (NE States) u Colonel Tarun Kumar u la iathuh ba kane ka jingrung kam shipai la pynlong ha kane ka jylla hadien san snem ba la dep.
“Kane ka jingrung kam shipai ka plie lad ia ki samla jong ka jylla Meghalaya  na ka bynta ka lawei baphyrnai ha ka kam shipai", la ong u Kumar.
U la iathuh ba kane ka jingrung kam shipai ka long na ka bynta ki samla ka jylla Meghalaya  bad ki lai tylli ki district ka Assam bad bynrap ba ka sngi ba nyngkong ka long na ka bynta ki samla ka jylla Meghalaya kynthup ia ka East Khasi Hills, South West Khasi Hills, West Khasi Hills bad ka Ri-Bhoi.
“Ka jingpynrung kam ia ki samla na kiwei ki district na ka jylla kan long ha sngi u Blei" la ong u Kumar.
Ha kajuh ka por, u Defence PRO Group u Amit Mahajan u la ong ba baroh ki lad ki lynti yn shim ban pynthikna ba ka jingpynrung kam shipai kan long kaba khuid bad kaba suba.
“Ia ka jingpynrung kam shipai la leh da ki kor kompiwter ha kaba ym lah ban leh tuh", la ong u Mahajan.
Shillong,21 Naitung:Ka met iap u Augustlang Binan, u khynnah 15 snem karta ba la iap ha ka bih jingbam ha Bihar, ka la wan poi ing mynta ka janmiet ka 21 tarik u Naitung bad la ioh jingtip ruh ba ia ka metiap utei u khynnah yn pyndep rukom  lashai ka sngi ha ka shnong jong u ha Pyrnai, kaba don harum Pynursla.
Haba ia kren bad u Rupang u Bah Bar Khonglam u la iathuh ba ia utei u khynnah ba la iap, la phah ba un leit pule sha Bihar da ka ‘Lei Synshar Cultural Society’ Riwar Mihngi.
Kum ban shu pynkynmaw ba ha kane ka taiew ki la don haduh 22 ngut ki khynnah skul kiba la duh ei la ka jingim tang na ka daw ba ki la bam ia ki jingbam sngi ha kawei ka skul ha Bihar kaba dei ka skul sorkar ha  ka shnong  Dahrmasati Gandawan kaba hap hapoh ka Marhrakh Block bad kaba jngai kumba 25 kilomitar na Chhapra bad 60 kilomitar na Patna ha kaba la mih ruh ki jingkynnoh ba ka nonghikai jong katei ka skul ka la ber bih ha ki jingbam, kaba hadien la lap ba hakitei ki jingbam ki don kit dong niangbshiah.
Ha katei ka jingjia ba sngewsih u Augustlang khun jong I kong B.
binan bad I Bah Hobar Khongsdam na ka shnong Pyrnai u la ngat ha katei ka apot.
Shillong,21 Naitung:U Deny Jyrwa na ka shnong War-War u la leit ban rung jubor ha ing ka longkmie kaba la 45 snem karta ha kaba u la byrngem byrsit ia ka da kumne kumtai bad utei u briew u la tan ia ka jubor ju sti sha ing jong u hi ha kaba u la leh be-i-jot ruh ia ka.
Kane ka jingjia ka la jia ha ka 19 tarik mynta u bnai katkum ki jingujor  ba la ioh na u Bah Bisco Khongngain u khun jong katei ka longkmie, ki pulit ka Sohra Police Station ki la rejistar case pyrshah ia u Deny da kaba pynngat ruh ha kyndon  case vide c/no 21(7)13  u/s 447/376(1)/506ipc bad k pulit ki dang toh kit ia katei ka jingjia.
Shillong, 21 Naitung:U Myntri Rangbah ka jylla u Dr Mukul Sangma u la bynniaw jur ia ka jingbym lah ban pynmih soh da ka jingpyn donkam da ki tiar buit stad na ka bynta ka roi ka par ha kane ka jylla.
U la ong ba ki enjiniar kim dei ban bat sah ia ki jingstad kiba rim hynrei ki dei ban wad buit thymmai bad ki dei ban pdiang ia ka jinglap ka jingstad kane ka juk.
“Ki tiar stad ba la pyntreikam da ki tnad sorkar bapher bapher ki la wanrah ia ka jingduh nong ia ka iarong ka jylla" la ong u Dr Mukul haba kren ha ka jingplie ia ka 13th Annual General Meeting (AGM) jong ka Meghalaya Engineering Service Association (MESA) halor ka phang, Ki nongshem buit, ki nongniah sha ka jing kylla (Technocrats-Drivers of Change) kaba long ha U Soso Tham Auditorium ha kane ka sngi Saitjain.
U Myntri Rangbah u la pynthikna ba ka la dei ka por ban wanrah ia ka jingtreilang jong ki enjiniar ban wad da ki buit thymmai na ka bynta ban wanrah ia ka jingkylla ha ka imlang sahlang.
“Kaei kaba donkam ka long ban khleh ia ka buit thymmai bad ka buit ban pynthikna ba kan long kaba iaid kam ban wanrah ia ka jingkylla.
Kan long ruh ka jingmyntoi na ka bynta ban pynbha ia ka rukom synshar khadar ruh" u la ong.
U la ong ba ka sorkar ka pdiang ia ki buit jingstad kane ka juk na ka bynta ka jingmyntoi jong ka imlang sahlang khamtam ha ka liang ki tiar ki tar ba pynsted ia ki kam pynroi.
“Ka long tang haba ngi pdiang ia ka jingmut ba thymmai, ngin iohi ia ka jingkylla" la ong u Myntri Rangbah.
U la kyntu ia ki enjiniar ban pyndonkam bha ia ka jingtbit bad ka jingshemphang jongki khamtam kito kiba kham san ban hikai ia kiba kham rit ban pynlong ia ka jingtreikam kaba kham janai.
U la kyntu ia ki enjiniar ban shu bat sah ia ka jingmut kaba rim hynrei ki dei ban pdiang ia ki jingmut ne ki buit thymmai ha ka jingshem jong kane ka juk na ka bynta ka jingmyntoi jong ka imlah sahlang.
Haba pyntip ba ka sorkar ka jied ban pyntreikam da ka polisi ban pyntreikam da ki buit bad ki tiar stad mynta, u Dr Mukul u la ong “ngi donkam ban mih na synduk bad ban im da ka jingshisha".
Haba pynpaw ia ka jingjia ka bor ka mariang ha Uttarakhand, Dr Mukul u la ong ba ka jylla ruh ka dei ban long kaba la khreh ban iakynduh ia kano kano ka jingeh khamtam ha ka liang ka jingtei bad ki jingshna.
U Myntri ka PWD u Bah Sniawbhalang Dhar ha ka jingkren jongu,  u la ong ba ki enjiniar ki dei ka atiar ban wanrah ia ka jingkylla.
Kumjuh ka myntri tnad pynroi sor, ka Kong Ampareen Lyngdoh ka la ban jur ban iada ia ka mariang haba pyntreikam da ki buit bad ki tiar stad ha kane ka jylla.
“Ka jingiada ia ka mariang ka dei kaba donkam eh khnang ban gin ai ia ka pateng sha ki longdien ia ka mariang kaba shngain bad kaba biang" ka la ong.
Shillong, 21 Naitung:Lai ngut ki runar kiba donkti ban rahbor bad pyniap dusmon ia u Bah Coniwell Thabah, u Trai jong kawei ka kar khana siat rong kali ba don ha Mawlai Nongpdeng, ki la shah kem ha kane ka sngi Saitjain.
Ki  lai ngut ki runar ba shah kem ba la tip kyrteng kum u Kynsai Jones Kharlukhi ba 25 snem, u Shanbor Rani ba 23 snem, bad u Markstar Pariat ki ba dei hi na Mawlai bad kiba ia ithuh ithaw bha bad u Bah Coniwell.
Ia u Kynsai Jone bad u Shanbor Rani, la ioh kem na Shillong katba ia u Markstar Pariat la ioh kem na Laitryngew.
Ki Pulit ki iathuh ba kine ki lai ngut kila rahbor ia u Bah Coniwell ban lute bad kila phah soi jubor ia lai tylli ki cheque ba T.
3.
50 lak, T.
3 lak bad T.
2 lak tyngka hashuwa ba kin pyniap ia u.
Kine ki runar kila leit sha kawei ka Bank hangne ha nongbah ban leit sei ia kane ka cheque hynrei ka Bank kala kyntait ban pdiang ia ka.
Ki pulit ki iathuh ba ha kane ka jingleit jong ki sha Bank, ki CCTV jong ka Bank kila ioh ban ring video ia ka durkhmat jong kine ki runar bad na kane ka Video CCTV, la pynsuk ia ki Pulit ban thwet bad ban kem ia kine ki lai ngut.
Ban pynkynmaw u Bah Coniwell Thabah ula jah rngai bad ka kali Maruti Car, naduh ka janmiet 12 tarik na ki thaiñ Motphran hynrei ia ka kali la lap ha ka 16 tarik napoh ka surok Lummawbah.
Hynrei shisngi hadien kane, ki Pulit kila lap noh ia ka metiap kaba la thiah lyngktar hapoh ka khlaw najan ki thaiñ Umlyngka.
Ki Pulit ki iathuh ba u Shanbor Rani u dei u snar bala shah kem haduh arsien kynthih ha ki Pulit halor ka jingdonkti ban thang ia ka kali ha Mawlai bad ka jingshoh ia uwei u Pulit Traffic ha Mawlai Petrol Pump.
Shillong, 21 Naitung:Ka HNYF Northern Region ka sngewdei ban kyntu ia ki Shnong ba marjan jong ka Mawsiat khnam, east Khasi hill ban pyrshah jur halor, ka jing thmu die jaka ka Shnong Mawsiatkhnam bad ba la ai bor da u Syiem ka Hima Mylliem sha ka Assam Rifle.
Ka jingpyrshah ka long ka jing shim rai ban die ia ki jaka raid khamtam eh sha ka Assam Rifle, khlem da mynjur lang da baroh ki nong shong Shnong bad ki Shnong ba marjan ka long ka bym lah ban pdiang da lei lei.
Ka jing ioh jaka ki shipai ban buh military unit ha ki ba bun ki jaka ha Meghalaya, ka buh ia  ki paidbah ha ki jing ia tyngkhuh bad ka jingshahnion bein bad shah leh donbor pynban ha la ki nong iada.
Ka seng ka sngew ban pynshai ba kane ka jingthmu jong ka Assam Rifle ban thied jaka haduh 200 acre, ka la wan jia nyngkong ha Ri-bhoi ha ka shnong Bhoirymbong-Lumsohpieng.
Hynrei hadien ba ki nongthied khyndew jong ka, kim shem la lah ban pynthikna iaka jing shngain bad ia ka jing thmu jong ka Assam Rifle ia kaei ba ka don jingthmu ban pyndonkam iaka jaka, ha kaba ki la shu ia thuh ba ka don jingthmu ban shna school, college bad dispensary bad kiwei kiwei.
Kumta na ka liang ki sengbhalang bapher bapher ka dong Ribhoi kim shym la pdiang, namar kim lah ban kit khlieh iaka jingioh jingmyntoi jong u paidbah khamtam ia ka shongsuk shong sngain.
Kumta hadien ba ki nongdie khyndew,  kim lah ban pynurlong iaka jinthmu jongki ha Ribhoi ki sdang ban phai dien pat sha kiwei ki jaka hapoh ka Bri u Hynniewtrep.
