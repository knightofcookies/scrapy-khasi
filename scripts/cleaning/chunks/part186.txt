Ïa kane ka jingioh pdiang kitei ki 18 shnong ïa ka umbam umdih la pynpaw hi ruh da u MLA ka Nongpoh, u Bah Mayral Born Syiem, haba kren ha kawei na ka jingïalang paidbah ha Nongpoh.
Kitei ki Shnong ki ban sa ioh pdiang ïa ka umbam umdih ki kynthup naduh ka shnong Mawtnum ter ter haduh ha Shnong Shangbangla ba kynthup ïa ki 18 tylli ki shnong ba la mang kyrpang lyngba kane ka skhim ba ka jingthmu ka long ban pynpoi ïa ka umbam umdih ha man la ki shnong.
La ïathuh ruh ba kane ka Nongpoh Combined Water Supply scheme ka la kot da ki klur tyngka bad shen ka sorkar lyngba ka tnad PHE kan sa pyntreikam noh ïa kane ka skhim, ha kaba lada lah shisha ban pynpoi um ha man la kitei ki 18 shnong ka jingkyrkhu ka long ïa ki paidbah Nongshong shnong.
Kumba la pynpaw da u MLA ka Nongpoh, u Bah Mayral Born Syiem la ïathuh ba kane ka jingthmu ban pynpoi um sha kitei ki 18 shnong ka la don mynta hapdeng ka jingpynkhreh ban pyntreikam ïa ka scheme bad na ka liang jong u kum u Nongmihkhmat ruh un sa dang buddien ban pynsted ïa ka kam khnang ba bun ki shnong ba kyrduh ïa ka umbam umdih kin lait noh na ka jingkyrduh ïa ka umbam umdih, hadien ba la dep ban pyntreikam ïa katei ka Nongpoh Combined Water Supply scheme, u la bynrap.
Nongpoh, Naiwieng 28 : Ka Western Ri Bhoi Dorbar kum kawei na ka kynhun ki riew rangbah ha ka thaiñ Ri Bhoi Sepngi ha Ri Bhoi District ka la pynpaw ka jingsngewkhia kaba jur halor ka jingbym poi bording thikna sha ki Shnong ba hap ha ka thaiñ Patharkhmah bad Jirang bad kane ka jingbym poi bording thikna ka la pynjynjar ïa ki paidbah Nongshong shnong ba bunsien ki hap ban shong hapdeng ka jingdum.
Haba kren sha u Nongthoh Khubor, u President ka Western Ri Bhoi Dorbar, u Bah Najim Kharmalki u la ong ba na ka liang ka Western Ri Bhoi Dorbar kam banse ban kren halor kane ka jingeh ki paidbah, namar wat ha kane ka por ba ym don slap ne lyer ki paidbah ki hap ban shong ha ka jingdum na ka daw ka jingbym poi thikna ka bording ilketrik.
“Kiba bun ki paidbah ki ju kren bynñiaw bad khamtam ki kmie ki kpa bad ki khynnah skul, ha kaba ha kane ka por ba bun ki khynnah hap ban thoh ïa ki eksamin bapher bapher bad ka jingbym poi bording thikna pat ka la ktah wat ïa ka jingkhreh kot ki khynnah skul" ong u Bah Najim Kharmalki.
U la ong ruh kaba kham sgnewsih ha ka por ba ym don ka bording ilektrik ki la ju phone ne pyntip ruh sha ki nongpeit nongkhmih ka tnad MeECL bad bunsien kim ju ioh satia ban ïa kren bad kaba kham sngewsih ka long ba u don u SDO ba peit ïa katei ka thaiñ bad kim don pat kata ka ophis treikam ba pura khnang ba ki paidbah kin wan ujor ne pyntip ha ka por ba ym poi kata ka bording ilektrik.
U la kynthoh ruh da kaba ong ba ha ka por slap ne por lyer ki ju ai daw ba kim lah ban pynbiang bording na ka jingktah ka bor mariang bad kaba kham sngewlyngngoh ruh ba wa ha kane ka por rang bad ym don u slap ka lyer bad ki paidbah katei ka thain da ki spah tylli ki shnog ki ju mad ïa ka jingjynjar na ka jingbym poi thikna ka bording ilektrik.
Namarkata, na ka liang ka Western Ri Bhoi Dorbar ka kyntu ïa ka sorkar bad ka tnad MeECL ba kim dei ban shu leh sting ïa kane ka jingeh ki paidbah ha katei ka thaiñ, namar baroh kiba pyndonkam ïa ka bording ilektrik ki hap ban siew ïa ka bai bnai sha ka tnad MeECL bad kumno pat ki paidbah kim ju ioh thikna ïa ka bording ha kaba kane ka la pynbitar bad pynsgewsih ïa kiba bun ki nongshong shnong jong ki shnong bapher bapher ba hap ha Ri Bhoi Sepngi, u la bynrap.
Jowai, Naiwieng 28: Ka ophis jong ka Addl.
Deputy Commissioner, Amlarem Civil Sub-Division, Amlarem West Jaiñtia Hills District ha ka kyrwoh khubor ba la phah la ong kumba ka sorkar Meghalaya ka pynbna ba ka jaka kaba don ka jingheh kumba 3952.
38 sq meters eiei yn donkam ha shnong Amlarem na ka bynta ka jingdonkam u paidbah, kata ban buh ïa ka Sub-Fire Service Station katkum ki pud sawdong.
La pynbna katkum ki kyndon ka Section 11 (1) jong ka Right to Fair Compensation and Transparency in Land Acquisition, Rehabilatation and Resettlement Act, 2013 (Act No.
30/2013) sha baroh kiba don jingïadei ba kane ka jaka.
Ïa ka plan jong kane ka khyndew lah ban leit jurip ha ka ophis jong ka Sub-Divisional Collector Amlarem, West Jaiñtia Hills District ha ki sngi ba long trei.
Ka sorkar kala aibor ïa ka Additional Deputy Commissioner, (Revenue) i/c Civil Sub Division, Amlarem bad ïa ki nongtrei jong ka ophis ban rung ne mih sha kane ka jaka bad ban thew ne who sha kane ka jaka, ban tih ne ksam ïa ka khyndew bad ban leh ïa kano kano ka kam kaba donkam ha ka ban pyntrei ïa ka, katkum ba la kdew bad pynshai ha ka Section 12 jong katei ka Aiñ.
Katkum ka section 11 (4) jong ka Aiñ, la khang pyrshah ïano ïano ban leh ïa kano kano kam lane ban ïadie ïathied ïa kane ka jaka naduh ka tarik bala pynmih ïa kane ka jingpynbna (Notification) khlem da ïoh jingbit na ka Additional Deputy Commissioner, (Revenue) i/c Amlarem Civil Sub-Division, Amlarem.
Ka sorkar kala aibor ban thung ïa ka Additional Deputy Commissioner, (Revenue) i/c Civil Sub-Division kum ka Administrator na ka bynta ban pynkynriah bad ai jaka shong (Rehabilitation and Resettlement) ïa ki briew kiba shah ktah.
Lada don kano kano ka jingujor halor kane ka jingshimnoh ïa kane ka jaka ki lah ban phah ïa ka jingujor jong ki hapoh 60 (hynriew phew) sngi naduh ka tarik ba la pynmih ïa kane ka jingpynbna (Notification) katkum ka Section 15 jong katei ka aiñ haneng sha ka Additional Deputy Commissioner, (Revenue), i/c Amlarem Civil Sub-Division.
Na ka bynta u Pud sawdong ban shna ïa ka Sub-Fire Station ha Amlarem West Jaiñtia Hills District ki long kumne shatei: PWD surok Muktapur, Mihngi: jaka jong ka Queen Talang & Het Surong, Shathei: Jaka U Hoimon Rynjah, Sepngi: Jaka ka Nilbi Talang.
Shillong, Naiwieng :Ka Seng Khynnah Seng Khasi Riwar Mihngi kan pynlong ïa ka Lympung kaba 13 ki Khynnah Seng Khasi Riwar Mihngi ha ka 3 bad 4 tarik u Nohprah 2022 naduh ka por 10 baje mynstep ha ka shnong Umñiuh Tmar.
Kumta na ka liang ka Seng ha u kyrwoh lyngba u Bah Lurshaphrang Khongsam President ka khot bad wer lang ïa baroh ki para kur para kha kiba bat ba ksoh hala ka jong ka niam Khasi kaba ki dang ïoh diangti na ki longshuwa manshuwa ba kin sngewbha ban ïa wan pynshngaiñ lang ha katei ka sngi khnang ba ka lympung kan long kaba phuh ba phieng bad kaba shongkun shongblei.
Kumta kum ka jingpyntip ka shnong Umñiuh Tmar ka jngai tang kumba 24 kilomitar na ka shnong Pynursla.
Nongpoh, Naiwieng 28: Ban shongsuk shongsain ki paidbah ha Ri Bhoi bad ban ym mih kino kino ki kam sniew ha ka leit ka wan ki paidbah lyngba ka surok National Highway-6 ha Ri Bhoi, ki pulit ka Ri Bhoi ki la dang bteng ban ïaid pahara ïa kane ka surokbah na ka bynta ka jingshngañ ki paidbah ha ka leit ka wan bad ruh ban shongsuk shongsain ki paidbah ka Ri Bhoi.
Kum ban pynkymaw, ha kine ki khyndiat sngi ba la dep noh na ka jingjia ba sgnewsih kaba la jia ha Mukroh, West Jaintia Hills ba ki 6 ngut ki mynsiem ba kordor ki la duh noh ïa la ka jingim na ka daw ka jingshah siat ïap ha ki Pulit ka Assam bad lyngba kane ka jingjia ka la pynshongsyir ruh ïa kiba bun ki paidbah ba leit ba wan lyngba kane ka surokbah ha Ri Bhoi.
Na katei ka jingjia ha Mukroh, ki Pulit ka Ri Bhoi ruh ki la shim khia bha ban ai jingïada ïa ka leit ka wan ki paidbah khamtam kane ka surokbah National Highway kam dei satia tang ka surok ba pyndonkam ki paidbah ha ka jylla, hynrei lyngba kane ka surok kiba bun ki jylla ki pyndonkam ïa kane ka surok ha ka leit ka wan jongki sha la ki jong ki jylla.
Haba ïa kren mynta sngi bad ki Nongthoh Khubor ka Ri Bhoi, u SP ka Ri Bhoi, u la ong ba wat la ha Ri Bhoi District mynta ka la long jai jai hadien katei ka jingjia ha Mukroh bad na ka liang ka tnad Pulit na Ri Bhoi kam shym la kheiñ sting satia bad ban shngain ki paidbah ha ka leit ka wan haduh mynta ki dang pynlong ïa ka jingpahara kaba jur (National Highway Patrolling) ïa ka surokbah National Highway-6 ha Ri Bhoi.
U la ïathuh ruh kumba long haduh mynta ha Ri Bhoi kam don shuh kano kano ka jinghuri hura na katei ka jingjia ha Mukroh bad ka shongsuk shongsain ki paidbah ka la wan phai biang ha kaba wat ki bor pulit ruh ki dang pynlong ka jingpeitngor ban pynthikna ba kan nym dei ban don kano kano ka jingpynthud ïa ka shongsuk shongsain ki paidbah bad khamtam ïa ka leit ka wan ki paidbah lyngba kane ka surokbah ha Ri Bhoi District.
Shuh shuh, u la ïathuh ba kane ka jingpahara ïa ka surokbah NH-6 ka dei naduh Jorobat shaduh sha Umïam ha kaba ki bor pulit ki dang pynlong ka jingpeitngor na ka bynta ban ïada ïa ki paidbah ba leit ba wan bad kane ka jingpahara surok la leh ruh wat ha ka surok Shillong By-pass ba hap ha pud u sam ka Ri Bhoi.
Khliehriat, Naiwieng 28: Haba kren ha ki rynsan ïalap election, ban pynshai ruh shaphang ka synshar ka khadar kaba khuid ba suba (Clean Polictic) u kyrtong jong ka VPP u ban iakhun na ka 6-Khliehriat Constituency, u bah Damewanhi Rymbai, u la kren ruh halor ka jingkyrduh bor ding ha East Jaiñtia Hills District bad ong ruh ba ka long shihsa kaba sngew lyngngoh ba hapoh ka district ki don ar tylli ki shlem pynmih bor ding, ka Myntdu Leshka Project-Stage 1, kaba don ha shnong Suchen bad ka Power Grid Station kaba don ha Deinchynrum, hynrei ka rukom ioh bor ding pat ka dang duna shibun.
Haba kren halor katei ka phang, u bah Dame, u la ïathuh ba kane ka jingduna ka bor ding (low voltage) ka jia bha ha shnong Wapung ha kaba tang shu poi ka por jan miet, ka bor ding ka la duna, ki briew ki kim lah shuh ban pyndep ïa kino kino ki kam kiba dei da ka bor ding electrict, kum kaba shet ja, kaba pyndonkam ïa ki refrigerator, ym lah ban treikam da ki computer bad kiwei kiwei ki kam kiba da ka bor ding electrict namar ka jingduna palat ka bor ding.
U la kynthoh jur ruh ïa ka jingleh ka tnat bor ding, ha kaba ki don ki longiïng kiba ïoh bor ding lyngba ka BPL, ka bor ding na ka bynta kiba duk kaba ki hap ban siew ha ka dor kaba rit, hynrei ka tnat ka pynpoi bill sha ki long iïng haduh hadien 7-8 snem, kumta don ki longiïng kiba kynduh jingeh ban siew ïa ka bai bor ding bad haba kim lah ban siew ka tnat ka wan ot noh ïa ka bor ding.
Kaba sngewlyngngoh ruh ban ïohsngew ba ka shnong Suchen kaba dei ka shnong kaba don ka Myntdu Leshka Project ka dang ioh bor ding dang myn ha u snem ba la leit “ Ha ka jingshisha ngim dei shuh ban kyrduh bor ding bad ngi dei ruh ban ioh ei ïa ka bor ding, hynrei ki pynbiang bor ding bha pynban sha ki company ba shong ki dkhar kiba shu wan kamai spah, katba ïa ngi pat kiba don hok ban ïoh, kiba dei ki nong shong shnong ba pura, kiba dei ki nongjied ïa ki nongmihhmat, kiba hap ban ïa peit ïa ka eh ka shon ngim ju sngew ba kin ïakren ei ei ha kaba ïadei bad kine ki ar tylli ki project, kum kaba thungkam thungjam ïa ki briew ka thaiñ ka ban ioh jingmyntoi ki paidbah" pynpaw u bah Dame.
U la ïathuh ruh ba ka sorkar mynta ka dang pynkhreh shuh shuh ban shna ïa ka DPR ka ban shna ïa Myntdu-Leshkha Stage-2 ha shnong Bataw, ïa kane ki paidbah kim tip satia, u la kynthoh ba kane ruh ka dei ka jingthmu kaba dei ka jingleh sop sop ka sorkar tang ban ïoh ban kamai spah na kane.
Haba u la pynpaw ïa kane ka phang bad kumjuh ruh kiwei kiwei ki phang kiba ïadei bad ka imlang ka sahlang, u bah Damewanhi, u la ong ba lada u Blei u ibit bad lada ki paidbah ki ailad ïa u ban long kum u nongmihkhmat bad da ka jingiatreilang bad ki paidbah un weng noh ïa baroh ki jingeh kiba don ha ka im lang ka sah lang.
Na ka liang utei u kyrtong u la ïathuh ba mynta u la lah ban pyndep haduh mar shiteng ki shnong kiba hap hapoh ka 6-Khliehriat Constituency ha ka jingiaid lynti jong u ban ïalap bad pynsgewthuh paidbah ïa ka mat ban wanrah ïa ka synshar ka khadar kaba khuid ba suba kaba ki ong ruh ka Clean Politic.
Shillong, Naiwieng :Ka seng Syngkhong Rympei Thymmai (SRT), Shillong ha u kyrwoh lyngba u Bah A.
Lyngdoh General Secretary ka phah ka jingsngewlem sha baroh ki longïing kiba shah ktah lyngba ka jingjia ba sngewsih kaba la jia ha ka shnong Mukhroh, West Jaiñtia hills ha ka step jong ka 22 tarik mynta u bnai.
Ka jingsngewlem ka long ruh khamtam ia kito ki longïing kiba la duh noh ïa ki mynsiem ba kordor ha katei ka jingjia.
Na ka liang ka seng ka sngewkhia jur haduh katta katta ia ka shem pap shem jynjar bad halor ka jinglong jingman kaba ju jia man man ka por ha ki shnong kiba markhap bad ka Assam.
Na ka liang ka seng ka pynrem jur ruh ïa katei ka jingleh donbor jong ki bor pulit ka Assam ki bym shym la salia ban shim ïa ka jingim jong ki riew paidbah ba lui lui da kaba synreit kuli pathar.
Kumjuh na ka liang ka seng ka pynrem jur ruh ïa ka sorkar Meghalaya kaba leh klet leh lyndet bad iehbeiñ iehkhoh ïa ki shnong kiba don ha kylleng ki jaka khappud hapdeng ka Assam- Meghalaya.
Ka Seng kala ong ruh ba ka jingleh sting bad ka jingleh bym suitñiew ka sorkar Meghalaya ka la ktah shibun ïa ki longïing kiba don ha kine ki thaiñ khppud.
Kumta ka seng ka kyntu bad kyrpad jur ïa ka sorkar ba ka dei ban leh ei ei noh mardor halor kane ka kam kaba la ktah matïong ïa ka jaitbynriew hakhmat ka pyrthei baroh kawei.
Shillong, Naiwieng : Ka Seng Samla Mawlai Phudmuri ka la ïoh ban jied ïa ki nongkitkam thymmai ka jong ka na ka bynta ka samoi treikam jong u snem 2022 haduh 2024 ba la jied ha ka General Meeting ba la pynlong ha ka 25 tarik u Naiwieng 2022, ha Indoor Sports Hall Mawlai Phudmuri ha ka jingïadon lang u Rangbah Shnong bad ka Committee Shnong ryngkat ki Member Ka Seng Long Kmie Mawlai Phudmuri bad ki Member ka Village Defence Party (VDP) jong ka shnong.
ïa ka kam President la jied biang ïa u juh uba la bat hashuwa u Bah Hambert Ranee, ar ngut ki Vice President u Bah Bernadine Lyngkot bad Bah Ardy Dominic Malngiang, ka kam General Secretary ka la leit sha u Bah Macbell Lyngdoh, Asst.
General Secretary Samla Paila Kharshong, Treasurer Bah Sylvester Lyngkot, Sports Secretary Bah Banteilang Kharnaior, Asst.
Sports Secretary Bah Andy Lyngdoh Nongpyiur bad Bah Andy Carlos Lyngdoh Maw phlang, Publicity Secretary Samla Shngainborlang Warlarpih, Asst.
Publicity Secretary Samla Bonave nture Marwein,Material Secretary Bah Yoni Phawa Convener Education Secretary Samla Mighty George L.
Nongkynrih, Asst.
Education Secretary Samla Aphidalis Lyngdoh Mawphlang, Samla Daphira Warjri, Samla Daphirisa Warjri, Social Welfare Secretary, Bah Lambert Warlaitthma Asst.
Social Welfare, Secretary Samla Luvinia Jyrwa, Documentary Secretary Samla Ribok Nathaniel Diengdoh.
Ki nongkitkam bathymmai ki ai ka jingkhublei ïa ka Committee Shnong, Rangbah Shnong, ïa ki Rangbah dong baroh, ka Seng Long Kmie, ka VDP bad baroh ki para samla jong ka shnong Mawlai Phudmuri kiba la wan sha katei ka jingïalang.
Ka Seng ka ai ruh ka jing sngewnguh ba kyrpang ïa i Rangbah shnong barim i Bah (L) Sylvester Kurbah ba ju khot ieid I Bah Best bad ka ïing ka sem jong I bad khamtam ïa ki member barim ka Seng Samla Mawlai Phumuri ki ba la trei radbah ha ki samoi bala leit.
Kane ka long katkum ka kyrwoh ba la phah da u Samla Shngainborlang Warlarpih, Publicity Secretary, Seng Samla Mawlai Phudmuri.
Shillong, Naiwieng 28 : U Inspector ka Customs bad Central Excise u Alok Kumar uba la shah bom shah tied ha ki riew runar tap khmat ha ka 24 tarik Naiwieng 2022 hajan Civil Hospital mynta u la nang kham ïoh bor ha ka jaka sumar ïa u ha ICU ha Guwahati Neurological Research Centre (GNRC).
U Kumar ula wan sha kane ka nongbah Shillong ban ïoh jingpyntbit (training) ha Natianal Academy of Custom Indirect Taxes and Narcotics (NACIN), Shillong.
Hadien katei ka jingjia la pynkit ïa u sha Woodland Hospital, Shillong bad buh ïa u shimiet ha ICU hynrei ha ka 25 tarik la pynkynriah noh ïa u sha GNRC, Guwahati.
U Alok Kumar u la kham ïoh bor mynta bad la pynkynriah ïa u mynta hi ka sngi na ICU sha ka Semi ICU.
U la kham ïoh bor mynta ban ïa kaba u long mynshwa tangba la ïathuh ba un dang donkam hi ban thiah sa kumba san sngi ei ei ha Semi ICU.
Ka khmat ka diang jongu ka shitom jur bha, ïathuh ki ophisar jong Custom bad Central Excise.
Ha katei ka jingshah bom ha ki riew tap khmat kiba pyrta “ Ha ri lajong katba mon" la ïathuh ba u la mynsaw jur na ka khmat, shyllang bad na katei ka khmat ka diang.
Na ka liang ka Shillong Circle ( Guwahati Zone of All India Excise Inspectors Association (AIEIA) ki la dep ujor FIR ha Shillong Sadar Police Station.
Shillong, Naiwieng 28 : Hadien ba ka sorkar ka la khot ïakren bad ïa syllok mynta ka sngi ïa ki Seng Saiñ Pyrthei bapher bapher halor ka jingshah siat iap ki hynriew ngut ki mynsiem briew ha ki pulit Assam ha Mukroh, West Jaintia Hills ha ka 22.
11.
2022, na ka liang u MLA jongka Mawlai Constituency u bah Process T Sawkmie u la ong ba ka sorkar ka la dei ban khot ïakren lang wat ïaki seng bhalang bad ki Rangbah Shnong ruh khnang ban ïatrei lang ban wanrah ïa ka shongsuk shongsaiñ kaba pura.
Haba ïakren bad u nongthoh khubor u bah P.
T Sawkmie u la ong “ Kane ka dei ka aiom ba ki kmie ki kpa ki hap ban siew bai skul ïa ki khun shwa ban ïoh ïaki result, nalor kata ka dei ka aiom ban pynkhreh ïa ka jingleh kmen Khristmas bad Snem Thymmai kumta lada ki nongbylla sngi ne khamtam kito ki nongbylla kyndoi jakpoh kim ïoh ban leit trei leit ktah tang na ka daw bym don ka shongsuk shongsaiñ, katno kan ktah jur ïa ki bad kumno kin leh ban ïoh pisa ban siew dep ïa ka baiskul ki khun ki kti".
Kumta kumba ki Seng Bhalang bad ki Rangbah Shnong ki dei kiba don ha madan bad sngewthuh bha ïa ka jinglong jingman ka suk ka saiñ ka sorkar kam dei ban leh klet hynrei ka dei ban khot ïakren beit ïa ki halor kane ka kam.
Namar ki kynrum kynram kiba la mih ha kane ka nongbah bad sha kiwei kiwei ki jaka ruh dei namar ba ki seng bhalang ki sngewpyrshah jur halor katei ka jingjia bad khamtam ki sngew pyrshah sorkar namar dei ka jingbym shim khia ka sorkar ban buh ïa ki Out Post ha khappud kumba la ïakren ruh na ka por sha ka por hapoh ïing dorbar ba sa jia kine ki jingjia ba sngewsih ym tang mynta ka kynti hynrei na ka por sha ka por.
U la ong ban ïakren tang bad ki seng saiñ pyrthei kam don jingmyntoi namar mynta lei lei ba la jan ka election MLA kin pynkylla politik ïa kane ka kam kumta kiba sngewthuh hi ki dei ki seng bhalang bad ki rangbah shnong kumta u la banjur biang ïa ka sorkar ba ka dei ban khot ïakren beit ïaki seng bhalang bad ïa ki rangbah shnong ban ïatrei lang bad ïasngewthuh jingmut halor kane ka mat ba sahteng la slem bah jongka jylla.
Shillong, Naiwieng 28 : U Myntri Rangbah ka Jylla, Conrad K Sangma ha ka sngi Nyngkong u la wer ïa baroh ba kin ai ka jingïatrei lang ban pyntikna ba ka suk ka saiñ kan wanphai biang ha ka jylla bad ruh ban pynkut syndon ïa ka jingshong syier khamtam ha nongbah Shillong.
Haba kren bad ki lad pathai khubor hadien ka jingïalang bad ki nongïalam jong ki seng saiñpyrthei bapher bapher, u Myntri Rangbah u la pynpaw ruh ïa ka jingsngewsih ban ïohi ba ki don ki jingjïa ki bym sngewtynnad ha ka sngi ba don ka jingïakhih ba jar jai ha kine ki khyndiat sngi ba ladep.
“Nga la dep pyntip ha ki nongïalam jong ki political party bapher bapher ba kum kine ki jingthombor ha kaba ki don kiba pyrshang wat ban rung ha Civil Hospital bad pyrshang ban pynjulor," u la ong da kaba bynrap ruh ba kito kiba donkti ha katei ka kam kin sa ngat ha ka jingshah pynshitom katkum ki kyndon jong ka aiñ halor ka jingleit jong ki ban thombor ha ki jaka sumar.
U ong ruh ba la bthah ruh ïa ki pulit ban thwet ïa kito ki briew kiba donkti ha katei ka kam.
Guwahati, Naiwieng, 28: U Chief Executive Member (CEM) jong ka Karbi Anglong Autonomous Council (KAAC) u Dr.
Tuliram Ronghang ha ka Sngi U Blei u la pynbna ïa u nongpahara khlaw u Bidyasing Lekthe kum u “Karbi Hero’ uba la duhei ïa la ka jong la jingim ha ka jingsynreit kuli jong ki Pulit bad ki nongpahara khlaw ïa ki paidbah ha ka shnong Mukroh, West Jaiñtia Hills District ha ka step 22 tarik mynta u bnai.
Ha kane ka jingjia, hynriew ngut ki briew ba kynthup ïa ki san ngut ki Pnar na ka shnong Mukroh, West Jaiñtia Hills bad uwei u nongpahara khlaw na ka jylla Asam ki la duhei ïa la ka jingim ha kane ka jingjia hadien ka jingïakthong ïa kawei ka trok kit dieng be-aiñ da ki nongpahara khlaw bad ki Pulit na ka Jylla Assam.
Tang shu wan phai na Delhi, u Chief Executive Member ka KAAC u la leit jngoh ïa ka ingsah jong u Lekthe ha ka shnong Jaluk Langteng, West Karbi Anglong District bad ban sngewlem ruh ïa ki bahaing hasem jong une u nongpahara khlaw.
Ïa u Dr.
Ronghang la synran lang da u Myntri ka tnat Hill Development u Jogen Mohan.
Hadien kane ka jingjia ha ka shnong Mukroh, u Myntri Rangbah ka Jylla Meghalaya, u Conrad K.
Sangma u la kynnoh ba ki Pulit Assam bad ki nongpahara khlaw ki la rung shapoh u pud u sam jong ka Jylla Meghalaya bad siat kuli be-aiñ.
Ka Sorkar Pdeng ka la mynjur ban thung ïa ka jingtohkit halor kane ka jingjia da ka Central Bureau of Investigation (CBI) hadien ka jingkyrpad jong ka Sorkar Meghalaya bad ka jingkyntu jong ka Sorkar Assam.
Kane ka jingjia, ka la pynmih ruh ïa ki jingjia kiba la ktah ïa ka leit ka wan jong ki paidbah hapdeng ka jylla Meghalaya bad Assam.
Naduh ka sngi Baar jong ka taiew baladep, ki la mih ki jingjia kiba pynshong syier bha ha nongbah Shillong na ki jingïakhih jong ki kynhun sengbhalang kiba la dawa ïa ka Sorkar Meghalaya ba ka dei ban phah kem ïa ki Pulit bad ïa ki nongpahara khlaw kiba donkti ban siat ïap ïa ki san ngut ki nongshong shnong jong ka shnong Mukroh bad ban tian bishar ruh katkum ki kyndon aiñ jong ka ri.
Shillong, Naiwieng 28 : Sa ka BJP ka la dawa ba u myntri kam pohïing ka jylla u ma Lahkmen Rymbui u dei ban hiar shuki noh mar mar halor ka jingjia shah siat iap ki san ngut ki nongrep ha Mukroh ha ki pulit Assam ha ka step 22 tarik mynta u bnai.
U National Secretary ka BJP u Rityraj Sinha u la ong “U myntri kam pohïing u dei ban shim ka jingkitkhlieh halor kane ka jingjia bad hiar shuki noh mar mar namar um lah ban ai ka jingïada ïa ki paidbah".
U la ong ba ki pulit ha ka jylla Meghalaya ki bunkam tang ha kane ka nongbah Shillong bad ki khlem ai jingïada ïa ki paidbah sha ki nongkyndong.
U la ïathuh ba u la leit sha Mukroh bad ïa kynduh ïa ki long ïing kiba ngat ha kane ka apot.
U la kynnoh ba kiba bun ki seng saiñ pyrthei kim salia namar ki khlem leit sngewlem ïa ki long ïing kiba ïa kynduh ïa kane ka jingjia ba sngewsih.
U dawa ba ka sorkar ka dei ban leh da kaba tyngeh ïaki pulit Assam.
U la ong lada ki pulit ka Assam ki ïaid tam pud, ka aiñ kam dei ban map ïa ki.
U la ïathuh ba ka kynhun jongka BJP hapoh ka jingïalam ubah Ernest Mawrie kin sa leit ïa kynduh ïa u myntri rangbah ka Assam u Himanta Biswa Sarma ha ka 30 tarik mynta u bnai khnang ban kyntu ïa u ban shim khia lang halor kane ka kam.
U la kyntu ïa ka sorkar Meghalaya ba kan ai kam ïa kiba haïing ne ki khun ki kti jong kiba la shah siat iap.
U la kyntu ïa ki paidbah ka jylla ba kin ym leh da ki kam ïa umsnam namar kane kam ïalam ne wanrah ïa u soh ka jingjop.
U kular ba ka BJP kan ai ka jingkyrshan ïa ka sorkar Meghalaya bad Assam ba kin pyndep kloi ïa ka kam ia pynbeit pud.
U la ong ka shongsuk shongsaiñ ka dei ka kam jong ka tnad kam pohïing bad u myntri u dei ban shim ka jingkitkhlieh halor kane.
U la ong ba ka BJP kam kwah ne ngeit ha ka jingsynshar President ka kwah da ka jingsynshar paidbah bad ka rai ka dei jong ki paidbah.
Katba nangmih ki sngi ki ïa,katta la nang paw pew pynryngkew ka jingaili palat kane ka sorkar MDA hapoh ka jingïalam jing ka party NPP ha kane ka jylla Meghalaya jongngi.
Teng teng,ym da dei eh ba ki tlot hynrei,i kumba ki da leh khnang artad ruh da ka jingmut jingpyrkhat ka bym khuid satia.
Ki shu leh mynleh ban her Delhi tang ban shu pynthamme kai ïa ki paidbah ba biej kiba pli ïoh shah woh kjat ei ha ka MLA election kaban sa long shen sa kumba 3 bnai ei ei mynta.
Kawei ka jingpyrshang kane ka sorkar MDA ban buhrieh ne tap eit miaw ïa ki nongpynïap ne nongsiat briew kadei rukom leh sianti ïa ki nongsiat briew kiba pynïap ei kha-ma-kha ïa u (L)Bah Cheristerfield Thangkhiew ha Mawlai.
La dawa tyngeh da ka ‘Sur u Paidbah’ ban sei madan ïa ki nongsiat ïa une u rangbah hynrei kane ka sorkar ka la shu leh mynleh kamkai pynban kat ïa ka kam ïap kam im ruh.
Ka wanrah pynban kata ka report ha Assembly ka bym shai bad bym don jingshaniah da kaba buhrieh noh pynban ïa ki katto katne ki jingshisha.
Lada ka sorkar kam kwah ban kem ïa ki nongpynïap briew,ka tyrud ka smer na sha lyndet ka peit kliaw ban ïoh bam briew biang (la kumba long u Rakot)shisien ba ka sorkar ka pynshlur (encouraged) ïa ki kam sniew(criminals).
Kane ka pyni shai ruh ba,imat ki khlieh duh nongsynshar jong kane ka sorkar MDA hapoh ka jinglamkhmat ka NPP ka lah ban don bynta lang(involved) shisha ha kaba phah siat ïap ïa u (L)Bah Che ha Mawlai namar wat lada dawa bad pynlong jingïakhih tyngeh ka ‘Sur u Paidbah’, man ka teng ruh,kam da satia bad kam da patiaw satia.
Imat ki tieng ïoh shah kem pynban ïa lade.
Lada dei ïa ki riew paidbah ne ki dkhot ki seng bhalang,wat tang iba rit ruh ki phah pulit man ka sngi katba ym pat ïoh kem ne set phatok ïa ki.
Ka jingleh kuman jong kane ka sorkar ha ka jingïap tyrud u (L) Bah Che ka la pur sted noh tang hapoh shisnem ei ei sa ha shnong Mukhroh,West Jaiñtia Hills dangshen.
Shisien ba bym lah ban mait(pynkhuid) tyrud, ka tyrud ka smer ka ju pur raibi bad trei sted noh hi khlem da pynslem than.
Ka jingshah siat ïap jong ki 5 ngut ki para doh para snam ha shnong Mukhroh dangshen ruh, ngi sheptieng ba ioh dei na katei ka jingïa shah liang ka sorkar ïa kito ki nongsiat briew ba ïoh ki shim khnang (intentionally) ïa ka mynsiem ba kordor jong u (L) Bah Che ha Mawlai.
Lada ka sorkar Meghalaya kam lah ban phah kem bad set phatok sa ia ka jingjia ba itriem bad ba isangsot ha Mokhroh, sngew sheptieng ba ïoh ka tyrud ka smer ka ïai pur raibi biang ha ka ri jongngi.
Namarkata,dei tang ki paidbah kiba lah ban mait tyrud noh shi syndon da kaba pynrem ne pynliem lut ïa kine baroh ki nongsyn-shar,ki nongialam bad nongmihkhmat jong kane ka sorkar MDA ha kane ka MLA elekshon kaban sa long shen ha u snem 2023.
Lada ki paidbah ki dang khein jem ne shim sting ïa kane,ka tyrud ka smer kam ju salia.
Shu sngew ma shibun ba ïoh ka wan jia sa sha ka ïng ka sem jongno jongno.
Da husiar bha paidbah!! ïa kane ka thma kaba rieh bad kaba ngen kaba wan jia na ki Bor ba na sha lyndet(super natural power).
Wat pyrkhat da kumwei pat,hynrei mait tyrud noh namarkata, khnang ban eh noh ka bok ka rwiang,ban ïeng biang ka ksaw ka kpong bad ka burom ka ijot jong ka jaitbynriew jongngi.
Shillong, Naiwieng 28: Ka seng ba don ha ka Liang Pyrshah jong Ïing Dorbar Thaw Aiñ ka jylla ka All India Trinamool Congress (AITC) ha ka sngi nyngkong ka la pynpaw ïa ka jingkwah ban wan noh da ka President Rule ha ka jylla namar ka jingpheil ka sorkar ha baroh ki liang kiba ka dei ban ai jingshakari sha u paidbah ka jylla la ha kaba ïadei bad ka shongsuk shong saiñ, ka jingsngew shngaiñ ki paidbah ba shong ka ki thaiñ khappud wat hadien ba 57 sien ba ka sorkar Assam lyngba ka tnat pulit jong ka ka la pynthud ïa ki nongshong shnong ka jylla ha ki khappud ha kine ki saw snem tam ba la leit.
Haba kren bad ki lad pathai khubor hadien ba la mih na ka jingïalang ba la khot da u Myntri Rangbha ka jylla ha Secretariat ïa baroh ki seng saiñ pyrthei ban ïakren halor ka jingjia ha Mukroh bad ban pan jingmut na ki, u Opposition Chief Whip uba dei ruh u Vice President ka AITC, Meghalaya u Bah George B Lyngdoh u la ong ba ka jingbym lah satia ka sorkar ban ai jingshngaiñ ha ka jylla khmatam eh ha ki thaiñ khappud ka dei hok ba kan shim jingkit khlieh ban hiar shuki lut da baroh ki myntri ym tang u myntri kam poh ïing khnang namar ban ïa kane ka rukom synshar ka sorkar MDA ka dang kham lah ka President Rule ne ban pynlong noh da ka General Election sha ka Ïing Dorbar Thaw Aiñ u la ong.
“Kaba donkam ïa kane ka sorkar mynta ka long ba kan sngewthuh shai ba kam long kaba bit dor ban bat ïa u lakam synshar namar kam lah ban pyndep la ka kamram kaba ka dei ban leh na bynta u paidbah ka jylla, phin peit kaei kaba la jia ha Mukroh bad ha sor Shillong ha kaba ki pulit ki bthah hi ïa ki ba buh dukan ba kin khang dukan namar kim lah ban ai jingpahara wat ha sor bad kane ka pyni shai ba ka sorkar MDA ka la pheil, namarkata ka kynhun myntri ka dei ban hiar shuki noh ban wan da ka President Rule ne ban pynlong noh da ka General Election," u la ong.
Haba kren halor ka jingkwah ka sorkar ban tohkit da ka kynhun tohkit ka sorkar pdeng la ka dei ka CBI ne ka NIA u Bah George u la ong ba ka long kaba eh ban shaniah ban tohkit da ka CBI ba ka jingtohkit kan long kaba khuid bad kaba laitluid bad ruh ba haduh lano kan sdang ban tohkit.
“Ka jingartaien ka long ba lano kin sdang tohkit namar kumba long mynta ka sorkar ka dang shu dawa na ka sorkar pdeng ban tohkit da ka CBI hynrei haduh lano kan sdang tohkit ka lah ban shimpor slem bha.
Lada phin ong ba ka CBI kan long ka kynhun tohkit laitluid ka long kaba eh ban pdiang namar ka CBI ka dei hapoh ka jingpeit jong ka sorkar pdeng bad ngi tip shai dei ka BJP ba synshar ha Delhi, ha Assam ruh ka sorkar BJP bad ha Meghalaya ruh dei ka sorkar ba thung ka BJP, kumno yn shaniah ïa kata ka jingtohkit ka CBI ba ka long kaba khuid bad kaba laitluid," u la ong.
U la ong ba kaba donkam ïa ka sorkar ha ka jingshisha ka long ban shu kem beit noh ïa kito ki pulit kiba siat ïap ïa ki san ngut namar ban kem ïa ki nongleh kam sniew ka dei ka sobjek ba la pynkupbor da ka Riti Synshar ka Ri ha ki sorkar jylla ban peit.
“Kaba kongsan eh ïa mynta ka long ba ka tnad pulit hadien ba la dep ban ujor ïa ka ejahar la dei ban pynmih beit ïa ka hukum ban phah kem ïa kito kiba don kti ban siat ïap ïa ki riew paidbah ha shnong Mukroh hynrei kane ka jingkwah ka sorkar ban tohkit CBI ka pyni shai kdar ba u Myntri Rangbah u tieng ban pynibor bad ka sorkar Assam namar u Myntri Rangbah ka Assam u dei uba la thung ïa u Myntri Rangbah ka jylla ba un bat ïa kane ka shuki mynta," u la bynrap.
U la ong ruh ba ka jingthung ka Assam ïa ka kynhun tohkiti ban tohkit da u nongbishar ba la shongthait ka wanrah ïa ka jingkylli la ka kyhun tohkit ka jylla Assam ka lah ban tohkit ïa ka jingjia kaba jia ha u pud u sam ka jylla Meghalaya.
Haba ïadei pat bad ka kynhun tohkit laitluid ban khlieh da u Justice T.
Vaiphei ba la thung da ka sorkar jylla, u Bah George u la ong ba kane ka jingtohkit da ka Judicial Enquiry Commission kan lah ne em ban treikam haba ka pynmih ïa ki rai bad ki jingbthah sha ka sorkar Assam namar jylli ba ka dei peit ka dei beit thik tang na bynta ka jylla Meghalaya.
“Hato ka lah mo ban jam ïa ka jylli ba ka dei khmih namar ka judicial enquiry commission ka dei tang ïa ka jylla Meghalaya ym shuh ïa ka Assam," u la buh jingkylli.
Shillong, Naiwieng 28 : Arngut ki MLA jong ka National People’s Party (NPP) bad uwei pat na ka All India Trinamool Congress (AITC) ha kane ka sngi Nyngkong ki la resaiñ noh kum ki dkhot jong ka Ïing Dorbar Thawaiñ ka jylla.
Kitei ki arngut ki MLA ka NPP kiba resaiñ ha katei ka sngi ki kynthup ïa u Benedict Marak, MLA jong ka Raksamgre bad ka Ferlin CA Sangma MLA jong ka Selsella.
Katba na ka TMC dei u Bah HM Shangpliang, MLA jong ka Mawsynram.
Kitei baroh lai ngut ha kane ka sngi ki la leit ban aiti noh ïa ka shithi resaiñ ha u Lamphang ka Ïing Dorbar Thawaiñ ka jylla, Bah Metbah Lyngdoh ha Assembly Secretariat, Khyndailad.
Haba kren bad ki lad pathai khubor, na ka liang u Bah HM Shangpliang u la kubur ba baroh lai ngut ki la dep ban aiti ïa ka shithi ba ki la resain noh na ki party jong ki bad na ka liang u Lamphang ruhu la pdiang ïa katei ka jingresaiñ noh jong ki.
Nalorkata, u la pynbna ruh ba baroh ki don ka jingthmu ban leit ïakhun noh na ka tiket BJP ha ka elekshon MLA kaban wan.
“Baroh lai ngut nangi, ngi thmu ban pynïasoh sha ka BJP bad baroh lai ngut nangi, ngi don tang kawei ka jingmut, kata na bynta ka roi ka pa ha ka jylla.
"Shuh shuh u ong ruh ba ka jylla ka donkam shibun ki kam pynroi bad kumta ki dang don shibun ban leh ha kane ka jylla nalor ba ka la mad lypa ïa ki jingeh la ka long ha ka pla tyngka bad ruh ha ki liang baroh khamtam eh ha ka suk ka sain.
Da kaba kyntu ïa ki paidbah ba kin pdiang ïa ka BJP ban wanrah ïa ki kam pynroi ha ka jylla, u Bah Shangpliang u la ong, “Ka BJP ka dei ka party kaba trei na bynta ki kam pynroi bad kumta, ngim don ei ei hynrei ngi donkam ïa ki kam pynroi na ka bynta ka jylla dei na kata ka daw ngi pynïasoh sha ka BJP.
"Shuh shuh u ong ba ki lai ngut ki MLA kim sngewtynnad ban kdew kti ïa ka sorkar jylla bad ki jingbymlah treikam bha jong ka.
“Hynrei ka por kan sa poi ba ynda la poi ka por ïalap elekshon ha kata ka por ngin sa wanrah ïa ki mat sha ki paidbah," u la ong.
Haba ïaroh ïa u Myntri Rangbahduh ka Ri u Narenda Modi ba u lah ban wanrah jingkylla ha Meghalaya, utei u MLA ba la resaiñ u la ong, “Balei ngi pynïasoh noh sha ka BJP kadei namar ngi ïohi ba u Modi u lah ban wanrah bun ki jingkylla.
Kumta ngi don ka jingngeit ba kine baroh kin wanrah jingkylla ha Meghalaya ruh.
Peit ïa ka jingkyrduh kam ba ngi kynduh ha ka jylla.
Lada u Myntri Rangbah ka Assam u lah ban sai haduh 25,000 tylli ki shithi thungkam ha ka shisngi balei ngi pat ngim lah.
Kaei kaba khang ïa ka Meghalaya ban leh kumta ban ai kam ïa ki samla.
"Halor ka jingkylli, u la ong, “Ha ka por ba ngi ïasoh sha ka TMC ngi la khmih lynti ba ka TMC kadei ka party kaba lah ban wanrah jingkylla hynrei ha ki bnai kiba bud pat ngi ïohi ba kam long satia kumta.
Ngi don hangne ban wanrah ïa ki kam pynroi sha ki paidbah bad kiba donkam hok shisha ïa ka khnang ba man la ki longïing kiba don ha ka jylla kin myntoi ïa ki skim ba ka sorkar NDA ka ai sha ki paidbah ka jylla.
"Ha kawei ka liang, ka Ferlin ka la ong ba kam don satia kano kano ka jingthut bad ka NPP hynrei ka jingpoi jong ka sha ka sainpyrthei kadei namar ban wanrah kam pynroi ïa ki paidbah.
“Hynrei haba ngi don bad ka liang synshar ngim hun satia ïa kata bad kumta ngi la hap ban wad lad kiba kham biang kumta ngi la rai ban pynïasoh noh sha ka BJP, ka party kaba peit ïa ki paidbah bad khamtam ïa ki nongrep.
Haba kdew ïa ka constituency, ka la ong, “Ngam don tang kawei ka college ruh haba nga dei ka dkhot jong kane ka sorkar ngam shym la ïoh tang kawei ka community college, kumta kidei kine kiei kiei kiba pynlong ïanga ban mih noh na ka liang synshar ban pynïasoh sha ka party kaba kham heh.
"Wat na ka liang u Benedic ruh u la pynpaw ba ki paidbah mynta ki la ïoh kumno ki kam pynroi ki poi bad kumta ki la tip bad kwah ïa ka BJP ha Meghalaya.
U ong ruh ba dei ki paidbah nongkyrshan kiba tyrwa bad phah ïa u ban leit ïasoh noh sha ka BJP.
Shillong, Naiwieng 28: Ki saw ngut ki ar tylli ki seng bhalang kata arngut ki dkhot ka Federation of Khasi Jaintia & Garo People (FKJGP) bad ar ngut jong ka Khasi Students Union (KSU) kiba la shah kem halor ka jingkulmar ha ka rally ba ka FKJGP ka pynlong na Motphran sha Madan Ïewrynghep halor ka kyrduh kam ha la jylla, ha ka janmiet ka sngi Nyngkong ki la lait mih noh na Shillong District Jail hadien ba ki la shong ha katei ka phatok la jan kot shibnai.
Ka jinglait kine ki saw ngut ki dkhot seng bhalang la sakhi ba kiwei pat para dkhot ki dap da ka jingkmen ha ka jingwan shaw bad ban pdiang burom rygkat ka jingkynhoi risa bad ka jingkdup ieid ïa u para dkhot uba la lait mih na phatok kaba ki la shah set jan shibnai ha kane ka jingpdiang burom la donlang kiba haïing hasem jong ki bad ruh u President ka KSU u Bah Lambokstarwell Marngar, u President ka FKJGP u Bah Dundee C Khongsit bad kiwei kiwei ki nongïalam kine ki arseng.
Haba kren bad ki nongthoh u Bah Lambokstarwell u la ong ba ka jingshah shah set phatok kine ki saw ngut ka long ka jingphrang ïa ki ban long kiba shynrang mynsiem ban shakri ïa ka jaidbynriew wat lada dei wat ban rung byndi.
“Kine ki saw ngut kim dei ki riew be-aiñ hynrei ki dei ki dkhot ka jaidbynriew kiba mih sha madan ban dawa ïa ka hok ïohkam ïohjam ki samla ha ka jylla," u la ong.
U la ong ba ka jingkyrduhkam ki samla bad ka jingïohkam tang kito kiba don kiba ithuh ithaw ha ka sorkar ka dei ban kut noh syndon.
“Ngi kwah ba ka rukom thungkam kan long kaba shai bad kaba khuid kaba ki samla wad kam kin sngewhun haba ki wad kam ym ban mih ka jingduh jingkyrmen namar kim don kiba heh ba haiñ ban ïakren ba kin ïohkam," bad bynrap “ka wad kam tang kiba ïoh pisa ban thied ïa ki post ka dei ban kut noh syndon," u la ong.
U la ong ruh ba lada peit bunsien ka sorkar ka lapmiet bad pynlleit jingmut tang ban thwet ïa ki dkhot seng bhalang haduh ba ka klet la ka kamram ban ai jingïada ïa ki khappud haduh ban wan jia ka apot ïa ki saw ngut ki para ri na ka shnong Mukroh ban duh ei la ka jingim ha ki ktang suloi ka jaidbynriew.
“Ka sorkar ha ka jaka ba kan pyllut ka por jong ka ban ïatai ïa ki policy na bynta ka jylla hynrei ka lapmiet ban thwet bad ban kem ïa ki dkhot seng bhalang," bad bynrap “phin peit bha ba katba ka sorkar jong ngi ka lapmiet ban kem ïa ki dkhot ki seng bhalang ka sorkar Assam ka la siat ïap ei ïa ki saw ngut ki paradoh para snam jong ngi," u la ong.
Shuh shuh u la ong ruh ba ka jinglong jingman ka jylla mynta ka dawa ka por ba ka sorkar ka dei ban kyndit thiah noh ban sngewthuh ïa kaei kaba ka jylla ka donkam bad ban pynurlong ruh.
“Kane kawei ka khubor kaba shai nga kwah ban ai sha ka sorkar wat pynshit wat ai ding ïa ki khun samla ka jaidbynriew da ka jingthwet bad jingpharep ba laiphew jait ïoh ba ka Tlang kan kylla Lyiur hynrei leit kem mardor shuwa ïa kito ki pulit kiba la shim ïa ka jingim ki paradoh para snam jong ngi," u la ong.
Mairang, Naiwieng 28: Hadien ka jingbymthikna kaba la bun bun bnai bad ryngkat ka jinglynga na kiba bun,khatduh ka Seng Congress mynta ka sngi, ka la pynbna ba u Kyrtong jong ka Seng na Mairang Constituency ban ïakhun pyrshah ïa u President jong ka UDP, u Bah Metbah Lyngdoh.
Une u Kyrtong udei u Bah Batskhem Ryntathiang, u MDC jong ka Nongkhlaw- Mairang, uba ha ka elekshon MDC ha u 2019, u la tam palat san hajar vote ïa u kyrtong ka UDP, uba long ruh u sitting MDC.
ïaka rai ba u Bah batskhem Ryntathiang un ïakhun naka seng Congress la pynbna paidbah da u president ka MPCC u Bah Vincent H.
Pala haka jingïalang kaba la long haka shnong Mawshut kaba hap hapoh ka Eastern West Khasi Hills District ha baka daki spah ngut ki nongkyrshan ka seng congress kila poi sha kane ka jingïalang.
La ïathuh ruh ba kiba bun ki nongkyrshan jong ka Seng Congress kiba la iehnoh ïaka Seng ha ka election MDC kila wan phai biang mynta ban nang pynkhlaiñ shuh shuh ïaka Party.
U Bah Vincent H.
Pala haba kren ha kane ka jingïalang u la ong ba kiba bun ki Seng Saiñpyrthei kila wan khroh ïa u Bah Batskhem ban ïakhun noh naka Seng jong ki hadien ba kila ïohi ba une u MDC u don ïaka thong ban jop ïaka election na Mairang Constituency ha u snem 2023.
Hynrei u Bah Batskhem, u la jied ban ïakhun na ka Congress bad ka Seng ruh kala long kaba donbok shisha ban ïoh ïa u Kyrtong kum u bah Batskhem u ba skhem ka nongrim bad ka seng Congress.
U bah Pala ula ong ba ka seng congress kan jop ym duna ïaka 32 ngut ki MLA ha ka election ha u snem 2023 bad u la ong haba mih ki 12 ngut ki MLA naka Congress kala long ka jingdiaw ïa u kum u President hynrei phewse ka jingmih jong ki ka long pynban ka jingkyrkhu ha kaba haka jaka jingki la mih pynban da kiba kham stad shuh shuh ban ïa kito kiba la mih naka seng.
U MP ka Shillong, u la ther tyngeh ruh ïa ka sorkar MDA da kaba ong ba haka jingsynshar ka sorkar MDA ka jingbamsap kala shyrkhei haduh katta katta ha ka jylla bad ban rat diengkong ïa kane ka jingbam sap dei ban pynkylla ïaka rukom shynshar ban ym ai lad shuh ïaka ne ka Sorkar MDA ban shynshar biang ïaka jylla.
U Bah Batskhem haba kren ha kane ka sngi, u la ai khublei ïaki paidbah kiba la ai lad ïa u ban long u nongmihkhmat ban shakri ïaka Mairang Constituency kum u MDC ha kine ki 3 snem shiteng kiba la leit noh bad u la ong ba u la pyrshang ban ïadon bynta bad ki paidbah haki por baroh wat haka por kaba lyngkot.
U la ïathuh ruh ba ha kaba ïadei bad ka Skhim ula ai kumba dei ban ai hynrei namar ka Skhim MDC ka long ka barit ki dang don ki bym pat ïoh lut hynrei kim dei pat ban sngewsih bad kin long kiba ïaishah.
U la ong ba um shym la rung ha kane ka kam nongmihkhmat ban ïoh ïaka jingmyntoi shimet hynrei u la rung ha kane ka kam ban kyntiew ïaka long briew man briew bad ba ka hok sa shisien pat kan im haka imlang ka sahlang.
U la ong ruh ba lada kum ki paidbah ki ïohi ba kum ki nongialam ki la pyndep hok ïaka kamram, ka mut ki la shah shkor ïa kaei kaba ki paidbah phi ud.
Kumta ki paidbah kim dei ban peit than ïa ki jingduna kiba rit ba ria jong ki nongmihkhmat.
U la ong ba kum u nongmihkmat u ïeng haka nongrim jong ka jingkitkhieh bad um shym la rung sha ka kam saiñ hima sima naka bynta ka spah,ka nam bad ka burom hynrei u la rung ban long ka nuksa, ban ïoh ban ai ïaka jingshakri, ban wanrah ïaka rukom treikam ka ba thymmai, ban long ka jingshai bad ban long ka jingkyrmen naka bynta jong ki paidbah bad jong ka jylla hi baroh kawei.
Kiwei pat ki nongkren haba kren ha kane ka sngi kila pynrem ïaka rukom treikam ka sorkar MDA hapoh ka jingialam ka NPP,UDP, BJP bad kiwei ki seng kiba rit da kaba ong ba hapoh ka jingïalam kane ka sorkar ka jylla la hiar arsut la ka long haka ka ïoh ka kot, ka pule ka puthi bad wat ka shong suk shongsaiñ ruh kala hiar naduh ba synshar kane ka Sorkar MDA.
Ki la ong ba baki paidbah ki angnud ban shynshar ka Congress ïaka jylla hynrei kim mon pat ïa u Dr.
Mukul ban don haka Party, kumta ka seng kala hiar hapoh ka jingialam u Dr.
Mukul hynrei mynta bym don shuh u Dr.
Mukul ha ka Congress, ka Seng kala ïoh iaka jingkyrshan kaba pura naki paidbah ka jylla bad khlem artatien ka Seng Congress kan jop bun ki MLA ha u 2023.
Da kane ka jingpynbna ka Congress ïa u Bah Batskhem ban long u Kyrtong jong ka, ka Mairang mynta ka la don lai ngut ki Kyrtong, kata u Bah Metbah Lyngdoh jong ka UIDP, u Bah Batskhem Ryntathiang jong ka Congress bad u Bah Shanlang Warjri jong ka VPP.
Shillong, Naiwieng 28 : Ka sorkar Meghalaya Democratic Alliance ka la pynkhreh ban buh bun tylli bha ki ktem pulit (border outpost) ha kylleng ki jaka khappud bad ka jylla Assam kiba ju don ki jingkulmar.
Haba pyntip ba katno tylli kin buh, ka sorkar jylla kan sa shim ïa ka rai ha ka jingïalang jong ka kynhun Myntri kaban long ha kane ka sngi Ba-ar, ong u Myntri Rangbah ka jylla, Conrad K Sangma haba kren bad ki lad pathai khubor hadien ka jingïalang bad ki nongïalam jong ki seng saiñpyrthei bapher bapher.
Shwa ban sdang katei ka jingïalang, ka la don ruh ka jingsngap jar kaba shipor ban sngewlem naka bynta kito ki lanot kiba la duhei ïa la ka jingim ha ka jingshah siat ha ki pulit Assam ha Mukroh ha ka 22tarik mynta u bnai.
“Lashai ka sngi (Sngi Ba-ar) ka kynhun Myntri kan sa rai ïa ki jaka bapher bapher kiba yn sa buh ia ki ktem pulit (BOP).
Ngi la dep ruh ban syllok bad ki political party bapher bapher ba ngi la rai ba ngin buh noh ïa ki ktem pulit kiba pura ka jingbun briew nalor ki jingdonkam bapher bapher ha ki jaka ba ju don jingkulmar nalor kiwei kiwei ki jingdonkam ban pyntikna ba kitei ki Outpost kin treikam pura," u la bynrap biang.
Nalorkata, u ong ruh ba ka sorkar ka la shim lut ki sienjam kiba donkam ban pyntikna ïa ka jingshngaiñ jong ki nongshong shnong kiba don ha khappud.
Nalorkata, u la pyntip ruh ba ka sorkar ka la dep ruh ban thung ïa ka kynhun dohkit (Judicial enquiry) kaba la khlieh da u Justice T Vaiphei.
Ha kane jingïalang, u Myntri Rangbah u la pyntip ruh ba ka sorkar ka la dep weng ïa ka jingkhang internet nalor ba ki la ailad ruh ïa ka leit ka wan kaba laitluid jong ki kali ryngkat ka jingpahara jong ki pulit.
Shwa kane, u Conrad u la ïathuh ruh ba ka sorkar ka la pan jingmut ruh na baroh ki nongïalam kiba wan ha katei ka jingïalang ha kaba baroh ki la dawa ba dei ban leh ei ei noh mardor pyrshah ïa kito kiba donkti ban siat ïap ïa ki hynriew ngut bad ruh ba dei ban siew bai luksan sha kitei ki longïing ba kynduh ïa katei ka jingjia ba sngewsih.
U la ïathuh ruh ba na ka liang u Myntri Kampohïing ka Ri, u Amit Shah u la kular ruh ïa ka kynhun jong ki Myntri Sorkar dan gshen ba ka sorkar pdeng kan thaw mardor ïa ka kynhun tohkit ne ka central investigation agency.
“Shuh shuh u ong ruh ba na ka liang u Amit Shah u la kular ba mardor kin sa leh noh bad na ka liang ka Meghalaya ruh ki la banjur ba dei ban leh noh kham kloi.
“Hynrei shen ngan sa kren ïa u Home Secretary halor katei ka bynta," u la bynrap biang.
Nalorkata, u Myntri Rangbah u la ïathuh ruh ba ka sorkar ka la rai ruh ban pynskhem syndon ïa ka pyrton pulit kaba don ha ka shnong Mukroh.
“Ïa kane ngin pynskhem bad kin ïai don hangtei namar ngin ym weng shuh ïa ki na katei ka jaka," u la ong.
U la ïai ban ruh da kaba ong ba ka shnong Mukroh ka dang hap ha Meghalaya.
“Wat ha ka kaiphod 2011 ruh ka kdew shai ba ka Mukroh ka hap ha Meghalaya.
" Nalorkata, u ong ruh ba wat kito ki shnong kiba don shakhamt ka Mukroh kum ka Psiar bad Khanduli kiba dei ki shnong kajia pud bad shaneng shuh shuh pat sdang sa ka Block 1 – II.
Kumta u ong ba halor kitei ki nongrim, ka Mukroh ka dang hap bha ha Meghalaya.
U Myntri Rangbah u la pynkynmaw ruh shaphang ka jingïakhun ban ïoh pynbeit pura noh ïa u pud u sam kadei namar kitei ki jingjia shah thombor bad ruh halor ka jingeh kaba ki paidbah ba sah ha khappud ki ïai mad na ka por sha ka por.
U la ïathuh ruh ba baroh ar tylli ki sorkar jylla ki ïai bteng ban buddien ban pyntikna ba kino kino ki jingkynad ban tehlakam mardor bad ruh ban ym ailad ba kan khihwin biang.
Mawkyrwat, ‘Naiwieng 29: Ka Hynñiewtrep National Youth’s Front (HNYF) jong ka Mawpud Area Unit mynta ka sngi ka la ïoh ban plie pyrda ïa ka lympung ïalehkai kynjatbol ba la tip kum ka 3rd Invitation Football Tourna-ment 2022 ha madan shnong Lower Mawpud ha kaba u bah Shining Wanniang, Vice President ka HNYF, South West Khasi Hills District u la long kum u kongsan.
Ki kynhun kiba la ïoh ban ïalehkai sdang ban plie pyrda ïa kane ka lympung ki long ka Top Guy Football Team bad ka Pyrshang De Football Team ha ka por 12:30 shiteng sngi ha kaba ka Top Guy FT ka la jop da 8 – 2 kol.
Ïa ki kol na ka bynta ka Top Guy FT la thep da u Helison Kharlartang ha ka minit kaba 19 bad 80, na u Marton Kharlartang ha ka minit kaba 39, 42, 67, 76 bad 83 bad ïa kawei pat ka kol la thep da u Nah Wanniang ha ka minit kaba 84.
Ha ka jingïalehkai kaba dei ha ka por 2:30 noh phai sngi pat ka Partner (Songdongktieh) Football Team ka la jop da 6 – 1 kol pyrshah ïa ka Dombah Football Team, ha kaba ïa ki kol jong ka Partner (Syndongktieh) FT la ïoh ban thep da u C.
Mawleiñ ha ka minit kaba 14 bad 51, da u Donald Khardewsaw ha ka minit kaba 22, u B.
Snaitang ha ka minit kaba 33, u Zero Khardewsaw ha ka minit kaba 48 bad na u B.
L.
Snaitang ha ka minit kaba 72.
Lah ban kdew ba ki kynhun kiba la wan ïashimbynta ha kane ka lympung ïalehkai kynjatbol jong ka 3rd Invitation Football Tournament 2022 ba la pynïaid da ka Hynñiewtrep National Youth’s Front (HNYF) jong ka Mawpud Area Unit ki don baroh 32 tylli.
U bah Shaining Wanniang, Vice President ka HNYF, South West Khasi Hills District haba kren ha ka jingïalang ba lyngkot u ai mynsiem da kaba ong, watla ki samla jong kane ka shnong ki don ïa ka madan kaba rit ban ïalehkai, hynrei wat nym duh jingkyrmen pynban kin long borabor kiba trei shitom bad pyndonkam hok ïa ka sap ba ki don khnang ba kin kiew na kawei ka por sha kawei pat.
“Ym ba ka jingïalehkai jong ki kan kut noh tang hapoh shnong, hynrei ki dei ba kin kiew sha ka distrik, ka jylla bad ka ri ruh kumjuh", ong u bah Shaining.
U la ban ruh ba watla ki don ïa i madan iba rit hynrei kum ka seng kam ju shongkli kti ne shongthait pynban ka ju ïai pynlong ïa kum kine ki lympung kiba long kawei na ki bynta ban ai mynsiem ïa ki samla ba kin ïoh ban pyndonkam hok ïa ka sap ka phong ba ki ki don ha ki jingïalehkai ryngkat ka thong ha ka jingim jong ki namar kum ki ‘rangïalehkai haba ki buh ïa ka thong shakhmat ryngkat ka jingrai kut, ban long ruh uba ïai-shah kata ka jingthmu jong ki kan sa urlong.
Namarkata, kum ki samla ïalehkai ki dei ban shim ruh ïa ka kabu ban long ki atiar, ki nongrah-ktien syiem na kane ka shnong da kaba kyrmen ba ha kawei ka sngi kin sa paw ba napoh shnong Mawpud ki la don kita ki khlur ïalehkai kiba tbit.
Ha ka jingkren jong u, u la kyntu na ka bynta ki samla ïalehkai ba lada ki kwah ban kiew ha ka kam ïalehkai ki dei ban kiar rai maw rai dieng na ki jingdih kiba pynbuaid kum u duma, u kwai, ka kyiad bad kiwei de namar lada ki la mlien ïa kine ka met jong ki ruh kan troiñ noh tang shiteng por.
Haba kren ai mynsiem na ka bynta ki ‘rangïalehkai jong ki ar tylli ki kynhun kiba mihkhmat mynta ka sngi u la ong ba ha ka jingïaleh kan sa don beit kawei kaba jop ba kawei kaba rem, kaba jop kam dei ban don noh ka mynsiem jingsngew-sarong haba la jop hynrei kan nang trei shitom shuh shuh ban nangkiew shaphrang bad kaba rem ruh kam dei ban duh mynsiem hynrei kan nang trei shitom ban ïoh kheit ïa u soh jong ka jingjop ha kawei pat ka por.
Kiba ïadonlang ha kane ka sngi ki long naduh ki Myntri jong ki ar tylli ki shnong Upper Mawpud, u bah Macdonald Thongni bad jong ka Lower Mawpud, u bah Robert Basan, ki paidbah jong ka shnong naduh ki longkmie longkpa, ki samla synrang bad kynthei ryngkat ruh ki hep kiba rit, bad ki dkhot jong ka NHYF ba kynthup ïa u Working President ka HNYF, South West Khasi Hills District, bah Shimbor Langte bad kiwei de.
Ka elekshon MLA ha la Jylla mynta ka la poi hajan eh bad kane kadei ka por ïa baroh ki kyrtong ba kin pyrshang lut ki lad ki lynti kumno ban ïoh khring ïa ki nongkyrshan na kawei ka party sha kawei pat bad kane hi kan ïai bteng tad haduh ka sngi elekshon.
Kiban kham shah kthong bad shah pynbiej ha kum kine ki por kin dei ki Nongïalam ba hakhmat jong kino kino ki party khamtam ha kito ki party kiba kham biang.
Nangne shakhmat phin sa ïohi ba katei ka jingïarung ja mih ka jur bha bad lehse kane ka elekshon kan dei kawei na ki elekshon kaba khampher namar wat na ka liang u kyrtong um don jingshaniah shuh ïa la ki jong ki Nongïalam khamtam lada u ïohi lei lei ba ki leit bad kynduh bad kiwei ki nongïalam na kiwei pat ki party.
Kane ka elekshon kan pynlyngoh lut ruh ïa baroh ki kyrtong kiba mih ban ïakhun namar wat u Nongkyndong ruh u la stad bha bad um pynpaw pyrthei shuh ïano u kyrshan bad ïano um kyrshan.
Kane kam dei shuh ka juk ba ki nongleit jingïalang ki leit da ka jingieid bad ka jingshaniah ïa ki Nongïalam hynrei ka la dei da kawei pat ka jingmut.
Jan man ki jingïalang mynta la ju ïohi beit ba ka jingpoi ki paidbah ka dei beit da ki hajar ngut.
Hynrei kaba pynlyngoh ka long da pynlong kiwei ki party ruh kiba poi jingïalang ka long hi kumjuh bad kane ka ja wat ha ki jingïalang ba pynlong da ki MLA.
Kumta ban shu shaniah ha ka jingpoi jong ki paidbah sha ki jingïalang lehse baroh baroh kin kam ba ki la jop beit.
Phewse baroh kitei ki long markhongpong lut namar ynda la ñiew lang ïa ka jingpoi jong ki paidbah ha ki jingïalang jong ki party bapher bapher kan poi pynban lai shah sawshah ïa ka jingdon ki nongthep vote.
Kane kadei ruh ka nongkyntu ïa ki nongshong shnong ba katlah katïai kiar ban rai ïa ka vote jongphi ha i Bai sha ne bai burom namar kane ka long thik ba phi ïapein ïa ka hok kaba phi ïoh shisien san snem bad ki ryngkat pliah.
Donkam ban pyni sha ka pyrthei ba kum kata ka ri tipbriew tipblei ban ym ngop ha ka spah pyrthei ban thied nokot ïa ka shi vote.
Lehse lada u kyrtong u biang bad u ai ruh bad i bai sha, ka shong ha phi ban rai, lehse phi lah ban kyrshan ïa u hynrei wat ailad pat ba ka pisa kan thied ïa ka dor bad ka hok jongphi.
Kadei ruh ka jingshisha ba ha ki khyndiat bnai shwa ka elekshon ki nongleit ai jingïarap kynthup ki nongsngewlem ki bun bha khamtam eh ha ki jaka ba don ki jingjia ba sngewsih ne ïapbriew.
Dei ha kum kitei ki jingjia ba ki kyrtong ki ïohlad ban ïoh ïa kynduh briew lane pynithuh ba ki dei ki kyrtong ba thmu ban aireng.
Teng teng i thamula ruh ba don ki khep ba lai ne sawngut ki kyrtong ki kynduh lang ha kawei ka jaka ba don kum kitei ki jingjia.
Lehse na ka bynta kiba kham duna ka ïoh ka kot ka la long ka jingkyrkhu kaba khraw haba ki nongwan leh isynei bad ki nongnoh synniang ki bun.
Kane kadei ka juk kaba ki paidbah ki dei ban sngewthuh ba kano kano ka jingpynbiej shwa ka elekshon ka dei ka jingthied ïa ka hok jong ki bad kane ka long ruh kumba ki la shim ram shwa ka elekshon.
Kumta ka jingbakla jong ki ban die ïa ka vote shwa ka elekshon ka long kumba ki la bynda ne ki la shimram na ka bynta ki san snem.
La sngewdei ruh ban kynthoh kylla ïa ki nongthep vote lada jia ba ki nongmihkhmat kim lah ban treikam bha lane kim lah ban ïasaid bha ha Iing Dorbar.
Ka long ka jingsngewsarong ïa ka constituency lada jia ba ki nongmihkhmat ki lah ban treibah bad khamtam ban ïasaid ïa ki ishu jong ka thain lane jong ka jylla ha Jaidbynriew.
Kane kan long ruh markhongpong lada jia ba ki nongmihkhmat jong kato ka constituency kim lah ban trei bha.
Ha kaba khatduh hi ka shong ha ki nongjied bad ki nongthep vote ban jied ïa ki nongmihkhmat jong ki, lada dei ba kim biej tang ha ki jingshah pynbiej shipor lehse ka thain jong ki kan ïoh shisha ïa ki nongmihkhmat kiba janai bad lada jia ba kim long kumta, ka constituency ruh kan mad katkum ka jingbit jong ki ban jied.
Doha, Naiwieng 29 : Ka Qatar kaba dei ka kynhun trai jaka kumjuh ruh ka Ecuador ki dei ki ar tylli ki kynhun kiba hap ban leit phai iing noh hadien ba ki la mad ïa ka jingshah rem ha ka jingïakhun kaba lai bad kaba khatduh kaba long ha kane ka janmiet sngi Ba-ar.
Ka jingïakhun ba khatduh na ka Group A ban rung sha ka Round 16 ha ka FIFA World Cup ha ka janmiet sngi Ba-ar ka la long kaba shongshit bha khamtam eh na ka bynta ka Netherland, Senegal bad Ecuador khlem da kheiñ shuh ïa ka Qatar kaba la artatien lypa ban ïohrung hadien ba ka la shah rem ha baroh ar tylli ki jingïakhun kiba la dep shakhmat.
Ha ka jingïakhun pyrshah ïa ka Qatar, ka Netherland ka la pyntikna syndon bad katei ka kynhun trai jaka kan hap ban phai iing noh hadien ba ka la shah thep haduh 2-0 kol ha katei ka janmiet.
Ka Qatar kaba la shah rem da 2-0 kol ha ka Ecuador ha ka jingïakhun sdang ka la shah thep biang pat sa 3-1 kol ha ka Senegal ha ka jingïakhun kaba ar bad mynta ka la mad ïa ka jingshah rem kaba 2-0 kol ha ka jingïakhun kaba lai pyrshah ïa ka Netherland.
Haba phai sha ka jingïakhun, u Gakpo u la ïoh ban pynkhih jar tang ha ka minit kaba 26 jong ka kylla step lyngba ka bol kaba la pashat da u Klaassen sha phyllaw kol.
Kane kadei ruh ka kol kaba lai na ka bynta utei u khlur ba dang khie ban ïoh thep ha kane ka World Cup.
Ïa ka kol kaba ar jong ka Netherland pat la ïoh ban thep da u De Jong tang ha ka minit kaba 48 jong ka kylla miet kaba la pynshngaiñ syndon ïa ka kynhun ban rung suk sha ka Round 16.
Shwa kane, u Klaassen u la pashat ïa ka bol shau Deepay hynrei ka bol ka la wanphai kylla bad kane ka la poi ha u De Jong uba khlem bakla u la ïoh ban pynkiar ïa u Miguel bad Khoukhi bad pynpar suk ïa ka bol sha kol.
Ha ka jingïakhun hapdeng ka Senegal bad Ecuador ruh ka shongshit bha namar ka jingjop ka Senegal kadei ha ka por bym poi pyrkhat.
Ka kol ba nyngkong jong ka Senegal ka wan lyngba ka penalty ha ka minit kaba 44.
Hynrei tang ha ka minit kaba 67 u Moises Caicedo u la ïoh ban pynïakhaid.
Kaba kham pynitynnad shuh shuh ka long ba tang hadien 2minit tam kata ha ka minit kaba 70 ka Senegal lyngba u Kalidou Koulibaly kapten ka kynhun ka la ïoh ban thep ïa ka kol kaba ar kaba dei ruh ka kol kaba pyntikna ïa ka ban poi sha ka Round 16.
Nongstoiñ, Naiwieng, 28: Ka kyhnun jong ki Self Help Group hapoh ka shatri jong ka Village Organisation kiba don ha ka shnong Siejlieh, kawei na ki shnong kaba don ha sor Nongstoiñ, ka la kynjoh shi snem mynta ka sngi 28 tarik Naiwieng 2022.
Kum shi bynta ban ïa kmenlang baroh, ki VO ba kynthup ïa ka Langdait Mylloiñ Village organisation, Ngintei Ïalawei Mawthongthang Village organization, Pdengshnong Self Help Group bad kiwei kiwei, mynta ka sngi ki la ïoh ban rakhe lehkmen ïa katei ka jingdap 1 snem, ha kaba la pynlong ïa katei ka jingïalang ha phyllaw skul sorkar kaba don ha katei ka shnong Siejlieh.
U bah Macmillan Byrsat MLA ka Nongstoiñ konstitwensi u la long kum u kongsan, ryngkat ka jingïasynranlang u bah Kevin Wanniang Cluster co ordinator, u bah Happiness Tympuiñ sordar ka shnong Siejlieh, u samla Deborlan Kharsyntiew Secretary ka shnong Siejlieh, kiwei kiwei ki riew rangbah jong ka shnong, ki riew rangbah jong ka thaiñ bad ki paidbah jong ka shnong kiba la wan ban sakhi lang ïa katei ka sngi.
U kongsan haba ai jingkren u la ong, “Ka jingdon jong ki VO ha ka shnong ka wanrah ïa ka ïoh ka kot ha ki longïing longsem bad ka wanrah ruh ka jingpynmyntoi ïa ka pyrkhat pyrdaiñ ha u briew bad ki nongshong shnong".
Na ka liang jong u, u la ai khublei bad kitbok kit rwiang sha baroh ki dkhot bad nongïalam jong ka Village Organisation, ba kin nang trei shitom bad ban nan ïai kiew shakhmat ha ki liang baroh, khamtam ban kyntiew ïa ka rukom im rukom pyrkhat, khnang ban roi bad kiew ha ki liang baroh ha ka imlang sahlang.
Nongstoiñ, Naiwieng, 28: Ka kynhun ïalehkai kynjat bol kaba la paw bha ha ka thaiñ Nongstoiñ kaba la tip kum ka Khliehmawlieh Youth Club, ka la ïoh ban khur ïa ka nam lahduh ha ka jingïalehkai ba la pynïaid da ka Janata Sangha ryngkat ka jingïasnohktilang bad ka Puranmal Jain Foundation, ïa kaba la pynlong ha ka Janata Playground Bondapara, kawei na ki sor heh kaba dang hap hapoh ka kamrup District jong ka jylla Assam.
Lah ban kdew hangne ba katei ka lympung ïa kaba la tip kum ka 38th Swahid Trophy Football Competetion 2022 ka dei ruh kawei na ki lympung kaba heh bha ha katei ka thaiñ, kaba la ithuh ruh da ka All India Football Federation AIFF.
Ka dei ruh ka lympung kaba shu khot sngewbha (invitation tournament) bad ka kynhun kaba na Nongstoiñ, ka la ïoh ruh ban khur haduh ar sien lynter ïa katei ka lympung, kaba kynthup naduh ïa kaba 37 kaba la pynlong mynshem snem bad kaba 38 kaba mynta u snem 2022.
Ha ka jingïalehkai final kaba la long dang shen, ka Khliehmawlieh Youth Club ka la ïakynduh pyrshah bad ka Guwahati Navajyoti Football Club, ha kaba ka jingïakhun ka la long kaba la ïakhaid bha hapdeng kitei ki ar kynhun.
Hynrei tad haduh ba la kut noh ki 90 minit, ym shym la don ba lah ban thep kol.
Kumjuh ruh wat haba la pynïakhun biang da kaba pynjlan por, pynban ym shym la don ka kynhun kaba la lah ban thep kol.
Kumta ki nongpynïaid ki la pynlong da ka tie breaker bad dei tad hadien ka tie breaker, ba ka kynhun Khlieh-mawlieh YC na Nongstoiñ ka la jop da 5 la 4 kol bad rah syndon ïa ka nam lahduh ryngkat ka khusnam pisa bad ka Trophy.
Ha katei ka sngi ïa ka nam kum u nongap kol ba tbit tam la ïoh ban rah da u Hanbil Syiem jong ka Khliehmawlieh Youth Club.
Nongstoiñ, Naiwieng, 28: U samla Jylliew Singh Marweiñ President ka kynhun Hynñiewtrep Achik People Council, kaba dei kawei na ki seng kaba dang shu mih pyrthei dang shen ha West Khasi Hills District, u la leit ban ai jingthoh hakhmat u Deputy Commis-sioner Nongstoiñ, halor ban buddien ïa ka jingpyntrei ïa ki skhim bapher bapher ha West Khasi Hills.
Haba kren sha u nongthoh khubor hadien ka jingïakynduh bad u DC, u samla Jylliew u la ong ba ka seng HAPC ka la buddien ïa ki jingpyntrei ïa ki skhim bapher bapher kiba ka sorkar ka la ai sha ki paidbah.
La ong ruh ba hadien ka jingbuddien, katei ka seng ka la lap ïa shibun ki jingpyndonkam bakla da ki bor kiba halor haba ïadei bad ki kam pynroi, khamtam eh ka jingpyntrei ïa ki skul kiba don ha ka thaiñ jong ka Mawshynrut C&RD Block.
U la ong ba ka seng ka suba jur ba ka don ka jingbam klop ïa ka pisa, namar ba ym shym la kynthup ïa ki dkhot jong ka Management Committee jong ki skul kiba la ïoh ïa ka pisa na ka sorkar, ha ka jingpyntreikam da ka Public Implementation Committee jong ka Mawshynrut C&RD Block.
Ki dak ki shin ki pynpaw ba ka pisa kaba la mang ne ïoh, kam ïahap satia bad ka jingpynlut ha kitei ki skul, kumta na ka liang jong ka seng kam banse ban ai shi syndon da ka jingthoh ha u DC, ba un phah tohkit ha kaba ïadei bad kitei ki scheme kaba la pyntrei ban shna ïa ki skul, kynthup ïa ka skul ha Riangdim, Nongjri bad kiwei kiwei.
U la ong ba kane ka jinglap jong u kan ym kut tang lyngba ki lad pathai khubor, hynrei un nang ïai bteng ban buddien haduh ban da lap ïa kaei kaba don sha lyndet.
U la buh jingkylli ba balei ym shym la kynthup ïa ki bor jong ki skul bad balei la shu pyntrei ïa ki kam katkum ka mon jong u nongshna (contractor), khlem da ai jinghun ïa ki nongpynïaid skul.
Ki bor jong ka District ki hap ban phah tohkit, lym kumta kane ka kam ka hap ban jam shaduh sha ïing bishar.
Mawkyrwat, ‘Naiwieng, 29: Ka Seng Samla Shnong Sohkhyllam (SSSS) ha ryngkat ka jingïatreilang bad ka NYK’s Nongstoiñ la ïoh ban rakhe ïa ka sngi ïa ka ‘Sngi ka Riti Synshar ka Ri’ ne ka ‘Constitution Day’ jong ka Ri India, ha kaba ïa kane ka prokram la pynlong ha Shnong Sohkhyllam, South West Khasi Hills District.
Kiba ïadonlang ha kane ka sngi ki long u Advocate ka Supreme Court, u bah Kynpham Kharlyngdoh uba dei u Resource Person, u bah Synshar Lyngdoh Marshilong uba dei u kongsan, u samla Rangbah ka dong ka thaiñ, u bah Kordorlin Kharlyngdoh, ki Nongkitkam jong ka Shnong Sohkhyllam, ki Rangbah kiba dei dkhot ka Durbar Shnong Sohkhyllam, bah Resparland Lyngdoh, bah Justwellin Marweiñ bad kiwei kiwei ki Rangbah, Secretary Seng Longkmie, kong Darity Lyngdoh, ki Dkhot ka Seng Samla Shnong, ki National Youth Volunteers jong ka Nehru Yuva Kendra Sangathan, Nongstoiñ bad ki longkmie longkpa bad ki samla lem bad ki hep barit.
La ïoh jingkren ba bud na u Kongsan, u bah Synshar Lyngdoh Marshilong uba dei u samla ba ju ïakit ïa bah ïa ki kam ha ka dong ka thaiñ bad u ba la ju ïarap ruh ïa kiba bun ha ka bha ka miat.
Ha ka jingkren jong u u la ïaroh ïa ka Seng Samla Sohkhyllam kaba la shim ïa kane ka synjam kaba nyngkong ban rakhe ïa kum kane ka jait program kaba la ïa treilang bad ka NYK’s Nongstoiñ bad kaba la long ka prokram kaba jop.
Bud da ka jingkren na u Resource Person bad pynshai halor ka Constitution jong ka Ri halor katei ka phang bad pynsngewthuh ha baroh ki liang.
Ka jingkren ruh na ki Rangbah ka Shnong ka thaw bad la pynshit pynshngaiñ ïa ka prokram da ka Cultural Program jong ki samla ka shnong bad ka Jingshad na u bah Iaipyndapbor Wanniang.
Ha kane ka program la ïoh ruh ban pynlong ïa ka jingïakop thoh esay bad jingïakop dro ki nongjop ki long ka Ibankerlin Lyngdoh bad bah Mightyson Syiemlieh.
La ïoh ban kren khublei na u bah Pynshngaiñ Lyngdoh uba dei u National Youth Volunteer jong Mawkyrwat Block NYK’s Nongstoiñ.
Jowai, Naiwieng 29: Ka Hynñiewtrep Women Welfare & Development Organization (HWW&DO) kawei na ki seng jong ki longkmie, lyngba ka kyrwoh na ka President kong Oibarly Suchiang la ong ba ka seng ka pynpaw ka jingsngewlem ïa ki ar ngut ki hep rit kiba la khlad noh na ka jingpluh ïing kawei ka longïing kaba la jia hynnin ka miet jong ka 28 tarik u Naiwieng ha ka por kumba 9 baje eiei mynmiet ha shnong Moodymmai Lumsalah West Jaiñtia Hills.
Kum ka seng kaba don bynta ha ka imlang ka sahlang bad ka jaitbynriew ka phah kyrpang ïa kane ka khubor sngewlem sha kiba haïing ha sngi jong kitei ki khynnah rit kiba la khlad na kane ka jingjia.
“Wat lada kila duh noh ïa kiba ieit ba thoiñ jong ki bad kiba la mad ïa kane ka jingsngewsih ha ka por bym poi pyrkhat, ka seng ka buh ruh ka jingduwai bad ka jingkyrpad ïa u Blei Trai kynrad ba un pyntngen ïa ka ïing ka sem jong ki ha kine ki sngi ban wan.
Jowai, Naiwieng 29: Ka Dorbar Shnong Nangbah Pyllun mynta ka kynti kala shim ïa ka rai ban ai ka jingkyrshan kaba pura ban pynjop donburom ïa u ma Lakhon Biam u ban sa ïakhun kum u MLA ha kane ka elekshon 2023.
Ki nongshong shnong ka Nangbah Pyllun ha ka Dobar kaba la long ha ka 19 tarik u Naiwieng 2022 ha Iawmusiang Muknor kila shim ïa ka rai bad da kawei ka sur ba kin ïatylli lang baroh ban ai ka jingkyrshan kaba pura ïa u ma Lakhon Biam uba dei ha kajuh ka por dei u MDC ka thaiñ uba la don jingthmu ban ïakhun ïa ka MLA 2023 na ka 3-Raliang Constituency na ka Party BJP.
Kum ki nongshong shnong ki don ka jingkyrmen ba lada u ma Lakhon un poi sha ka thong un sa lah ban wanrah shibun ki skhim pynroi pynpar hapoh kane ka Constituency baroh kawei, kaba dang donkam shibun bah ki kam pynroi haduh mynta.
Nongpoh, Naiwieng 29: Ka seng Hynniewtrep Integrated Territorial Organization (HITO), Eastern Zone hapoh ka jingïalam jong u samla Will Star Sun President bad u Victor Duia Secretary lem bad ki dkhot ka Mawbuh Area mynta sngi kila leit ban khynra ïaki kot ki sla jong ki nongtrei ha Umroi Airport hadien ba ka seng kala ioh jingtip halor ka jingwan trei da ki nongtrei ki bym biang ïaki kot ki sla khamtam ka labour license.
Ha katei ka jingkhynra jong ka seng kala lap ba bun naki nongtrei kim don satia ïaka labour license bad kiba pyndonkam da kaba la kut tarik, bad kum ka seng kala ai por 2 sngi ïaka kompani ba kan pynbiang ïaki kot ki sla ba donkam.
Naka liang u Will Star Sun kum u President u la maham ïaka kompani ba wanrah ïaki nongtrei ba ka dei ban shim ka jingkitkhlieh ban pynbiang ïaki kot ki sla jong ki nongtrei khamtam ki labour license, bad ruh ba ka dei ban pyrkhat lem ban ai kam ïaki briew na katei ka thaiñ.
Nongpoh, Naiwieng 29: Haba buddien halor ka jinglong jingman ka Jingkieng Dwarksuid ba dang shen ha kine ki snig ba la dap la don ka jingtwa khyndew ha ki bynta jong ka Jingkieng kaba la buh jingma ïa ki paidbah Nongleit nongwan bad na ka liang u Project Director ka National Highway Authority of India, Shillong Zone mynta ka sngi u la pynthikna ba ka NHAI ka la dep ban maramot ïa katei ka bynta ba twa khyndew ha Jingkieng Dwarksuid da kaba ki la tei da ka kynroh ban pynskhem ïa katei ka jingkieng.
Kum ban pynkynmaw, ka jingtwa khyndew ha ki bynta jong ka Jingkieng Dwarksuid kaba la dep ban jia dang shen ka la wan rah jingma ïa ki paidbah ba leit ba wan lyngba katei ka jingkieng kaba synjor bad ka la don ruh ka jingsahkut ki kali ba kit khia ha ka surokbah NH-6 bad Shillong By-pass.
Na ka bynta ban shngaiñ ki paidbah ba lei tba wan wat u Deputy Commissioner ka Ri Bhoi, u Arpit Upadhayay u la pynjari ruh da ka section 144 CRPC ban khang pyrshah ïa ki Kali ba kit khia bad tang kito kiba hapoh ka jingkhia kaba 30 metric ton la shah ban leit na katei ka Jingkeing Dwarksuid.
Haba la ioh ban ïa kren bad u Project Director ka NHAI mynta ka sngi lyngba ka telephone, u Anand Singh Chauhan, u la pyntip ba halor katei ka jingtwa khyndew ha Jingkieng Dwarksuid na ka liang ka NHAI ka la dep ban tei biang da ka kynroh ban pynskhem ïa katei ka jingkieng bad halor ka jingïaid ki Kali ki motor pat ka dei ban long beit katkum ka kyndon ba la buh da ka sorkar namar kumba long haduh mynta katei ka jingkieng kam pat shngaiñ katba ym pat lah ban tei da ka Jingkieng ba thymmai.
U la ïathuh ruh tang hadien ba la twa khyndew ka NHAI ka la shim khia ruh mardor ban maramot ïa katei ka bynta ba la twa khyndew hapoh ka Jingkieng Dwarksuid khnang ba kan nym buh jingma ïa ki paidbah ba leit ba wan bad kumjuh ruh ki Kali ki motor kiba ïaid lyngba katei ka Jingkieng Dwarksuid.
Haba kylli pat halor ka Jingkieng ba thymmai ba la sdang ban tei thymmai mynta hajan katei ka Jingkieng Dwarksuid, u Project Director ka NHAI, u Anand Singh Chauhan u la ïathuh ba ka jingpyntrei ïa ka kam ka la dang ïaid shaphrang bad la kumno kumno ruh ïa kane ka Jingkieng ba thymmai yn pyndep noh ban tei tang hapoh 5 lane 6 bnai.
Shuh shuh, na ka bynta ka jingshngaiñ ki paidbah ban ïaid ban ieng lyngba katei ka jingkieng na ka liang ka NHAI ka la shim khia ban buddien halor kane ka jingshna ïa ka jingkieng ba thymmai bad kyrmen skhem ba tang hapoh 6 bnai yn lah noh ban pyndep khang ba kan don ka jingsngaiñ na ka bynta ki paidbah ba leit ba wan namar katei ka Jingkieng Dwarksuid kaba rim la synjor bad dei tang kane ka jingkieng ba thymmai ka ban ai jingshngaiñ na ka bynta ka leit ka wan ki paidbah, u la bynrap.
Nongpoh, Naiwieng 29: Na ka jingjia ha Mukroh ba ki 6 ngut ki mynsiem ba kordor ki la duhei ïa la ka jingim ka la ktah ym tang ïa ka shongsuk shongsaiñ ki paidbah hapoh ka jylla, hynrei ki paidbah ha ka jylla mynta ki la hap ruh ban mad wat ïa ka jingkyrduh ïa ka LPG Cylinder kaba ki pyndonkam na ka bynta ban shet ban tiew khamtam ha kajuh ïa beh kam ha kine ki sngi.
Kane ka jingkyrduh LPG Cylinder ka la paw pyrthei ruh ha Ri Bhoi khamtam ha Nongpoh ha kaba ki paidbah ki la hap ban mad ïa ka jingkyrduh ban ioh ïa ki LPG Cylinder ban shet jingshet bad ka daw kaba ki paidbah ki hap ban mad ïa ka jingkyrduh ïa kane ka LPG Cylinder ban shet jingshet ka la ktah hi na ka jingjia kaba la jia ha Mukroh ba ki Kali ba kit ïa kine ki Tyndong lyer ba shet jingshet ki kyntait ban wan sha Meghalaya ba kam don ka jingshngaiñ ha ka leit ka wan lyngba ka surokbah NH-6 ban poi sha ka jylla Meghalaya.
Haba la ioh ban ïa kren bad u nongpynïaid ka Ri Bhoi Gas Agency, u la kubur ba ka don shisha ka jingkyrduh ban ioh ïa ka LPG Cylinder ha Ri Bhoi bad kane ka ktah ruh wat ha rilum Khasi-Jaintia, namar kito ki Kali ba kit ïa kine ki LPG Cynlinder ki kyntait ban wan sha Meghalaya na ka daw ka jingbym shngaiñ ha ka leit ka wan na ka jingjia kaba la ktah na Mukroh ba ki 6 ngut ki mynsiem ba kordor ki la duh ïa ka jingim ha ka jingsiat pathar ki Pulit Assam.
U la ong ruh halor kane ka jingkyrduh LPG Cylinder na ka liang ka Agency bad lyngba ka Association kin sa shim khia bad mynta kumba la wan phai biang ka shongsuk shongsaiñ kin pyrshang ban pynbiang ïa ki LPG Cylinder katkum ka jingdonkam ki paidbah bad ki sngewthuh ruh ba lada duna ki LPG Cylinder kan buh jingeh ïa ki paidbah kiba la shaniah ban shet jingshet lyngba kine ki tyndong lyer shet jingshet bad kum ki Agency kin pyrshang ban leh ïa kabab ha tam ban pynbiang pura katkum ka jingdonkam ki paidbah, ong ki bor pynïaid ka Ri Bhoi Gas Agency.
Khliehriat naiwieng 29: Ka Seiñ Kur Dkhar Wapung Circle, kan pynlong ïa ka prokram pynkup burom ïa ki khun samla pule jong ka kur Dkhar kiba hap hapoh ka Wapung Circle kiba pass bha ha ki exam jong ki ha ka kyrdan SSLC, HSLC bad Graduate bad kiwei kiwei ki jingpule, ïa kane ka prokram yn pynlong ha ka 17 tarik u nohprah 2022 ha shnong Wapung, East Jaiñtia Hills District.
U President jong ka Seiñ Kur Dkhar, Wapung Circle, u bah Shaniahskhem Dkhar, u la pynshai shuh shuh bad ki shnong kiba hap hapoh kane ka Circle ki kynthup ka shnong Jalyiah, Khlieh Myntriang, Wapungskur, Wapungshnong, Pamrapaithlu, Pamrakmai, Mokhep, Iongkaluh, Sohkymphor bad ka Lum Mulieh, kumta ki samla pule jong ka kur Dkhar kiban ïoh ïa kane ka jingpynkup burom ki dei ban long ki nongshong shnong jong kine ki shnong.
Ki samla ki ban shah pynkup burom ki dei ban kynjoh ïa ki marks kiba 75 percent shaneng kata ha ka kyrdan pule jong ka SSLC bad HSSLC, katba na ka bynta ka kyrdan Graduate, Master Degree, Professional Course ba kynthup ïaki MBBS, Lawyer, Engineering bad kiwei, ki dei ban kynjoh ïa ka 60 percent shaneng.
Ha kajuh ka por, ka Seiñ Kur Dkhar, Wapung Circle ka kyntu ïa ki samla pule ba kin pynpoi ïa ki marksheet, ka Certificate bad Residential Certificate jong kiba aplai hapoh ka 10 tarik u bnai nohprah 2022 bad ki lah ruh ban phone ïa u bah Francis Dkhar ha u number 8787777629, u bah Shaniahskhem Dkhar ha u number 6909 410 432 bad u bah Kyrshan Dkhar ha u number 69090 19993.
Nongpoh, Naiwieng 29: Ki artylli ki Integrated Village Cooperative Society kiba kynthup ïaka Mawlong Nongtluh IVCS bad ka Umwang IVCS mynta ka sngi ki la ioh ïaka lad jingiarap na ka tnad treikam jong ka Meghalaya Basin Development Agency, Ri-Bhoi District ha kaba na ka liang jong ka tnad MBDA ka la sam da ki symbai jhur bapher bapher sha kitei ki artylli ki IVCS ha kaba la sam da u bah Mayralborn Syiem MLA ka Nongpoh kum u kongsan haka jingïalang kaba la long ha Nongpoh.
Katei ka jingsam ïaki symbai jhur ka long ban ai mynsiem bad kyntiew ïaka kam rep jong ki nongrep lyngba ki symbai jhur ba kim donkam ban siew pisa, ïa kaba ki hap ban thied haki dor ba rem na ki iew ki hat.
Naka liang ka kong Ridian Syiem dkhot jong ka Mawlong Nongtluh IVCS ka la pynpaw ïaka jingkmen halor kine ki jingkyrkhu bala shimkhia da ka tnad Basin kaba la pyrkhat kyrpang naka bynta ki nongrep bad lyngba kane ka jingai jingïarap ïaki symbai jhur sha ki nongrep ka la long ka jingmyntoi shibun ha kaba ki nongrep ki la lait ban thied ïa kine ki symbai jhur ha kador ka ba rem.
Na ka liang u Bah Marlam Kupar Kharmudai DPM jong ka MBDA u la ong ba na ka liang ka tnad treikam jong ka Basin ki ïaleh kat ba lah ban theh ïaki jingïarap sha ki nongrep khnang ba kan long ka jingmyntoi ïaki briew kiba im daka rep ka riang, bad mynta ka sngi ki la ioh ban ai ïaki symbai jhur bapher bapher sha kine ki artylli ki IVCS khnang ba kine ki dkhot jong ka IVCS kiba dei ki nongrep kin ioh ban rep hadien ba ki la dep ot ïa u kba.
Shuh shuh u la pynsngew ruh ha Ri-Bhoi ki don 4 tylli ki IVCS bad hapoh ka Umling block ki don artylli ki IVCS kata ka Umwang IVCS bad ka Mawlong Nongtluh IVCS, bad ka tnad Basin ka sngew sarong ban pynpaw ba kawei na kine ki IVCS kata ka Umkon IVCS ka wan hakhlieh duh hapoh ka jylla, bad kane ka IVCS kam leh tang ki kam ban kynshew pisa hynrei ka leh ruh bun jait ki kam ban kyrshan bad ban ïarap bad ban ieng hala ki jong ki kjat.
Jowai, Naiwieng 29: Ka ‘Save Hynñiewtrep Mission’ kiba kynthup ïa ka JSM, HYC, EJNC, CoRP bad HANM mynta ka sngi kila hiar sha nongbah Jowai ban pynlong da ka jingthang tyngshop ïa ki lai ngut ki nongmihkhmat sorkar kata ïa u Himanta Biswa Sarma myntri rangbah ka Assam, u Conrad K.
Sangma myntri rangbah ka Meghalaya bad u Amit Shah u myntri ba dei peit ïa ka kam poh ïing jong ka ri.
Kane ka kynhun kum ka dak ban pynpaw ïa ka jingpyrshajur ïa ka sorkar bad ka jingsngewdiaw halor ka jingshah siat ïap ki san ngut ki briew jong ka Meghalaya ha ki pulit Assam bad ki Forest Guard jong ka jylla Assam kaba la jia ha ka 22 tarik mynta u bnai.
Ïa kane ka jingthang tyngshop la pynlong ha stand Umulong hajan thanad ka Jowai Police Station, Iawmusiang, ha kaba ha kane ka janmiet na baroh kitei ki nongialam seng kila pynpaw ka jingpynrem jur ïa ka jingleh donbor jong ki pulit Assam bad pynrem ruh ïa ka jingbymlah ka sorkar Meghalaya ban tehlakam ïa ka jingïakhajia khappud hapdeng ka jylla Meghlaya bad Assam kaba la neh mynta la 50 tylli ki snem.
Shuh shuh na ka liang ki nongïalam seng kila pynrem jur ïa ki pulit bad ïa ka sorkat jylla Meghalaya kiba nud ban ïa shrut tang hapoh ka jylla hynrei sha kiwei pat ki jylla kim nud ne ki long tang ki khawpud bad ïa kane la ïohi ha kine ki jingjia kiba la dep hapoh jylla ki leh ba heh hynrei balei sha khappud kim nud satia, la kynthoh kitei ki nongïalam seng bhalang.
Ïa ka jingïalang la pynïaid da u General Secretary CB ka HYC bah Roy Kupar Synrem, katba na ka liang u General Secretary ka HYC West Jaiñtia u R.
Lamare ula ong ba ka jaitbynriew ka mad ïa ka jingsngewsih na ka jingshah siat ïap ki 5 ngut ki nongshong shnong ka Mukroh bad kane ka pynkit ram ïa ki nongïalam sengbhalang na ka bynta ka jaitbynriew.
Ula ong kum ka seng ka dawa na ka sorkar ba ka dei ban pynïoh ïa ka hok na ka bynta kitei ki longïing bad kine ki jingjia ki wan jia na ka daw ka jingkheiñ sting jong ka sorkar.
U bah Bandari Ryntathiang President Central Body CORP ha ka jingkren ula buh jingkylli balei ka sorkar haduh mynta kam pat lah ban kem ïa kita ki pulit kiba donkti ha ka kam siat briew ha Mukroh, ula kynthoh ba kane sorkar jylla ïa u briew uba thiah pang ha jingthiah ka leit ban siat ïap katba ïa ki pulit ba siat ïap ïa ki san ngut ha Mukroh kam nud tang ban leit kem.
Ha ka juh ka por u kyntu na ka sorkar ban kan pyllait noh mar mar ïa ka result wad kam pulit jong ki samla.
U Sambormi Lyngdoh President ka EJNC ula kynthoh jur ïa u Myntri kam pohïing ka sorkar jylla u ma Lahkmen Rymbui uba la kop ïalede ba u dei u war um tieng ïano ïano, “lada ka long shisha kymta balei un ai order ïa u DGP bad SP ban leit kem mardor ïa ki pulit Assam".
Katba u bah Lamphrang Kharbani President jong ka seng Hynniewtrep Achik National Movement (HANM) ula pynrem jur ïa ka myntri Rangbah jong ka jylla Assam uba la kam ba ka shnong Mukroh kaba dang hap hapoh ka Assam bad kine ki dei tang ki kam buit tuh jong ka sorkar Assam ban ïoh tuh ïa ki jaka puta jong ka Meghalaya.
Ula kren shai ba ka ‘Save Hynñiewtrep Mission’ ka long kaba la khreh ban ïakhun katkum ki kyndon aiñ namar kum ki paidnongshong shnong ki don ka hok ban ïeng ïaleh ïa ka jaitbynriew bad ka kyndew ka shyiap.
Ula ong ba kane ka dei tang ka jingsdang jong ka jingïakhih bad lada ka sorkar ka dang mynthi kim banse ban shim ïa ki lad kiba kham tyngeh nangne shakhmat.
“Lada ka sorkar ka kwah ban wan buh ïa ka Border Out Post (BOP) kumba la pynbna da u Myntri Rangbah mynta ka sngi ka sorkar ka dei ban leh da ka kam ym ban shuh pynbna paidbah, dei ruh ban pyni ïa ka kam da kaba wanrah ïa ki pulit ba biang ki tiat ryngkat u kuli bad ka bor ban siat" ong u bah Roy Kupar Synrem.
Shillong, Naiwieng 29: “Ka jingïaishah ka don la u pud.
Ka long kaba suk ban hukum ïa ki Pulit ban siat briew".
Kine ki long ki kyntien kiba la mih na u Myntri Rangbah ka jylla u Conrad Sangma mynta ka sngi ha ka jingïalang bad ki nongthohkhubor.
Hato kine ki long ki kyntien kiba pyni ba u Myntri Rangbah ka Meghalaya u la kren tyngeh ïa ka jylla Assam halor ka jingjia ha Mukroh?.
U Conrad u la ong shuh shuh ba ki jingjia ha kine ki shi taïew baladep kidei kiba la jia shaba palat pud.
Lehse ym sngewthuh bha u Myntri Rangbah u thew shano.
Hynrei kane ka jingkren u Myntri Rangbah ka jylla ka long halor ka jingkdew jong ki nongthoh khubor ba ka don ka jingkynnoh ba ka sorkar MDA ka tlot palat bad ka shu shah jem beit katba leh ka Assam.
Ha kane ka jubab, u Myntri Rangbah ka jylla, u la ong ba borabor u ngeit ba ka jingïaishah bad ka jingïakren markhmat kadei ka lynti kaba khambha ban poi sha ka jingïasuk.
Hynrei u la ong pat ba ka jingïaishah ka don la u jong u pud.
“Kiba kynnoh ki lah ban kynnoh, hynrei ki jingjia kiba la jia ha kine ki shi taiew kidei ki jingjia kiba la palat ïa u pud", u la ong.
Lah ban ong ruh ba kane ka jingkren u Conrad kan dei kaba u thew ïa ka Assam, namar haba la kylli halor ka jingïapynbeit pud kaba ar, u la ong ba ïamynta hi kane ka jingïapynbeit la pynsuki shuwa namar ki jingjia ha kine ki sngi baladep bad ong ruh ba shuwa ban sdang biang ka jingïakren bad ka Assam donkam shuwa ka jingïapynbeit bad ka jingïasngewthuh.
Nongstoiñ, Naiwieng 28: Ka Hynñiewtrep Youths Council West Khasi Hills District bad ka Hynñiewtrep Achik National Movement ha ka sngi hat majai, ka la leit ïakynduh ïa u Deputy Commissioner jong ka West Khasi Hills ryngkat ka jingthoh, ha kaba ïa dei bad ka jingai pahara kaba paka ha ki shnong ha ki thaw ki iew ki hat, namar ha kine ki aiom ki bnai ka dei ka ka aiom leh kmen leh sngewbha.
Ki ar seng ki la pynpaw ba ka ju don ka por ba ka don ka jingklumar ne ka jingpynklumar na ka daw ka jingshonngshit dih kyiad.
Kaba ar ka long ba ka jingkynrei jong ka jing tyngkhuh kali ha ka surok bah National Highway jong ka Nongstoiñ kumjuh ha ki shnong ki thaw.
Kane ka baroh ka dei ka jingleh thurmur bad ka jingdih kyiad ha ka por ba ñiah kali, te bun kiba lah mynsaw kiba khlad don ruh kiba duh noh ïa ki dkhot met tang na ka daw kine.
Kumta na ka liang jong kine ki seng ki la kyrpad ïa u DC ban pynjur ïa ka jingtalasi ïa ki kali bad u nongñiah kali u dih kyiad ne em.
Lada lap ba u dih kyiad ha ka por ba ñiah kali, dei ban pynshitom bad pynduh laisen kali.
Shillong, Naiwieng, 29: U President jong ka Western Ri Bhoi Dorbar uba dei ruh u Rangbah Shnong jong ka shnong ka Patharkhmah u Bah Najim Kharmalki u la pynpaw ka jinglyngngoh ba u Myntri Rangbah ka jylla u Conrad K Sangma u la pynbna ban pynsangeh shwa na ka bynta ban plie ïa ka Patharkhmah Civil Sub Division na ka jingjia ha Mukroh, West Jaiñtia Hills katba ka Sorkar ka ladep pynbna ba la plie ïa ka Civil Sub Division ha ka 24 tarik mynta u bnai.
Haba kren bad u nongthoh khubor u Bah Najim u la ong ka polisi treikam jong ka Sorkar ka pynlyngngoh haduh katta katta ïa ki paidbah ka thaiñ Ri Bhoi Sepngi halor ka jingpynbna jong ka Sorkar ba la plie ïa ka Patharkhmah Civil Sub-Division katba u Myntri Rangbah u la pynsangeh ban plie ha ka 24 tarik kum ka dak ka jingsngew lem ïa ka jingkhlad noh ki san ngut ha Mukroh.
U Bah Najim u la buh jingkylli hato ïa ka jingplie la shu leh na Shillong kumba plie skhim pynroi u Myntri Rangbahduh u Narendra Modi na Delhi ha kiwei ki jylla ka Ri?U la bynrap wat ki tiar ba la wanrah ban plie ïa katei ka ophis hynrei ha ka 24 tarik la kit biang sha Shillong.
“Hynrei kumno ka Sorkar ka pynbna ba la plie ha ka 24 tarik khlem ka jingïalang ne buh mawnongrim," la buh jingkylli une u President jong ka Western Ribhoi Dorbar.
Ha kajuh ka por u Bah Najim u la pynpaw ka jingkmen ba la plie ïa ka Civil sub division Patharkhmah kaba ki paidbah ki angnud la bun snem bad ka dei ban treikam noh khnang ba ki paidbah ka thaiñ kin suk namar lada ka treikam kim donkam shuh ban leit donkam sha Nongpoh lane sha Shillong.
“Hynrei kaba sngewsih ka long ïoh ka shu don tang ka kyrteng kumba long ha Ranikor haduh mynta ka Civil Sub division ka khlem treikam bad ka Patharkhmah ruh ka lah ban long kumjuh.
Kumno kan treikam haba wat tang ka ophis ruh kam don bad ka jaka ba la ai da ka Western Ri bhoi ban shna ophis ki ophisar ki ladep wan thew la slem ban shna ophis hynrei haduh mynta ym pat don dak eiei," la ong u Bah Najim.
U la ong ka don ka jingïateh bad ka Sorkar ha ka por ba aiti ïa ka jaka ban shna ophis na bynta ka bhah kam bhah jam ki khun samla ka thaiñ bad ka Sorkar ka dei ban shimkhia halor kane ban ai kam ai jam ïa ki trai shnong ïa ki kam ba ki lah ban trei, namar ka jingangnud ki paidbah kam dei tang ban plie hynrei kan long ruh kawei ka lad ai kam ïa ki khun samla ka thaiñ Ri-bhoi Sepngi.
“Ka Sorkar kam dei shu pynbiej kai ïa ki paidbah tang namarba la jan ka Elekshon hynrei ka dei ban pyntreikam noh mardor kumba la pynbna ha ki kotkhubor," ula bynrap.
Ha kawei pat ka liang, ka jingangnud jong ki paidbah ka thaiñ Patharkhamah ban ïoh ïa ka Civil Sub Division hadien bun bun snem ka la wan urlong mynta ka kynti haba ka Sorkar ka ladep ban pynmih ïa ka jingpynbna ban plie noh ïa kane ka Civil Sub-Division ha ka sngi Thohdieng mynta ka taiew.
U MLA jong ka Jirang Constituency u Bah Sosthenes Sohtun ha ka jingïakren bad u nongthoh khubor u la pynthikna ba ïa ka Civil Sub Division yn plie ha ka sngi Thohdieng da u Myntri Rangbah ka jylla u Conrad K Sangma.
Kane ka Civil Sub Division kan kynthup ïa ki shong kiba hap hapoh ka Administrative Unit ki don hapoh jong ka shnong Jirang C&RD Block kaba don sha sepngi jong ka Ri Bhoi District.
Shillong, Naiwieng, 29: U Myntri ka tnat ka Koit ka Khiah jong ka Sorkar Jylla u James PK Sangma u la pynpaw ka jingsngewkmen ba ka Kynhun Myntri jong ka Sorkar Jylla ka la ai jingmynjur ïa ka State Mental Health and Social Care Policy, 2022 ïa kaba ladep pynkhreh naduh shi snem mynshwa.
Ha ka jingïakren bad ki lad pathai khubor ha ka sngi Baar, u Sangma u la ong ba ka jingpang ha ka bor pyrkhat ka long kaba donkam bha ha ka tnat ka Koit ka Khiah watla ym shym la shimkhia ïa kane ka mat ha ka rukom kaba dei lane ban buh ïa kano kano ka thong ban ai jingsumar ïa ki briew kiba pang ha ka bor pyrkhat.
“Shibun ki kam bad ki la don ruh ki jingwad bniah, ki jingïasyllok bad mynta ka sngi ngi la lah ban wanrah ïa kane ka Policy sha ka jingïalang Kynhun Myntri bad ban mynjr ïa ka State Mental Health and Social Care Policy," u la ong.
U Sangma u la ong ba ka jingpang kaba ktah ïa ka bor jabieng ka dei kaba donkam bha ïa ka tnat ka Koit ka Khiah ban shimkhia bad ha ka por ba wan lynshop ka jingpang COVID ki briew ki don hapdeng ka jingdukha mynsiem bad ka jinglyngkhum jingmut bad ki don ruh ki jingjia ba la pynlong ïa ki briew wat ban dkhat jubor ïa la ka jong ka jingim.
U la bynrap ba Mental Health Care Policy ba ka tnat ka la lah ban wanrah dei kaba la pynkhreh da ka Drafting Committee ba la khlieh da u Principal Secretary u Sampath Kumar bad ka Sub-drafting Committee ba la khlieh da ka Dr.
Vandana Gopikumar kaba la pynkhreh ïa ka National Mental Health Policy.
Haba pynpaw ba ka jingsumar ïa ki briew don jingpang ha ka bor pyrkhang ka kham rem dor, u Myntri u la ïathuh ba ka Department ka la phaikhmat sha ka MHIS ban pynïoh ïa ka song jingïarap ban ai jingsumar ïa ki nongpang.
Ka Meghalaya Institute of Mental Health and Neurological Science (MIMHANS) bad kiwei kiwei ki jaka ai jingsumar ki dei kiba donkam ïa ka jingkyrshan jong ka Sorkar.
U la ong ba ïa ka District Mental Health Programme la pyntreikam sha baroh ki District bad hadien ka jingwad bniah la ïoh ban lum jingkheiñ ïa kaba la phah sha ka tnat ka Koit ka Khiah.
“Da ka jingwanrah ïa kane ka policy, ngi sa ïoh kham bun ki Data ha kaba ngin sa lah ban ïoh ïa ka jingkheiñ kaba thikna halor ka jingdon jong ki nongpang,"la ong u Sangma.
Kum ban shu pyntip, ka Sorkar ka ladep mynjur ïa ka State Health Policy ha u snem baladepU la ong ba ka Mental Health Care Policy kaba 70 sla ka thmu ban weng ïa ka jingeh ha kaba ïadei bad ka jingai jingsumar jong ki nongpang khnang ba kan ym ban khia than ïa ki nongpang ha ka por ba ki leit shah sumar.
Shillong, Naiwieng, 29: Ka jingïakren pynbeit pud ha ka wat kaba ar hapdeng ka Jylla Meghalaya bad ka Jylla Assam ban ïa pynbeit ïa ki hynriew tylli ki jaka ba ïakajia pud ka la dang ban pynmih ïa ka jyrwit jyrwat bad ka lah ban kham slem shuh shuh na ka daw ka jingjia ha ka 22 tarik mynta u bnai ha ka shong Mukroh, la ïathuh u Myntri Rangbah ka Jylla u Conrad K Sangma ha ka sngi Baar.
Ha ka jingïakren bad ki lad pathai khubor, u Sangma u la ong ba u la khmihlynti ba ka jingïakren pynbeit pud ha ka wat kaba ar ka dei ban long ha une u bnai.
“Hynrei da kane ka jingjia, ka jinglong jingman kan kham kyllaiñ khyndiat bad ngin ym lah ban pynsdang noh mardor ïa ka jingïakren watla ngi sngew ba ïa kane ka kam dei ban pynïaid noh shakhmat," u la ong.
Da kaba pynpaw ba ka Sorkar ka la kut jingmut ban ïapynbeit noh ïa ka jingïakajia pud ba la sahteng bad ka Assam, u Myntri Rangbah u la ong, “ngi kwah ban pynstet ïa ka kam katba lah namarba kane kan pynkut syndon junom ïa ki jingjia bad ba lah ban pynkiar ha ki sngi ki ban sa wan hynrei na ka daw ka jingjia kaba sngewsih ha ka shnong Mukroh, ki jingkhmihlynti ki la kylla.
"“Namarkata, ngi hap ban ap shwa shipor, ngi hap ban ïakren bad ka Sorkar Assam bad ka Sorkar India bad ngin sa peit kaei ka ban jia ynda ladep ïakren bad ki," ula ong.
Ha ka 22 tarik mynta u bnai, hynriew ngut ki briew ba kynthup ïa san ngut ki Pnar bad uwei u nongap pahara khlaw ka Sorkar Assam ki la shah siat ïap ha ka jingsynreit kuli pathar jong ki Pulit Assam ha ka shnong Mukroh, West Jaiñtia Hills.
Shillong, Naiwieng, 29: Ka ophis jong ka District TB Officer, Ri Bhoi District hapoh ka shatri jong ka National Tuberculosis Elimination Programme ka la khot bad wer ïa ki paidbah nongshong shnong jong ka Ri-Bhoi District ban ai ka jingïatreilang na ka bynta ban ai jingïarap bad ban pynduna ïa ka jingdon jong ki nongpang Tuberculosis (TB) ha them Ribhoi.
Ha ka jingïalang pynshai paidbah ba la pynlong Byrnihat PHC, ka District TB Officer ka Dr E.
Kalwing, ka la ïathuh shaphang ka jingdonkam ïa ka jingkyrshan na ka bynta ki bapang TB kumba ka Sorkar India ka la maitphang ba ka imlang ka sahlang ki don ïa ka bynta kaba khraw tam ban pynduna ïa ka jingdon jong ki briew kiba pang TB haduh u snem 2025.
Kum ka Ophisar kaba la ïakynduh markhmat bad ki nongpang TB manla ka por ka la ong ba ki nongpang TB kiba kham ïakynduh jingeh ki dei kiba wan na ki longing kiba kham duna ka ïoh ka kot bad kiba ju shah kyntait ha ka imlang ka sahlang bad kiba ju mad ïa ka jingshah ibeiñ.
“Da kaba ïarap lem kin sa lah ban ïakhun pyrshah ïa ka jingpang.
Ban pynkut ïa kane ka jingeh, ka tnat ka Koit ka Khiah dalade kam lah ban leh eiei tang marwei hi hynrei ka donkam ïa ka jingïasnohkti lang na ki paidbah nongshong shnong ban sngewthuh ba ka jingpang TB ka dei kaba lah ban pynkoit da ka jingsumar sukher kaba paka bad ka jingïoh jingsumar kaba thikna," ong ka Dr.
Kalwing.
Haba pynsngewthuh ïa ka thong ban pynduna ïa ka jingpang TB ha ka District, u Dr S.
K Momin, MOTC, Nongpoh u la ïathuh ïa ka thong jong ka Sorkar India lyngba ka Pradhan Mantri TB Mukt Bharat Abhiyan (PMTBMBA), kaba long ka jingïalap paidbah ba la pynban dang shen da ka President jong ka ri ha kaba kino kino ki briew, ki kynhun, ki seng saiñpyrthei bad kiwei kiwei ki lah ban wan shakhmat ban shimti ïa ki nongpang TB da kaba ïarap ïa ki marbam kiba tei, ban sumar, ban ai jingïarap ha ki lad ai jinghikai (vocation training for skills development) na ka bynta 6 bnai haduh 3 snem katkum ka jingdonkam jong ki nongpang ban ïoh jingkyrshan khnang ban ïoh jingkoit bad ban pynkut noh ïa ka jingshah ibeiñ.
U DRTB Coordinator jong ka Ribhoi District u Bah Pyntngen Shylla u la pynsngewthuh ïa ki dak ki shin jong ka jingpang TB bad ïathuh ruh ba ki nongpang ki ïoh jingïarap bad jingsumar ei na ka sorkar khlem donkam ban siew pisa eiei.
U la ong shuh shuh ba ïa ka jingpang TB lah ban pynkoit tang hapoh hynriew bnai da kaba dih dawai tista.
Kino kino ki briew kiba ïoh ïa kane ka jingpang TB ki donkam ban dih dawai tista kum ka jingbatai jong ki doktor.
Ki nongpang kim dei ban sangeh dih dawai wat tang shi sien ruh khnang ban dup lah ban ïakhun pyrshah ïa ka jingpang TB hapoh ka por ba la buh.
Hadien kane, la ailad sha ki nongïashim bynta na ki Warrior Centres jong ki Karkhana kiba kiba don ha Byrnihat kiba la bh jingkylli kumno ban long ki nongïarap, ki lad ai jingkyrshan bad kiwi kiwei.
U P.
S Biswal uba dei u manager jong ka Maithan Alloys Limited u la mynjur ban ïarap 10 ngut ki nongpnag na ka Byrnihat PHC na ka bynta 6 bnai.
La khot bad ruh ïa ki paidbah bad ïa ki riewshimet ban ïakhun pyrshah ïa ka jingpang TB ha ka jylla Meghalaya bad ha Ribhoi District ha kaba ki nongpang ki don 324 ngut tad haduh u bnai Risaw.
Ha kane ka jingïalang, la ïashim bynta lang da u General Manager jong ka District Industry Centre, Ri Bhoi District u H Decruse.
Shillong, Naiwieng, 29: Sa ka BJP ka la dawa ba u myntri kam pohïing ka jylla u ma Lahkmen Rymbui u dei ban hiar shuki noh mar mar halor ka jingjia shah siat iap ki san ngut ki nongrep ha Mukroh ha ki pulit Assam ha ka step 22 tarik mynta u bnai.
U National Secretary ka BJP u Rityraj Sinha u la ong “U myntri kam pohïing u dei ban shim ka jingkitkhlieh halor kane ka jingjia bad hiar shuki noh mar mar namar um lah ban ai ka jingïada ïa ki paidbah".
U la ong ba ki pulit ha ka jylla Meghalaya ki bunkam tang ha kane ka nongbah Shillong bad ki khlem ai jingïada ïa ki paidbah sha ki nongkyndong.
U la ïathuh ba u la leit sha Mukroh bad ïa kynduh ïa ki long ïing kiba ngat ha kane ka apot.
U la kynnoh ba kiba bun ki seng saiñ pyrthei kim salia namar ki khlem leit sngewlem ïa ki long ïing kiba ïa kynduh ïa kane ka jingjia ba sngewsih.
U dawa ba ka sorkar ka dei ban leh da kaba tyngeh ïaki pulit Assam.
U la ong lada ki pulit ka Assam ki ïaid tam pud, ka aiñ kam dei ban map ïa ki.
U la ïathuh ba ka kynhun jongka BJP hapoh ka jingïalam ubah Ernest Mawrie kin sa leit ïa kynduh ïa u myntri rangbah ka Assam u Himanta Biswa Sarma ha ka 30 tarik mynta u bnai khnang ban kyntu ïa u ban shim khia lang halor kane ka kam.
U la kyntu ïa ka sorkar Meghalaya ba kan ai kam ïa kiba haïing ne ki khun ki kti jong kiba la shah siat iap.
U la kyntu ïa ki paidbah ka jylla ba kin ym leh da ki kam ïa umsnam namar kane kam ïalam ne wanrah ïa u soh ka jingjop.
U kular ba ka BJP kan ai ka jingkyrshan ïa ka sorkar Meghalaya bad Assam ba kin pyndep kloi ïa ka kam ia pynbeit pud.
U la ong ka shongsuk shongsaiñ ka dei ka kam jong ka tnad kam pohïing bad u myntri u dei ban shim ka jingkitkhlieh halor kane.
U la ong ba ka BJP kam kwah ne ngeit ha ka jingsynshar President ka kwah da ka jingsynshar paidbah bad ka rai ka dei jong ki paidbah.
Shillong, Naiwieng 29: U Myntri Rangbah, u Conrad Sangma, u la kyntait ban pynhiar shuki ïa u Myntri Kor bar ri, u Bah Lahkmen Rymbui halor ka jingjia ha Mukroh ha ka 22 tarik mynta u bnai.
Haba ïakren bad ki nongthoh khubor hadien ba la wai ka jingïalang jong ka kynhun Myntri mynta ka sngi, u Conrad u la ong ba ki Party ne mano mano ruh ki lah ban dawa ban hiar shuki, hynrei kaba donkam mynta ka long ban ïapeit shuwa ïa ka jingdonkam ban wanrah biang ïa ka suk ka saiñ ha ka jylla.
“Kane kadei ka por kaba eh bad kaba khih phaloh bha, ngi donkam ban pynleit jingmut na ka bynta ka suk ka saiñ, ym dei ka jingïakynnoh", la ong u Conrad.
U la ong ruh ba kam dei ka por ban ïashim kabu ban ïohnong na ka bynta ka saiñpyrthei, hynrei ka por ban tem ïa ka ding kaba klang.
“Kumta kum ki nongïalam ym dei ban pynshit hynrei ban long jai jai ban wanrah ïa ka suk ka saiñ ha ka jylla", u la ong.
Na ka liang u Myntri Rangbah, u la ong ruh ba ka sorkar kala shim ki lad ki lynti kiba bun na ka bynta ban pynjai jai ïa kane ka jingkhih phaloh ha ka jylla na katei ka jingjia ha Mukroh.
Halor ka jingdawa ban pynjari noh da ka jingsynshar President ha ka jylla ba la dawa da ka Seng Trinamool Congress, u Conrad u la ong ba kren ka long kaba suk, hynrei kadei pat ka kam kaba eh, haba ka jylla ka don hapdeng ka jingkhih jingkyan ha ka suk ka saiñ.
Halor kane ka jingdawa jong ka YMC, u la ong ba ki paidbah ka nongshongshnong ka jylla naduh ki nongïalam niam, ki nongïalam shnong ki riew rangbah ki la wan shakhmat ban kyntu ban pynneh ïa ka shongsuk shongsaiñ ha ka jylla badym dei ban ailad pat ba kane ka jingpyrshang ban thit noh.
U kyntu ruh ïa ki paidbah ka jylla ban kin ïarap lang ha kaba wanrah ïa ka jingshongsuk sa shisien pat ha ka jylla.
Shillong, Naiwieng, 29: Ka National Human Rights Commission (NHRC) ha ka sngi Baar ka la Tuesday ka la shimkhia ïa ka jingjia ha ka shong Mukroh bad bthah ïa u Union Home Secretary bad ïa u Chief Secretary jong ka Jylla Assam ban ai jingmut kumno ban khanglad noh ïa ki jingjia ha ki jaka ba don ka jingïakajia pud hapdeng ka jylla Meghalaya bad Assam.
Kane ka la mih hadien ba ka Sorkar Meghalaya dang shen ka la aiti da ka dorkhas ha ka NHRC ba kan tuklar ïa ka jingshah siat ïap jong ki hynriew ngut ki briew ba kynthup ïa san ngut ki Pnar bad uwei u nongap pahara khlaw ka Sorkar Assam ha ka jingsynreit kuli da ki Pulit Assam bad ki nongap pahara khlaw ha ka shnong Mukroh, West Jaiñtia Hills District ha ka 22 tarik u Naiwieng.
Ka NHRC ha u kyrwoh ka la ong ba ka Commission ka la shim ba kane ka jingjia ka dei na ka daw ka jingïakajia pud hapdeng ka jylla Assam bad ka jyla Meghalaya, kaba la sah pongding da ki snem.
“Jin lada ïa kane ka jingïakynad yn lah ban ïapynbeit noh, kum kine ki jingjia kin ym wan jia.
Watla ka lah ban dei ka jingïakajia hapdeng ki ar tylli ki jyll, ki Pulit ki dei ban kham tyngkan na kaba pyndonkam palat pud ïa ka bor.
Namarkata, donkam ban da bishar bnai ïa ki SOP ba treikam, lada don, halor ka jingsiat kuli da ki bor shipai/pulit ha ki jaka ba don ka jingïakajia pud hapdeng ki ar tylli ki jylla," la ong ka NHRC.
Namarkata, ka Commission ka la phah ïa ka dorkhas sha u Home Secretary jong ka Sorkar Pdeng bad sha u Chief Secretary ka Sorkar Assam.
“Ki dei ban shong bishar bad sei ïa ki lad ki lynti kumno ban ai jingmut na ka bynta ban khanglad ïa kum kine ki jingjia, khamtam ha ki jaka kiba don hapdeng ki jingïakajia pud.
La khmih lynti ba kin ai jubab hapoh artaïew" ong ka NHRC.
U kyrwoh u ong, ba ka jingkynnoh ka mih ba ki Pulit ka Assam bad ki Forest Guard ki la kthong ïa kawei ka trok kaba kit dieng bad ïa kane ka trok la ïoh ban bat ha shnong Mukroh da kine ki bor ka aiñ.
Ki nongshong shnong ka Mukroh ki la khie bitar halor ka jingwan rung ki Pulit ka Assam ha ka shnong jong ki.
Ki la kerkut ïa ki Pulit ka Assam bad Forest Guard, kaba lam sha ka jingther kuli.
Ha kane ka jingjia, saw ngut kila ïap hashen katba saw ngut na ki nongshongshnong ki la mynsaw jur bad la pynkit sha hospital.
Na kine, arngut ki la khladnoh ha hospital.
Shillong, Naiwieng 29 : Ki arngut ki MLA ka NPP kiba la hiar shuki bad phet ruh sha ka BJP kata u Benedic R Marak na Raksamgre Constituency bad ka Ferlin C.
A Sangma na Selsella Constituency ki dei kiba la tip lypa ba kin ym ïoh tiket shuh na ka NPP ban ïakhun ïa kane ka election MLA 2023 bad yn dang don sa uwei u ban phet na kane ka party bad une ruh uba la tip ba un ym ïoh tiket shuh kata u S.
G Esmatur Mominin jongka Phulbari Constituency ïathuh ki nongïalam jongka NPP haba iakren bad u nongthoh khubor.
Ka daw ba kin ym ïoh tiket shuh na ka NPP namar ki nongïalam ka Party ki la dep swar jingmut bad ki la swait bha bad ki lap ba kine baroh kin ym wanphai ne jop shuh ha kane ka election 2023 namar ka lyer jong ki ka hiar palat.
Ha ka jaka jong u Mominin ka NPP ka la pynkhreh ban ai tiket noh ïa u A.
T Mondal.
Namar une ruh u la ai ïa ka shithi jongu sha u President ka Congress u ma Vincent H Pala mynta hi ka sngi ban pyntip ba un ym don shuh hapoh ka party bad un mih noh na ka Congress.
Ha ka shithi ba u A.
T Mondal u la phah sha u President u la pynpaw “ Nga kwah ban pyntip sha phi ba nga la ïehnoh ïa ka jinglong dkhot jong nga ha ka Congress bad kumta ngan ym ïadon bynta ei ei shuh bad kino kino ki kam kiba nga bat ha ka Congress bad nga kyrpad ba phin sngewbha ban pdiang ïa kane".
Halor ka jingpynïasoh bad ka NPP un sa ïa pynbeit bad ki nongbud jong u ha ka jingïakynduh bad ki ha ka taiew ba nyngkong u Nohprah.
Namar ba u Esmatur u la tip ba un ym ïoh tiket shuh na ka NPP da kane ka jingpynkhreh wan pynïasoh noh u Mondal kumta une ruh u la rai ban pynïasoh noh bad ka BJP ban ïakhun ïa ka election 2023.
Kumjuh ruh la ïathuh da ki nongïalam ka NPP ba ha Selsella bad ha Raksamgre Constituency ruh ka NPP ka la dep don lypa ki kyrtong kiba ka party ka la dep jied lypa ban ai tiket na ka bynta kane ka election MLA 2023.
Na ka liang u National President ka NPP uba dei ruh u Myntri Rangbah ka jylla u Conrad K Sangma u la ong ba ka party ka la pynkhreh bha na ka bynta ka election 2023.
Halor ka jingphet kine ki arngut na ka NPP u Conrad um treh ban ai kano kano ka jingkynthoh hynrei ula ong ïa ki nongthoh khubor ban kylli hi na ki balei ki phet na ka NPP.
Kiba kum kine ki jingïaphet seng ne party ki jia hi ha man la kawei pa kawei ka party shwa ka election.
U shu kyrkhu kyrdoh ïa ki la kin ïakhun na kano kano ka seng saiñ pyrthei ruh.
“ Hynrei na ka liang jong ngi ngi la long kiba la pynkhreh bha na ka bynta ka election" ong biang u Myntri Rangbah.
Shillong, Naiwieng 29 : Namar ka jingjia ha Mukroh bad ka jingkyan hapdeng ka Meghalaya bad Assam, ka sorkar pdeng ka la phah pahara ha ki khappud jong kine ki artylli ki jylal da ki BSF.
Na kitei ar pyrton ki don ha u pud ka Meghalaya bad ar pyrton ha u pud ka Assam.
ïa kane la ïathuh da u Special DGP ka Assamu GP Singh hadien ba u la leit jurip ïa ka shnong Mukroh mynta ka sngi.
U Spcial DGP u la ong ba ka jingthrang ka long ban wanrah ka jingshngaiñ ïa ki paid khappud bad ban don biang ka jingïadei bad ïa shaniah mar kylliang.
U la ong ba ka jingïakren ïa pynbeit pud ruh kan ïai bteng bad ka Meghalaya namar u Myntri Rangbah ka Assam u Himanta Biswa Sarma u kwah ban pyndep kloi noh ïa kane ka kam ba sahteng.
U la ong shuh shuh ba kane ka jingjia ha Mukroh kam don ka jingïadei bad ka kam ïa kajia pud bad na kata ka daw la bthah ïa ki bor pulit bad ïa ki briew ka tnad kam khlaw ruh ba kin tohkit ban phah ïa ki kaiphod ban lap ïa ki jinshisha baroh.
Ha kajuh ka por u Myntri Rangbah ka jylla u Conrad K Sangma mynta ka sngi u la ong ba ka sorkar ka peitngor bha ïa ka jinglong jingman ka suk ka saiñ haka jylla bad ka la bthah ruh ïa ki bor pulit jongka ba kin pynkhlaiñ bha ïa ki jingpahara bad briew jongka ban syntiat khnang ba ki riew shim kabu kin ym ïoh lad ban leh kino kino ki kam kiba pynthut ïa ka suk ka saiñ.
U Myntri Rangbah u la ong “ Ka jingshongsuk ka la wanphai biang tangba kane kam mut pat ba ngin shu shong thiah thai noh, ngi la bthah ïa ki briew jong ngi ba ki dei ban long kiba peitngor bad pynkhlaiñ ïa ka jingpahara".
Ha kaba kyntu ïa ki paid nongshong shnong ban ïa im suk imsaiñ, u Myntri Rangbah ula ong “ Nga kyntu ïa ki paid nongshong shnong ki nongïalam seng bhalang, ki riew paw khmat bad ïa baroh ba kane ka dei ka khep kaba kongsan tam ïa ka jylla ban pynïaid shakhmat ïa ka jingkren ïa pynbeit pud, kumta ka jingïaum snam bad jingïashoh ïadat kin ym wanrah ïa u soh uba thiang lane ngin ym poi shaei shaei ruh da ki jingia umsnam namar kiba shah ktah jur ki dei ki briew jongngi hi.
Kumta ha kum kane ka por ka dei ban don ka mynsiem ïatrei lang khnang ba ki kam ki jam kin ïaid beit".
Haba la kylli hato ka dei kumba kynnoh da kiba bun ki seng saiñpyrthei, ki seng bhalang ba ka sorkar MDA ka tlot bor palat ban tehlakam ïaka shongsuk shongsaiñ, u Myntri Rangbah ula ong “ Ka suk ban kren ban ong bad kam eh hi ruh ban shu hukum ïa ki pulit ban siat naphang ne ban pyndonkam beit da ki bor pahara ban thom bor.
Hynrei nga kwah ban ïathuh shai kdar ïa phi ka long kaba suk ban kren hynrei kaba eh ban sngewthuh, ban ïai shah ban sngap ban ïa pynbeit lada jia ba leh pat da ka bor kumta kaba bha hi ka long ban leh ïakiei kiei da ka jingjai jai".
U la ong shuh shuh “ Ki briew ki lah ban shim da kumno kumno ruh ngam don kano kano ka jingsngew, namar ha nga hi nga kaba kongsan ka long ban don ka jingshongsuk shongsaiñ, jingshngaiñ ïa baroh ki paid nongshong shnong bad khamtam eh ban kiew ka roi ka par ha ka jylla.
Ai kin ong bad kren katba kren, kam lei lei, ngi lah da kaba suk eh ban pyndonkam da ki bor pulit bad ka jinglong jingman ka lah ban nang kham sniew shuh shuh, hynrei kaba bha tam ka long ban ïai shah, sngap bad ïakren ban pynbeit ïaki jingeh hooid ki jia ki khep ba ïa kynduh mawsiang hynrei ka dang kham lah da kane ka lynti ba jai jai".
Shillong, Naiwieng 29: Ka jingïalang jong ka Kynhun Myntri kaba la long mynta ka sngi, ka la rai ban tei bad pynkhlaiñ ïa ki 7 tylli ki Border Out Post bad ki Police Station kiba don ha khappud bad ka Assam.
Napdeng kine ki 7 tylli, kan kynthup ruh ïa ka Shnong Mukroh bad Langpih.
Kiwei kiwei pat ki long ka BOP ha Muriap, East Jaiñtia Hills, nangta ka Mukroh bad Tihwieh ha West Jaiñtia Hills.
Ha Ri Bhoi District yn bun ha Rani, Jirang, ha West Khasi Hills yn buh ha Umwali bad Lejadubi bad Langpih.
Kane ka kynhun Myntri ka la rai ban buh ruh ha Athiabari, nangta ban kyntiew kyrdan ïa ka Out Post sha ka Police Station ha Patharkhmah, Ri Bhoi District nangta ha Kyrshai kaba hap ha West Khasi Hills District.
Ka kynhun Myntri ka la rai ruh ban buh ïa ka BOP ha Athiabari West Khasi Hills District.
U Myntri Rangbah u la ïathuh ruh ba ka kynhun Myntri ka la ïakren ruh halor ka jingdonkam ban buh ïa ki Ktem Pulit ha Ribhoi District khamtam sha ki jaka khappud bad ka Block II, ha kaba ka la don ka jingtyrwa halor kane.
Hynrei na ka liang ka sorkar kan da wad bniah ïa ka jaka ha kaba la bthah ïa u DGP ban leit jurip ïa kane ka jaka da kaba shim lang ruh ka jingtip na ki paidbah katei ka thaiñ, khamtam eh ki paidbah ba shong ha ki shnong khappud bad ka Assam.
Haba ïakren bad ki nongthoh khubor hadien ba la wai ka jingïalang jong ka kynhun Myntri, u Conrad u la ong ba ka sorkar kan leh kyrkieh ïa kane, namar ba ladep mynjur ban mang pisa 1.
50 Klur tyngka na ka bynta ki BOP bad 2 Klur tyngka na ka bynta ki Police Station.
Napdeng kine kin don ki ïing kiba la don lypa satang ban shu pynbha bad pynheh beit bad kin don kiba yn dang shna thymmai.
Haba la kylli kaei ba ka sorkar Meghalaya kan leh lada don ka jingujor na ka liang jong ka Assam ban tei ïa kine ki Ktem Pulit, u Myntri Rangbah u la ong ba kine ki BOP bad Police Station ban buh kin dei beit ha ki jaka bym don kano kano ka jingïakajia bad ka Assam, hynrei kin dei beit hapoh u pud u sam ka Meghalaya.
Hynrei lada don kano kano ka jingwohdong na ka liang jong ka Assam, yn sa ïakren.
Ha kajuh ka por u Conrad, u la ong ba kine ki Ktem Pulit kin dei kiba don bad ki Pullit pahara kiba biang ha kaba yn shim na ki Pulit kiba la don lypa bad lada donkam yn pynrungkam ruh yn leh ïa kata bad ki tiar ruh kin biang na ka bynta kine ki Ktem Pulit ban ai jingshngaiñ bad jingïada ïa ki paidbah ha khappud.
Tura, Naiwieng 29 : Kawei ka jingjia kaba kham phylla bad kaba ym ju ïoh sngew koit ba kan jia ha kane ka jylla Meghalaya ka dei ka jingkem ding jongka thliew ha ka por ba ki briew ka tnad PHE ki dang ksam umdih ha ka shnong Aragittim ha ka Sngi U Blei kaba dei ka skhim Jal Jevan Mission ban pynïoh umdih ha katei ka shnong.
Ki bor synshar kiba la ïohi ïa kane ka jingjia ba phylla ki suba ba lah ban dei ka jingdon ka petrol shapoh ñiamra ha katei ka jaka bad halor kane na ka liang u Magistrate jongka West Garo Hills u bah Gideon Kharmawphlang u la ïathuh ba u la ai jingtip halor kane ka jingjia sha ka sorkar ba kan thoh shaka ONGC khnang ba kan phah iaki briew jongka ban wan bishar bad eksamin ïa katei ka jingjia ha katei ka jaka da ki kor ki bor jongka.
La ïathuh “ Katba ki nongtrei ka tnad PHE ha ryngkat ki engineer bad ki technician ki dang ksam um ha katei ka shnong kynsan kynsan la kem ding ka thliew kat haduh ban da hap ban wan da ki kali pynlip ding jong ki pulit ban pynlip ïa katei ka ding kaba la klang na katei ka thliew ksam um.
Hynrei hadien ba la lip ka ding ruh ka um ba sboh sabon ryngkat ka jingthnam ka dang bteng beit ha katei ka thliew.
Ki nongksam um ha katei ka jaka ki la sdang ban sheptieng bad phet krad kham shajngai hadien ba la mih ka um ba khluit na katei ka thliew.
Kane ka jingjia ka la pynsyier wat ïa ki trai shnong ruh namar kim tip don aiu shapoh niamra" pynkut ka tyllong khubor (UNI).
Shillong, Naiwieng 30 : Ka Meghalaya ka la rem da khyndai wicket ha ka Karnataka ha ka lympung ïalehkai U-25 Men State A Trophy ba pynïaid da ka BCCI ha ka jingïalehkai ha ka sngi ba ar ha Mohali, Punjab.
Ka Karnataka kaba la jop ïa ka jingkynting pisa ka la kam ban kawang bol nyngkong ha kaba ka la lah ban pynhap lut baroh ki wicket jong ka Meghalaya tang ha ki 31 over kaba kamai tang 82 ron.
Ka Karnataka haba beh ïa ka ron ka la lah ban pyndep ha ki 10.
2 over bad duh tang sh wicket.
Kiba la kamai ron na bynta ka Meghalaya ki kynthu u Kevin Christopher (13) bad u Md Asif Khan (22) skiba la kamai ron lang da 36 ron hynrei ha ka jingduh noh ïa ki hynñiew wicket ka Meghalaya ka kamai tang 35 ron.
Haba beh ïa katei ka thong, u Lokesh Turaha u la shah pynhap wicket da ka run out bad dei tang ma u marwei ba ka Karnataka ka la duh wicket bad ka la lah ban jop da kaba suk.
Ka Meghalaya kan ïakhun khatduh pyrshah ïa ka Kerala ha ka 1 tarik Nohprah.
Shillong, Naiwieng 30 : Ka jingïalehkai quarterfinal jong ka lympung ïalehkai (L) Jien Pyngrope Invitation Memorial Football Tournament 2022 ba pynïaid da ka Mawkynrew Cup Committee kan sdang ha ka 3 tarik Nohprah (sngi Saitjaiñ) ha ka madan ïalehkai phutbol jong ka shnong Jongksha.
Ha ka 3 tarik Nohprah 2022 ka jingïakhun quarterfinal kaba nyngkong ha ka por 11:45 mynstep, ka Kyntiewnam FC kan ïakhun pyrshah ïa ka Jongksha SC, ha ka por 1:45 baje janmiet, ka Ar Tourist FC kan ïakhun pyrshah ïa ka Thangsning SC&C.
Ka Quarterfinal kaba ar kan long ha ka 6 tarik Nohprah 2022, ha ka por 11:45 baje mynstep ka Real Mythics FC kan ïakhun pyrshah ïa ka Thangsning FC katba ha ka por 1:45 baje mynstep ka Warrior FC pyrshah ïa ka Friend United FC.
Ka semifinal kan long ha ka 9 tarik Nohprah bad ka jingïakhun final kan long ha ka 14 tarik Nohprah 2022.
Shillong, Naiwieng 30 : Ka MeghalayaAtheltics Association (MAA) ha ryngkat ka Meghalaya State Olympic Association (MSOA) kan sa pynlong ïa ka jingmareh marathon kaba la tip kum ka Sohra International Half Marathon 2022 ba 10km ha ka 21 tarik u Nohprah 2022 ha Mawkdok.
Ïa katei ka marathon yn pynlong da ka jingkyrshan lang ka tnad Directorate of Sports and Youth Affairs jong ka sorkar Jylla ha kaba ka khusnam song pisa na bynta baroh ki nongjop kan long T.
10.
10 Lak.
Haba pynbna ïa kane ka jingpynmareh marathon ha Shillong Press Club hynne ka sngi Balang, u Bah John F Kharshiing Working President ka MSOA bad u Bah Finely L Pariat General Secretary ka MAA bad jong ka MSOA, ki la ïathuh ba ïa ka jingmareh yn pynlong ha Mawkdok bad ka jingjngai kan long 10 km.
Ki la ïathuh ruh ba ha katei ka jingmareh marathon kin don ruh kiba na kiwei pat ki ri kiban ïashim bynta bad la phiah ïa ka jingmareh marathon ha ki saw tylli ki kyrdan ha ryngkat ka bai rung.
Ki saw tylli ki kyrdan ïakop ki kynthup ïa ka Elite Group ka bai rung ka long 500 tyngka marwei, ka kyrdan ïakop tang na bynta ki nongïalehkai kiba dei napoh ka jylla Meghalaya ka bai rung ka long 200 ryngkat, nangta ka kyrdan kiba 50 snem sha jrong (A-50 years) bad ka kyrdan Run for Fun, ka bai rung jong baroh ar tylli kitei ki kyrdan ka long 200 tyngka marwei.
La ïathuh ruh ba ki nongïashim bynta ki lah ban pynrung kyrteng ïalade lyngba ka online bad ka offline bad ka tarik ba khatduh ban pdiang kan long ha ka 18 tarik Nohprah.
Ki la ïathuh ruh ba ïa kane ka Sohra International Half Marathon 2022 kadei kaba la ithuh da ka Athletic Federation of India bad ba la kyrshan pisa da ka tnad sports jong ka sorkar jylla.
Ki song pisa ba ka MAA bad MSOA ki la pynkhreh ki long T.
150000 ïa kiba jop kyrdan ba nyngkong, T.
100000 ïa kiba wan ba ar, T.
50000 ba wan ba lai, T.
40000 ba wan ba saw bad T.
20000 ba wan ha ka kyrdan ba san.
Katei ka jingmareh kadei ruh ka jingknieh ïa ka World Record ha kaba ki nongmareh kin hap ban pyndep ïa ka jingmareh hapoh ka ar kynta ba la buh.
Kat haduh mynta ïa ka world record jong ka Half Martahon kadei 57:31 second ba la bat da u Jacob Kiplimo jong ka Uganda.
Nongstoiñ, Naiwieng 30: Kawei ka ïing jong I kong Phlaisibon Puweiñ ba shong ba sah ha ka shnong Siejlieh Nongstoiñ West Khasi Hills District, ka la shah bam duh ha ka ding ha kaba katei ka longïing ka la duh ei baroh ki jingdon jingem kiba ki don hapoh ïing.
Katkum ka jingïathuh jong ka kong Phlaisibon, la ong ba mynta mynstep ha ka por kumba 10 baje katba ka dang don kham pajih na la ïing ban leit thied jingthied na ki dukan shnong, kyndit kynsan la don ba pyntip ba ka ïing jong ka ka la kem ding.
Da ka jingwan poi ka kali pynlip ding la lah ban tem noh shi syndon ïa ka ding shwa ba kan pur shawei pat.
La ong ruh ba ïa ka daw jong ka jingpluh, ym shym la lah ban tip haba ka light kam shym la don mynta la bun bun sngi.
Nalor kata ruh khlem don ba sliew ding wat ka shawla ruh ka dei kaba la pynlip shuwa ban leit dukan.
Hynrei, ha kane ka jingjia shibun ki mar kiba kordor ki la duh ei khamtam ka pisa kaba kumba 10 hajar tyngka ei ei bad haduh 9 jur ki soh skhor ksiar ki la ing lang.
Ym tang katta hynrei la ong ruh ba ki kot pule jong ki khun ruh ki la ing bad la shem jingeh shibun, namar don ki khun kiba dang sdang eksamin naduh mynta ka sngi.
Watla la katta ha katei ka jingjia ym shym la don mano mano ruh ba mynsaw namar baroh ki khun ki la leit skul.
Ka Seng Samla Pdengshnong Siejlieh hapoh ka jingïalam jong u President u samla Kitbor Kharsyntiew ka la leit ban sngew lem da kaba iarap pisa khyndiat kynsoit ban sah ki lanot.
Nongstoiñ, Naiwieng 30: Kum ka jingïasnohkti bad ban ïadon bynta lang bad ki para briew kiba donkam ïa ka jingïarap, ka synjuk jong ki samla jong ka thaiñ Nongstoiñ kaba la tip kum ‘Ka Kynhun Iarap Ia Kiba Donkam Eh’ ba la ïalam da u bah Lumlang Kharsyiemlieh bad u bah S.
Marbañiang, mynta ka sngi balang ka 30 tarik Naiwieng, ka la leit ban jngoh ïa ka Rev S Wollington Children’s Home, ka jaka ri khunswet kaba la pynïaid da ka Khasi Jaintia Presbyterian Synod Sepngi, kaba don ha ka shnong Nongpyndeng.
Katei ka synjuk ha katei ka jingleit jngoh ïa katei ka Children Home, ka la noh synñiang ruh da ki jaiñ siang thiah bad ki syngkhlieh na ka bynta ki 26 ngut ki khynnah kiba don ha katei ka Children’s Home.
Shuwa ban ai ïa kitei ki jingai sngewbha, la ïoh ïa ka jingkren lyngkot na u bah Lumlang Kharsyiemlieh, ha kaba u la pynshai ba ka thong ba ka synjuk ka la buh kum ka Motto ka long “To hikai ïa ka ban leh bha", kaba la pynshong nongrim na ka Bible kaba la thoh ha ka Kitab u Isaiah Lynnong 1 dkhot 17.
La ïoh ruh ïa ka jingduwai na uwei na ki dkhot jong ka Synjuk uba dei na ka Jingïaseng Samla Nongkhlaw District.
U bah Kharsyiemlieh haba ai jingkren ha katei ka sngi u la kyntu ïa ki 26 ngut ki khynnah shynrang bad kynthei kiba sah ha katei ka jaka sumar, ba ki dei ban kynmaw ba kine ki sngi ki dei ki sngi kiba eh bad kiba jynjar haduh katta katta, namar ki bor jong kane ka pyrthei ki ïaleh ban pynngop ha kiba bun jait ki jingsniew.
Namar lada bakla ka lawei jong ki khynnah lane ki samla kan shu sep ei bad ka long ka bym lar kam haei haei ruh.
U la ong ruh ba ki khynnah kiba dang khie samla ki dei ban long ki jingshai ïa kiwei pat da kaba pynkynmaw ïa ki dkhot na ka Bible kaba ong, “Phi phi long ka jingshai ka pyrthei ym lah ban buh rieh ïa ka shnong kaba la buh halor u lum, lymne kim ju thang thang ïa ka sharak bad buh hapoh ka shang hynrei ha ka dieng pynïeng sharak".
Na ka liang ka kong Suklinshisha Paliar kaba dei ka Superintendent jong katei ka children home, ka la pynsngew ba ki khynnah kiba sah ha katei ka jaka sumar ki don 15 ngut ki shynrang bad 11 ngut ki kynthei.
Hynrei ki sah ha la ka jong ka jong ka jaka sah.
Nalor nangta ka la pynsngew ruh ba baroh 26 ngut ki leit skul bad ki don naduh klass III haduh ka klass kaba 11.
Khatduh eh na ka liang ka KKIIKDE, ka la aiti ïa kitei ki jingai sngewbha sha ka kong Suklinshisha ba kan peit kumno ban pyndonkam ïa ki.
Mawkyrwat, ‘Naiwieng 30: U Jimwellson Ramsiej bad ka Lyntijingkyrmen Kharjahrin ki la long ki ar ngut kiba la wan shakhmat ha ka lympung jong ka jingïakop mareh thong jong ka ‘Sngap Syiem Day Run for Fun 2022’ ba la pynïaid da ka Hynñiewtrep Youths Council (HYC) jong ka South West Khasi Hills District ha Mawkyrwat.
Kane ka jingïakop mareh thong ka long kum shibynta jong ka jingrakhe ïa ka lyngkhuh sngi kaba 174 jong uwei u Syiem ba khraw jong ka Hima Maharam kata u Sngap Sing Syiem ha kaba ïa ka jingmareh la sdang na lad CHC Mawkyrwat bad la pynkut hapoh ka Phyllaw jong ka Circuit House kaba don ïa u mot sah nam jong u une u syiem ha Laitlawsang.
Kiwei pat ki nongjop ha kane ka sngi ki long u Pynhunlang Kharwanniang, u Richardmexson Ramsiej kiba dei jong ki khynnah shynran.
Nangta, ka Eljidary Wartde bad ka Lari-janai Wartde kiba dei ki nongjop jong ki khynnah kynthei.
Ha kane ka sngi ka don ruh ki khusnam kyrpang na ka bynta ki 5 ngut ïa ki khynnah shynrang ba kynthup ïa u Bestfulson Ramsiej, u Badapbiang Sangma, u Ridaphi Waishei, u Jameperter Kharwanniang bad u Banteithymmai Kharjahrih bad 3 ngut ïa ki khynnah kynthei ki long ka Kyntimery Ramsiej, ka Teilyntishisha Ramsiej bad ka Lahunmynsiem Ramsiej.
Kiba ïadonlang ha kane sngi ki long u Wallambor Nongsiej, President ka HYC Mawkyrwat Circle, u Kyrpang Lyngdoh, Assistant Secretary ka HYC Mawkyrwat Circle bad u T.
Thyrniang.
Nongstoiñ, Naiwieng 30: Ki nongïalam jong ki saw sengbhalang ba kynthup ïa ka seng MYF, WKSU, UHM bad WYF, ki la leit ban ai jingthoh bad ujor syndon hakhmat u Deputy Commissioner ka West Khasi Hills, da kaba pynpaw ka jingsngewkhia kaba jur namar ka rukom pyntrei ïa katei ka surok kaba na Mawduh ter ter shaduh jan Dewlynnong Nongkhnum, ka long kaba torti haduh katta katta bad kaba la thikna bha ba tang katno katne por katei ka surok kan pra bad ka jingduhnong kan long ïa ki paidbah nongshong shnong jong ka thaiñ.
Lah ban kdew hangne ba ha ka 19 tarik mynta u bnai Naiwieng, ki nongïalam jong ki saw seng hadien ba ki la ïoh ïa ka jingujor jong ki paidbah, ki la leit ban jurip dalade bad lap ïa ka jingshisha ba ka tukom pyntrei ïa katei ka surok, ka long kaba torti sha ba palat bad kam shym long satia katkum ka rukom ba dei ban sïang rong, hynrei la shu trei tang dep.
Lah ban pynkynmaw ruh ba shwa ban leit jurip, ki nongïalam jong ki saw seng ki la leit ban ïakren ïakynduh ïa u Executive Engineer bad SDO ka tnad PWD ® halor ka jingleh torti jong u Contractor.
Hynrei, kumba long haduh mynta hi imat u EE bad ki heh ki haiñ kim shym la nud ban leh ei ei, lym kumta balei ka jingpyntrei ïa katei ka surok ka dang bteng beit watla hapdeng ka jingud jingkynthoh ki paidbah.
Na ka liang ki nongïalam jong ki sengbhalang ba kynthup ïa u Bah Hamar Lyngkhoi President ka seng Meghalaya Youth Federation, Bah Moonstar Nongrem President United Hynñiewtrep Movement West Khasi Hills, Bah Despitol Sun President West Khasi Students Union bad Bah Don Marweiñ President Western Youth Federation, ki la kyntu ïa u Deputy Commissioner ba un shimkhia halor kane ka bynta, khnang ba ka jingsiang rong kan long shisha ka jingmyntoi ïa ki paidbah.
Kumba long mynta ka rukom siang rong ka shu long tang ban pyndep rukom bad lada ka long kumne, kan long ka jingduhnong kaba khraw ïa ki paidbah nongshong shnong bad ïa baroh hi, namar baroh ki kwah ïa ka surok kaba skhem bad kaba neh slem nalor ba ka dei artad ka surok ban leit sha ka jaka jngohkai ba pawnam ha ka Jylla, ka Dewlynnong Nongkhnum.
Ki nongïalam jong ki saw seng ha ka kyrwoh khubor ba ki la phah mynta ka sngi sha u nongthoh khubor, ki la byrthen ruh ba lada donkam kim banse ban leit sha kiwei pat ki bor ba kham halor ba kin shim kam halor kane ka bynta.
Hynrei, tad haduh kata ka por na ka liang ki saw seng kin ap peit shuwa aiu ka tnad PWD bad u DC kin leh ïa kane ka jingtrei torti ïa katei ka surok.
Mawkyrwat, ‘Naiwieng 30: Kum ka dak jong ka jingkynmaw burom ïa ka lyngkhuh sngi ba 174 jong u Sngap Sing Syiem uwei na ki Syiem ba khraw jong ka Hima Maharam, mynta ka sngi ka Hynñiewtrep Youth’s Council (HYC) ha ryngkat kiba ha ïing ha sem jong u Sngap Sing Syiem ki la ïoh ban rakhe kynmaw burom ïa kane ka sngi kyrpang ha kaba ïa ka jingïalang la pynlong hapoh ka Hall ka Nativity Higher Secondary School, Mawkyrwat.
Lah ban pynkynmaw ba la rakhe kane ka sngi 30 tarik jong u bnai ‘Naiwieng manla u snem kum ka sngi ba kyrpang jong u Sngap Sing Syiem ymdei ka sngi ïap ne ka sngi kha hynrei ka dei kawei na ki bynta ba une u syiem ula pynmih ïa kawei ka kot ne ka dulir kaba long kumno ban pyneh pynsah ïa ka khyndew ka shyiap bad ka riti ka dustur jong ka Hima ha ki snem kiba leit noh, ïa kane la lamkhmat ha ka jingkren lamphrang jong u bah Tolintine Wahlang, Secretary jong ka Dorbar Hima.
U bah Renikton Lyngdoh Tongkhar u Nongmihkhmat jong ka Mawkyrwat Constituency bad kum u Myntri jong ka Sorkar Meghalaya haba kren kum u kongsan ha ka jingïalang u la pynpaw ka jingsngewkmen ban ïoh ban ïa don bynta lang bad ki samla ha kum kane ka sngi ba kyrpang ka Sngap Syiem Day, ym kum u Myntri Sorkar hynrei kum u nongmihkhmat jong ka dong ka thaiñ ban kynmaw ïa ki kam ba bha jong u Syiem bakhraw u Sngap Sing Syiem.
U la ong ruh ba ka long kaba dei haduh katta katta ban kynmaw burom ïa ki ‘riew khraw jong ka dong ka thaiñ kiba la leh bha ha ka ri bad jaidbynriew kiba la leit noh noh kane ka pyrthei khamtam eh lada long kaba lah lei lei ba ki longdien kin bud ïa ki nuksa ba bha jong ki longshwa ïa kaba ki ki la pyni.
Haba kren shaphang u Sngap Sing Syiem, u bah Renikton u la ong ba kum u briew u don shibun ki jingduna namar ha ka jingim briew ym don uba biang pynban kum ki nongpeit ki dei ban peit bad ïohi ïa ki jingbha ym ban ïohi ïa ki jingduna, namar dei ha une keiñ ba kum ka jaidbynriew ka ïohi bad ka sakhi ïa ka jingshlur jong u kum u syiem bad ïa kata ka jinglah jong u ngi kynmaw burom ha kane ka sngi ba dei u Syiem uba la ïeng na ka bynta ka hima, ka ri bad ka jaidbynriew bad ban ïaleh pyrshah ïa ki briew kiba nabar.
U la ong ruh ba kane ka sngi kam dei ka sngi jong ka jingkynmaw burom tang ïa u Sngap Sing Syiem bad ki kam jong u hynrei ka phalang ruh ba kin kynmaw burom de ïa kiwei pat ki ‘riew rangbah jong ka dong ka thaiñ kum u bah Rowell Lyngdoh (bam kwai ha dwar U Blei) u MLA barim uba la shim bad ïalam ïa ka dong ka thaiñ ha ki 30 snem kiba la leit noh hapoh jong ka Mawkyrwat Constituency bad kumjuh ruh u bah B.
B.
Nongsiej (bam kwai ha dwar U Blei) u MLA barim uba la shim ïa ka lyngkor kumba 15 snem ei ei bad ïa kiwei de ki ‘riew paw khmat.
Namarkata, lyngba kane ka jingïalang u bah Renik u la buh ka jingkyrpad ïa ki samla jong ka dong ka thaiñ ba haba ki shim ban ïalam ïa ka ri bad ka jaidbyniew ki dei ban shim da kata ka mynsiem jong ka jingkitkhlieh haba ki leh ïa kano kano ka kam kiba bha.
Ha ka juh ka por u la ong ruh ba ban kynmaw ïa kane ka sngi ka long ruh kum ka dak ban phai dien ruh ïa ka jingshlur jong ki, ba ki don shisha ïa ka mynsiem ba shynrang ha kaba kum ka jaidbynriew kan nang ïaid shakhmat bad ban nang kiew bad ban nym long kiba sahdien ha ki bynta baroh la ka long ha ka pule ka puthi, ha ka ïoh ka kot bad ha ki bynta baroh.
Namarkata, u la pynpaw ruh ka jingkitbok kitrwiang na ka bynta ka HYC, ïa ki samla jong ka ri bad ka jaidbynriew ha kaba kin long ka jaidbynriew kaba tip-briew tip-blei.
Ha kajuh hi ka sngi kum ka dak jong ka jingaimynsiem ïa ki samla kiba don sap ha ki bynta bapher bapher jong ki jingïalehkai, ka Hynñiewtrep Youths Council (HYC) ka la pynkupburom da ki khunsam ryngkat ki syrnod.
Kiwei pat ki nongkren ki long u bah Tolintine Wahlang, Secretary jong ka Dorbar Hima, u bah Arbok Kharjahrin, President ka HYC South West Khasi Hills District, u bah Kitborlang Nongrem, Myntri Shnong Rangthong.
La pynrhem ïa kane ka sngi da ka jingrwai kyrpang na u bah Commander Lyngkhoi bad ka jingshad na u samla Rikupar Syiemlieh.
Mawkyrwat: Ha kajuh hi ka sngi ka KSU Mawkyrwat Circle ka la rakhe ïa ka lyngkhuh snem ba 174 jong u Sngap Sing Syiem u syiem bakhraw ka Hima Maharam da ka jingïaid kjat ka ba sdang naduh ka Shnong Nonglang shaduh Mawtngam, South West Khasi Hills District ka Shnong ba la kha ïa U Sngap Sing Syiem.
Ha kane ka sngi la ïalam ïa ka kynhun da u Poldip Tongwah, President ka KSU Mawkyrwat Circle, bad la ïa shimbynta da ki para nongïalam na ka KSU Mawkyrwat Circle, ki dkhot na ki Unit, ki Samla kynthei bad ki Longkmie.
La pynlong ïa ka jingïalang ba lyngkot bad ka jingbuh syntiew ha u Mot jong u Sngap Sing Syiem ba la tei da ka KSU Mawkyrwat Circle ha ka Shnong Mawtngan ha ka jingïadonlang u Myntri ka Shnong Mawtngan.
Jowai, Naiwieng 30 : Ka Dorbar Shnong Nangbah Pyllun mynta ka kynti kala shim ïa ka rai ban ai ka jingkyrshan kaba pura ban pynjop donburom ïa u ma Lakhon Biam u ban sa ïakhun kum u MLA ha kane ka elekshon 2023.
Ki nongshong shnong ka Nangbah Pyllun ha ka Dobar kaba la long ha ka 19 tarik u Naiwieng 2022 ha Iawmusiang Muknor kila shim ïa ka rai bad da kawei ka sur ba kin ïatylli lang baroh ban ai ka jingkyrshan kaba pura ïa u ma Lakhon Biam uba dei ha kajuh ka por dei u MDC ka thaiñ uba la don jingthmu ban ïakhun ïa ka MLA 2023 na ka 3-Raliang Constituency na ka Party BJP.
Kum ki nongshong shnong ki don ka jingkyrmen ba lada u ma Lakhon un poi sha ka thong un sa lah ban wanrah shibun ki skhim pynroi pynpar hapoh kane ka Constituency baroh kawei, kaba dang donkam shibun bah ki kam pynroi haduh mynta.
Nongpoh, Naiwieng 30 : Ka Nangshai Village Organisation kaba dei kawei naki kynhun jong ki longkmie haka shnong Saiden mynta ka sngi kala pynlong ïaka jingrakhe dap 1 snem jong ka kynhun naduh bala seng ïa ka ha u snem 2021.
La sakhi ruh ha katei ka sngi da u Bah Jason S Mawlong MLA ka Umsning kum u kongsan u Bah EK Lapang kum u symbud kongsan, Bah Succesfull Lyngdoh Rangbah Shnong haka jingdonlang ki nongïalam jong ka Nangshai VO bad kiwei ki riew rangbah.
Ha katei ka sngi ka jingrakhe ïa katei ka jingdap 1 snem la ioh ruh ban ot ïa u cake kum ka dak ka jinglehkmen dap shisnem jong ka jingïaid lynti da ka jingkyrmen ba katei ka VO kan bteng ban shakri ïaki kam ha katei ka shnong khamtam ban kyntiew ïaki para longkmie ban sengkam bad ban ïeng hala ki jong ki kjat lyngba ki SHG ba ki don.
Naka lïang u Bah Jason S Mawlong haba kren ha katei ka sngi u la ai mynsiem ïaki nongïalam ka VO bad ki SHGs bapher bapher ha katei ka sngi ba kin dang lah ban trei shitrhem kham bha shuh shuh naka bynta ka jingmyntoi jong ki longkmie bad kumjuh ban wanrah ki jingkylla haka shnong ka thaw hi baroh kawei, ba kin lah ban seng ïaki kam ki jam, ban ieng hala ki jong ki kjat bad kumjuh ban dang lah ban kner ïaki jingïarap sha kiwei pat ki para longkmie.
“Ki longkmie ki dei kita ki païa baskhem kiba don ka bynta kaba khraw ha kaban tei ïa ka longing kaba skhem, ka imlang ka sahlang kaba shngain bad ruh kiba shim ïa ka jingkitkhlieh ban ri ban sumar ïaka lawei ki khun ki kti" la pynpaw ki longkmie ha katei ka sngi da kaba bynrap ruh ba naduh bala thaw ïaka Village Organization shibun ki jingkylla kila wan haka shnong ka thaw.
Na ka liang ki Longkmie ki la pynpaw ruh ba ha ka lama ka Village Organization kn dang bteng ïa ka kam shakri bad ka jingangnud hi ka long ban wan rah ïa ka jingkylla bad ka jingmyntoi ki paidbah hapoh ka Shnong ka thaw, ki la bynrap.
Nongpoh, Naiwieng 30 : Ki pulit jong ka Ri-Bhoi kila ioh ban kem 3 ngut ki briew kynthup kawei ka longkmie hadien ba kila phet krad naka jaka theh petrol khlem siew pisa ha kawei ka petrol pump ha 10 mer Khanapara.
Katkum ka jingtip bala ioh lum, la ïathuh ba kitei ki 3 ngut kila wan ban theh petrol ha kawei ka petrol pump bala tip kyrteng kum ka HP Pterol Pump kaba don ha 10 mer, haka janmiet jong ka sngi ba ar da kawei ka kali kaba don ïa u number AS 01 AJ 1610 hynrei hadien bala dep ban thep petrol kumba T.
3800/- kitei ki 3 ngut kila phet krad noh na katei ka jaka khlem siew pisa.
Hadien katei ka jingjia naka liang ki nongtrei jong katei ka petrol pump kila pyrshang ban beh thong ïa katei ka kali bad ioh bat noh ha ka thaiñ 9 mer bad aiti sha ki bor pulit ban leh ïa kaba donkam bad naka liang ki pulit kila kem noh ïa kitei ki 3 ngut bad ka jingtohkit kan dang ïaid shakhmat.
Naka liang ki nongtrei jong katei ka petrol pump kila ïathuh ba kum kitei ki jingjia kim dei shuh kiba dang shu jia hynrei kila ju don ruh naka por shaka por kiba jut heh umphñiang khlem siew pisa.
Khliehriat, Naiwieng 30 : Ka Dorbar Shnong Umkiang, East Jaiñtia Hills District ka ai por tang shi taïew ïa ka National Highway Authority of India ban maramot ïa ka surok national highway ha Umkiang namar ba ka jingsniew ka surok ka la long shaba palat bad buh jingeh bad buh jingma ïa ki paidbah.
La ong ruh ba na ka liang ka Dorbar Shnong ka la dep ban pyntip sha u Deputy Commissioner ka East Jaiñtia Hills District bad kumjuh ruh sha ka NHAI bad buh ruh ka jingkyntu ban maramot noh kloi ïa ka surok, hynrei ym shym la shim khia satia ïa kane ka jingkyrpad ka Dorbar Shnong bad ka NHAI ka khlem leh satia kumba ka la kular.
Kumta na ka liang ka Dorbar Shnong Umkiang kan ap kumba la ai por shi taïew bad lada ym lah ban maramot, ka shnong kan pynlong da ka jingiakhi da kaba ïa mih paidbah ha surok ha ka 3 tarik u nohprah.
“Kumba long mynta ka jingbym maramot ïa kane ka surok kaba pyniasoh ruh bad ka jylla Assam (Barak Valley), Manipur,Mizoram, Tripura bad kiwei kiwei ki jylla ka la wanrah jingeh haduh katta katta ïa ki paidbah nongleit nongwan bad buh jingma ruh ïa ka koit ka khiah jong ki paidbah khamtam ki khynnah ki khyllung, na ka daw ka jingjur palat u pum pum khyndew.
Jowai, Naiwieng 30 : Ka Chi-Jingmut Society Mynso-B ha ryngkat ka jingïa snohkti lang ka ophis Nehru Yuva Kendra Sangathan (NYKs) Jowai ka la rakhe ïa ka Constitution Day ha ka 26 tarik jong une u bnai ha Community Hall Mynso-B hakane ka sngi ki nongshong Shnong jong ka Mynso-B ki la ïamih shit rhem ban ïashim bynta lang ha kane ka prokram.
Ha kane ka sngi la pynlong ka jingïalang ba lyngkot la pynïaid da u samla Shembha Lamare uba dei u Secretary jong ka Society, ha ka jingdonlang u ma R.
M.
Khlem Rangbah Shnong Mynso-B, u President VDP ma R.
Lamin, u ma Dawan Lyngdoh MDC Mynsngat Khanduli Constituency kum u kongsan, ka Kong Alma Myrchiang CBRW Com munity Base Reha bilitation Wordless na ka tnad Social Welfare, la don ruh ka jingpule ïa ka pledge ba la lam khmat da u Rangbah Shnong Mynso-B.
Na ka liang u kongsan MDC ma Dawan Lyngdoh haba ai jingkren ula kyntu ïa ka Society ba kan nangïai bteng ïa kane ka kam ba bha khamtam sha ki thaiñ nongkyndong, ula ong ruh kum ki nongshong shnong jong ka Ri India ki dei ban don ka jingkit khlieh halade hi ban kyntiew ia ka Ri bad ka jaitbynriew.
Kiwei de kiba ai jingkren ki kynthup ïa ka Alma Myrchiang CBRW Social Welfare kaba la batia shaphang kito jingduna ha ki dkhot met da kaba kyntu ba kin pyntip sha ka tnad Social Welfare khnang ba kin ïoh jingïarap na ka Sorkar, ïa ki kyntien ai khublei la ïoh na ka kong Wilis Syntem.
Shillong, Naiwieng : Hadien ba la dep jurip ryngkat bad ki heh PWD u MLA ka Mawlai u Bah PT Sawkmie hynne ka sngi Balang u la pynpaw ka jingkmen kaba khraw ba ki la ïoh ban siang rong thymmai ïa ka surok na Mawlai Petrol Pump ter ter sha Mawlai Mawroh bad mynta ki la sdang shuwa ban siang na Food Corporation of India (FCI) shaduh ïingmane Presbyterian Mawlai Mawroh.
U MLA ula pynpaw ba naduh ba tih ban siang ïa ki pipe jong ka Greater Shillong Water Supply Scheme (GSWSS) phase-III, ki paidbah ki la mad jingeh bha na kadaw ka jingsniew ka surok bad shen ki paidbah kin sa lait na kane ka jingeh hadien ba la dep siang thymmai lut ïa ka.
Ha kaba ïa dei bad kane ka surok bun ki paidbah ki la kynnoh leh aïu u MLA bad leh aïu ka tnad PWD, u bah Sawkmie u la pynpaw ba kane ka surok ka hap hapoh ka jong ka Central Division PWD bad na ka liang jong ki kim shym la shong klikti kumjuh ka PWD bad ka jingslem ka dei ba ki ap ïa ka tnad PHE ban pyndep ïa ka bynta jong ka.
“Ngi sngewkmen bha mynta ba la ïoh ban sdang ban siang ïa kane ka surok," ong u MLA haba kren sha ki lad pathai khubor hynne ka sngi.
Ha kajuh ka por u bah PT Sawkmie u la ai khublei kyrpang ïa ka tnad PWD bad kumjuh ïa u myntri ba khmih ia ka tnad u bah Prestone Tynsong, uba la mang ïa ka skhim kaba 3 klur tyngka eiei na ka Skhim Central Road Fund (CRF) na ka bynta kane ka surok kaba la tip kum ka long round road.
Nalor kata ula pynpaw ruh ka jingsngewkmen ban ïohi ïa u kontraktor ba shim ïa ka kam u don ïa ka jinglah ban pyntrei kaba long ka jingkyrkhu ïa u paidbah.
U Bah Sawkmie u pynpaw ba ki kwah ban pyndep ïa kane ka surok shuwa ka Khristmas, lada kiei kiei baroh ki ïaid beit ïaid ryntih.
Ha kajuh ka por u pyntip ruh ba kin sa siang rong noh ruh na surok PHC Mawroh ter ter sha Mawkynroh.
Shuh shuh u Bah Sawkmie u kyrpad ruh ïa kiwei ki kontraktor kiba tih na ka bynta ban siang pipe ha ki shnong bapher bapher hapoh Mawlai ba kin pynsted ïa ka jingtreikam jong ki khnang ba ki paidbah kin ym mad jingeh ha ka leit ka wan jong ki.
Jowai, Naiwieng 30 : Ka ‘Save Hynñiewtrep Mission’ kiba kynthup ïa ka JSM, HYC, EJNC, CoRP bad HANM mynta ka sngi kila kila leit ban kynduh ïa u Chief Executive Member (CEM) ka Jaiñtia Hills Autonomous District Council (JHADC) ma Thombor Shiwat halor ka jingthoh laplap khlem nongrim u Tuliram Ronghang CEM ka Karbi Anglong Autonomous Council (KAAC).
Katkum kane ka jingthoh bala aiti ha u ma Shiwat la pynpaw ba ka KAAC ka kynnoh ba ki nongshong shnong na ka jait bynriew Khasi Pnar kiba shong basah ha Mukroh bad kiwei ki jaka kum ha Psiar, Khanduli bad Block-1 ki dei kum kita ki poiwir ba shong beaiñ (illegal settlers).
Na ka liang ka ‘Save Hynñiewtrep Mission’ ka pynrem jur ïa kane ka jingthoh jong utei u nongïalam ka KAAC ha ka rnsan social media bad kane ka pynpaw shai ba utei u briew um don jingtip eiei ruh em halor ka History bad halor ki jingshisha baroh ha kaba ïadei bad ka kyndew ka shyiap ha Mukroh, Barato, Psiar, Khanduli bad ka Block-1.
Shuh shuh kila pynsngew ba ka KAAC ka dang mih tang ha ki snem 1952 shaneng hynrei ki briew na ka jaitbynriew Khasi Pnar kila shong shnong ha ki thaiñ Mukroh, Psiar, Khanduli bad Block-1 (Labang Nongphyllut) da ki spah bad ki hajar snem bad ki Khasi Pnar ha kitei ki thaiñ ki dei ki trai ri trai muluk bad ki trai jong ka khyndew ka shyiap namar ka jingthoh jong utei u CEM ka KAAC ba ki Khasi Pnar kim dei ki poiwir bad ki nongshong beaiñ kumba ka kynthoh.
Halor kane ka kynhun ki seng bhalang kila dawa na u CEM ka JHADC ba un shim khia ïa kane ka jingshah kynnoh bad la dawa ban ai ka jingïada ïa ka khyndew ka shyiap bad u pud u sam jong ki shnong bad ki Ekala kiba hap hapoh ka JHADC khlem kano kano ka jingpyndem, la dawa ruh ban pynbeit noh ïa u pud u sam hapdeng ka Meghalaya bad Assam da kaba pynshong nongrim ïa ka history, ki map bad ki kot ki sla jong ki shnong bad ki Elaka kiba hapoh ka JHADC, la pynsngew kitei ki san seng ha u CEM ka JHADC.
Hadien ka jingïa kynduh bad u CEM ka ‘Save Hynñiewtrep Mission’ kala pynlong ka jingthang ïa katei ka jingthoh laplap jong u CEM ka KAAC.
Shillong, Naiwieng: ïa ka jingïalang sam syrnot na ka bynta ka batch ba 97 jong ki shah hikai Computer bad ka batch ba 37 jong ki samla ba pule ïa ka ktien ka thylliej jong ka Ramakrishna Mission Vivekananda Cultural Centre la pynlong ha nongbah Shillong ha ka 29 tarik Naiwieng 2022.
Ha kane ka jingïalang, ka centre ka la sam 910 tylli ki syrnot sha ki samla pule computer bad ka ktien ka thylliej kiba la leh bha.
Ka Ramakrishna Mission, Shillong, ka ai jinghikai kumba 6000 ngut ki samla ha ka shi snem ha ki sobjek Computer, ba la pynlong ha palat san bynta.
Ka jingpynkup burom kaba mynta ka sngi ka dei na ka bynta ki shah hikai jong u bnai Nailur haduh Naiwieng 2022, ki shah hikai jong ka batch ba 97 ki kynthup kumba 1200 ngut ki samla na ki bynta bapher bapher jong ki jylla ka thaiñ shatei lammihngi.
Ki samla kiba wan shakhmat ha ka jingpule Computer-Beginner ki kynthup ia ka Sandashisha Lyngdoh, Intermediate, PranteekBhattacharjee; Tally-I – ka Nakisaka Shangpliang ;Tally-II, Meba- ai-Shisha Syiem; DTP, Ladianghun Marbaniang; Web Designing & PC Maintenance, NikaDelecta Lyngdoh Nongbsap; Data base, Swarzina Swargiary; Cloud computing and Python, Sabyasachi Paul Purkayastha.
ïa ki samla kiba la leh bha bad wan shakhmat la ai khusnam da ki memento bad la ai ruh artylli ki jingai sngewbha da ka computer ïa arngut ki samla pule computer ba tbit bha.
Ha ka jingai jingkren jong u ha ka jingïalang plie, u Vairagyachaitanya Maharaj, Deputy in charge jong ka institute, u la ai khublei ïa baroh ki samla pule bad u la kyntu ïa ki samla ban pdiang ïa ki jinghikai jong u Swami Vivekananda ban ïoh jingjop ha ka jingim bad u la ong ruh ba u briew u thaw hi ïa la ka jong ka lawei.
U la ban jur ia ka jingdonkam jong ka pule puthi bad pynshlur ïa ki samla ba kin seng hi ïa la ki jong ki kam ha ka jaka ban ap ïa ki kam sorkar.
Ha kane ka jingïalang la ia don lang ruh ka Dr Mazel AmpareeenLyngdoh, MLA, East Shillong kum ka Kongsan.
Ha ka jingkren ka Kongsan ka la ong ba ki briew kidei ban pynthymmai beit ïa la ki jingmut jingpyrkhat bad kim dei ban sahkut hajuh.
Ka la ong ruh ba ki degree kim lah ban pynkylla ïa ki jingmut jingpyrkhat jong u briew.
Ka ri jong ngi ka bun ki kam na ka bynta ki samla hynrei ki dei ban prat lynti hi ha ki kam ba thymmai.
Ka la pynshlur ïa ki samla ban trei shitom bad ban shim ïa ki kam kiba sngewtynnad ha ki kompani bad ki jaka trei shimet bad ka la kyntu ïa baroh ba kin bud ïa la ki jingangnud.
U Swami Divyaswarup-anandaji Maharaj, Centre-In-Charge, u la pynkut ïa ka jingïalang da kaba ai khublei ïa baroh kiba don bynta bad u la pynkynmaw ïa ki kyntien jong u Swami Vivekananda ha ka Khasi bad phareng.
Shillong, Naiwieng: Ka State Ophis ka Khadi & Village Industries Commission ha ka 30 tarik u Naiwieng 2022 kala pynlong ïa ka ‘Awareness camp’ ha kaba ïadei bad ka “PMEGP Scheme" hapoh Training Centre, Umran Ribhoi District.
La pynlong ïa kane ka prokram da ka jingthmu ban kyntiew ïa ka ïoh ka kot lyngba ka jingplie lad ha kaba ïadei bad ka jingseng ïa ki kam lajong.
Ka mat jong kane ka prokram ka long; “Make Youth Job giver not Job seeker" lane pynlong ïa ki samla ba kin long ki nong ai kam ym ki nong wad kam.
Ha kane ka camp la pynshai ruh ha kaba ïadei bad ka jingpynurlong ïa ka ‘Aatmanirbar Bharat,’ kaba dei ka thong jong u Myntri Rangbahduh ka ri u Narendra Modi ban pynlong ïa ka ri kaba biang na lade.
La pynlong ruh ïa kane ka prokram shibynta ban wanrah shuh shuh ïa ki jingtyrwa kiba kongsan lyngba ka East Khasi Hills district namar ka jingpyntreikam jong ka jylla ha kaba ïadei bad kane ka skhim PMEGP ka duna shibun haba shim kyllum hapoh ka ri.
Kila don haduh kumba 50 ngut kiba la wan ïashim bynta ha kane ka prokram kiba kynthup ruh ïa u Mange Ram (Director KVIC, Shillong), ki nongmihkhmat na ka DCICRi-Bhoi , u Palash Barua (LDM State Bank of India,Ri-Bhoi ), Bah Donbor Sun (Co-ordinator, Rural Resources and training centre) bad u Father.
K.
Pakma (Director Rural Resources and Training Centre).
Nalor kata kasla don shuh shuh ka jingpynshai kaba bniah ha kaba ïadei bad kane ka skhim bad kumno ban poi sha ka thong ha kine snem 2022-23.
Shillong, Nailur, 22: Palat 257 ki nala pyntuid um jaboh ne ki Effluent Treatment Plants (ETP) la shna ha East Khasi Hills District.
Ha kiwei kiwei ki distrik jong ka Jylla, 35 la shna ha West Jaiñtia Hills, 30 tylli ha Ri Bhoi district, 10 tylli ha West Garo Hills, 5 tyllli ha West Khasi Hills, 4 tylli ha East Jaiñtia Hills bad kawei ha North Garo Hills.
Shuh shuh ka jingshna ïa ki Sewage Treatment Tlant (STP), lai tylli la shna ha East Khasi Hills bad 6 tylli ha East Jaiñtia Hills.
Ïa kane la pyntip da u Symbud Myntri Rangbah uba peit ïa ka tnat Pynroi Sor u Sniawbhalang Dhar ha ka jingai jubab ïa ka jingkylli ba la wanrah hapoh ka Ingdorbar Thawaiñ ka Jylla ha ka sngi Thohdieng.
Katkum kane ka jubab, baroh ki hospital, hotel, restaurant, guest house bad ki resort ki hap ban ïoh shwa ïa ka Consent to Operation (CTO) na ka Meghalaya State Pollution Control Board shwa ban shna ïa ka ETP bad STP.
Nongpoh, Nailur 22: Ka ophis u District Medical and Health Officer, haka jingïatreilang bad ka District Tuberculosis Officer, Ri-Bhoi District mynta ka sngi kala rakhe ïaka jingdap 1 snem jong ka Pradhan Mantri TB Mukt Bharat Abhiyaan (PMTBMBA) ha Science Hall Nongpoh.
Kum ban shu pynpaw ba ïa katei ka prokram Pradhan Mantri TB Mukt Bharat Abhiyaan (PMTBMBA) la plie padibah ïaka da ka President jong ka Ri India ka Drupadu Murmu haka 9 tarik Nailar 2022 kaba dei ka thong jong ka sorkar kmie bala wanrah shakhmat naka bynta ban ïarap ïa kiba pang TB bad khamtam ba ki nongshong shnong ka Ri India kin don bynta lang naduh ki nongmihkhmat, ki ophisar, ki seng bapher bapher, ki nongbei pisa sha kito kiba ioh ïa katei ka jingpang ha kaba ïadei bad ka bam ka dih ka jong ki haduh 6 bnai lynter ba kin ioh ban bam ki jingbam kiba kham bha haka por ba ki shah sumar bad dih dawai.
Ha katei ka sngi u Manis Kumar Assistant Deputy Commissioner ka Ri-Bhoi u la wan ban shim bynta kum u kongsan haka jingdonlang u Dr.
P Kharnary Asst.
Medical Superintendent ka MIMHANS, ka Dr.
TS Momin DMHO ka Ri-Bhoi, ka Dr.
E Kalwing District Tuberculosis Officer bad kiwei kiwei ki ophisar bad doctor naka tnad ka koit ka khiah.
Ha katei ka sngi naka liang ka ophis u DMHO kala pynkup burom ruh ïakito ki briew kiba la don bynta ban ïarap bad ban tingkhun ïaki nongpang TB ha kaba ïadei bad ka bam ka dih kaba ki donkam haka por ba ki dang hap ban shah sumar bad dih dawai, bad kumjuh ruh la sam ruh ïaki marbam mardih sha kito ki nongpang TB kiba la shah tingkhun bad don kumba 22 ngut ha katei ka sngi.
Haba kren ha katei ka sngi naka liang ka Dr E Kalwing District Tuberculosis Officer ka Ri-Bhoi kala pyntip ba haduh mynta ki don kumba 333 ngut ki ki nongpang TB ha Ri-Bhoi bad kumba 254 ngut ki dang don hapdeng ka jingshah sumar bad napeng kitei ki nongpang baroh tang 98 ngut kiba la shah tingkhun haki riew shimet, ki nongmihkhmat kiba la shim sngewbha ban peit bad khmih ïaki halor ki jingdonkam jong ki naduh ka bam ka dih namar kitei ki nongpang ki donkam ïaki jingbam kiba tei haka por ba ki shah sumar bad hap ban dih dawai ba katei ka jingpang kan jah naka met jong ki bad kiba sah bun naki longiing ba duk ba rangli ki shem jingeh ban ioh ïaka bam kaba thikna, bad dei halor katei ka nongrim ba ka sorkar kala pynmih ïa katei ka prokram ba ki paidbah bad kynhun kiba kwah ban ïarap ïaki nongpang TB lyngba ka PMTBMBA da kaba kin register ïalade lyngba ka Nikshay Mitra khnang ba ka sorkar kan sa lah pat ban pynpoi sha kito ki ioh ïa katei ka jingpang bad kiba dang don hapdeng ka jingshah sumar.
Shuh shuh kala pyntip ruh ba ka sorkar kala buh thong ban pynduhjait noh ïaka jingpang TB shuwa u snem 2025 bad halor katei ka nongrim kala buh ka jingkyrpad sha baroh ki kynhun bapher bapher, ki nongmihkhmat paidbah, ki riew shimet ba kin ting khun lane ban ïarap ïakitei ki nongpang TB khnang baa k sorkar kan lah ban pynduhjait ïa katei ka jingpang kumba la angnud.
Shuh shuh naka liang ka Dr Kalwing kala wer ruh ïa ki paidbah kiba don ïa katei ka jingpang ba kim dei ban lehraiñ hynrei ban mih shakhmat haba ki don ïaki dak ki shin namar ka jingma ka jingpang TB ka lah ban ktah ïaka koit ka khiah jong u briew lada kim leit phah sumar haka por kaba biang bad pyntip ruh sha ki paidbah halor ki dak ki shin jong ka jingpang TB ba kynthup naduh ka jing jyrhoh balah ruh ban mih snam kumba neh palat ïaka 2 taiew, ka jingkhluid ka met, ka jinghiar kilo bad ka syep haka por mynmiet bad kiwei kiwei ba kim dei ban kheiñ sting hynrei ban leit sha ki jaka sumar ba hajan jong ki ban phah peit bad khmih khlem lut pisa.
Na ka liang u Manish Kumar ADC ka Ri-Bhoi haba kren ha katei ka sngi kum u kongsan u la pynpaw ba ka jingïatreilang ka long kaba kongsan ban pynduhjait ïa katei ka jingpang kumba la buh thong da ka sorkar bad kyrpad ruh ïa baroh kiba kwah ban mih shakhmat ban ïarap ïakitei ki nongpang TB khang ba ka jingthmu bad ka jinganud ka sorkar ban pynduhjait ïa katei ka jingpang kan poi sha ka thong.
Khliehriat, Nailur, 22: Ka San Shnong Cluster Level Federation Multi-purpose Co-operative Society, East Jaiñtia Hills District mynta ka sngi ka la rakhe ïa ka jingdap shi snem bad la pynlong ïa ka jingialang ba kyrpang ha Dong Pyrdi Community Hall ha shnong Mukhaïalong, ha kaba u Deputy Commis-sioner ka East Jaiñtia Hills District, u A.
Baranwal, IAS u la long kum u kongsan bad la ïa don ryngkat lang ruh u Block Development Officer, Wapung C&RD Block, u Dr T.
Shylla, u Chief Operating Officer, Meghalaya State Rural Livelihoods Society (MSRLS), u bah R.
Kynta, u President, Raid Tuber, u bah H.
Phawa, u District Mission Manager, East Jaiñtia Hills District, u bah K.
Slong, lem bad kiwei kiwei ki tnat sorkar ba kynthup ruh ki nongtrei jong ki bank, ki riew rangbah ka thaiñ, ki dkhot voluntary organization (VO), ki kynhun Self Help Group (SHG).
Haba kren kum u kongsan, u A.
Baranwal, u la ong ba ki kynhun Self Help Group (SHGs) ki dei ruh shibynta bad ka kam khaiï pateng hapoh ka jylla bad ki kam jong ki SHG ki pyni ruh ïa ka jingpynkup bor ïa ki kynthei, kine ki SHG ki dei kiba ka sorkar ka la ïohi jngai ha kiba bun ki kam khamtam ha ki thaiñ nongkyndong bad ong ruh ba kane ka San Shnong Cluster Level Federation Co-operative Society ha ka jingiatreilang bad ki tnat sorkar bapher bapher kan sa nang kiew bad ki bor district ruh kin sa ai ki jingkyrshan ban dup lah ban pynurlong ïa ka jingthmu kumba ka sorkar ka thmu, u la kren ruh shaphang ka jingdonkam ban don ki jaka ai jinghikai (training centres) na ka bynta kine ki SHGs ban dup lah ban kyntiew ïa ki sap ki phong jong ki.
U Chief Operating Officer, Meghalaya State Rural Livelihood Society (MSRLS), u la kren shapahng ki kam jong ki SHG hapoh ka jylla Meghalaya kiba ha ka im lang ka sahlang, ki dei ki jingtrei ba la pyntreikam da ka NRLM ha Meghalaya ha u snem 2014, u la ong ba kine ki kynhun SHG ki la sdang ban kiew bad mynta ki la don haduh 45,000 ki kynhun SHGs, 5500 tylli ki Vos bad 87 tylli ki CLFs ha ka jylla Meghalaya.
U President, Seiñ Raid Tuber, u la ong ba ki SHG ki iarap shibun ha ka iohkam iohjam ha ki shnong kyndong bad kine ki SGH ki long ruh kum ki rynsan na ka bynta ki kynthei kiba don ïa ki sap ban shna ïa ki tiar da ki kti bad ruh ba kin ïa shimbynta ha ki rynsan lane ki prokram bapher bapher.
La pynitynnad shuh shuh ïa kane ka prokram da ki jingrwai bad jingshad na ki dkhot jong ka Seilung VO, Mukhaïalong bad ka Ïakyntulang VO, ka Pynthorsale.
Ha kane ka sngi la sam ruh ïa ki khusnam sa ki Vos bad ki SHGs kiba hapoh ka CLF ha kaba ka kynhun Ïakyntulang VO ka la ioh khur ïa ka khusnam Best VO kaba la kot sha ka 100 percent bank linkage, kumjuh ruh ka kynhun Nangkiewshaphrang VO , ka la ioh ïa khusnam Best VO ha kaba iadei bad ki kam kiba kyntiew ïa ka koit ka khiah jong ki kynthei ki khynnah bad ka kynhun Ïaidchaphrang SHG ka la ioh ïa ka khusnam Best SHG halor ka jinglah ban pynbit pynbiang ïa ki jingkhein jingdiah.
Ïa kane ka San Shnong Cluster Level Federation, la seng ha ka 22 tarik u nailur 2021 bad la sdang ïa kane ka kynhun da ki phra ngut ki dkhot ha ka VO bad 162 ki dkhot ha ka SHG.
Kiba la ai jingkreh ha kane ka jingïalang ki kynthup ruh ka President, San Shnong CLF, ka kong B.
Dkhar, ka Secretary, San Shnong CLF, ka kong Nadona Dkhar bad ka Vice-President, San Shnong CLF, ka kong I.
Phawa.
Shillong, Nailur 22 : Jan kumba 500 ngut ki Nongrep ki la ïoh jinghikai pyntbit bad ki la ïa rep mynta ïa ki jingthung jingtep tang da ka sboh khyndew ba shna hi (natural farming) ha ki 25 tylli ki Shnong katba ka Sorkar ka dang ap ïa ka jingmynjur ka Sorkar Pdeng ban nang pynïar ïa kane ka kam rep hapoh ka Jylla.
ïa kane la pyntip da ka Myntri ka kam rep Kong Ampareen Lyngdoh haba jubab ïa ka jingïatai ba lyngkot ba la wanrah da u MLA ka UDP na Nongpoh Bah Mayralborn Syiem, ha ka sngi khatduh jong ka Dorbar Synrai ka ïing Dorbar Thaw Aiñ ka Jylla hynne ka sngi Thohdieng.
Ka Kong Ampareen ka la pyntip ba ka Meghalaya State Rural Livelihood Society (MSRLS) ka la wanrah ïa ka jingai jinghikai halor ka rep tang da ka sboh khyndew ha kylleng ki jaka ka Jylla.
Ki la ïateklok bad ki riewshemphang na Andhra Pradesh bad kila buh haduh 18 tylli ki Farmers Field School bad ki la ai jinghikai ruh ïa palat 35 ngut ki Community Resource Person (CRP) ki ban leit ai jinghikai ïa ki nongrep ba kin sdang ïa kane ka kam rep.
Ka Myntri ka pyntip ba palat 475 ngut ki nongrep ki la pyndep ïa ka jinghikai haduh mynta bad kila sdang ïa ka rep tang da ka sboh khyndew ïa ki jingthung jingtep ha ki 500 acres ka jaka ha ki 25 tylli ki Shnong.
Hapoh kane ka prokram, ka MSRLS ka la buh ruh ïa 380 tylli ki Multi Cropped Kitchen Garden.
Ka Kong Ampareen ka pyntip ba ka Tnad ka la phah pyntip ïa ka Annual Action Plan ïa ka kam rep tang da ka sboh khyndew sha ka Sorkar India ba kan ai jingmynjur.
“Lada mynjur, ka Tnad kan pyntreikam ïa kane ka skhim kat kum ka kyndon jong ka National Natural Farming bad nang pynbun ïa ki jaka ban rep ïa kane ka rukom rep hapoh ka Jylla" ka la bynrap.
Haba pynpaw ka kam rep khlem ai dawai chemical lane Organic Farming, ka dei kawei pat ka lynti kaba la pynshlur bha hapoh ka Jylla, ka Myntri ka ong, kumba long mynta, haduh 32000 hectare ka jaka ka la don hapoh kane ka rukom rep bad ka Sorkar ka dang plan ban bynrap sa 50,000 hectare hapoh u 2030.
“Kine ki rukom rep kin ym ktah ïa ka jingsboh jong ka khyndew bad kan kyntiew ruh ïa ka jingpynmih ïa ki marrep, ki marrep ki dei ruh kiba ïarap ïa ka koit ka khiah ki nongbam bad nongpynmih bad ka pynïoh ruh kham bun ka kamai kajih ïa ki nongrep" kala ong.
Halor kine ki kam rep hapoh ka Jylla, ka Kong Ampareen ka la pyntip ba ka Tnad kala pyntreikam ïa ka Mission Organic for Value Chain Development-North East Region (MOVCDNER) ba la bei tyngka da ka Sorkar Pdeng ha kaba haduh 28 tyli ki FPO la dep ban buh bad kila rep da ka rep khlem ai dawai chemical.
Ka pyntip ba ka Kynhun Myntri ka Sorkar Jylla ruh ka la mynjur ïa ka Meghalaya State Organic and Natural Farming Policy ha ka 11 tarik Kyllalyngkot 2023.
Ka ong ruh ba da ka jingthaw ïa ka Meghalaya’s Natural and Organic Society for Livelihood and Innovation in Agriculture (MEGNOLIA), ka dei ka sienjam ba kongsan bha ha ka lynti ïaid jong ka Jylla ban long ka nongïalam ha ka jingpynmih ïa ki marrep ba khlem khleh dawai hapoh ka Ri.
Shillong, Nailur 22 : Ka Sorkar Jylla ka la don jingthmu ban wanrah jingkylla noh ha ki kyndon treikam jong ka skhim Special Rural Works Programme (SRWP) khnang ba ki MLA kin lah ban buh ïa katto katne ka song pisa ha ka ban ai jingïarap kyrkieh ïa ki lanot kiba mad ïa ka jinglynshop ki bor mariang.
ïa kane la pyntip da u Myntri Rangbah ka Jylla Conrad K Sangma ha ka kynta kylli jingkylli hapoh ka Dorbar Synrai ka ïing Dorbar Thaw Aiñ ka Jylla, kaba kut mynta ka Sngi Thohdieng.
Kane ka jingkren u Myntri Rangbah ka la mih haba bynrap ïa ka jubab jong u Myntri ka Tnad Revenue and Disaster Management Bah Kyrmen Shylla halor ka jingkylli ba la wanrah da u MLA ka Mawryngkneng Bah Heavingstone Kharpran halor ka song jingïarap sha ki artylli ki Longïing kiba shah ktah ha ka jingpluh ïing.
U MLA ka Umsning Dr Celestine Lyngdoh ula ai jingmut ban buh noh da ka contingency fund ban ïarap ïa ki longïing kiba shah ktah ha ka jingwan lynshop ki bor ka mariang.
U Myntri Rangbah ula pyntip ba ha ka jingïalang ba dang shen jong ka MDA, katto katne ki MLA ki la ai ïa kane ka juh ka jingai jingmut.
“Watla ngim pat lah ban thaw ïa ka contingency fund ïa mynta namar kan sa ktah ïa ka pla tyngka hynrei kaei kaba ngi la pynkhreh ka long ban shu pynkylla ïa ki kyndon jong ka SRWP khnang ba kan kham jynsur haba pyndonkam ïa ka song pisa ha ka por ba donkam" ula ong.
Shuwa kane, u Bah Kyrmen ula pyntip ba ka Tnad kala dep ban ai ïa ka song pisa sha ki artylli ki Longïing jong u Bah Banteiskhem Kharumnuid bad ka Kong Rina Marboh.
“Baroh arngut kila ïoh ïa ka song pisa ba mar T.
1.
35 lak lyngba ka Public Financial Management System (PMS)" ula ong.
Shillong, Nailur, 22: Kumba 100 ngut ki nongrep jong ka Krang Circle ki la ïashim bynta ha ka jingai jinghikai ba la pynlong da ka Khasi-Jaiñtia Farmers’ Association (KJFA) Krang Circle ha ka shnong Krang ha ka sngi Balang.
Ki nongai ai jinghikai ki long ka Horticulture Development Officer jong ka Mawphlang Block ka Kong Salva Buhroy bad Assistant Technology Manager (ATMA), Sohïong Block ka Kong Nisha V.
Kharjana ryngkat ka jingdonlang jong u Horticulture Inspector, Mawphlang Block u Bah T.
MawlongKa Kong Salva ka la ïasyllok bad ki nongrep halor kumno ban rep ïa u Soh Kiwi uba remdor bha, uba suk ban rep bad uba ïadei bha bad ki jaka khriat kum ha Sohïong, Nongthliew, Krang bad ha kiwei kiwei ki jaka kiba khriat.
La hikai ruh ban rep jhur Sohmynken ha ki iing plastik ban ïoh kheit kham bun bad lah ban ïoh plastik ha ka dor Subsidy na Horticulture hi bad kumno ban rep Soh Plom ha ki buit ba kham bha ban ïoh soh kham bha bad kham bun.
Ka Kong Nisha ka ai jingbatai kaba shai bad kaba bniah bha ïa ka rukom rep kba ban lait na ka jingduhei ba kem jingpang, bam khniang bad ka rukom ba kham bha naduh ki symbai ban thung bad ban sara janai bha ha pynthor ryngkat ka jingdonkam ka um bad ka sboh ba la pyndonkam.
Ka la kyntu jur ban pyndonkam suki suki da ki Bio-Fertilizers (sboh ñiut) ha ka jaka jong ki Chemical Fertilizers (sboh dawai phareng) kiba la lap ba ki don jingma ïa ka jingkoit jingkhiah u briew bad wat ïa ki khñiang kiba pynbha ïa ki jingthung jingtep kiba don ha ka khyndew.
Ka la ai jinghikai ruh kumno ban shna ïa ka sboh 18 sngi da ki nongrep ha ka la ki shnong bad ki jaka rep ban ïarap ban ïoh sboh lade bad kham pynduna na jinglutksan ban thied shi thied sboh.
Ïa kane ka jingai jinghikai la ïarap da ka Meghalaya Farmers’ Commission (MFC) ban kyntiew ïa ki nongrep ban tip ïa ki buit rep bathymmai.
Mawkyrwat, ‘Nailur, 22: Ka Hynñiewtrep Achick National Movement (HANM) South West Khasi Hills District ka pynpaw ïa ka jingsngewsih ba ki marbam mardih hapoh ka jylla ka la kiew shaba palat ha manla ki distrik.
Ha u kyrwoh ba la phah da President ka seng u Bah Lambokstar Marweiñ, u la ong ka jingnang kiew dor jong ki marbam ka la long la jan manla ka sngi ha ki ïew ki hat bad kane ka wanrah jingeh nyngkong eh ïa ki baduk basuk, ïa ki khun-swet khun-rangli bad ïa ki bym biang ka bylla, ka sngi bad khamtam ka wanrah jingeh ïa ki longïing longsem kiba shem jynjar.
U la ong ruh ba ka jingkiew dor ka long kum u khaw ha ki snem ba ladep dang poi tang T.
1200 lane T.
1300 hynrei mynta u kiewdor haduh T.
1700 lane T.
1850 shi byrni, ka umphiang bam mynshwa ka poi T.
90 shi 1 litar mynta pat T.
120 shi litar bad kiwei de ki mar ki la nangkiew dor manla ka por.
“Balei ki nongmihkhmat jong ngi kim ju kynmaw ïa kine ki jingeh jong kiba duk," la buh jingkylli u Bah Lambokstar ïa ki nongmihkhmat ki bym shym la kren eiei ïa ka jingeh jong ki duk ki suk.
Shillong, Nailur 22: U Myntri Rangbah u Conrad Sangma u la iathuh ba ki don 124 ngut ki Consultant ba la thung da ka sorkar jylla na ka bynta ki Projek bapher bapher ha Jylla.
Na kine ki 124 ngut, 59 ngut kidei na ka bynta ka ki externally aided Project ne ki kam pynroi ne ki Projek kiba la kyrshan pisa na shabar ri.
Katba kiwei pat 65 ngut pat kidei na ka bynta ki Projek kiba pyntreikam da ka sorkar jylla.
U Conrad u la ïathuh ruh ba na ki 124 ngut, 98 ngut kidei kiba na shabar jylla bad 24 ngut pat kidei kiba napoh ka jylla.
Ka jingsiew kaba la siew ha une u snem mang tyngka ka long 22.
56 Klur tyngka.
Kane ka jubab jong u Myntri Rangbah ka jylla ka long halor ka jingkylli ba la wanrah da ka MLA jong ka Seng Trinamool Congress ka Miani D.
Shira.
Ka MLA jong ka Ampati ka la kylli ruh halor ki kam ba kine ki Consultant ki trei, la ka long kaba dei beit ban thung ïa ki ne ka don ne em ha ki kyndon jong ki Projek ba ïoh jingïarap na shabar ba hap thung beit ïa ki Consultant.
U Myntri Rangbah ula ong ba ki kyndon ki kren ïa kata, hynrei kaba kham donkam eh ka long ka jingaibuit bad ka jingïalam lynti ki Consultant ha kaba pyntreikam ïa ki Projek bapher ka la ïarap shibun ban lad ban pyndep ha ka por ba biang bad khamtam ha kaba leh bad pyntrei katkum ki kyndon.
Na ka liang u Bah Ardent Basaïawmoit u la buh ka jingkylli, hato ka sorkar ka da buh da ka dor katno ka jingsiew kaba bun tam bad ka jingsiew kaba rit tam.
U Conrad u la ïathuh ba ka jingsiew ka long katkum ka jingheh ka tender bad ka jingsiew ruh la buh lypa ha ka jingpyntrei kaba long da ka percentage.
Shillong, Nailur, 22: U Symbud Myntri Rangbah ka Jylla uba peit ïa ka tnat Pynroi Sor u Bah Sniawbhalang Dhar u la ong ba ka daw ba ka Ministry of Housing and Urban Affairs (MoHUA) ka la ñiew ïa ka Shillong kum kawei napdeng ki 10 tylli ki nongbah bym lah ban pyntreikam pura ïa ki Smart City projek dei na ka daw ba ka Shillong Smart City Ltd (SSCL) ka la shah jied kum ka 100th Smart City, ka Smart City ba khatduh eh ba la jied ha u Jylliew, 2018.
“Kiwei ki 99 tylli ki Smart Cities ki la shah jied hapdeng u snem 2016 bad Kyllalyngkot, 2018.
Hynrei, kam long kaba dei ban ïanujor ïa ka Shillong bad kiwei kiwei ki nongbah namarba kiwei kiwei ki ladep pynsdang ïa ka kam kham hashwa," ong u Bah Dhar haba jubab ïa ka jingkylli ba la wanrah ha ka Ingdorbar Thawaiñ ha ka sngi Thohdieng.
U la ong ba sa kawei pat ka daw ka dei na ka daw ka jingkylliang ba manla ka por da ka Ministry of Housing and Urban Affairs (MoHUA) ïa ka rukom ai kyrdan.
Shuh shuh la pynpaw ba ka Shillong Smart City Ltd ka la don ha ka kyrdan kaba 69 ha u snem 2022 bad ka la hiar ha ka jingïoh kyrdan ha u snem 2023 na ka daw ka jingkylliang ïa ka rukom ai kyrdan da ka MoHUA ha u snem 2023, u la bynrap.
U Symbud Myntri Rangbah u la ong ba ka projek ba la mang ka long baroh T.
211.
87 klur.
Na kane, T.
154.
21 klur ka dei ka ram ba la shim na ka Housing and Urban Development Corporation Ltd (HUDCO), Ministry of Housing and Urban Affairs, New Delhi.
Ïa kane ka projek la shim kum ka Engineering, Procurement and Construction (EPC) Tender.
Hynrei, ym shym la donkam ban wanrah ïa ka jingdro ha ka por ba la leh ïa kane ka projek u la ong.
Shillong, Nailur, 22: Haduh mynta ki don 32 ngut ki nongaplai kiba la phah ïa ki aplikeshon katkum ka SOP ba la pynmih da ka Sorkar naduh ka 5 tarik, Lber, 2021 na ka bynta ban ai ïa ki laisen ban tih dewïong.
Na kine, 17 ngut ki nongaplai ki la ïoh ïa ka jingmynjur na ka Sorkar Pdeng bad mynta ki dang ap ban phah ïa ka Geological Report shwa ban ïoh ïa ka Mining Lease, la ong u Myntri Rangbah ka Jylla u Conrad K.
Sangma haba jubab ïa ka jingkylli ba la wanrah hapoh ka Dorbar Synrai jong ka Iingdorbar Thawaiñ ka Jylla ha ka sngi Thohdieng.
Shuh shuh, saw ngut na ki 17 ngut ki nongaplai ba la ïoh jingmynjur hadien ba ki la phah ïa ka Geological Report ki la ïoh ïa ka jingmynjur na ka Sorkar Pdeng ban ïoh ïa ka Mining Lease hapoh ka Jylla bad ka jingpyni ïa ka Mining Plan ka ladep bad dang ap sa ïa ka jingmynjur ka Mining Plan, u la ong bad ïathuh ba ki 15 ngut ki nongaplai ki dang ap ban ïoh ïa ka jingmynjur na ka Sorkar Pdeng na ka bynta ka laisen.
Nongstoiñ, Nailur, 22: Ka Seng Khasi Student Union Nongstoiñ Circle hapoh ka jingïalam u Samla Robertgil Kharsewsaw Education Secretary, ka la leit ïakynduh ïa ki bor pynïaid skul ka skul Sib Sing Memorial Government Higher Secondary School, ban tuklar halor ka jingbym don ïa u nonghikai Mathematic u ba pura ha kane ka skul na ka bynta ki khynnah pule ha ka klas IX bad X.
Na ka liang jong ka Seng ka la dawa na ka Sorkar bad kumjuh ïa u Director jong ka tnad pule puthi, ba kin thung noh pura da uwei u nonghikai, khnang ba kan ym long ka jingduhnong ïa ki khynnah skul kiba pule ha katei ka skul.
Shuh shuh ka Seng ka la pynpaw ruh da kaba ong bat katkum ka jingïoh jingtip ka Seng ïa ka post DSEO, SDSEO bad Joint Director, la phah incharge ha ka Principal jong katei ka skul, kaba la wanrah ka jingdkoh pat ïa ka jingtreikam jong ka.
La ong ruh ba ban thung briew pura ha kine ki post, ka sorkar ka la ai daw ba ym don briew ban shimti bad ïa kane ka Seng kam lah satia ban pdiang.
Shillong, Nailur, 22: Ka jingtei ïa ka Ïing u Lat ha Tura, West Garo Hills ka lah ban dep noh ha u Lber jong u snem ban wan.
Katkum ka jubab ba la wanrah ha Ïing Dorbar Thawaiñ ka jylla ha ka sngi Balang, u Myntri ka tnad GAD, Rakkam A Sangma u la ong ba ka por ban pyndep noh ïa ka kam ba dang sah ka long 12 bnai na ka tarik ba ai ïa ka work order kaba khatduh kata ha u Lber 2024.
La ong ruh ba ka por ban pyndep ïa ki kam ba mih tam ki long 12 bnai na ka tarik ba ai work order khatduh, kata hapoh u Kyllalyngkot 2024.
Ïa ka jingmynjur ban tei ïa ka Ïing u Lat kadei ha ka 07tarik Nailur 2009 bad ïa u mawnongrim pat la buh ha ka 06tarik Nailar, 2010.
Ka jingmynjur na ka bynta ban pyndep ïa ki kam ba dang sah kadei ha ka 2tarik Nohprah, 2020 bad ka jingmynjur na bynta ki kam kiba mih tam pat kadei ha ka 27tarik Risaw, 2022.
La kdew ruh ba ïa ka orginal tender la pynbna ha ka 14tarik Naiwieng, 2009 bad ka tender na bynta ki kam ba dang sah ha u Nohprah 2020 katba na ka bynta ki kam kiba mih shuh la pynmih ïa ka tender ha ka 28tarik Risaw, 2022.
U Myntri u la ong ruh ba ka dor trai ba mang na bynta katei ka long, 5,47,89,000 tyngka.
Ka jingmang na bynta ki kam ba dang sah ka long, 10,97,87,971 bad ka jingmagn na bynta ki kam ba mih tang ka long 7,68,81,960.
Kumta lada khein lang baroh ka poi sha ka 24,14,58,931 tyngka u la ong.
Shillong, Nailur, 22: Ka Sorkar ka la hap ban pynsangeh shwa shipor ïa ka jingai Permit ïa ki Taxi kamai ha nongbah shillong na ka bynta ban bishar bniah bad ban pynbeit ryntih, la ong u Symbud Myntri Rangbah ka Jylla uba peit ïa ka tnat Transport u Bah Sniawbhalang Dhar ha Ingdorbar Thawaiñ ka Jylla ha ka sngi Thohdieng.
Haba jubab ïa ka jingkylli ba la wanrah da u MLA ka VPP na North Shillong u Bah Adelbert Nongrum, u Bah Dhar u la ïathuh ba ka daw ka long ba ki Bos STPS ki bym shym la pyndonkam shuh la shu set ha ki bynta bapher bapher jong ka nongbah Shillong namarba ïa kine ki kali ym long shuh wat tang ban pyndonkam.
Halor ka jingkylli, hato ka Sorkar kan wanrah neem da ka polisi ban pyrkhing ïa kino kino ki Tourist Taxi kiba wan nabar jong ka jylla ban rung sha nongbah Shillong khnang ban pynduna ïa ka jingdheng kali, u Myntri u la ong ba kan ym don kano kano ka jingkhanglad namarba katkum ka Permit la shah ba kin kamai ha baroh kawei ka ri India.
Hynrei, ka Shillong ka long ka khyrdop rung bad mih sha kiwei pat ki bynta jong ka jylla.
Ïa ki Tourist Taxi yn ym lah ban khanglad hapoh ka Para 4 katkum ki kyndon jong ka All India Tourist Vehicle Permit, u la bynrap.
Nongpoh, Nailur 22: Watla kiba bun ki khun ki hajar hapoh ka Raid Ïapngar ki la sdang ban klet ïa kawei kolshor ba la leh da u mynbarim namar jingkylla stet jong ki shalyntem ka por, hynrei ban pynneh pynsah ïa kawei ka kolshor jong ka Raid Ïapngar, ka Kong Telis Rymbai kum kawei na ka Longkmie ba paw hapoh ka Raid ka la mih shakhmat ban pynim ïa kane ka kolshor kaba la tip paidbah kum ka ‘Buh Lung Rynshong’.
Ka Kong Telis Rymbai ka dei kaba shong ba sah ha ka shnong Kdonghulu kaba hap hapoh ka Raid Ïapngar, Hima Khyriem bad ka dei ruh ka nonghikai ba la shongthait bad kaba la pynlut por ruh kum ka Nongthoh Kot hadien ba la shongthait na ka kam hikai skul.
Haba kren halor kane ka jingpynneh ïa ka riti ka dustur buh Lung Rynshong, ka Kong Telis Rymbai ka la ong ba kum ka longkmie kaba la noh ka rta ka dang kwah ban pynneh pynsah ïa kane ka kolshor, namar katkum ka jingïaid kane ka juk bun ki khun ki hajar ka Raid ki la klet noh ïa kane ka kam kaba dei kawei na ka jinglehkmen ki khun ki hajar hapoh ka Raid bad ha ka sngi ba la buh lung rynshong ka don ka jingïabam khawai naduh ki khyllung ki khynnah bad ki longkmie, ki longkpa jong ka shnong kaba ki ju ïa lehkmen lang.
Ka la ïathuh ruh ha ki por mynshuwa ka don ka nongkylliang ba ki ïa trei lang ban buh ïa kane ka Lung Rynshong ba ki riew rangbah ki leit sha khlaw ban pom ïa ka Lung siej bad ki Longkmie pat ki ïa khoh ïa ka lung ban buh ïa kane ka lung rynshong.
Ka la ong ruh ha ki por hyndai, ki ju pynïap ruh da u sñiang ban buh ïa kane ka Lung Rynshong ba baroh ki nongshong shnong ki ïabam sngewbha na u sñiang ba ki pynïap, hynrei ki bynta jong ka krung bad kiba long khleiñ ki thep ha ka Khara ba buh ïa ka lung rynshong khnang ba kan bang bha kata ka lung rynshong.
“Ki longkmie ki ïa bun kam ha kaba khoh ïa ka lung bad ot rit ïa ka lung ban pynlwet da kaba dung ha u thlong.
Hynrei mynta ba ym don shuh kita ki thlong, ki synrei la pyndonkam noh da ka klat steel bad ki sa buh ha ka khara ba kan long kum kata ka lung rynshong bad uwei na u jingber ba sma iwbih u dei u Pongmurit uba ki ju shet ïa kane ka Lung Rynshong haba la shet ïa ki kynja dohum kum ki dohthli, ki dohshalanai bad kiwei kiwei ki kynja dohum," la ong ka Kong Telis Rymbai.
Ka la ïathuh ba ka don ka jingangnud ban pynneh pynsah ïa kane ka riti ka dustur hapoh ka Raid bad dei namar kane ka daw ka la shimkhia biang ban pynkhie im ïa kane ka kam buh lung rynshong kaba long ruh kum ka jinghikai sha kiwei ba kim dei ban klet ïa la ka jong ka tynrai namarba kane ka jingbuh lung rynshong ruh ka dei kawei na ka jinglehkmen ki khun ki hajar hapoh ka Raid.
Shillong, Nailur 22: Ka Mawkynrew Community and Rural Development (C&RD) Block na ka jingshah kheiñ ba ka dei ka ba sahdien ha ki snem kiba la dep hynrei mynta pat lyngba ka jingïatreilang da ki bor pynïaid bad nongshong shnong na ki shnong bapher bapher ha kane ka Block bad ki ophisar lem u nongmihkhmat hi ka la pynlong ïa ka ban wan sha ki kyrdan ba kham sha khmat ban ïa kiwei pat ki Block ha ka Jylla hi baroh kawei haba khein na ka jingkiew ka roi ka par ha kiba bun ki liang.
Ïa kane la pynpaw da u MLA ka thain, u Bah Banteidor Lyngdoh haba kren ha ka jingïalang kaba la pynlong ha ophis BDO Mawkynrew C& RD Block ha ka 20 tarik u Nailur, 2023 ban aiti ïa ki Work Order sha ki longïing ba duk ba kin ïoh shna iing shong iing sah lyngba ka Pradhan Mantri Awaas Yojana (PMAY) kiba don baroh kumba 1800 longïing ha kane Block.
Ym tang katta, ha ka sngi u MLA u la aiti ruh ïa ki tin sop iing sha 200 tylli ki longïing nalor ki jingïarap lyngba ki tiar ki tar, ki symbai bad kiwei kiwei pat ban kyntiew ïa ki nongrep soh strawberry ha ka thaiñ.
“Ngi la ïohi ba ka Mawkynrew C&RD Block ka la wan ha ka kyrdan ba san na kiwei pat ki Block ha ka Jylla kiba la shim jingithuh kum kiba lah bha ban pyntyllun ïa ki kam ki jam", u la ong.
U la ong ruh ba kum u nongmihkhmat naduh ba u long MDC haduh ban long kum u MLA hi um kwah ban leh buhrieh ïa ki skhim kiba dei hok jong u paidbah.
“Kumba paw la don kiba wad RTI na ophis Block hynrei kim shym la ïoh daw eiei ïa nga", la ong u Bah Banteidor uba la pynpaw ba ka jingangnud jong u hi ka long ban shakri ban kyntiew ïa ka Mawkynrew Constituency bad ban wan ha ki kyrdan ba ha khmat eh.
Halor ki jingmyntoi sha ki paidbah kiba la sam ha katei ka sngi, u Bah Banteidor u la ong ba kiba ïoh jingmyntoi kin pyntreikam hok ïa ki.
“Hooid kin don ki Committee ban shna iing na ka bynta ki bym lah bor ban shna hi hynrei dei ban don bha ka jingïasngewthuh jingmut", la ong u Bah Banteidor ïa kiba la ïoh pdiang ïa ki Work Order PMAY.
Halor kiwei pat ki bym pat ïoh jingïarap da ki tin ne ha ki bynta kam rep soh strawberry, u la ong ba kin long ïashah namar ki jingïarap kin dang ïai bteng na ka bynta ki nongshong shnong bad ym dei ba tang shu pan la ïoh noh.
“Ngi hap ban ïa long kiba ïai shah namar ki don ki longïing kiba donkam kyrkieh ban ïarap ïa ki bad kumta la ai shwa sha ki", la ong u Bah Banteidor.
Ha kane ka sngi, la ïa donlang da u BDO ka Mawkynrew C&RD Block, u Bah G Dhar, ki ophisar na ka tnad Agriculture bad Horticulture, ki nongïalam shnong bad kiwei pat.
Ki samla ha kane ka sngi ki la ai ka jingrwai kaba nujor ïa ka long ka man kane ka Constituency ha ki por ba la dep bad kaba mynta.
Nongstoiñ, Nailur, 22: Ka Hynñiewtrep Youths Council (HYC) West khasi Hills ryngkat ka Dorbar Shnong Riwiang, hynne ka sngi thohdieng, ki la hiar khang tala ïa ka Ophis jong ka karkhana Ferro Alloy kaba don ha Riwiang namar ka jingsuba shah rahbor kawei ka longkmie ha u nongtrei kane ka karkhana u ba dei u bar jylla.
Ka HYC bad ka Dorbar Shnong ki la shim ïa kane ka sien jam halor ka jingjah jong kawei ka Longkmie ïa kaba la suba jur ba ka shah rahbor ha uwei u nongtrei ka karkhana.
Katkum ka khubor Pulit, kane ka Longkmie kaba jah (ba la buhrieh kyrteng) ka dei na ka Shnong Riwiang.
Kane ka longkmie ka la jah naduh ka 16 tarik Nailur.
Ki pulit ki la ïathuh ruh ba kiba haïing hasem ki la ujor da ka ejahar halor kane ka jingjah kane ka longkmie.
Ym tang katta, ki Pulit ki ïathuh ba ki ba haïing hasem ki suba jur ba kane ka longkmie ka la jah bad uwei u briew ba kyrteng u Mridul Boro, u ba trei ha ka Shakhambari Ferro Alloy Company, Riwiang.
Katba na ka liang ka Dorbar Shnong pat ka ïathuh ba ha ka 20 tarik Nailur, ka Shnong leit ban khang tala ïa kane ka karkhana halor ka nongrim ba ki bor pynïaid kim shym la lah ban teh lakam ïa la ki jong ki Nongtrei.
Ka Shnong ka la buh kyndon ba ki bor pynïaid kim lah ban plie ïa ka karkhana, katba kim pat lah ban wan ïalam noh ïa kane ka longkmie bad ïa une u briew.
Hynrei la kynnoh ba ka karkhana ka la kyndang noh ïa kane ka tala ha ka sngi kaba bud, kata ha ka 21 tarik.
Namar ka jingshem ïa kane ka jingleh donbor ka kompani, ka Dorbar Shnong ka la kyrpad ïa ka HYC West Khasi Hills ban wan tuklar bad ban ïarap lem ïa ka Dorbar Shnong ha ka ban khang tala ïa kane ka karkhana.
