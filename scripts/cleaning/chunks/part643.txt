Na ka khajna baroh ba ka Sorkar Jylla ka lum, lai percent na kata ka khajna kaba dei ka Cess Tax jong ka tnat Pule Puthi ka dei ban ïaid sha ka Lower Primary haduh Higher Secondary.
Lada ha kine ki hynriew snem ka Cess Tax la lum bad ka Cess Tax ka la kiew balei pat ka tulop jong ki nonghikai skul Adhoc ka dang sah kumjuh?’ la kynthoh une nongïalam ka FASToM ha ka jingïakren bad ki lad pathai khubor ha ka sngi Balang.
“Ha u snem 2021, ka la mih ka kaiphod ba ka Sorkar Jylla ka la pynphai noh ïa ka pisa T.
5,204.
30 klur sha ka Sorkar Pdeng na ka daw ba kam lah ban pynbiang ïa ka Utilization Certificate.
Balei ka Sorkar ka pynphai ïa kata ka pisa haba ka jylla kam don pisa? Lada pynphai ïa kata ka pisa ka mut ba ka jylla ka bun pisa.
Shaei keiñ kata ka pisa bad shaei kata ka Cess Tax ba la lum na kine ki hynriew snem? Lada ka Sorkar Jylla kam lah ban pynshai, ngi donhok ban dawa jingpynshai na ka Sorkar bad ngi donhok ban dawa ïa ka jingpynkiew tulop kaba ngi dei ban ïoh na kine hynriew snem," la ong shuh shuh une u nongïalam ka FASToM.
Haba kylli, u la ong, “halor ka jingkren jong u Myntri ka tnat Pule Puthi u Bah Lahkmen Rymbui, kawei ka daw kaba ngi ïohi ka long ba ka Sorkar ka dang kulmar jingmut ba katno ka pisa ka don bad katno ka pisa kan hap pynlut.
Lada phai sha ka Mang Tyngka ha u snem baladep u Bah Lahkmen u ong lada kyntiew kyrdan Deficit ïa ki skul Adhoc yn donkam kumba T.
500 klur.
Hyrnei Lada phai sha ka Mang Tyngka ba dang shu dep shen u ong ba yn donkam T.
700 klur.
Hynrei katkum ka jingkheiñ jong ngi, ka Sorkar ka donkam tang kumba T.
250 klur haduh T.
400 klur.
Kata ngi shu buh laitluid namarba ki don ki skul ba thymmai kiba dang shu ïoh kyrdan Adhoc.
Ki Ophisar kiba don hapoh ka tnat Finance lehse kim shai namarba lada donkam tang T.
250 Klur haduh T.
400 klur katkum ka jingïohi jong ngi hynrei ka Sorkar pat ka ong ba donkam T.
700 klur ka long arshah bad kata ka long kaba bakla.
"Ha kaba ïadei bad ka jingpynbna ïa ka jingïakhih ka ban sa long shen, u Bah Mayborn Lyngdoh u la ong, “ngi pyrshah ïa ka Sorkar ba kam shym la sngap ïa ki jingdawa jong ngi.
Ngi la ïakynduh ïa u Secretary ka tnat Pule Puthi u Ambrose Ch.
Marak bad ngi la aiti ai ka jingtyrwa hynrei haduh mynta kam pat poi shano shano ruh.
"“Naduh ka 21 tarik, Lber, ngi la lum lang ïa ki nonghikai na kylleng ka jylla Meghalaya bad pynlong ka jingïalang ha Malki bad pynlong ruh da ka jingïashong kyllaiñ myngngor hakhmat ka Ophis treikam jong ka MBoSE la shi bnai kynthih hynrei ka Sorkar kam pat sngap.
Namarkata, ha ka 22 tarik mynta u bnai ngin sa pynlong da ka jingïalang kaba heh ha Malki bad ngin sa pynlong ruh da ka jingïaid rally," la pynbna u Bah Mayborn.
“Ngi ïawer ïa baroh ki nonghikai skul Adhoc kiba don kumba phra hajar duna bad ïa ki khynnah skul barim ban ïasnohkti lang ha kane ka sngi bad ngi kyrpad ruh ïa ki kmie ki kpa bad ka ki paralok kiba sngewthuh ïa ka jingeh jong ngi ban ai jingkyrshan lem ïa ngi," la kyrpad une u nongïalam ka FASToM.
Shuh shuh u la ong ba ka Sorkar ka dei ban kular ban siew pynkiew ïa ka jingsiew tulop da T.
18 hajar bad 5 percent manla u snem.
U la ïathuh ruh ba u Myntri Rangbah ka Jylla u Conrad K.
Sangma u la pynbna ba ha u Naiwieng 2019 ban weng noh ïa ka jingeh jong ki nonghikai skul Adhoc hynrei haduh mynta ka Sorkar kam pat leh eiei.
Da kaba kynthoh ruh ïa u Myntri ka tnat Pule Puthi, u Bah Mayborn u laong, “manla ka por u Bah Lahkmen haba kylli ki lad pathai khubor u ju ong ba ka Sorkar ka dang bishar.
Mynta la lai snem, haduh katno ka Sorkar kan shu eksamin sah.
Balei ïa kata ka jingtyrwa jong ngi ym pat lah ban pyntreikam.
Shillong, Ïaïong 21: Ka East Garo Hills bad South West Khasi Hills kila khur jingjop ha ki jingïakhun ha ka sngi Palei jong ka lympung ïalehkai Inter District U-19 Boys Cricket Tournament ba pynïaid da ka Meghalaya Cricket Association (MCA).
U Gulgul Sangma jong ka EGH u khur marwei san wicket ha kane ka jingïalehkai.
Haba phai sha ka Zone 1 na ka Group B, ka SWKH ka ïakhun pyrshah ïa ka East Jaintia Hills, katba ha ka Zone 2 ka North Garo Hills pyrshah ïa ka EGH.
Haba phai sha ka jingïakhun ha Tura, ka NGH kaba tied nyngkong ka khlem lah ban kamai ron bha ha kaba u Gulgul uba khur ruh ïa ka khusnam player of the match u la khur 6/3 wicket ha ki 3.
5 over.
Katba u Bilgrak G Sangma u khur 3/14Ka NGH kala shah pynhap lut baroh ki wicket da kaba kamai tang 40 ron ha ki 14.
5 over, hynrei ka EGH kala laha ban kynjoh sha ka thong tang ha ki 14.
4 over, da kaba duh noh san wicket.
Haba phai sha ka jingïakhun ha Jowai, ka EJH kala kam ban tied nyngkng hyneri kala shah pynhap lut ki wicket da kaba kamai tang 95 ha ki 28.
2 over.
U Nishikania Sinha u la ïarap kamai 37 ron.
U Wilson Nongrum u khur ïa ka khusnam player of the match da kaba khur 4/15, katba u Iainehskhem Lyngkhoi (2/13) bad u James Clifford Shylla (2/20).
Ka SWKH ka duh noh lai wicket hynrei kala khur ïa ka jingjop tang ha ki 16.
5 over.
Shillong, Ïaïong 21: Ka Sawmer SC kala bteng ban khur jingjop ha ka lympung ïalehkai First Division Football League ba pynïaid da ka Shillong Sports Association (SSA) hadien ba kala pynliem noh da 3-0 pyrshah ïa ka Smit SC.
Ha ka jingïakhun kaba long ha ka sngi Palei ha madan MFA, Polo, Shillong, ka jingïakhun hapdeng kine ki ar tylli ki team ka long kaba mar ïa biang bor bha, hynrei dei ha ka minit ba 18 u Gamelial kharlyngdoh u la thep ïa ka shi kol na bynta ka Sawmer SC.
Da katei ka shi kol, ka jingïakhun ha ka kylla step ka la long kaba ïathnem bha, ha kaba ki rangïalehkai jong ka Smit kila ïakhun tyngeh ban pynphai hynrei haduh kaba kut jong ka kylla step, ka Sawmer kala lamkhmat da 1-0.
Haba wanphai sha ka jingïakhun jong ka kylla miet, watla ka jingïalehkai kala sdang ban kylla ha ka rukom ïapashat bol, hynrei ka Sawmer kaba la ïoh ban thep kol kala ïoh mynsiem bad kaba la nang ai mynsiem shuh shuh kadei ha ka minit ba 76 hadien ba u Dobenstone L Marshillong u la kum thep bakla hapoh kol lajong kaba la pynlong ïa ka Sawmer SC ban lamkhmat da 2-0.
Ka Sawmer kam shym la hun tang da kine ki ar kol hynrei kila nang ïakhun tyngeh bad khlem da ailad satia ïa ka jingpyrshang thep kol ki rangïalehkai ka Smit, ha kaba u Diogo A Khriam u la thep sa ïa ka kol kaba lai ha ka minit ba 83 na bynta ka Sawmer SC kaba la jop syndon da 3-0.
Ka jingïakhun First Division mynta ka sngi (22-04-2022) kan long hapdeng ka Umphyrnai SC pyrshah ïa ka Nongrim hills SC ha ka por 3:30 baje jenmiet.
Shillong, Ïaïong 21: Kum ka jingkynmaw ieid ïa ka lyngkhuh sngi ïap ba shi snem jong u Vice President ka seng, u Bah Kenedy Warlarpih, ka Bouncer Association of Meghalaya (BAM) ha ka sngi Palei ka la pynkup burom ïa ki dkhot jong ka seng kiba la wanrah ïa ka nam bad ka burom sha ka jylla Meghalaya ha ka jingïalang kaba la long ha Shillong Press Club.
Hashwa ka jingpynkup burom, ki nongïalam ka Seng kiba kynthup ïa u Bah Sharai Hujon, u Bah Nicky Songshiang bad u bah Andy Rumnong ki la ïathuh ba ka seng kan sa rakhe ïa kane ka lyngkhuh sngi ïap jong u nongïalam ka seng da kaba pynlong ïa ka Late Kenedy Warlarpih Memorial Trophies naduh ka 2 tarik Jymmang haduh ka 4 tarik Jylliew 2022 kum ka Football, ka Cricket, ka Basket Ball, ka Marathon bad ka jingpynkhuid shnong tang hapoh ka jylli jong ka shnong Malki, Shillong.
Ki san ngut ki dkhot jong ka seng kiba la shah pynkup burom ki long u samla Johnny Nongrum uba la jop ha ka MMA Champion India 100 series 2022, u samla Mordekai Simon Kharpuri uba la ïoh ïa ka khusnam Belt Champion of India 100 Series 2022 bad ka Samla Badalin Kharbyngar, u samla Donbor Rumnong uba la jop ïa ka kyrdan kaba hynñiew ha ka jingïakop Mr.
Universe Men physique 2022 bad ka samla Balasuk Makri kaba la jop ïa ka lympung ïakop thei bhabriew jong ka Miss Ribhoi Tourism 2022Ha ka jingpynkup burom ïa kine ki san ngut, la sakhi lang da ka Kurim jong u Bah Kenedy Warlarpih ka Kong Jeblinda Kharmalki, ka para kynthei ka kong Basuk Warlarpih, u president ka shillong Press Club u Bah David Laitphlang, ki khun jong u Bah Kenedy Warlarpih bad kiwei kiwei kiba la shah khot sngewbha.
Ka jingma kaba khraw tam ïa kano kano ka jaidbynriew ha kane ka sla pyrthei kadei ka jingklet ne bym tip shuh ki longdien ïala ki khla ka wait, ki riewkhraw pyrkhat kiba la ieng ïaleh ban pylïait im ïala ka jong ka jaidbynriew naka jingshah thombor jong ki bor synshar ki nongwei bad ha ka juh ka por na ka jingshah long mraw sah shi junom.
Lada kylli bha na ki ba bun ki longdien aiu ki tip ne bna ïala ki khla wait, ne shaphang ki riewkhraw pyrkhat ka jaidbynriew, ka jubab ban ïoh kan long kham nïar kiban da tip bnïah bha, hynrei ka shu long thohmut thohmat, ne don ruh kiba shu jubab da kaba shu antad, namar ha ki skul ba ki shong pule, ki khynnah kim ïoh jinghikai ne jingnang tip kaba paka ïa ki khla wait jong ka ri, kiba la ieng ïaleh ban ïada ïala ka jong ka jaidbynriew, na ka jingwan ban thombor, ban dakhol ïaki jaka bad ban seng nongrim syndon ïaka jait jingngeit niam kaba thymmai.
Kum ka jaidbynriew, ngi sngew sarong namar katba nang mih ki sngi, ka seng ki samla pule ka jylla, ka shim ha ïa ka lyngkor da kaba ïai tei ïaki mot dur jong ki khla ka wait ka jaidbynriew, katta kum u Tirot Sing Syiem, Syiem ka Hima Nongkhlaw, u Kiang Nangbah, ïa kaba ngi ngeit skhem ba kin dang ïai bteng ba kan pynim ne ban pynneh bad ruh ban pynsah shuh shuh ïa kiba bun ki khla ka wait ka jaidbynriew, kiba la ieng ban ïada ym tang da ka thma, hynrei wat kiba la ieng ban ïaleh da kaba pynim ruh syndon ïaka tynrai jingngeit, nangta haka thoh ka tar, ka rwai ka siaw ka put ka tem tynrai.
Ngi ïa im ïa long ïa man ha ka juk kaba ïaki khana sahnam pateng la pateng la lah ruh ban wanrah ha ki dur ba-im, da kaba ki nongthoh kot kiba batai shaphang ka jingim ki khla ka wait, mynta ngi lah ruh ba ngin saiñ dur saiñ dar ïaki ha ki rukom ban shna pynwandur ïaki ha ka phlim, lehse ka khana (animation) shaphang ‘U Syiem’, ka donkam bha ba kan ïoh ba kan rung noh shi syndon ha man ki kamra jong ki skul kiba don ha ri Khasi-Jaiñtla, namar da ka jingïohi ïa kano kano ka kynja phlim, ka shong junom ha ka jabieng jong ki khynnah, ha kaba kim nym lah shuh ba kin klet ba pleng kum ka jaidbynriew ka don shisha ïaki khla ka wait jong ka ri, ki bym ïapeiñ ïa u sbai ba u nongwei u la bret ha ka lynti ïaid ka jong u ban lait naka jingshah kthong, hynrei ki lum ïala ki rang ïapom, ban pynïeng kein ïala ka jong ka daw, ban im ka pateng longdien kaban wan.
Shuh shuh ka por ka la dei ba ki bor pynïaid skul ha kane ka ri lum Khasi Jaiñtia, ki don kam ba kin pynrung ruh ïaka kynja jingpule kaba kham kyrpang sha ki khynnah, katta ka long ïaka sobjek shaphang ki riewkhraw, ki khla ka wait bad ki myllung kiba kum ka jaidbynriew ki la mih paw, ha kaba ka kam shlur ka jong ki, ka jingïar ka pyrkhat ka pyrdaiñ bad ki kyntien ba ki la thoh ha ka sur ka poetry, da shisha ym tang ba ka shu ktik ïaka jingmut haba pule ïaki, pynban ka da kyrsoi naduh ka thwei jong ka dohnud, ban nang ban ieit bad ban sharai kynthop ïala ka jong ka jaidbynriew.
Ka jingdon ki sobjek ba kyrpang, kan ïai pynim ïaka jaidbynriew, kaba khlieh ïa ki sngi, ki erïong ki erngit ki ïai wan ban beh, ki narsaw ki ïai bteng ba kin sam lyngba ïa kane ka jaidbynriew.
Dei lyngba ka jingdon ki sobjek ba kyrpang, ba kum ka jaidbynriew, kan lah ban ïai bteng ban sei madan shuh shuh ïaki riewkhraw, ki khla ka wait bad ki riewshemphang kiban ieng ïaleh naka bynta ban pynim bad ban pynneh ïaka jinglong kaba kyrpang kum ka jaidbynriew.
Hynrei ka jingeh ka long ba ha man ïa ki rympei ïing, ban shong ha sawdong ka lyngwïar dpei ban sei ïaki tien sneng kitien kraw ïala ki khun ki kti, ki para ki pyrsa kam don shuh, namar ba baroh baroh ïa la im shisha ha katta ka juk kaba la shu ïabeh ïaka kamai spah, ha kaba ym don shuh ka por kaba kylluid kaba ka kmie u kpa, u kñi kin ïoh ïaka por ban ïoh ban ïasyllok shi ïing shi sem.
Shuh shuh don lei lei kiba la tynneng jubor bha ïa la ka jinglong kaba kyrpang, ha kaba wat ka ktien ka thylliej ban ïaken ïa khana ha ïing ka sem, la kren pynban da ka ktien nongwei, hana ba ym sngewnang shuh ban kren ïala ka jong ka ktien, namar ha skul ne kolej ïaka sobjek jong ka ktien Khasi la kyntait ne weng noh shi syndon ïaka sharud bad bym treh ban bteng ban pule ïaka.
Lada kum kine ki jingpyrkhat ki wan ba kin ïai rung ha kane ka pateng kaba mynta, aiu pat kein kan jia ïa kane ka jaidbynriew naka bynta ka pateng kaban dang wan.
Ki jaidbynriew bakhraw tam ha ka pyrthei ki ïai im namar ha kaba nyngkong ki ieng ïaleh ban pynim shwa ïa la ka jong ka ktien, ki da pynïeng rasong ïaka khana jong ki khla ka wait, ïala ki riewkhraw, ki da nguh da dem ne ban da bud shisha ïaki matti ba ki longshwa ki man shwa ki ïalam ïaki.
Kumta, ki khynnah skul bad ki samla pule jong ka jaidbynriew, wat riej ne wat tieng ne sngewleh rain ban nang bad ban tip ïa la ki jong ki khana sah nam jong ki khla ka wait bad ïa ki jong ki riewkhraw, pynban ha ino ma ino I por iba kylluid, shim ïaki kot bad pule pynleit jingmut bha shaphang jong ki, ha kaba ha lyndet phin sa lap bad shem ïaki kynja symboh pyrkhat kiba long kum ki mawlynnai kiban long pat ki spah bah ïaka jingim kaba man la ka sngi ka jong phi.
Ka por slap ka wanrah shibun ki jingkyrkhu ïangi hynrei ha kajuh kapor ka wanrah ruh shibun ki khñiang jingpang bad ki jingpang ba har rukom.
Ki jingpang kum ki jingpang shitmet, baiong khlieh, jyrhoh ki jur bha ha kine ki por, hynrei ka jingpang prie pynhiar kadei kaba kynrei tam haka por slap.
Kane ka jingpang ka neh la kumno kumno 2-4 sngi hynrei wat la ka neh tang katto katne sngi, ka met jongphi pat ka tyrkhong bha bad tlot namar ka jingmih ki um ba don haka met lyngba ka jingleit paiñkhana khah khah.
Kane ka wanrah ïaka jingbymsngew tynnad haka met bad kalah ruh ban wanrah jingma kaba khraw lada ym sumar ha kapor kaba biang.
Kadei ka jait jingpang kaba phi kwah eh ban lait noh kloi kloi na ki katba lah haba ïa nujor bad kiwei pat ki jait jingpang.
Ka daw jong ka jingpang prie-pynhiar :- Baroh ngi tip ba ka por lyiur kadei ka por ba ki jingbam ki sniew kloi na ka daw ka jingshit ka suiñbneng bad ka jingkharoi ki khñiang jingpang bad ka um ka jaboh naka jingwan tuid ki umslap.
Namar kata ka jingpang prie pynhiar ka ju jia bha haka por lyiur na ka daw ka jingbam ïa ki bam ba lah sma bad sniew noh bad dih ïa ka um jakhlia ne khlem da shet lypa ban dih bad ka nang pynsniew shuh shuh lada ktah ne shet ïa ki jingbam da ka kti ba jakhlia khlem da sait bha.
Katto katne ki khñiang jingpang kiba pyndap lyer ïaka kpoh, kynroi prie (gastro-enteritis) bad pynhiar kpoh khah khah kilong:Bacteria – Salmonelia lane ki Escherichia.
Viruses- Norovirus or Rotavirus.
Parasites- Giardia Intestinal.
Ki dak ki shin jong ka jingpang prei-pynhiarKa jingleit khyndew kaba long um khah khah.
Ka jingkynroi prie bad prie.
Ka jingsuh khyrwait ka kpoh bad ka jingtlot ki dohksah.
Ka jingshit met.
Ka jingtyrkhong ka met.
Ka jingbym sngew thngan ne bym kwah bam.
Kine ki jingshitom kin jah hadien katto katne sngi hynrei phi donkam ban thiah pynaram ïalade bad dih shibun ka um katba lah hapdeng kine ki por.
Ym don eiei palat ïa ka jinglah ban dih um lane ki Oral Dehydration Solution (ORS) kiba khlehlang bad ka um.
Ka jingpashat jingmut :– Ki don shibun ki jingai jingmut ban ïada na kine ki jait jingpang kiba phi lah ban bud ryntih ban ïoh ïa ka met kaba koit ba khiah.
Dih da ka um kaba khuid :- Katkum ka jingshem ki nongwadbniah ki ong ba 80% kiba ïoh ïa ka jingpang prie pynhiar ka dei na ka jingdih ïa ki um jakhlia bad ki bym da tap bha bad ka por slap ka dei ka por ha kaba baroh ki tyllong um ki tngit bad jaboh shibun eh kiba wanrah shibun ki khñiang jingpang kaba ïalam sha ka jingkynrei ki jingpang jingshitom khamtam ka jingpang prie pynhiar.
Namarkata phi dei ban pyndonkam da ki um kiba khuid ban shet ban tiew bad da shet pynthnam bha ïa ka um shuwa ban dih.
Da kaba leh kumne kan ïarap pyllait ïaphi na shibun ki jingpang jingshitom bad ki ïada khamtam na ka jingpang prie pynhiar.
Ban dih ïa ka um ba la dep shet kan pynïap ïa baroh ki khñiang jingpang kiba don ha ka um bad da kaba pynmlien ban shet bad dih man ka sngi kan ai jingkoit jingkhiah ïa ka met bad lait na shibun ki jingpang jingshitom.
Ka um ba dep shet :- Ka um shetja ka dei kawei ka lad ba biang tam ban sumar haba pang prie pynhiar.
Ka dei ka dawai bah kaba lah ban tehlakam ïa ka jingsuh kpoh bad ïada na ka jingtyrkhong um ha ka met.
Ka um shetja ym tang ba ka pynbiang ïa ka um ha ka met ban ïada naka jingtyrkhong ka met, hynrei ki ïarap ruh ban pynduna ïa ka jingleit khyndew palat namar ki don ha ki ka low fiber kaba lah ban pyllait na ka jingsuh ka kpoh bad ka jingleit khyndew kaba long um.
Phi lah ban shet 1 pela u khaw bad 2 pela ka um la kumno kumno 10 minit haduh ba kin longdih.
Pjiar ïa ki nangta sa dih da kaba ber mluh ne shini malu mala.
Kine kin ïarap shibun haba prie pynhiar.
Saitkhuid ïa ki kti :- Ka jingpang prie pynhiar ka lah ban ïabit na uwei u briew sha uwei pat na ka jingjaboh jongka kti, namarkata phi dei ban sait khuid ïa la ki kti man la kapor shuwa bad hadien ba lah dep bam ruh ka long kaba donkam namar ka lah ban ïarap pynduna na ka jingsaphriang jongki khñiang jingpang.
Ki rukom bam :- Ka jingkitkhlieh ïa ka jingkoit jingkhiah ba pura ka shong eh ha ka bam ba ngi bam.
Ka jingbam ïa ki bam ba lah sma ne sniew ka ïalam sha ka jingïohpang gastroenteritis bad beit beit sha ka jingpang prie pynhiar.
Ban lait na ka jingsniew kloi ki jingbam donkam ban da pynkhuid bha ïa ki ïingshetja bad ki tiar kiba phi ju pyndonkam man ka sngi.
Ba dei ban kiar :- Haba phi ïohpang prie pynhiar, la met jongphi ka la tyrkhong lypa bad tlot, namarkata ban kilan met ha kum kine kipor kan pyntlot arshah ïa ka met kaba lah ban nangpynsnoew shih shuh ïa ka jingkoit jingkhiah jong ka met.
Ka bha ban pynaram shuwa katto katne sngi ïa ka met tad haduh ba phin sngewkhlaiñ nangta phi lah ban sdang kilan met biang ban ïoh ïa ka jingkoit jingkhiah ba pura jong ka met.
Shillong, Ïaïong 21: Ka kynhun ki rang bad thei ïalehkai jong ka Petroleum Sports Promotion Board (PSPB), kila khur ïa ka trophy lahduh ha ka lympung ïalehkai Table Tennis kaba la tip kum ka 83rd Senior National and Inter-State Table Tennis Championships kaba la long ha SAI Indoor Stadium ha ka sngi Palei.
Na bynta ki shynrang kadei ka jingjop kaba arphewsan sien ha kane ka lympung, katba ha ka liang ki kynthei kiba khlem poi sha ka thong ha ka jingpynlong ha Hyderabad, kadei ka sien jop kaba khad hynriew.
Ka kynhun ki rang bad thei ïalehkai ka PSPB kila khur nam lahduh hadien ba kila pynliem noh da 3-0 pyrshah ïa ka kynhun jong ka Maharashtra.
Kam long kaba suk na bynta ka kynhun jong ki shynrang ban jop ha kane ka jingïalehkai, ha kaba u Sharath Kamal uba dei ruh u kapten u la hap ban shong ben noh ïalade bad ailad pat ïa u Manav Thakkar ha ka jingïakhun final.
Ki rangïalehkai ka Maharashtra ba kynthup ïa u Deepit R Patil, Siddhesh Pandey bad Jass Modi kila hap ban ïakhun tyngeh ban pynliem ïa ki nongïakhun pyrshah.
U Deepit u la lah ban ïalehkai bha ha ka jingïakhun kaba nyngkong da kaba khur point arsien pyrshah ïa u Sathiyan.
Pynbna utei u rangïalehkai kynsai ka PSPB u Sathiyan u la lah ban khanglad bad ïalam ïa ka kynhun da 1-0.
U Harmeet ruh u la rem noh hakhmat u Siddhesh Pandey.
Hynrei u Jash Modi uwei na ki rangïalehkai dang khie Maharashtra PSPB u la lah ban ïakhun pyrshah ïa u Manav.
U Manav u la rem noh ha kaba sdang ka jingïakhun hashwa ba un khyrwit khur point biang.
Ka jingïakhun kala nang ïakhaid bad na ka liang u Modi u la jop biang ha ka wat ïakhun kaba saw.
Baroh arngut, u Sharath bad Sathiyan kila ai ka jingïaroh na bynta ki arngut ki rangïalehkai ba dang khynnah jong ka Maharashtra.
“U Deepit uba shyrkhei bha, bad nga ruh kumjuh nga la shem jingeh bha," ong u Sathiyan.
Na ka liang u Sharath, u la ïaroh ïa u Deepit bad Jash, da kaba ong, “Baroh arngut kidei kiba kiew bha bad don ka sap ïalehkai.
" Ka Maharashtra A kala rung teng mynshwa sha ka final.
Haba phai sha ka liang ki kynthei, ka Archana Kamath kala lah ban khur jingjop ha ka jingïalehkai kaba nyngkong, kaba la pynlong ïa ka PSPB ban wanphai biang sha ka nam lahduh.
Ka Archna bad Diya Chitale, ki khlem la duh point ha kane ka jingïakhun.
Dei ka Archana kaba la lah ban khanglad ïa ka jingkhur point ka Diya.
Katba ka Diya, kaba la lah ban ïalehkai bha naduh kaba sdang haduh ka semifinal, ka la mad noh ka nam rem hakhmat ka Archana da 3-0 kaba la rah syndon ïa ka nam lahduh.
Da kaba lamkhmat da 1-0, kadei ka jingïalehkai kaba ju ïai jia na bynta jong ka Manika Batra ha ka wat ïakhun kaba at.
Ka Swastika Ghosh, kawei na ki thei ïalehkai jong ka Maharashtra, ka khlem lah ban khanglad pyrshah ïa ka Manika, kaba la ïakhun tyngeh ha kane ka sngi.
Ka Swastika ka khlem lah ban pynphai point ïa ka Manika.
Ha ka wat ïakhun kaba laisien, ka Swastika kala lah ban ïalehkai bha khur ïa ki point.
Ka Swastika kala lah ban kyrda laisien, hynrei ka Manika kala jop ha ka wat ïakhun kaba saw ban pynliem da 3-0.
Katba ka Reeth Rishya kaba dei sa kawei ka thei ïalehkai jong ka PSPB kala pynliem noh ïa ka Anannya Basak da 11-6, 5-11, 11-8, 11-7).
Ka sien ba khadduh ba ka PSPB kala jop lahduh kadei ha ka Ranchi Nationals ha kaba ka Manika kala ïarap ïa ka kynhun ban khur biang ïa katei ka nam lahduh da kaba pynliem ïa ka Reserve Bank of India ha ka jingïakhun kaba ïakhaid bha.
Ka PSPB ha katei ka jingïakhun ka jop da 3-2.
Katba ka kynhun jong ka Maharashtra A khadduh eh kala jop ha ka 73rd Nationals kaba la long ha Lucknow ha u 2022.
Nongstoiñ, Ïaïong, 21: Ka jingshah pynkynriah kam khlem nongrim jong kawei ka nonghikai jong ka Tynghor Government Lower Primary school naduh u snem 2020, kala pynlong ïa ki nongïalam ka Hynñiewtrep Youth Council Rimuliang circle, ba kin mih shakhmat ban dawa na ka sorkar ba ka dei ban phah noh kloi kloi ïa ka nonghikai ha katei ka skul namar ka la ktah haduh katta katta ïa ki khynnah.
U samla Distarborlin Wanñiang President ka HYC haba ïakren ban ki nongthoh khubor, u la ïathuh ba hadien ba ka sorkar ka la pynkynriah kam ïa ka nonghikai jong ka Tynghor Govt L.
P skul, ki sobjek ba katei ka nonghikai ka ju shim ïa ki khynnah ka la shu duh ei.
Kumta ki kmie ki kpa jong ki khynnah ki la kyrpad ïa ki nongïalam ka seng ba kin tuklar lem halor katei ka kam.
U la ong ruh ba hadien ba kila ïoh ïa katei ka jingkyrpad ki la leit ban pan jingshai na u Sub Divisional of School Education Officer jong ka West Khasi Hills.
Lyngba ki kot ki sla ba ki la ïoh na katei ka ophis, la lap ba hadien ba la dep pynkynriah ïa katei ka jingweng, la thung da kawei pat ha ka jaka jong ka.
Hynrei, naduh ba ka sorkar ka la thung ïa ka nonghikai ba thymmai ha u bnai ba ar jong u snem 2021, ym shym la wan shimti satia ïa ka kam haduh kine ki sngi.
Ka jingbym wan shimti jong katei ka nonghikai ïa ka kam, ka la pynlong ïa ki khynnah ba kin duh ban ïaleh exam ïa ki sobjek ba katei ka nonghikai ka shim.
Utei u nongïalam ka seng u la ong ruh ba kaba lyngngoh ka long ba katkum ki kot ki sla, la lap ba ym dei tang ka Tynghor Government L.
P skul kaba ki nonghikai ki shah pynkynriah kam, hynrei ki don bun kiwei pat ki Government L.
P kiba ngat ha kajuh ka rukom.
Nalor kata u la ong ruh ba hadien ba ki la bishar bniah, ki la lap ba ka daw ba kongsan ka dei namar ka sorkar ka shah ba uwei u nonghikai un thoh ïa ki exam ha ki Training na ka bynta ar tylli ki post kata na ka bynta ki L.
P bad na ka bynta ki U.
P skul.
Kito kiba pass ïa baroh artylli ki leit joint tang ha kawei kumta ka wei pat ka post ka thylli noh.
Kumta ha kaba ïadei bad katei ka kam thung nonghikai bad ka jingshah ba kin thoh ar tylli ki exam ha ki training, ka seng ka dawa ïa ka sorkar ba ka dei ban pyndam noh kloi, namar ka ktah haduh katta katta ïa kiwei pat ki nonghikai bad ïa ki khynnah skul.
Utei u nongïakam ka seng u la ong ba na ka bynta jong ka jingbym wan shimti jong ka nonghikai ba la thung ha Tynghor Govt L.
P skul, ka seng kan sa leit ban ïakynduh ïa u Director ban pan jingshai bad ban dawa, ba u dei ban leh ei ei ïa katei ka nonghikai kaba la pynduh ïaleh exam ïa ki khynnah ha u snem ba la dep.
Ka jingduna ki nonghikai ka la buh jingeh bha ia ki khynnah skul bad wanrah ruh ia ka jingduhnong jong ki khynnah skul ha ka pule ka puthi.
Mawkyrwat, Ïaïong, 21: U bah Banteidor Lyngdoh, Myntri jong ka tnad ka kam ïalehkai jong ka jylla Meghalaya, uba long kum u kongsan ha ryngkat u Myntri ka tnad umbam umdih jong ka Jylla Meghalaya, u bah Renikton Lyngdoh Tongkhar kum u symbud kongsan mynta ka sngi u la ïoh ban plie pyrda ïa ka lympung ïalehkai kynjatbol ba la tip kum ka ‘Spring Festival Football Tournament (SFFT) 2022’ ba la pynïaid da ka Mawlangwir Sports Club (MSC) ha madan Saitsnad, Mawlangwir, South West Khasi Hills District.
Ha kajuh hi ka sngi, u bah Banteidor Lyngdoh, u la ïoh ban plie ruh ïa ka madan ïalehkai kaba la dep ban shna pynbha ha kine ki khyndiat snem kiba la leit ha ka jingmang pisa kaba T.
396.
11 laks.
Haba phai ha ka jingïalehkai, la ïoh ban pynïalehkai sdang ïa ka Se-la-jong Football Team pyrshah ïa ka Rangjadong Sports Club ha kaba ka Rangjadong SC ka khur ïa ka nam jingjop da 3 – 1 kol.
Ha ka jingïalehkai jong ka kyllastep la ïoh ban pynkhih jar nyngkong eh da ka Se-la-jong FT lyngba ka penalty ba la kynjat da u Habamut Nongrum ha ka minit kaba 16, katba ka Rangjadong SC pat ka la ïoh ban pynnoh ha ka minit kaba 41 na u Shainborlang Khardewsaw bad kumjuh ruh ha ka minit kaba 44 na u Silvester Syiemlieh.
Ha ka jingïalehkai ha ka kyllamiet pat, mar shu sdang ka Rangjadong SC ka la ïoh ban ñion tiak ïa ka Se-la-jong FT bad ïoh syndon sa ïa ka kol kaba lai ha ka minit kaba 46 lyngba u Ïaidborlang Thongni bad lyngba kane ka kol la pynkhih ïa ka jingïalehkai ha kaba ka jingïaleh ka la sdang kham itynnad namar ka Se-la-jong FT ruh ka la hap ban ïa khun tyngeh ban ïoh ban pynphai ïa ki kol.
Hynrei hapdeng jong ka jingïalehkai, ki ‘rangïalehkai ryngkat ki nongap kol ruh ki la hap ban ïa kyrda ïa ka ki jong ki jong, khnang ban ka kynhun kan poi sha ka thong jong ka jingjop bad tat haduh kaba kut jong ka jingïalehkai ka Rangjadong SC kam shym la ai lad shuh ïa ka Se-la-jong FT ba kan pynphai bad ka la kut noh da kaba ka Rangjadong SC ka la jop noh da 3 – 1 kol ïa ka Se-la-jong FT.
Ha ka jingïalang kaba lyngkot, u bah Banteidor Lyngdoh haba kren kum u kongsan ula ai ka jingkhublei kyrpang ïa ka Mawlangwir Sports Club kaba la lah ban lum ban lang ban biang sa shisien pynlong ïa kum kane ka lympung ïalehkai kynjatbol ban kyntiew ïa ki khun samla jong ka dong ka thaiñ.
U la ong ruh ba khlem da leh klet, u ai ka burom ïa u (L) Rowel Lyngdoh, MLA barim jong ka Mawkyrwat Constituency namar dei lyngba jong u ba ka la pynlong ïa kane ka madan kaba i tynnad kumne kumba ka long mynta ba ki ‘rangïalehkai ki lah ban mih biang sha kane ka madan Saitsnad.
U ai ruh ïa ka jingïaroh ïa ki nongkitkam jong ka Mawlangwir Sports Club bad kumjuh ïa u nongpyntrei, ba da ka jingtreishitom jong ki ki la lah ban pynlong ïa kane ka madan kaba i tynnad shisha ha kaba ym ju ïohi kum kine ki madan kynjatbol ba da u phlang ba jyrngam kaba da i hun shisha, kaba paka bha kaba la ibit ruh ban pynlong ïa ki jingïalehkai na ka bynta ka State Level.
Ha kajuh ka por u la pynkynmaw ruh ba kane ka madan Saitsnad ha Shnong Mawlangwir ka dei kawei ka madan ïalehkai kaba la pynkhih win ïa ki paidbah ba ieid ïa ki kam ïalehkai ym tang hangne hapoh jong ka South West Khasi Hills District hynrei ha baroh kawei ka jylla da kaba pynlong ïa ki lympung ïalehkai kiba heh lyngba ka Mawlangwir Sports Club kaba la pynkhynñiuh ïa ka jylla baroh kawei, watla ha kito ki por kane ka madan ïalehkai ka long khoh-ruh khoh-ram ym kum mynta kaba la biang nadong shadong naduh ka madan, ki jaka khreh ki nongïalehkai bad haduh ki jaka shong ki nongpeit kai.
U la ong ba ngeit skhem ba lyngba kane ka madan kan long ka jingmyntoi shibun ïa ka shnong bad ïa ka Mawlangwir Sports Club ban kan nanglah ban pynlong shuh shuh ki lympung ïalehkai kiba heh da kaba khring shuh shuh ïa ki paidbah nongpeitkai bad ki nongïalehkai.
Ha ka jingkren jong u, u la kitbok kitrwiang ïa ki baroh ar tylli ki kynhun ba kin ïalehkai bha bad ha kajuh ka por ula kyntu ruh ïa baroh ki nongïalehkai ba kin kiar ïa ki kam ba sniew, na ka jingsngewsarong namar bunsien ynda ki khynnah ne ki samla ki la sdang ban kiew ha ki kam ïalehkai ki la kiew ruh ka jingsarong, kumta ki sa ngop noh tang shiteng por da ka ki shim noh da kawei pat ka lynti kiba khanglad na ka bynta ki kam ïalehkai.
U la pynkynmaw ruh ba kum ki khun samla ne ki ‘rangïalehkai wat ju kyrkih ka leit ïing briew namar kane ruh ka long kawei na ki daw ban pyntlot ne pyntroiñ ïa ki ban kiew ha ki kam ïalehkai.
Haba ïa nujor bad kiwei ki jylla kum ka Manipur bad Mizoram, ka Meghalaya mynta ka la sdang duna ïa ki nongïalehkai kynjatbol ha ki Indian Super League (ISL), kumta dei ban trei shitom khnang ba kin nang pynmih shuh shuh ki nongïalehkai kiba tbit namar na ka liang ka Sorkar ka don ha syndah jong ki ha kino kino ki bynta, u la ong.
“Ha ki kam ïalehkai ym ju don politic, ym ju don niam, ym ju don jaitbynriew hynrei ngi ïa long kawei", ong u bah Banteidor.
Ula kyntu ïa ki samla ba kin trei shitom namar na ka liang ka sorkar ka la pynkhreh shibun ki bynta ban kyntiew ïa ki, ha ki kam ïalehkai bapher bapher, ki jingpynbiang ban pynïar ban tei ïa ki madan ïalehkai, ki stadium bad kiwei de ha nongbah Shillong bad kumjuh ruh kan ïaleh ban pynbiang ruh ha ki thaiñ nongkyndong namar shibun ki khynnah samla kiba paw ha ki kam ïa lehkai ki dei na Nongkyndong, da kaba um juh klet ïa ka South West Khasi Hills District ba ka dei kawei ka distrik kaba ju sei ïa ki nongïaleh kiba tbit kiba la wanrah nam ïa ka jylla baroh kawei khamtam ha kaba ïa dei ki nongmareh thong kiba jngai.
Namarkata, ngeit skhem ba ha ki snem ban wan na ka liang ka sorkar India ka don ka jingthmu ban pynlong ïa ka Khelo India bad ha Nongbah Shillong ruh ka la nang ïai pynkhreh bad kyrmen ba ka South West Khasi Hills District kan sa dei kawei ka jaka ban pynlong na ka bynta ka Khelo India.
Kumta na ka liang jong u, un ïaid budien na ka bynta kane khnang ba kan long ka jingmyntoi na ka bynta ki paidbah bad ki samla kiba don sap ha ki kam ïalehkai.
U la kitbok kitrwiang ïa ki samla nangne napoh jong ka South West Khasi Hills District ki ban sa leit ïashimbynta ha ka Meghalaya Game ban kin ïoh rah ïa ka nam jingjop kumba ki ju wanrah nam rah burom ha ka song ka thaiñ bad ïa ka jylla hi baroh kawei.
U Myntri ka tnad Umbam Umdih jong ka Jylla Meghalaya, bah Renikton Lyngdoh Tongkhar uba dei ruh u MLA jong ka Mawkyrwat Constituency u la ai ka jingpynshlur na ka bynta ki khun samla jong ka dong ka thaiñ ba kin shim kabu ïa ka kam ïalehkai la ha kano kano ka bynta namar ha kine ki sngi ki la don shibun ki samla kiba ïakam sorkar lyngba ka jingtbit jong ki ha ki kam ïalehkai.
“Katba dang biang ka por bad ka karta kum ki khun samla ki dei ban pynleit jingmut, pynshitom ïa lade lyngba ki jingkilanmet ha ki kam ïalehkai", ong u bah Renikton bad kyntu ruh ba ki dei ban kiar na ki jingmlien kiba sniew kum ka bam ka dih sngewbha, ki dei ban long kiba phikir ïa lade bad im ka jingim kaba bha khnang ba ka lawei bad ka jingthmu jong ki ban kiew ha ka kam ïalehkai kan long kaba jop.
Shuh shuh u la pynpaw ruh ka jingaikhublei na ka bynta ka Mawlangwir Sports Club kaba la pynlong ïa kane ka lympung ïalehkai kynjatbol kaba long shi bynta jong ka jingwanrah ïa ka jingïajan bad jingïalong kawei jong ki ‘rangïalehkai, namar khlem ka jingïalong kawei kan nym poi ka thong jong ka jingjop.
Kiba ïadonlang ki long naduh u District Sports Officer, South West Khasi Hills District, bah D.
Synkon, u SDO ba la shongthait jong ka Ranikor Civil Sub, bah H.
S.
Diengdoh, MCS, u bah Sounder Cajee, u Myntri jong ka shnong Mawlangwir, u bah N.
S.
Wanniang, ki nongkitkam jong ka Mawlangwir Sports Club bad kiwei kiwei ki riew rangbah jong ka dong ka thaiñ.
La pynshongshit da ka jingrwai na ka Ïonglajong Musical & Cultural Organisation (IM&CO) bad ka jingshad tynrai na ka Ri Maram Folk Academy.
Nongstoiñ, Ïaïong, 21: Kum shibynta ban pynsngewthuh ïa ki paitbah kumno ba kin sumar ïalade, khnang ban lait na kiba bun jait ki jingpang jingshitom, ka tnad ka koit ka khiah jong ka West Khasi Hills ha ryngkat ka jingïatrei lang bad ki Doctor jong ka Nongstoiñ Civil Hospital, ki Nurse, ki ASHA, ki Anganwadi Workers, ki nongtrei ha ki Health Wellness Centre bad Sub Health centre, mynta ka sngi ki la pynlong ïa ka Health MELA ha madan jong ka Joel Gatphoh Memorial Higher Secondary School Nongkynjang, ha kaba da ki spah ngut ki paitbah ki la tuid sha katei ka madan na ka bynta ban sngap ïa ki jinghikai bad ki jingpynshai na ki Doctor bad ki nongtrei ka koit ka khiah.
Ha kane ka sngi nalor ki paitbah jong ki shnong kiba don ha katei ka thaiñ, la ïadon ryngkat ruh da u MLA ka Nongstoiñ Constituency u ba la shah khot kum u kongsan.
La pynïaid jingialang da u Doctor Tylliborlang Syiem, ha kaba kiwei pat ki ophisar jong ka tnad ka koit ka khiah ba kynthup ïa I kong B.
Nengnong CDPO West Khasi Hills, u Doctor W.
Sutnga Junior Specialist Nongstoiñ Civil Hospital, U bah R.
Kharkongor EAC West Khasi Hills, u Pastor P.
B Kharbani Principal ka Joel Gatphoh Memorial Higher Secondary School, ki sordar jong ki shnong ba marjan bad kiwei kiwei ki riew rangbah ki la ïa donlang.
Na ka liang u nongmihkhmat haba kren kum u kongsan, u la kyntu ïa ki paitbah ba haba ki don kino kino ki jingshitom, ki dei ban leit bran bran sha ki Doctor kiba la ithuh da ka sorkar bad kim dei ban ngeit biej ne shah pynthame ha ki Doctor kobiraij ki bym tip ei ei shaphang ka jingkoit jingkhiah.
U la bynrap ruh ba ki paitbah ki dei ban kiar na ki jingshah ïalam bakla ha kino kino ki briew ha kiba pynsngewthuh bakla ha ki bun rukom.
Na ka liang u MLA u la sam ruh ïa ki khusnam sha ki nongtrei ha ki HWCs kiba don ha ka District kum ka jingpynshlur na ka bynta ka jingtrei shitom jong ki.
Khliehriat Iaïong 21: Ka Seng FKJGP South Eastern Border Area Circle (Elaka Lakadong & Rymbai) ka ai ka jingkhublei kyrpang ïa u nongmihkhmat ka thaiñ u Bah Kyrmen Shylla u ba dei ruh u Myntri ka tnat Social Welfare Department, uba la trei shitom ban shna pynbha ïa ka surok Rymbai Bataw Borghat Jhalalpur (RBBJ) Road lyngba ka Central Road Infrastructure Fund.
Na ka liang ka Seng ka la ong ba ka la ju pynsngew na ka por sha ka por sha une u nongmihkhmat ka thaiñ ïa ka jingdonkam ban wad ki lad ki lynti ban shna kham bha ïa kane ka surok namar ka long u bud lum ka roi ka por jong ki shnong kiba sah sha kine ki thaiñ khappud.
Kumta ka Seng ka ba peit ïa ka bha ka miat jong ki shnong ki thaw ka sngew kmen shibun ban ïoh jingtip ba ka Sorkar Pdeng lyngba ka Ministry of Roads Transport &Highway,Zone North East, ka la bhah ïa ka mang tyngka ka ba T24.
160 klur tyngka na ka bynta ban shna pynbha ïa kane ka surok RBBJ Road ha ka jingjngai kaba 30 km naduh Rymbai bad kumta ter ter, bad ia kane la pyntip sha u Secretary, Public Work Department (R&B) ha ka tarik 30 Lber 2022.
Shuh shuh ka Seng ka la ong ba ym lah ban len namar kumba ka long mynta ïa kane ka surok ka ba la sniew la ïoh ban maramot lyngba ka jingtrei shitom jong u Bah Kyrmen Shylla MLA.
Nongpoh, Ïaiong 21: Hadien ka jingeh bad ka jingjynjar bala mad da ki khynnah skul bad ki nong hikai halor ka jingjot rathai bad ka jingkhapngiah jong ka Sohkwai Govt.
LP School, katei ka skul kan sa ioh syndon da ka iing skul baba paka ban sa tei haka shnong Sohkhwai haka jinglut kaba la kot kumba 37 lakh hadien ba u MLA ka Nongpoh u Bah Mayral Born Syiem mynta ka sngi u la leit ban buh ïa u mawnongrim ban tei ïaka skul building ba thymmai.
La sakhi ruh ha katei ka sngi da ka jingdonlang u Bah Balajied Ranee MDC, Bah R Dhar SDSEO Ri-Bhoi District, Bah Vincent Niang lang, ki nongïalam shnong.
Naka liang u Bah Mayral Born Syiem MLA ka Nongpoh haba kren ha katei ka sngi u la pynpaw ka jingsngewkmen kaba khraw bad ka long ka jingkyrkhu ïaka shnong Sohkhwai hadien ba ka sorkar lyngba ka tnad pule puthi kala mang ïa katei ka skhim ba kyrpang ha katei ka shnong ban tei da ka iing skul ba thymmai naka bynta ban dang pyntyllun ïaka jingshakri ban pynphriang ïaka jingnang jingstad ha katei ka thaiñ.
U la ong ruh ba ka shnong Sohkhwai ka dei kaba donbok ban ioh ïa katei ka skhim ba kyrmen ba katei ka skul kan long ka sharak sha ki heprit ha katei ka shnong ban ioh ïaka jingnang jingstad bad ka jinghikai ba kin san haka akor ka burom naka bynta ka lawei ba phyrnai jong ka dong bad ka thaiñ.
Nongstoiñ, Ïaiong, 21: Ki paidbah jong ki 23 ki shnong kiba don ha ka thaiñ Kyrshai, haduh mynta ki dang don hapdeng ka jingartatien la ka sorkar Assam ka la rai ne em ban sangeh ban den ïa ka wah Khri na ka bynta ban pynmih bording, kumba ka la aiti ha ka Brahmaputra Board ba kan pyndep ïa ka jingsorbe naduh u snem 2000.
Ha kaba ïadei ban katei ka jingthmu jong ka sorkar Assam ban tei ïa katei ka projek bording, u Bah P.
Syiem President jong ka Kyrshai Area Development Organisation (KADO), ryngkat ki nongïalam jong ka Federation of Khasi Jaiñtia & Garo People Kyrshai Area Unit, haba ïakren bad u nongthoh khubor, ki la ong ba haduh kine ki sngi, ki paidbah katei ka thaiñ ki dang sngew artatien bad kim pat sngewthikna la ka sorkar Assam kan sangeh shisyn-don ne kan bteng ban pyntrei ïa katei ka projek.
Utei u nongïalam ka KADO, u la ong ruh ba naduh ba katei ka Brahmaputra Board ka la sdang ban wan sorbe ïa katei ka jaka ha ka por ba u (L) Bah E.
K.
Mawlong u dang long kum u Myntri Rangbah ka jylla bad u Bah Martle N Mukhim u dang bat kum u Myntri ka tnad bording, ki la phah da ka jingthoh sha ka sorkar ba ki paidbah ka thaiñ kim shah da lei lei ba ka Assam kan pyntrei ïa katei ka projek.
U la pynkynmaw ruh ba hadien ba ki la phah ïa katei ka jingthoh, ka sorkar ka la phah ruh sha u Additional District Magistrate ka West Khasi Hills u bah S.
Kharlyngdoh ba kin wan jurip ïa katei ka jaka.
Ha katei ka por, ki la pynlong ïa ka jingïakynduh lang ha ka jaka sah jong ki nongtrei jong katei ka Board ha Kyrshai, ha kaba u Myntri kam bording ka jylla, ka Engineer ba peit ïa ka Brahmaputra Board, u (L) Bah Hopingstone Lyngdoh MLA ki la ïadonlang bad ki la rai ba dei ban pynsangeh shisyndon ïa katei ka projek.
Hynrei kaba lyngngoh ka long ba dang ha kine ki snem ba la dep, katei ka Board ka la wan pynkit pynban ïa ki mashin ha katei ka jaka bad ki la thmu ban sdang pyntrei biang ïa katei ka projek.
Nalor nangta dang shen ki heh sorkar bad ki ophisar sorkar na West Khasi Hills, ki dang leit ban jurip sha katei ka jaka, ha kaba ka la wanrah ka jingartatien kaba jur sha ki paidbah nong-shong shnong.
U la ong ba na ka liang ki paidbah shnong jong katei ka thaiñ ki dang ieng skhem ha ka ban pyrshah bad ban ym ailad da lei lei.
Kumta na ka liang jong utei u nongïalam ka KADO bad ka FKJGP Kyrshai Area Unit, ki dawa ïa ka sorkar MDA ba la ïalam da u Conrad K Sangma, ba ka dei ba ïakren bad ka sorkar Assam ba ka dei ban pynthikna ba kan sangeh shi syndon ban pyntrei ïa katei ka projek.
Ka sorkar ka dei ban pynbna da ka jingpynbna paidbah, namar u la ong ki paidbah jong katei ka thaiñ kim shaniah lada ka sorkar Assam ka shu kren tang da ka ktien.
Kumba ka long ha ki thaiñ Langpih wat haba ka Status quo ka kdew shai ba ym dei ban pynwit haba pyntrei ïa ki kam pynroi la ki dei na ka sorkar Meghalaya ne na Assam.
Hynrei ka Assam kam ju burom satia bad ka ïai pynthut bad pyndik beit ha kaba ki kam pynroi kiba ka sorkar Meghalaya ka pynpoi sha ki paidbah ki sahkut lut.
Jowai, Ïaïong 21: Ka long ka khubor kaba ym juh kham ïohsngew koit haduh mynta mynne ba ka Jaiñtia Hills Autonomous District Council (JHADC) kaba dei ka bor ba hakhlieh duh ban peit ïaka synshar khadar ba ïadei bad ka aiñ Dolloi ka aiñ Waheh Shnong kan shah ïuhroit ha ki katto katne ngut ki riew madan kiba la shim ïaka bor ha kti khlem ka raiñ ka rem kata ba ïaka aiñ Waheh Shnong ba dei ka nongkynti ka JHADC kila tuklar bad shna da ma ki.
Kane kala jia ha shnong Sohmynting, West Jaiñtia Hills District ha kaba u Lephing Pyrtuh kum u Waheh Shnong bala jop da ka jingïajied (election) thep vote pyrshah ïa u Bravestar Phawa haka 13 tarik September 2019, ryngkat ka jingsakhi ki bor ka JHADC bad u Dolloi ka Elaka Amwi ula leh pyrshah kylla ïaka Council bad ïa kiwei pat ki jait kur ha Sohmynting tang mar shu shah jied, kata da kaba thoh sop sop haka Constitution ka Dorbar Shnong Sohmynting kaba u register ha ophis u Deputy Commissioner, Joint Registrar of Societies, WJH, ba dei tang ka jait kur Pyrtuh kaba lah ban jied ne long Waheh Shnong ha Sohmynting.
Ïa kane la lap haka jingthoh “lamphrang jong ka Constitution" kumjuh ruh haka “Article VIII (A)" jong ka Constitution kaba la ïoh lyngba ka RTI, bala donkti lang ruh ban soi da u Ling Pyrtuh, u Mynjurlang Lyngdoh, u Ebormi S Langshiang, u Treyoo Phawa, u Early Suting bad u Spar Rasmut.
Napdeng kine ki nongïalam shnong dei kiba la nang la stad, hynrei ym tip halor kaei ka nongrim ki nud ban leh beaiñ kumne, namar nalor ba kane ka long pyrshah ïaka aiñ jied Waheh Shnong ka JHADC katkum ka aiñ “The Jaiñtia Hills Autonomous District (Establishment of Elaka and Village and Election, Appointment, Powers, Functions and Jurisdiction of Dolloi/Sirdar and Waheh Shnong) Act, 2015", ka long pyrshah ruh ïaka aiñ jong ka ri India katkum ka (Indian Constitution Article 15).
Ha kajuh ka por wat ka Kur Pyrtuh Sohmynting ruh haka Constitution jong ka kam shym la kubur ei ei ba dei tang maka ba lah ban jied ne long Waheh Shnong kumba la kam da kine ki nongïalam shnong.
Ka jingkylli ka mih hato haka shnong Sohmynting lada dei ba jop election Waheh Shnong da uno uno u jait kur uta ruh un kam ba dei tang ka jait kur jong u ba lah ban long ne jied Waheh Shnong?.
Haka Constitution, la lap ruh ba kitei ki nongïalam shnong kila kam ruh baka Sohmynting dei ka shnong jong ka kur Pyrtuh ne ka Hima ka kur Pyrtuh kaba don la ki pud ki sam kynthup u Moospong, Mootari, Myngkoi Lum, Wahtyr-a, Lum Syntung, Madam Pynthor, Lum Syrpad, Wahlakyndang, Wah Ummuchai bad shilynter ka Wah Umngot (Naduh Wai Dum haduh Chkah Wah Tyr-a), hynrei kine ki jingthoh baroh ki long kiba bakla, namar katkum ki kot ki sla bala register ha District Council dei haka kyrteng ka Dorbar Shnong ym haka Kur Pyrtuh.
Shuh shuh haka Constitution kila kam ruh ba dei ka kur Pyrtuh ba pynïaid ïaka synshar khadar ka shnong Sohmynting haduh mynta, katba kiwei pat ki jait kur ki ngeit bad shañiah namar dei maka ba ai jaka ïaki paidbah nongshong shnong, hynrei katkum ka jingshisha hi dei ka shnong kaba juh ai jaka ïa u duk u suk hapoh ka shnong ka thaw.
Haoid la sngewthuh, ba donkam hi ïaka shnong ban shna ïaka Constitution naka bynta ki jingmyntoi hapoh ka shnong ka thaw, hynrei ban pynrung pat hapoh ka Constitution ïa kiba kum kine ki jait jingthoh ba ktah ïaka longbriew manbriew ka long ka bym lah satia ban pdiang.
Pynkut ka kyrwoh na u ma Laribha Kyndait bad u ma Wailad Suting kiba dei ki nongshong shnong Sohmynting.
Nongpoh, Ïaiong 21: Ka Dorbar ki Rangbah shnong lyngba u Bah BB Makdoh bad u Bah PB Sylliang mynta ka sngi kila phah ïaka khubor sngewlem sha ki bahaiing hasem jong u Bah JD Rymbai (bam kwai ha dwar u Blei) u ba la khlad noh haka 21 tarik mynta u bnai.
Kum ban shu pynpaw ba u Bah JD Rymbai u dei ruh u MLA ka barim ka Jirang Constituency bala long teng ruh u Myntri Rangbah barim ka jylla, u Lamphang bad u Myntri sorkar barim ka jylla haki snem bala leit noh.
Naka liang u Bah BB Makdoh Chairman ka Dorbar ki Rangbah shnong u la pynpaw ka jingkyndit ban iohsngew ba u JD Rymbai um don shuh haka pyrthei namar ka jingban jong ka jingshitom haka met, bad kajingkhlad noh jong u Bah JD Rymbai ka dei shisha ka jingduhnong kaba khraw ïaka jylla namar udei uwei naki riewkhmat u ba la nohsynñiang shibun sha ka imlang ka sahlang bad ka jylla baroh kawei.
Naka liang ka Dorbar ka phah ruh ka kyrwoh sngewlem ïaka iing ka sem baroh kawei jong u Bah JD Rymbai naduh ka lok bad ki khun ki kti, ryngkat ki jingduwai ba u Blei nongbuh nongthaw un pyntngen bad ri sumar ïaka iing ka sem watla ki mad ïaka jingkthang ka mynsiem halor ka jingduh noh ïa u rishot ba skhem jong ka iing.
Nongpoh, Ïaiong 21: Ki samla ka them Ri bhoi kiba la pass ïaka examination MTET ki la pynpaw ïaka jing sngewdiaw kaba khraw halro ka jingpynslem ka sorkar jylla ban khot interview naka bynta ki posts Nonghikai kiba dang sah thylli haduh mynta ha Ri Bhoi District bad ki la pynpaw ruh ba kum ki samla kiba ym donkam don jam hadien ba ki la pyndep ïa ka MTET ki angnud ba ka sorkar jylla lyngba ka tnad education kin thungkam noh ïa kito ki samla ba la pyndep ïa ka MTET ha ki post nonghikai bapher bapher ha Ri Bhoi.
Kumba la pynpaw da ki samala ba la pyndep ïa ka MTET na R Bhoi District, ki la ong ba ba bun ki skul kiba kynduh jingeh namar ka jingduna ki nonghikai, katkum ka jingthmu ka education policy, khamtam ïaki khynnah skul kiba dei ban ioh ïaki jinghikai kiba biang bad namar ka jingbym don nonghikai kane ka la ktah jur ïa ki khynnah skul kiba wan pule sha ki skul.
Ki la ong ruh ba kane ka jingpynslem ban khot ïa ka interview kan ktah ruh shibun khamtam naka bynta kito kiba la heh ka rta, kiba la jan palat ïaka rta thungkam(overage), kiba don ka lad sa tang ha une u snem bad lada ka sorkar ka dang pynslem ban khot ïa ka interview kane ka jingpyndep ïa ka MTET kam don jingmut shuh haba la kut ka rta ban wad kam wad jam.
Ban ïa kren halor kane ka jingeh kito kiba la pyndep ïa ka MTET, ki samla ki la pynlong ruh ïa ka jingïakynduh jong baroh kiba la pyndep ïa ka MTET ha Ri Bhoi District ha ka 26 tarik u Lber 2022 bad ha ka 2 tarik u Ïaiong 2022 mynta u snem ban ïa pyrkhat halor kane ka bynta bad bun na ki samla kiba la pyndep ïa ka MTET ki la pynpaw ka jingsngewkhia kaba jur halor ka jingslem ka sorkar ban thungkam ne ban khot interview.
Ki la pyntip ruh namar ka jingslem ka sorkar ban khot interview ïa ki samla ba la pyndep ïa ka Mtet, na ka liang kane ka kynhun ki samla ki la lei tuh ban buh ïa ka jingthoh haka 6 tarik u Ïaiong 2022 sha ka ophis u Director of School Education and Literacy ban kyrpad ïaka sorkar ban pynkloi noh katba lah ban thung kam noh ïaki nonghikai naka bynta ki posts kiba dang long thylli bad kumba long haduh mynta ym pat ioh ïa kano kano ka jubab naka sorkar.
Shuh shuh, ki la pynpaw ruh ba da lei lei ruh kim sngewhun, ïaka kane ka jingleh mutlop ka sorkar bad lada ka sorkar kam ban leh ei ei bad kum ki samla ba la pyndep ïa ka MTET kim banse ban mih shakhmat ban dawa ïa la ka jong ka hok.
Nongpoh, Ïaiong 21: Kum shi bynta ban pynkhlaiñ ïa ka party bad kum ka jingpynkhreh na ka bynta ka election 2023 hapoh ka jylla na Ri Bhoi District, ka National People’s Youth Front mynta ka sngi ka la lah ban pynskhem noh da ki nongïalam ba pura ka National People’s Youth Front ka Ri Bhoi District kaba dei hadien ba la dep ban jied ïa ki Nongïalam ba shim ïa ka lyngkor kum kita ki nongïalam ha ka lama jong ka NYPF kaba dei ka kynhun nongïalam ki samla na ka shnat treikam ka NPP ba la tip kum ka NPYF.
Ïa kine ki nongïalam ba pura ka NPYF Ri Bhoi District la pynskhem da u State President ka NPYF, u Samla Kitbor Nongrem ha ka jingïalang kaba la long mynta ka sngi ha Parish Hall, Nongpoh ha Ri Bhoi District.
Haba pynskhem ïa kine ki nongïalam ka NPYF Ri Bhoi District la don ryngkat ruh naduh u MLA ka Jirang, u Bah Sosthenes Sohtun, u MDC ka Jirang, u Bah Victor Rani, ka MDC ka Umsning, ka Kong Macdalyne S.
Mawlong, u Bah Rayonald Kharkamni, u District President ka NPP na Ri Bhoi, u Babu Clement Mawlong bad kynthup kiwei kiwei ki nongïalam na ka NPYF nad NPP na Ri Bhoi District.
Kitei ki nongïalam ba pura ka NPYF Ri Bhoi District ki kynthup ïa u president ba la jied ïa u Samla Pyndap Wahlang, Working President, Ridshansing Lyngdoh, Vice President, Lansius Syiemlieh, General Secretary, Pynbhalang Syiem, Albertus Lapang bad kiwei kiwei ki nongïalam ba la pynskhem da u State President ka NPYF, u Samla Kitbor Nongrum.
Haba kren ha kane ka sngi, naduh u MLA ka Jirang, u Bah Sosthenes Sohtun, ki MDC ka Kong Macdalyne S.
Mawlong bad u Bah Victor Rani bad kynthup ruh u President ka NPYF na Ri Bhoi, u Samla Pyndaplang Wahlang nad u State President ka NPYF, u Samla Kitbor Nongrem, ki la pynpaw ba ka NPP Party ka don ïa ka thong ban ioh ka jingsynshar ba marwei ha ka election 2023 hapoh ka jylla, namar bun na ki paidbah ki la phai khmat ïa kane ka party kaba la ithuh da ka election Commissioner ka Ri India bad kaba la tip ruh kum kata ka National Party kaba long ka jingsarong ïa ka jylla ba na Jylla Meghalaya la suit la shor ïa kane ka party da u (L) Purno A.
Sangma, myntri rangbah barim ka jylla.
Na ka liang kine ki nongmihkhmat naduh u MLA bad ki MDC bad kynthup kitei ki nongïalam ki samla lyngba ka lama ka NPYF kin trei shitom ha Ri Bhoi bad kin buh ruh ka thong ban pynjop don burom ïa ki kyrtong ka NPP ha kane ka election 2023 na ki 5 tylli ki Constituency ha Ri Bhoi District.
Shuh shuh, ki la shim ruh ka rai ym tang ban trei na ka bynta ban pynjop ïa ki kyrtong ka NPP, hynrei kum ki samla ha ka lama ka NPYF kin don bynta ruh ban ai ka jingshakri kaba paka tam na ka bynta ka imlang ka sahlang bad ruh ban kyntiew ïa ka bha ka miat bad ka roi ka par ki padibah ha Ri Bhoi bad ha ka jylla hi baroh kawei.
Khliehriat Iaiong 21: Katkum u kyrwoh ba la phah da ka Federation of Khasi Jaiñtia and Garo People Lakadong Ummat Unit, East Jaiñtia Hills District, la ong ba na ka daw ba sniew ka machine trans former, ka shnong Lakadong Ummat ka la shu shong dum khlem bor ding electrict mynta la don kumba ar bnai, kane ka la buh jingeh ïa ki paidbah, halor kane, u President jong katei ka unit, u Leki Hynthong, u Secretary katei ka Unit u bah Kynmoobha Patwat lem bad ki dkhot hynnin ka sngi ki la leit ban ïa kynduh ïa u Sub-Divisional officer jong ka tnat MeECL Moowakhu, u bah I.
Iakai ha kaba ki la iakren halor ka jingduh bor ding bad ki la buh ruh da ka jingthoh.
Na ka liang kitei ki nongialam ka seng, ki la buh ka jingkyrpad bad kyntu jur ïa u Engineer bad u SDO ba kin sngewbha ban shim khia ban buh noh da kawei ka machine transformer ha shnong Lakadong Ummat namar ki paidbah khamtam kito kiba ju siew ïa ka bai bor ding ki ïa kynduh jingeh namar ka jingduh bor ding.
Ha kajuh ka por ka seng ka la ong ruh da kaba shai ba ka dei ka kamram jong ka ophis ban pynbiang ïa ka bor ding sha ki paidbah kiba pyndonkam bor ding bad ka dei ruh ban pyrkhat na ka bynta kito kiba ju siew hok ïa ka bai bor ding bad ka dei ruh ka kamram jong ka ophis ban leh ei ei ïa kito kiba leh pyrshah ïa ka jingpynbeit ka ophis, namar tang na ka daw ba don bun ki bym siew bai bor ding yn shu pynduh bor ding lang ïa baroh kata ka bym lah ban long, pynpaw ki nongialam ka seng.
Na ka liang u SDO, u bah I.
Iakai, u la ong ba un sa shim khia ïa kane ka jingduh machine transformer ka shnong Lakadong Ummat bad ong ruh ba un sa pynsngew sha ki bor ba halor, u pynpaw ruh ka jingsngew khia halor ka jingkheiñ sting ki paidbah ban siew ïa ka bai bor ding bad ong ba dei na kane ka daw ban sa shem jingeh ban ioh da kawei pat ka machine transformer ha shnong.
Jowai, Ïaïong 21: Uwei na ki nongaidawai Kynbat Khasi ba paw ka na nongbah Jowai u Dr.
H Carehome Pakynteiñ ula ïoh lad ban leit ïashim bynta lang ha ka jingialangbah jong ka ‘Global Ayush Investment & Innovation Summit 2022’ kaba la pynlong ha nongbah Gandhinagar jong ka jylla Gujarat kaba la sdang naduh ka 20 tarik bad pynkut lashai ka sngi 22 tarik mynta u bnai Ïaïong, 2022.
Ïa kane ka prokram la wan ban plie da u Myntri Rangbah duh ka Ri u Narendra Modi, ha ka jingdonlang u Prime Minister ka Mauritiusu u Pravind Kumar Jugnauth, Director General ka WHODr.
Tedros Adhanom Ghebreyesus, u Chief Minister ka Gujarat u Bhupendrabhai Patel, ki Myntri, MLA jong ka Gujarat , ki nongai dawai Kynbat ka Ri bad kiwei de.
Haba ïakren bad u Dr.
Pakyntein lyngba ka telephone ula ïathuh ba ka jingïohlad jong u ban leit ïashim bynta ha kum kane ka jingïalang bah ka long ka jingplie lad plie lynti ïa kiba bun ki nongaidawai kynbat kiba don hapoh ka ri India bad kiba nabar ruh.
Ula ïathuh ba na ka liang jong u Myntri Rangbahduh ka ri India u Narendra Modi ruh ula kyntu ïa kiba bun ba lang ba kin phai khmat sha kum kine ki jait dawai namar ba ki long kiba bha na ka bynta ka koit ka khia jong ki briew.
U Dr.
Pakyntein u kyrmen ba ka jingangnud jong ka sorkar India ban kyntiew ïa kane ka rukom ai dawai kan long ka jingkyrkhu ym tang ïa ki nongai dawai kynbat hynrei khamtam eh ïa kiba pang ba shitom ha ki por ban sawan.
Na ka liang jong u ula pynpaw ruh ka jingsngewnguh ïa ka sorkar jylla kaba la ai bynta ïa u ban ïadon bynta ha katei ka jingïalangbah.
Ka jylla Meghalaya lyngba ka Planning Department kala ïoh ban phah 6 ngut kiba la leit ïashim bynta ha katei ka jingïalangbah, kiba kynthup ïa ki 3 ngut ki nongai dawai kynbat, uwei na West Khasi Hills, uwei Ri-Bhoi bad u ma Pakynteiñ na West Jaintia Hills, ki don ruh ar ngut ki Scientist na ka Bio Resources Development Centre (BRDC), Megha laya Shillong ba kynthup ïa ka kong Dr.
Jennie P Lyng doh bad u bah T.
Niangjuh kiba dei ki Senior Scientist ka BRDC ryngkat u Secre-tary ka Planning Department ka sorkar jylla.
Shillong, ïaïong : Ka Mawlai Constituency Progressive Forum (MCPF), hynne ka sngi hapoh ka jingïalam jong u Bah Wanseng Jyrwa, Working President ka hiar sha ka shnong Umphrew ban noh synñiang da ki tin sop ïing sha ki santylli ki longïing ki ba ki ïing ki sem ki jong ki, ki la shah pynjulor noh ïa ka ‘erïong ka ba la wan syllad ïa kane ka shnong ha ka 14 tarik mynta u bnai.
Ha ba kren ha ka jingïalang ka ba lyngkot na ka liang u Bah Wanseng nyngkong eh u la pynpaw ka jingsngew nguh ïa u MLA ka thaiñ u Bah PT Sawkmie u ba la wan jurip sha kane ka jaka hadien jong katei ka jingjia ba sngewsih da ka ba kular ruh ban aijingïarap mardor sha kine ki longïing.
Une u nongïalam ka MCPF u la pynpaw ruh ka jingkmen halor ka jingshim khia jong ki nongïalam shnong ha ka ba ïadei bad ki jingeh jong ki nongshong shnong bad halor ka jingïa treilang ka ba ki la ai bad kane ka seng kumjuh bad u MLA ka thaiñ.
Na ka liang u Rangbah Shnong u Bah D.
Sohshang ruh ha ka jingkren u la pynpaw ka jingsngew nguh ïa kane ka sienjam ba la shim da kane ka seng kumjuh ia u MLA ka thaiñ u ba la ju ïarap ha ka ba ïadei bad ki ba bun ki jingeh ki ba kum ka shnong ka ïakynduh na ka por sha ka por.
Kumjuh na ka liang jong I Kong J.
Marbaniang i ba dei iwei napdeng kine ki nong ïoh jingïarap ha ka jingkren i la pynpaw ka jingsngew nguh ïa kane ka seng khamtam ïa u MLA ka thaiñ u ba la shim khia ha ka ba ïadei bad kane ka jingeh ka ba ki la ïakynduh namar ka jingshah pynjulor jong ki ïing ki sem.
Ha kane ka sngi la ïa don lang ruh u Bah F.
Langstieh Secretary Shnong, Rangbah Shnong barim, ki longïing ki ba la ïoh ïa kane ka jingïarap, u Bah A.
Lyngdoh Secretary ka MCPF Youth Wing kynthup ïa ki dkhot jong ka nalor kiwei kiwei pat.
Shillong, ïaïong: U MDC ka Mawlai constituency, u Bah Teiborlang Pathaw ha ka step jong ka 20 tarik mynta u bnai u la ïoh ban leit aijingïarap sha ki 10 tylli ki longïing hapoh ka shnong Umphrew ki ba la shah pynjulor ha ka ‘eriong ka ba la jia ha ka 14 tarik mynta u bnai.
San tylli ki longïing, ka jing julor ka la kham bun, katba san tylli pat ka jingjulor ka kham duna.
Ka ba sngew synei ka long ba ha kawei na ki longïing ha ka por ba wan kane ka ‘eriong ki don ki khynnah rit hynrei da ka jingkloi ka jingmut jin pyrkhat ki la ïa rung sha khrum jingthiah bad kila lait na ka jing mynsaw.
Ha kane ka sngi na ka liang u Bah Teibor ula pyntip ruh ba ïa ka ophis treikam jong u ha Nongkohlew yn sa plie noh ha u bnai Jymmang u ban wan khnang ban pynsuk ïa ki paidbah ki ba don sha kine ki thaiñ nongkyndong bad un dei ruh u nong mihkhmat Mawlai uba nyngkong u ban buh ophis ha kane ka thaiñ.
Shuh shuh u la pyntip ruh ba ha kane ka juh ka jaka un sa buh ïa ka ‘Kiosk Banking’ ka ba ki paidbah kane ka thaiñ kin ïoh ban thep bad sei pisa khlem da donkam shuh ban wan shaduh sha ki thaiñ Mawlai shaneng ka ba la kham pajih.
Shillong, ïaïong : U Addl.
Deputy Commissioner (S) i/c Sohra Civil Sub Division, Sohra da kane u pyntip sha ki nong bam rashon hapoh ka Division ba la pyllait ïa u khaw rashon ha ka jingthew ka ba 35 kilo shi card ha ka dor 3.
00/- shi kilo na ka bynta ki ba don ïa ka card Antyodaya Anna Yojana (AAY) bad ha ka jingthew ka ba 5 kilo shi khlieh ha ka dorT.
3.
00/- shi kilo ki ba don ïa ka card Priority House Hold (PHH), bad ha k dor T.
7.
215 kilo shi card ha ka dor ba la pynbeit da ka Vigilance Committee ka ban ym palat ïa ka T.
15.
00/- shi kilo na ka bynta ki ba don ïa ka card Non NFSA na ka bynta une u bnai Iaiong 2022 la pyllait sha baroh ki dukan sam rashon ba la ithuh da ka sorkar.
Nalor kane ka bhah ka ba ki ju sam, na ka liang ka sorkar ka la pyllait ruh ïa u khaw u bym donkam ban siew dor u ba wan lyngba ka Prime Minister Garib Kalyan Anna Yojana (PMGKAY) ïa ka ba yn pyllait ha ka jingthew ka ba 5 kilo shi khlieh na ka bynta ki ba don ïa ka card AAY bad PHH na ka bynta u bnai ïaïong, 2022.
Ha kajuh ka por la kyntu ïa baroh, kata kynthup ïa ki Wholesalers/FPS Dealers bad ki nong ïoh jingmyntoi ba kin bud beit ryntih h ka ba ïadei bad ki kyndon ba la pynmih da ka tnat ka koit ka khiah ka sorkar jylla, kata ban pynïajngai para briew kumba 2 mitar, ban deng ïa ki mask, ban ym biah pathar ha ki jaka paidbah, ban pyndonkam da ki dawai sait kti bad kiwei kiwei.
Shillong, ïaïong, 21: U Myntri Rangbah ka Jylla u Conrad Kongkal Sangma ha u kyrwoh lyngba ka Twitter u la pynpaw ka jingsngewsih halor ka jingkhladnoh jong u Bah J.
D.
Rymbai uba long u Myntri Rangbah barim ka Jylla.
“U Bah Rymbai u la long u nongthaw aiñ uba pawbha bad uba la ïoh jingieid na baroh ki briew kiba u la ai ka jingshakri.
U synñiang u bynhei ba u la noh sha u sup u thiar jong ka jylla jong ngi yn sa ïai kynmaw junom.
Ai ba ka mynsiem jong u kan jahthait ha ka jingsuk," ong u Conrad Sangma.
U Nongïalam ka Liang Pyrshah u Dr.
Mukul Sangma ha u kyrwoh lyngba ka Twitter u la pynpaw ka jingsngewsih halor ka jingkhladnoh jong u Bah JD Rymbai bad ha kajuh ka por u la phah ruh ïa u kyrwoh sngewlem sha ki bahaing hasem bad sha baroh kito kiba don ka jingïadei kaba jan bad u Bah Rymbai kiba la mad ïa kane ka jingjia kaba sngewsih.
“Ka jingsngewrit bad jinglong kaba shisur ka don ha u Bah Rymbai.
Ka long kaei kaei kaba sngewkmen ban ïoh ïatreilang ryngkat bad u ha ki snem ba ladep bad kin shu sah sa tang ha ki jingkynmaw," ong u Dr.
Mukul.
Ki Ophisar bad ki nongtrei jong ka Meghalaya Legislative Assembly Secretariat ki la pynpaw ka jingsngewsih halor ka jingkhladnoh jong u Bah JD Rymbai mynta ka step sngi Palei.
“Ïa u Bah JD Rymbai yn sa kynmaw ïa ki jingshakri jong u kum u Deputy Speaker, kum u Speaker bad kum u Myntri Rangbah jong ka Jylla Meghalaya," ong u kyrwoh ba la phah da u Commissioner & Secretary ka Assembly u Dr.
Andrew Simons.
“Yn sa kynmaw pateng pakit ïa ka jinglong bashisur jong u, ïa ka jingaiti lut jong u na ka bynta ki paidbah bad uba jar jar.
Da ka jingkhladnoh jong u, ka Jylla kan duhnoh ïa u nongïalam uba khraw bad uba aiti lut," ong u kyrwoh.
“Ha kum kane ka khyllipmat ka Assembly Secretariat ka phah ïa u kyrwoh sngewlem sha ki bahaing hasem bad duwai ruh ba u Blei un pyntngen ïa ki ha kum kane ka jingjia basngewsih," bynrap u kyrwoh.
Shillong, ïaïong, 21: Ka Khasi Students Union (KSU) ha ka sngi Palei ka la dawa ïa ka Sorkar Jylla ban weng noh mardor ïa ki jaitbynriew Nepali kiba buhai shnong ha ka shnong Nongmynsong, Shillong.
“Ka KSU ka kyntu ïa ka sorkar ba ka dei ban weng noh mardor ïa ki Nepali kiba buhai shnong ha Nongmensong namar kine ki jaidbynriew ki ju pyndik na ka por sha ka por ïa ki Khasi ba luilui," ong u kyrwoh ba la phah da u President ka KSU Nongmensong Unit u samla C.
Khyriem.
Kane ka jingdawa jong ka Seng ka long hadien ka jingshah shoh pynkynmaw jong uwei u rangbah Khasi hakhmat ka Kurim hynnin ka janmiet sngi Balang ha ki briew ba la kynnoh ba ki dei ki bar jylla.
“Ka KSU Nongmensong Unit mynta ka janmiet (sngi Palei) ka la pynlong ïa ka jingwad bniah halor ka jingshah shoh uwei u rangbah Khasi lem bad i Kurim jong u ha ka kynhun ki riew thrangsnam ha Nongmensong mynnin ka janmiet ka 20 tarik u Ïaiong 2022 ha ka por 5:00 baje eiei," ong u kyrwoh.
Ki nongïalam ka Unit ki la leit ïa kynduh ïa kine ki ar ngut ki Khasi kiba shah thombor ban tip kham bha shaphang ka jingjia bad ki la leit mih ruh sha Nongmensong Police Outpost ban buddien ïa ka ejahar ba la ujor da kine ki nongshah thombor.
“Ka KSU Nongmensong Unit ka la shem ba ki runar kiba bom bad tied jem ïa une u rangbah ki dei ki bar jylla kiba shong ba sah hi ha Nongmensong.
La tip ruh ba napdeng ki kynhun jong kine ki riew pyntriem, tang ar ngut ki dang shah kem bad kumjuh ruh la thep ïa ki ha ki kyndon aiñ kiba jem bha," ong ka Seng.
“Na ka liang ka Unit kan ïai buddien ïa kane ka jingjia bad lada ka aiñ kam lah ban ai ïa ka hok jong ki Khasi kiba shah thombor, ka seng kan sa shim da ki sienjam kiba tyngeh.
Shuh shuh ïa kito ki Nepali ki bym pat shah kem, ka Unit ka kyntu ïa ki pulit ban kem noh mardor bad dei ban thep ha ki kyndon kiba eh bad lada ki pulit kim leh kumta, ka seng kam banse ban hap long pulit noh hi," ong u kyrwoh na ka Seng.
Shillong, ïaïong, 21: Ki samla pule hapoh ka jylla mynta ki don hapdeng ka jinglynga mynsiem hadien ba ka skulbah North Eastern Hill University, Shillong kam pat ai jingpynshai satia lyngba ka Websitte ha kaba ïadei bad ka jingpyntreikam ïa ka Common University Entrance Test (CUET)-2022.
Ka Khasi Students Union NEHU Unit ha ka sngi Palei ka la phah da ka dorkhas sha uVice Chancellor jong ka North Eastern Hill University (NEHU) Shillong ban pan jingpynshai halor ka jingbym pat ai jingpynshai ha ka Website ïa ka CUET katkum ba la bthah da ka University Grant Commission (UGC) khnang ba ki samla pule kin ïoh jied ïa ki jaka pule kiba don ha kylleng jong ka ri India baroh kawei katkum ka jingkwah ka jong ki.
U President ka KSU, NEHU Unit, u samla Banlumlang Rani ha ka jingïakren bad ki lad pathai khubor u la ong, “haduh mynta ka NEHU kam pat ai jingpynshai satia ha kaba ïadei bad ka jingpynlong ïa kane ka eksamin rung klas ha ka kyrdan Post Graduate (PG) bad Under Graduate (UG).
Ka jingbym pat ai jingpynshai jong ka NEHU lyngba ka Website ka la pynlynga mynsiem ïa ki samla pule, la ong une u nongïalam ka Seng.
“Ngi kyrpad ïa ki bor pynïaid jong ka NEHU ban ai jingpynshai noh mardor khnang ban weng ïa ka jingeh jong ki samla pule," u la ong.
Ha kajuh ka por ka seng ka la dawa ïa ki bor pynïaid jong ka NEHU ban weng noh ïa ka jingpynbna ba ki samla pule kiba la wanphai na ki shnong bapher bapher sha ki jaka sah ha Hostel ki dei ban wanrah ïa ka RTCPR Test.
“Kumno ka NEHU ka pyntreikam ïa kane ka jingpynbna haba ïa ka klas la pynlong haduh shispah na ka shispah.
Hato yn ïabit COVID-19 tang kiba sah hapoh Hostel?" la kynthoh une u nongïalam ka Seng.
Nalor kata ka seng ka la dawa ïa ki bor pynïaid ba ki dei ban shna pynbha noh ïa ka Bamboo Huts Cluster khnang ban pynsuk ïa ki samla pule bad ban pynbiang ïa ki Bos kiba ju leit shaw bad leit on ïa ki samla pule manla ka sngi namar kumba ka long mynta ki samla pule hapoh NEHU ki mad jingeh na ka jingduna shaba palat jong ki Bos.
Shillong, Ïaïong 21 : U General Secretary ka UDP, Dr.
Jemino Mawthoh u la ong ba ha ka saiñpyrthei ka long kaba suk palat ban thied ïa ki nongïalam hynrei kadei pat ka kam kaba eh bha ban thied ïa ki paidbah.
Haba kren ïa kane ha ka jingïalang jong ka UDP Mylliem kaba dang shu lah shen ha Lawsohtun, utei u heh UDP u la ong, “Lada maphi kum ki paidbah phi long kiba skhem ha ka jingmut jingpyrkhat nga ngeit ba ngin lah ban pynwandur ïa ka synshar khadar bad ka imlang sahlang bad ruh ban ïa kiew lang hiar lang ym ban kiew tang katto katne kumba long ki heh spah kiba kwah ban synshar ïa ka jylla.
"Nalorkata, u Dr.
Jemino u la ong ruh ba lada ïa kren shaphang ka bor tyngka por elekshon ki paidbah ki dei ban sngewthuh ba kiei kiban ai ei ïa ka pisa lada kim ïoh jingmyntoi ïalade.
“Lada ki ai ïaphi 500 kamut kin ïoh ïalade 5000 tyngka bad lada ki ai pat ïaphi 1000 kamut kin ïoh ïalade 10,000 tyngka.
Hynrei dei pat ban sngewthuh ba kane ka kam synshar khadar kam dei satia ka kam ban pynlong kam business," u la bynrap shuh shuh.
Kawei pat ka mat kaba utei u rangbah u kyntu ka long ba ha kane ka juk ba ka bor pisa ka trei borbah bha ha ka por elekshon, ki paidbah ki dei ban husiar bad sngewthuh ba ka pisa ba ki ïoh kam dei satia ba la ai ïa ki da ka jingieid ban ïarap namar ki don ha ka jingduk jingshitom hynrei kadei namar kadei ban shim kabu ïa ka jingduk bad ki jingeh ba ki kynduh.
“Don ruh kiba ong ba ka party jongngi ka kut tang ha Khanapara, hynrei nga ïalade nga sngew ba tang ha Khanapara ka la biang ïangi ban synshar.
Peit ka Congress kaba ju kren ba ngim ïa tylli bad ba ngi kut tang ha Khanapara mynta pat de haei ïalade ka don bad ki MLA jong ka shaei ki la poi baroh," u la bynrap biang.
Shuh shuh u ong ruh ba ki don ki MLA watla ki don mynta ha ki party bapher bapher kum ha ka Congress, TMC lane ki MLA shimet hynrei mynta ki la sdang ban sngewthuh ïa ka jingïatylli bad kumta ki la phai khmat sha ka UDP.
U ong ruh ba kum ka party ki ïohi ïa ki dak ki shin ba ki la kham noh ka tarajur sha ka party UDP.
“Ban pynïatylli ka long kaba eh, bad ngi la ju ïohsngew ruh ba ki party rithor kum ka Congress, BJP, NPP bad kumta ter ter ki ju ong ba ki party riewlum kim ju ïa tylli.
Hynrei kata ka jingkren kadei kaba bakla namar ka jingiatyli kam dei eh ha ka lama ba ngi don hynrei kadei eh ha ka jingmut jingpyrkhat jongngi.
U ong ruh ba lada ïa kren halor katei ka phang, ki don bun ki sengbhalang bad ki kynhun niam kiba don ha ka jylla hynrei kam dei satia ka kam kaba suk ban pynïatylli ïa ki baroh watla ka thong treikam jong ki baroh ka long kumjuh, kata ban shakri.
La pynkynmaw ruh ba ha ka por ba don ka jingïakhih Village Administration Bill, ki kynhun bapher bapher ki la tuid ban poi sha madan Polo namar ki sngewthuh ïa ka dor ka jingïatylli bad ka jingdonkam ban don lang kajuh ka rukom pyrkhat.
Resubelpara, Iaiong 21 : Ka sorkar ka dei ban buh ïaki centre ban pynlong ia ka Common University Entrance Test Examination ha man la ki Block ym tang ha Tura bad Shillong ong u MDC ka Rong Rong u Rinaldo K Sangma.
Ka National Test Agency ka la rai ba kino kino ki samla kiba kwah ban pule ïa ka BA, BSc, BCom ha ki College bapher bapher ki hap beit ban ïakhun ïa ka Common University Entrance Test khamtam ban ïoh rung ha ki University jongka sorkar pdeng, ong u Rinaldo Sangma MDC jongka Rong Rong, North Garo Hills.
Kumta u la ong “ Baroh ki College ha ka jylla ki dei kiba pynïasoh beit bad ka NEHU kaba dei ka Univeristy jogka sorkar pdeng bad kumta ki hap beit ban pynlong ïa kane ka Common University Entrance Test bad kiba pass ïa ka Class XII ki hap beit ban ïakhun ïa kane ka test ban ïoh rung ha ki college".
Kumta ka sorkar ka dei ban plie noh ïaki centre ha man la ki block namar ka result ruh ka la jan mih.
“ Ngi don da ki hajar ngut ki samla pule ha ka jylla bad ki don kiba wan na ki long ïing ba duk kiba ym lah ban ïoh bai kali ban wan shaduh Tura ne Shillong.
Kumta kan jin da la bha lada ka sorkar ka buh ïaki centre ba kin ïaleh ïa kane ka test ha man la ki Block.
Shillong, Ïaiong 21: Ka National Testing Agency (NTA) kala kular ban sa buh ïa ki Exam Centre ha baroh ki District Headquarter jong ka Jylla ban pynlong ïa ka eksamin Common University Entrance Test (CUET), ka ban long ha u bnai Naitung.
Ïa kane la pyntip da u Myntri ka Tnad Pule Puthi ma Lahkmen Rymbui hynne ka sngi palei hadien ka jingïalang bad ki borkhmih ka North Eastern Hill University (NEHU) lem bad ki Principal jong ki College bapher bapher kaba iatai kumno ban pynïaid beit ïaid ryntih ïa ka CUET hapoh ka Jylla.
Ka Univerity Grant Commission (UGC) kala wanrah ïa ka CUET na ka bynta ban pynrung klas ïa ki samla ba pule ha ka kyrdan Under Graduate (UG) ha baroh ki College ba pyniasoh bad ki Central University na ka bynta ka samoi 2022-23.
Ka CUET ka dei ka rynsan ka ban plie lad kumjuh ïa baroh ki samla pule hapoh ka Jylla, khamtam ïa kito kiba na wan ki jaka nongkyndong ba kin ïoh ka lad ban leit pule ha ki University.
Tang kane kawei ka eksam kan plie lynti ïa ki samla pule ba kin ïoh rung klas ha kano kano ka Central University hapoh ka Ri.
Haba pyntip ba ka CUET ka dei ka jingleh test da ki kor komputer, u Myntri ula ong ba ka Jylla Meghalaya kam don satia ïa ki kor ki bor ban pynlong ïa kane ka test bad ïa mynta, ka don tang kawei ka Centre ha Qualapatty,Shillong na ka bynta ka Jylla baroh kawei.
“Nga la pynpaw ïa ki jingeh ba mad da ka Jylla ban pynlong ïa ka CUET naba ka NTA kala ithuh tang artylli ki Centre-kawei ha Shillong bad kawei ha Ri-Bhoi District.
Kin leh kumno kiwei pat ki District ka Jylla" ula ong.
U Myntri u pyntip ba u Additional Chief Secretary ba khmih ïa ka Tnad Pule Puthi ula hiar sha Nongbah Delhi bad ïakynduh ïa ki Heh Ophisar ka NTA ban pynpaw ïa kane ka jingeh jong ka Jylla.
“Ka NTA kala ai ka jingkular ba kan sa buh ïa ki Centre ha baroh ki District Head Quarter jong ka Jylla" ula ong haba kyntu ïa ki samla pule kiba dang kwah ban leit pule Under Graduate ba kin applai ïa ka CUET lyngba ka website jong ka NTA ka ban sa plie paidbah naduh ka 6 tarik u Jymmang.
Haba kylli, u ma Lahkmen ula ong “Ka NTA kala pynbna ba ka eksam CUET kan long la kumno kumno ruh ha ka taiew ba-ar jong u bnai Naitung.
Ka por kala nang ïaid hynrei ka Sorkar Jylla kan dang ïai bteng ban ïakren bad ka Sorkar Pdeng ban lait na kane ka Test.
Kumba long mynta hi, ka CUET ka dei tang ka lynti ban ïoh rung klas ha ka kyrdan pule Under Graduate ha ki College bapher bapher".
U Myntri ula pyntip ba u Additional Chief Secretary ka Jylla ula buh ruh ka jingkyrpad ban nym pat pyntreikam ïa ka CUET hapoh ka Jylla Meghalaya na ka bynta une u snem ba mynta bad ong “Hynrei, ka UGC ka ieng skhem beit halor ka CUET bad kala kyntu ïa ka NTA ban buh ïa ki Centre ha kylleng ka Jylla ban pynlong ïa ka Entrance Test".
U Myntri u pyntip ba ula bthah ruh ïa ki College bapher bapher ba kin iarap lem ha kaban pynsngewthuh ïa ki samla pule halor ka jingdonkam jong ka CUET bad kumno ban applai ha kaban ïoh ialeh ïa kane ka test.
Shillong, Iaiong 21 : U Myntri ka tnad Arts and Culture u bah Sanbor Shullai ula leit jngoh bad jurip ïa u mot lai dong ha State Central Library Soso Tham Auditorium na ka bynta ban shna ïa ki maw mot dur jong ki khlawait ka jylla kiba kynthup ïa u Tirot Sing, u Kiang Nangbah bad Pa Togan Sangma.
La synrang lang ïa u myntri da u Commissioner Secretary bah Fedrick Kharkongor, Director kong Wanri Booth bad kiwei kiwei ki ophisar kum ka Kanchana Koch, kong D Kharjana.
U Bah Sanbor ula leh ïa kane ban thaw da ki maw mot ïa ki khlawait ka jylla kum ka dak ka jingkynmaw burom ïa ki kiba la aiti ban ïada ïa la ki jaidbynriew Khasi, Pnar bad Garo.
U la ïathuh ba ka tnad ka la mang 30 lak tyngka na ka bynta kane ka kam bad la buh thong ba dei ban pyndep hapoh 90 sngi ïa ka kam.
U la ong ba kane ka jingtei ka long ruh kum ka jingai mynsiem ïa ki khun samla ka ri bad ka jaidbynriew ba kin bud ïa ki dienjat jong kine ki riewkhraw, ki khlawait ban ïada bad pynneh pynsah ïa ki riti ki dustur jongki jaidbynriew riewlum rit paid jongka jylla.
Shillong, Ïaiong 21: Satang 3 tylli ki District ka Jylla kiba dang don mynta ïa ki nongpang Covid-19 ne ki active case kiba don baroh 4 ngut.
Ka East Khasi Hills kaba shah ktah jur tam ha kane ka jingpang ha kine ki laisnem tam bala leit noh, ka don mynta sa iwei i Nongpang bud sa ka East Jaiñtia Hills 2 ngut bad Ri-Bhoi lai ngut.
Ka Jylla kala sakhi ba ha kine ki arphew saw kynta bala leit noh, tang iwei i briew ila ïabit thymmai ïa ka jingpang.
Ka jingdon jong kiba ïap kala kot 1593 ngut.
Haduh 93792 ngut ki briew kila ïabit ïa kane ka jingpang ha kine ki laisnem tam mynta hynrei haduh 92193 ngut kila ïoh pat ïa ka jingkoit.
Shillong, Ïaiong 21: Ka rai ba dang shen jong ka Sorkar Jylla ban siew T.
3 lak kum ka bai lutksan sha ka Longkmie, kaba duh noh ïa i Khunlung hadien ba ka Ganesh Das Hospital ka kyntait ban sumar, kala pynmih ïa ka jingkylli ba hato ka Sorkar kan siew bai lutksan lang halor ka jingïap ki 877 ngut ki Khunlung ba dang kha ha u snem 2020 namar ka jingwan lynshop ka khlam Covid-19.
Halor ka jingai jingmut jong ka Meghalaya Human Rights Commission (MHRC), kaba la shim suo moto case pyrshah ïa ka Ganesh Das Hospital, ka Tnad ka Koit ka Khiah kala pyllait ïa ka song pisa ba T.
3 lak dang shen sha ka Kmie jong i Khunlung ba khlad.
Hynrei, ka jingkylli kala mih ba hato ka Sorkar kan ailang ïa kane ka song pisa sha ki Longïing kiba la shah ktah na ka jingïap palat 877 ngut ki Khunlung ba dang kha bad 61 ngut ki Longkmie ba leit kha khun ha Jylla hapdeng u bnai Ïaiong haduh Naitung 2020.
“Ka rai jong ka Sorkar kala pynkhmih lynti ruh ïa kiba bun balang ba kan ai lem ïa kajuh ka song jingiarap sha kiwei kiwei ki Longkmie kiba la mad ïa kajuh ka jingjia (jingkhlad i Khun ba dang kha)" ong kawei na ki Nongïalam Sengbhalang.
Dang shen, ka National Human Rights Commission kaba la shimkhia ïa ki khubor, kala pan jingpynshai na ka Sorkar Jylla halor ka jingïap ki Longkmie ba kha khun bad ki Khunlung ba dang shu kha ha Jylla.
Ha ka juban, ka Sorkar Jylla kala pyntip ba ki Longkmie ba armet kila kyntait ban leit shah sumar ha ki jaka sumar namar ka jingtieng ïoh ïa ki ïabit ïa ka jingpang Covid-19 bad ka jingtest ïa ka Covid-19, kaba lam sha ka jing ïap haduh 877 ngut ki Khunlung bad 61 ngut ki Longkmie ba dang armet.
“Ka daw jong ka jingïap ki Khunlung ha ka jingwad bniah la shem ba ka dei na ka jingbym ïoh ïa ki jingsumar sukher namar ki Kmie ba armet kila kyntait ban leit shah sumar ha ki jaka sumar na ka jingtieng ïa ka khlam Covid-19" ong ka kaiphod ka sorkar.
Ha ka 25 tarik Lber, ka Ïingkashari Meghalaya High Court haba shong bishar ïa ka PIL halor ak jingïap ki 877 ngut ki Khunlung bad 61 ngut ki Longkmie ba kha Khun ha Jylla ha ka por ba lynshop ka khlam, kala ai jingmut ïa ka Sorkar Jylla ban ai lem ïa ki song jingiarap ïa ki longïing kiba la duh ïa ki mynsiem namar ka jingbym ïoh ïa ki lad jingsumar.
Ka Ïingkashari kala bthah ruh ïa ka Sorkar Jylla ban ai ïa ka kaiphod kaba bniah halor kane kaba kyrshan ruh bad ki jingkheiñ jingdiah baroh.
Tura, Iaiong 21 : Namar ba don bun ngut kiba iap jyllop bad aksident ha ka jingleit bam khana lehkmen Easter ha ka Lah Sngi U Blei ba la dep ha ki bynta bapher bapher ka ri lum Garo, mynta ka sngi na ka liang u Deputy Commissioner ka West Garo Hills u Ram Singh ha ka jingïatrei lang bad ka Morthers’ Union, Tura ula lum da ka jingïalang ba kyrpang jong ki nongïalam Niam, ki Seng Bhalang, Council of Nokmas, ki Nonghikai ban ïakren bad ïamir jingmut halor kane ka kam kumno ban leh nangne shakhmat ban ym jia shuh kiba kum kine ki jingjia ba sngewsih.
Haba kren pynshai ha kane ka jingïalang na ka liang u DC u la ong ba kham mynshwa ruh u la ju lum ïa kaba kum kane ka jingïalang ban ïamir jingmut kumno ban khanglad ïa ka jingïaleh shongshit palat pud jong ki khun samla khamtam da kaba leit ïa dih ïa bam sha ki jaka bam khana kiba buh pat ïa ka jingim jongki haka jingma kaba khraw kata khamtam sharud ki wah bah ha ri lum Garo.
Haba ïakren kumno ban khanglad ïak i samla ban lait na ki jingdih buaid, u DC ula pynpaw ba donkam ban don noh ki jaka jngi, ki jaka ïalehikai ha kaba ki samla kin ïoh ban pynlut ïa ka por bad u la kyntu ruh ïaki kmie ki kpa ban peit bad sneng bha ïa la ki jong ki khun ki kti.
Ka President jongka Mothers’ Union ka la pynpaw ka jingsngewdiaw da kaba ong “ Balei ki khun samla ki long kumne mynta kim i hun shuh kata ka jingim bad ka la ong ba kine ki jingjia iap jyllop ha ki bynta bapher bapher ka la dei ban pynpeit mat lut ïa baroh.
Ka pan ïa ka jingïatrei lang na baroh khnang ba kum kine ki jingjia kin ym jia shuh.
Ka ruh ka la pynpaw ba ka sngewïahap bad ka jingkren jongu DC ba dang donkam ban don ki jaka ïalehkai khnang ba ki samla kin iïh ban pynlut por bad lait na ki jingdih buaid.
Ha kane ka jingïalang bun ki la ai ïa ki jingmut bapher bapher kum ka jingthaw da ki committee ban peitngor bad bud dien ïa ki khynnah skul bad ki shnong ki thaw, ban peitngor ïa ka jingiai jyllei ki dukan kyiad, ki Nokma bad ki bor synshar shnong ba kin shim khia ban pyrkhing ïa ka synshar ka khadar bad ter ter.
Shillong, ïaïong, 21: Ka jingïalang ba la khot pynlong da ka North Eastern Hills University (NEHU) bad ki Principal lem bad ki Khlieh pynïaid jong ki jaka pule ha ka sngi Palei ki la shim ïa ka rai ban pdiang ïa ka jingpynlong ïa ka Common University Entrance Test (CUET)-2022.
Ha kane ka jingïalang la sakhi lang da u Myntri ka tnat Pule Puthi ka Sorkar Jylla u Bah Lahkmen Rymbui.
U Vice Chancellor ka NEHU Prof.
Prabha Shankar Shukla ha ka jingïakren bad ki lad pathai khubor u la ïathuh ba kane ka jingïalang da kawei ka sur ka la shim ïa ka rai ban pyntreikam ïa ka CUET-2022.
U la ong ruh ba kin sa pyrshang ban ïakynduh lang ban ïathir ïatai ïa ki jingeh kiba lah ban mih khnang ban dup lah ban weng mardor.
U Public Relations Officer (PRO) jong ka NEHU Bah David Pyngrope u la ong ba ka Sorkar Jylla ruh ka la kyrshan ïa kane ka rai namarba kan long ka jingmyntoi hi ïa ki samla pule jong kane ka jylla hadien habud.
Katkum ka jingong jong u Bah Pyngrope, baroh ki samla pule kiba angnud ban ïoh jaka pule ha ki College kiba ïateh bad ka NEHU kin hap ban thoh ïa kane ka CEUT.
U la ong ruh ba kane ka rai ba pynlong ïa ka CUET-2022 ka dei kaba la pynmih da ka University Grants Commission (UGC) bad bynrap ba ka University ka hap ban shu pyntreikam tang ïa ka jingpynbna ba la phah da ka UGC.
Ha kawei pat ka liang, u Principal jong ka Union Christian College u Dr.
R.
M Manih u la ong ba bun na ki Principal jong ki Kolej ki la pynpaw ïa ki jingeh halor ka jingbym biang ki tiar ki tar namarba ka jingpynlong ïa kane ka eksamin kan long lyngba ki kor computer.
U la ong ba ka Sorkar Jylla ka la kular ban weng ïa kane ka jingeh da kaba buh ïa ki jaka thoh eksamin lane ki Examination Centres ha baroh ki District khnang ba ki samla pule kin ym duhnong.
U Principal jong ka Synod College u Dr.
RM Lyngdoh u la pynpaw ba ka jingeh mynta kan long ïa ki samla pule kiba wan na ki thaiñ nongkyndong namarba kin hap ban pyndonkam ïa ka computer ha kane ka eksamin.
U Dr.
Lyngdoh u la ong, watla katta ka University ka la rai ban pyntreikam beit shakhmat ïa ka CUET-2022.
Shuh shuh u la ong ba ki la ïoh ruh ka jingbthah ban pynsngewthuh ïa ki nonghikai bad ïa ki samla pule ha kaba ïadei bad ka jingpynlong ïa kane ka eksamin.
Ka NEHU ka la mynjur ban pdiang ïa ki samla pule na ka Under Graduate Courses lyngba ki College kiba ïateh bad ka hapoh ka jylla da kaba pynshong nongrim katkum ka jingïoh Marks ha ka CUET ïa kaba yn sa pynlong da ka National Testing Agency (NTA) shwa ban pynsdang ïa ka Academic Session ba thymmai jong u snem 2022-23.
Ka jingrejistar na ka bynta ka CUET ka la ïaid shakhmat bad ka tarik ba khatduh na ka bynta ki samla pule ban pyndep ïa ka jingpynrung kyrteng kan long ha ka 6 tarik, Jymmang, 2022.
Ki samla pule kiba kwah ban ïoh jaka pule ha ki Central University kin hap ban ïakhun shwa ïa kane ka eksamin.
Shillong, Ïaiong 21:Ka Sorkar Jylla kala rai ban pynieng noh da ki durmot ba radbah (gigantic figure) jong ki lai ngut ki khla wait ka Jylla ha phyllaw jong ka Tnad Arts & Culture kaba don ha State Central Library.
Kine ki durmot ki dei jong u Tirot Sing Syiem, u Kiang Nongbah bad Pa Togan N Sangma ïa kaba yn sa pynieng ha syndah jong u mot laidong ha State Central Library.
U Myntri ka Tnad Arts & Culture Bah Sanbor Shullai ula hiar jurip ïa kane ka jaka hynne ka sngi ha ka jingdon lang jong ki Ophisar ka Tnad Arts & Cultre bad u Bah Raphael Warjri Chief Creative Director ka Riti Academy of Virtual Arts u ban pyntrei ïa ka project.
Ïa u mot laidong bajrong kynshyeng yn sa bynrap da ki durmot ba radbah jong ki laingut ki khlawait ba pawnam ryngkat ka rynsan ba shynna na ka bynta ban kyntiew burom da ki syrwiang syntiew ha ki sngi lyngkhuh snem jong uwei-pa-uwei na ki khlawait.
U Bah Sanbor haba kren ha kane ka sngi ula ong ‘Katto katne ki seng bhalang ha jylla ki la aijingmut ban shna da ki motdur ba shynna bad baphuh baphieng jong ki khlawait ka Ri kumba la dep shna ïa ki motdur jong ki riewkhraw ka Ri India, ka Indira Gandhi bad u Netaji Subhash Chandra Bose’.
“Ki durmot ba thmu ban shna thymmai kin long ki nongmuna ban pynshlur bad ai mynsiem ïa ki samla ha kane ka aïom ba rakhe ïa ka lyngkhuh snem ba sanphew jong ka jylla bad lyngkhuh hynniewphew san snem jong ka Ri India" ong u Bah Sanbor.
U Bah Sanbor Shullai u la pynbna ruh ba la aiti ïa kane ka kam ba kynsai ha u barikor ba donnam ka jylla, Bah Raphael Warjri ban shtah ïa ki durmat lyngba ka synjuk ki barikor Khasi, ka Riti Academy.
“Ka long kaba donkam ban pynshlur ïa ki trai jylla khamtam ki samla ba don sap bad u Bah Raphael Warjri u la prat lynti da ka durmot ba kynsai ha khyrdop jong ka shlem Mattithaw bad Deiriti; bad ka jinglut jingsep ha ka bhah ba nyngkong ka long ha ka dor ka ba Laiphew Lak Tyngka, ha ka ba ka tnat sorkar kan sa pynbiang ïa ka bhah ba dang buddien haduh ban da dep pura.
La khmih lynti ba ka durmot ba nyngkong yn pyndep nogh hapoh ka lai bnai" ula ong.
Tura, Iaiong 21 : Kawei ka longkmie ka la ujor syndon da ka ejahar ha Tura Police Station pyrshah ïa u kynum jong u Myntri Rangbah jylla u Conrad K Sangma uba kyrteng u Sanjay A Sangma da kaba ka la kynnoh ba ula shim kabu ïa ka jinglong myntri rangbah u kynum jongu ban buh syndon da ka light saw bad ka siren ha ka kali shimet jongu.
Kat kum ka ejahar ka la pynpaw ba ha ka 17 tarik mynta u bnai ka la leit sha Rongjeng ban leit ontep ïa iba haïing jongka bad haba la wanphai na Rongjeng bad poi ha Tura ha Chasingre ha ka por kumba 9.
45 baje mynmiet la jia ka jingjur slap, leitlieh, phria bad pyrthat ba jur bha kumta la niah suki noh ïa ka kali ban lait na kino kino ki jingjia ba sngewsih.
Ha kum katei ka por la wan kawei ka Toyota Fortuner kaba don u number ML 08 J 1974 kaba la niah sted bha bad pynpah da ka Siren bad pynmeh light saw bad knieh khmat ïa baroh ki kali kynthup ïa ka kali jongka.
“ Nga la ïohi ba kiba bun ki kali ki jynjar ban ïoh jaka kynthup ïa ka jongnga ruh ban kynriah sharud ban pyllait ïa katei ka kali pah Siren.
Hynrei wat la katta ruh namar ma nga ba kiwei ki kali ki pyrkhat ba ka dei ka kali ki heh sorkar ne ki VVIP ki la kynriah beit sharud, kaba pynlyngngoh ïa nga ban tip ka long ba katei ka kali ka dei pynban ka jong u Sanjay A Sangma u kynum jong u Myntri Rangbah u bym shym long ei ei ruh ha ka sorkar hynrei tang u riew madan.
Hynrei u la shim kabu ban pyndonkam da ka Siren bad light saw ban ïaid baheh ha sor Tura.
Kumta ngam banse ban ujor da ka ejahar halor kane ka jingpyndonkam bakla jongu ïaka Siren bad light saw kaba la shah ban pyndonkam tang ki VVIP kata kum u President, Vice President, Prime Minister, Chief Justice, Speaker Lok Sabha namar ka tnad Road Transport bad Highway jongka sorkar pdeng ka la dep pynmih jingpynbna naduh ka 1 tarik Jymmang 2017 ha kaba la khang ban pyndonkam ïa ki light saw bad Siren ha ki kali shimet ne kali sorkar ruh lait noh tang ïa kitei ki heh ba la kdew haneng bad ki heh shipai haba ki leit sha kino kino ki kam ba kyrkieh.
Wat ki myntri sorkar ruh kim lah shuh ban pyndonkam light saw.
Kumta kane ka longkmie ka la kyntu ia ki bor pulit ban leh ïa kaba donkam kat kum ka aiñ kata ban rejister case bad tohkit bad pynshitom ïa u Sanjay kat kum ka aiñ ym ban leh shilliang khmat tang namar ba u dei u kynum jongu Myntri Rangbah ka jylla.
Khliehriat Iaiong 21: Kawei ka jingjia kaba la jia ha ka shnong ba khappud bad ka ri Bangladesh ha Hingaria, East Jaiñtia Hills District ha kaba lai ngut ki samla rangbah kiba dei na kajuh ka ïing shi para ar kmie ki la iap ha Shen ha ka jingshah ban ha ka dieng, kane ka la jia ha ka miet myn synia jong ka ka sngi saitjaiñ katba ki dang iohthiah lyngngai ha ka ïing trep ba ki ju sah miet ha ka bri ba ki trei ha kaba ha katei ka miet ka la don ka jingbeh lyer kaba jur bad ka jingther u slap, kumta ka dieng ka la hap ban ban ïa ki katba ki dang iohthiah.
Kitei ki lai ngut ki rangabah kiba la khlad ha ka jingshah ban ka dieng ki dei kiba la tip kyrteng kum u Asman Bareh, uba dei u khun jong i kong Ren surong bad bah Pril bareh, uwei pat u lanot u dei u bah Goldy Surong, u khun jong i kong Kesting Surong bad i bah Rit Pohshwet bad uwei pat u lanot u dei u bah Starty Surong, u khun jong i kong Bonnieta Surong.
Ki thymmei khubor ki iathuh ba kitei ki lai ngut shi para ar kmie, ki dei kiba ju trei sha bri bad ka bri kaba ki trei ka jngai bha na shnong ha kaba hap ban shong da ka lieng haduh lai kynta bad hadien kata hap iaid sa da ka kjat haduh lai kynta, kumta kitei ki samla rangbah ki ju sah miet sha bri ban pyndep ïa ki kam rep jong ki.
Ia ka met iap jong ki la lap da kiba ha ïing ha ka sngi nyngkong, ha kaba kine kiba ha iïng ruh ki dang thmu ban leit iarap kam lem ïa ki sha kata ka bri, hynrei ynda ki la poi ha kata ka jaka ki la sngew kyndit shi katdei eh namar ki la lap ba kitei lai ngut ki la iap ha ka jingshah ban ka dieng, ki la sngewthuh ba kitei ki lanot ki la khlad naduh ka miet sngi siatjaiñ ka 16 tarik namar ka jingjur ka lyer bad u slap ka la pynkhyllem ïa ki dieng ki siej.
Ia kitei ki lanot la warah sha shnong (Hingaria) ha kaba ïa ka met ba sah jong ki la pyndep bad tep don burom hynnin ka sngi.
Shillong, ïaïong, 21: U Bah J.
Dringwell Rymbai uba la long teng u Myntri Rangbah barim jong ka Jylla Meghalaya u la khladnoh na kane ka sla pyrthei ha ka 21 tarik mynta u bnai ha ingsah jong u ha Mawlai Nongpathaw, Shillong ha ka rta kaba la 88 snem.
Ïa u Bah JD Rymbai, uba dei u Lamphang barim jong ka Ingdorbar Thawaiñ ka Jylla, la kha ha ka 26 tarik u bnai Risaw, 1934 na ka longïing kaba duk.
U la hap ban iehnoh shiteng por ïa ka jingpule mynba u dang pule ïa ka Graduation.
Ha ka jingïaid lynti jong u, u la sdang nyngkong eh ïa ka kam kum u nonghikai skul ha kawei ka skul Sorkar.
Hadien ba u la pyndep ïa ka jingpule Graduate bad ïa ka Bachelor of education u la shah thung kum u Headmaster hapoh ka skul.
Hadien ka jingiehnoh ïa ka kam hikai skul, u la rung pat sa sha ka jylli jong ka saiñ pyrthei ha u snem 1983 bad u la ïakhun ïa ka elekshon sha ka Iingdorbar Thawain na ka tiket jong ka Seng Congress na Jirang Constituency ha kaba u la ïoh kheit ïa u soh ka jingjop.
Ha une ujuh u hi u snem ba u la jop nyngong eh u la shah thung kum u Symbud Lamphang jong ka Iingdorbar Thawaiñ.
Nalorkata, u la jop ïa ka Elekshon haduh lai samoi kynthih na Jirang Constituency kata ha u snem 1993, 1998 bad 2003.
Ha u snem 1993, u la shah jied kum u Lamphang jong ka Iingdorbar Thawaiñ.
Naduh u snem 1998, u la peit bun tylli ki tnat treikam kum u Myntri hapoh ka sorkar Jylla.
Naduh u snem 2003 haduh u snem 2006 u Bah Rymbai u la long u paralok uba ïajan tam eh jong u Bah D.
D.
Lapang bad hadien ka jingshah pynhiar shuki jong u Bah Lapang ha u snem 2006, u Bah Rymbai u la shimti bujli kum u Myntri Rangbah jong ka jylla Meghalaya ha ka 15 tarik u bnai Jylliew, 2006 haduh u nai Lber, 2007.
U Bah Rymbai u la shongthait noh na ka jylli jong ka saiñpyrthei ha ka 4 tarik, Kyllalyngkot, 2008.
Ïa ka met ba dang sah jong u, yn sa tep donburom ha ka sngi saitjaiñ ka 23 tarik u bnai ïaiong, 2022.
U la iehnoh shadien i Kurim i Kong Peggymon Pathaw bad don san ngut ki khun, arngut ki shynrnag bad lai ngut ki kynthei.
Ka Sorkar Jylla lyngba u Principal Secretary ka Sorkar Jylla u Dr.
Shakil P.
Ahammed, u la pyntip ba ka Sorkar Jylla ka la pynbna naduh ka 21 tarik haduh ka 23 tarik kum ka sngi ïam briew ha ka jylla baroh kawei kum ka dak ka jingburom ïa ka met ba dang sah jong u Bah JD Rymbai.
Ha kine ki lai sngi, yn ym pynlong ïa kino kino ki tamasa bad ïa ka lama lairong jong ka ri yn pynher tang shiteng ha baroh ki ophis treikam jong ka jylla baroh kawei.
Shillong, Ïaiong 21: Ka Ïingkashari Meghalaya High Court hynne ka sngi palei kala bthah ïa ka Sorkar Jylla ba kan shna ïa ka phatok bynrap ba shipor (Temporary Additional Facility) khnang ban lah weng ïa ka jingkhapngiah jong ka Shillong District Jail.
Haba shong bishar ïa ka PIL halor kane ka kam, ka Kashari ki arngut ki Nongbishar kala ong ba kaei kaba paw ka pyni ba ka Sorkar kala shim ïa ki sienjam ha kaban pynjanai ïa ka jinglong jingman jong ki phatok.
Hynrei, hapoh ka phatok ha Shillong, la i ba haduh 300% la pynshong ïa ki briew haba kdew ba donkam ban leh eiei noh mardor ïa kane.
“Ka Sorkar kala hap ban shim ïa ka sienjam ban pynthikna ba ka dei ban don kawei pat ka lynti ba hap ban leh mardor ha ka ban weng ïa ka jing khapngiah jong ka phatok ha Shillong.
Ka sorkar ka lah ruh ban pyrkhat ïa ka phatok bynrap ba shipor" ong ka Ïingkashari.
La ka long kumno kumno ruh, ym lah satia ban pdiang ba kin don ki phatok ba pynsah haduh 300% ki briew.
Ïa mynta, ka Shillong District jail ka don haduh 464 ngut ki koidi bala set na ka jingngiam briew ba tang 175 ngut.
Kane ka phatok bala tei naduh u snem 1897, ka dei kaba set ïa ki koidi Under Trial Prisoners (UTP) na East Khasi Hills, West Khasi Hills bad South West Khasi Hills District.
La pyntip ruh sha ka Ïingkashari ba nalor ki san tylli ki phatok kiba don mynta ha Shillong, Tura, Williamnagar, Nongpoh bad Jowai, ka Sorkar ka dang pyntrei ruh mynta ïa ka phatok ha Nongstoiñ nalor ka Central Jail ka ban sa don hajan ka Nongbah Shillong.
Ka Ïingkashari kala buh ban shong bishar biang ïa kane ka mukotduma ha ka 6 tarik u Jylliew.
Shillong, Iaiong 21 : U Symbud Myntri Rangbah ka jylla u bah Prestone Tynsong ula kren shai kdar ba ka jinglong trai ïa ki jaka puta kan neh beit bad ki trai jaka bad ka sorkar Meghalaya ne Assam kim don bor ei ei ban mushlia halor kane ka jinglong trai namar ka jingpynbeit ïa u pud u sam kam mut ba lada hap ka jaka sha Assam kan dei noh ka jongka sorkar Assam bad lada hap sha Meghalaya kan dei noh jongka sorkar Meghalaya hynrei ka khyndew ka shyiap kan ïai neh beit bad ki trai jaka puta.
U la kren shai ïa kane namar ki don kiba kynnoh ba ka sorkar MDA ka la ai lut ïa ki jaka puta sha ka Assam hynrei kam mut kumta “ Ngi shu pynbeit ïa u pud u sam hynrei ïa ka jinglong trai ia ki jaka puta ne khyndew ka shyiap kan ïai neh beit bad ki trai hi.
Kam pher lada ki hap ha u pud Meghalaya ne ha u pud Assam hynrei ki trai kin neh hi ki trai jaka puta" ong u Symbud Myntri Rangbah haba ïakren bad ki nongthoh khubor.
“ Nga kyntu namar kata ïa ki nongïalam seng saiñ pyrthei, seng bhalang bad wat ki bor synshar shnong ruh ba kim dei ban ïalam bakla ïa ki paid nongshong shnong ka jylla khamtam kito kiba ha khappud namar ki ar sorkar kim lah ban knieh ïa ka jinglong trai ki jaka puta.
Lada hap sha Assam bad ki trai ki dei u nong Meghalaya kito ki jaka kan dei hi bad ki trai na Meghalaya bad kan long ruh kumjuh lada ka jaka ka hap sha Meghalaya hadien ka jingpynbeit pud, ka jinglong trai ki dei na Assam ki jaka kin hap hi jong kito ki trai na Assam".
U la ïathuh ba na ka liang ka bor sorkar ka la bthah ïaki bor synshar District bad ki Block ruh ba ki dei ban pynsngewthuh shai bha ïa kane bad ki paid nongshong shnong ha khappud bad wat bad ki bor synshar ruh ba kim dei ban shah ïalam bakla da lei lei ruh.
“ Ngi la ïasoi soskular bad mynjur ban pynbeit ïa u pud bad ka kam kaba sah ka dei jongka Survey of India namar kane kan wan thew wan woh thik pathik bad hadien kata kan sa ai ïa ka kaiphod ba pura sha ka sorkar pdeng ba kan rah ïa kane ka kam hapoh ïing dorbar Parliament khnang ban ïoh ka jingmynjur halor kane ka jingpynbeit ïa u pud u sam pynkut, u Symbud Myntri Rangbah.
Shillong, Iaiong 21 : Ka jingkhring briew na ka bynta ka elekshon MLA ka ban long ha u 2023 kam shongshit shuh mynta tang ha ka Sem NPP hynrei ka la shongshit wat ha ka Sem ka UDP ruh namar kane ka seng riewlum kaba khlaiñ ka kylla long kawei na ki party kaba sdang ban thnem bha ha ka jingwan pan tiket da ki MLA na kiwei pat ki party.
Katkum ki tyllong khubor kiba tikna la ïathuh ba tad haduh mynta, ki la don haduh kumba san ngut ki MLA kiba ka jingïakren ka la ïaid shakhmat na ka bynta ba kin aireng noh na ka tiket UDP ha ka elekshon MLA 2023.
Kine ki long ar na ka Congress kata u bah Process T Sawkmie MLA ka Mawlai bad u bah Mayralborn Syiem MLA ka Nongpoh, arngut na ka TMC bah Hima Shangpliang MLA ka Mawsynram bad bah George B Lyngdoh MLA ka Umroi Constituency bad uwei na ka HSPDP u bah Renikton Lyngdoh Tongkhar MLA ka Mawkyrwat.
La ïoh jingtip ruh ba na kitei ki san ngut hi, lai ngut ki dei kiba la pyntikna pura ba kin ïakhun beit na ka party ha u 2023 katba ki arngut kiwei pat ka jingïakren ka dang ïaid hapdeng ki nongïalam jong ka party bad kitei ki MLA.
“Ka jingïakren mynta ka dang ïaid bad lehse hadien katto katne por ngin sa lah ban ai ka jingtip kaba pura halor kane ka jingsyllok jongngi bad ki bor pynïaid jong ka party," ong uwei na ki nongïalam jong kitei ki MLA.
Haba ïoh pat ban ïa kren bad ki nongïalam jong ka UDP na ka constituency ba kitei ki MLA ki pan tiket, la ïathuh ba tad haduh mynta hi katei ka jingïakren ka dang long beit bad ki nongïalam ba halor duh jongka party.
La ïoh jingtip ruh ba ki don bun ki MLA barim na kiwei ki party kynthup ïa u Myntri barim ka tnad Kam pohïing ka Jylla, Bah HDR Lyngdoh kiba la pynkhreh mynta ban pynïasoh noh shen sha ka UDP.
Shillong, Ïaïong 22: Ka Nongrim Hills SC kala pynliem da 1-0 pyrshah ïa ka Umphyrnai SC ha ka First Division ha ka jingïakhun ha ka sngi Thohdieng ha madan MFA, Polo, Shillong.
Ha ka kylla step ka jingïakhun hapdeng kine ki ar tylli ki team ka long kaba ïakhaid bha khlem da don ba lah ban ïathep kol.
Dei ha ka kylla miet, ka Nongrim Hills kala ïoh ban pynkhih jar ïa kaba la thep da u Phibankhraw Nongkhlaw ha ka minit ïalehkai ba 56 bad khur syndon ïa ka nam jop.
Shillong, Ïaïong 22: Ka Meghalaya kala pynkut ïa ka jingïaid lynti jong ka da ka nam jop ha ka lympung ïalehkai Col CK Nayudu ha ka jingïakhun kaba saw bad kaba khadduh na ka plate group ha ka sngi Thohdieng ha Cuttack, da kaba pynliem da saw wicket pyrshah ïa ka Mizoram.
Da kaba jop arsien, ïakhaid shisien bad rem shisien, ka Meghalaya kala pynkut ha ka kyrdan kaba lai na katei ka group, ïaryngkat bad ka Nagaland kaba don ha ka kyrdan ba ar da kaba khur mar 13 point hynrei ïapher ha ka jingkamai ron bad khur wicket.
Ka Meghalaya ka la hap ban ïakhun ban jop da 83 ron ha ka inning kaba ar hynrei ka khlem lah ban kama ron ha kaba sdang ka jingïalehkai, da kaba duh noh saw wicket bad kamai tang 11 ron shwa ba u Abhishek Gupta bad u Roberth Sangma kin pynkhie khlieh biang ha ka kamai ron ban ïalam ïa ka kynhun sha ka kyrdan ba lai.
Ka Mizoram haba bteng biang ïa ka 170/8 bad kala lah ban kamai shuh sa 61 ron ban pyndep da 231 ron bad shah pynhap lut baroh ki wicket.
Ki arngut ki rangïalehkai kila kamai ron lang da kaba ïarap ïa ka kynhun ban kamai sa 96 ron.
U Abhishek Kumar marwei u ïoh ban pynhap ïa kitei ki ar tylli ki wicket bad pyndep ha kane ka sngi da kaba khur 3 wicket ai kamai 27 ron.
Ka Meghalaya ha ka inning kaba nyngkong ka kamai 375 bad ka Mizoram ka kamai 226 ron, ha kaba ka la buh ïa ka thong kaba 83 ron.
Ha kane ka jingïakhun, ka Mizoram kala lah ban ïalehkai bha ha ka liang ka kawang bol ha kaba kala ïoh ban pynhap ïa ki saw tylli ki wicket, hynrei u Gupta bad u Roberth kila kamai ron lang da 45 ron ha kaba ka kynhun kala jan kot sha ka thong shwa ba u Gupta (25) un shah pynhap wicket lyngba ka stumping.
Ka Meghalaya kala duh jingkyrmen hadien ba u Roberth u la shah pynhap wicket lyngba ka run out bad kamai 23 ron, kumta ka kynhun ka donkam sa 25 ron ban kynjoh sha ka thong da kaba sah sa saw wicket.
Ïa kitei ki ron la hap ban kitkhlieh da ki nongkawang bol ba kynthup ïa u Bipin Kumar Ray bad Agreas Chamcham Sangma ha kaba kitei ki arngut kila lah ban tied bha da kaba khyrwit lai tylli ki four bad kawei ka six ha kaba ka Meghalaya ka kamai da 85 ron duh noh 6 wicket.
Shillong, Ïaïong 22: Ki rangïalehkai football ka Meghalaya kila la aiti lut ïalade met bad mynsiem hapdeng madan, hynrei kim shym la ïoh kheit ïa u soh ba thiang ha kaba kila mad noh ka nam rem da 4-3 hakhmat ka West Bengal kaba dei ruh ka lahduh barim ha ka lympung ïalehkai National Football Championship (Santosh Trophy) ha ka jingïakhun ha ka sngi Thohdieng ha Kottappadi Football Stadium, Kerala.
Ha mar ba sdang ka jingïalehkai hadien ba ka West Bengal kala lamkhmat ha ka thep kol, ka Meghalaya kala ïoh ban pynphai kylliang hadien ba kala shah lamkhmat arsien, hynrei ha ka jingïakhun jong ka kylla miet ka Meghalaya kam shym la lah ban pynphai kylliang.
Ka WB kala lamkhmat nyngkong ha ka minit ïalehkai ba 23 ha ka jingïakhun jong ka Group A hynrei u Sangti Janai Shianglong u la lah ban pynshat ïa ka bol na ki rangïalehkai dien ka West Bengal bad ïoh ruh ban pynïakhaid na bynta ka Meghalaya ha ka minit ïalehkai ba 40.
Pynban, ka kynhun kala shah lamkhmat biang ha ka jingïakhun shwa ban kut ka kylla miet na ka daw ka jingbakla pynur ïa u rangïalehkai hapoh ka area kol ha kaba ka West Bengal kala ïoh ka kabu kaba biang ban pynphai bad kala lamkhmat da 2-1 kol.
U Shano Tariang u la lah ban ïalehkai bha bad thep ïa ka kol pynïakhaid na bynta ka kynhun ha ka minit ba 46 hynrei tang hadien katto katne minit ka West Bengal kala ïoh ban pynphai kylla.
Ka jingïakhun hapdeng kine ki ar tylli ki team ka la nang ïathnem bad jwat bha ha baroh arliang.
U Shano Tariang sa shisien pat u la ïoh ban thep ïa ka shi kol ha ka minit ba 65 kaba la pynlong ïa ka jingïalehkai ban ïakhaid da 3-3 kol.
Ka West Bengal kala ïoh ban pynphai biang ha ka minit ba 69.
Ka Meghalaya kala mad noh ka nam rem hadien ba ka khlem lah ban pynrung ïa ka penalty ba kala ïoh ha ka minit 85 ba la shut da u kapten jong ka kynhun u Hardy Cliff Nongbri.
Da kaba khur saw point na ki laisien ïakhun, ka Meghalaya kan sa aireng pat khadduh ïa ka Punjab ha ka sngi U Blei ha ka por 8 baje mynmiet.
Kumta ha katei ka jingïalehkai ka Meghalaya ka donkam ban jop khnang ba kan ïoh ban pyndep ha ka Top Two ban rung pat sha kawei ka kyrdan ïakhun.
Shillong, Ïaïong 22: Ka Meghalaya State Olympic Association (MSOA) kala pynbna ba ka lympung ïalehkai wat ba saw jong ka Meghalaya Games kan sdang naduh ka 2 tarik haduh 6 tarik Jymmang 2022 ha kylleng ki jaka ïalehkai ha Nongbah ShillongKane ka lympung ba mynta u snem kan dei ka lympung kaba heh tam ha kaba kin don haduh 2,600 ngut ki nongïalehkai kiban ïashim bynta ha ki 19 tylli ki jait jingïalehkai, haba ïanujor bad ka wat ïalehkai kaba khadduh (2019-20) ha kaba ki don 1,500 ngut kiba la ïashim bynta ha ki 14 tylli ki jait jingïalehkai.
Na ka liang ka Meghalaya State Olympic Association (MSOA) ka ai khublei kyrpang ïa ka sorkar jylla kaba la kyrshan pisa kaba T.
2.
23 Klur ban pynlong ïa kane ka lympung Meghalaya Games da kaba kaba dei ka lympung kaban sei ïa ka sap ïalehkai ki samla jong ka jylla.
“Ngi ai khublei ïa ka sorkar Meghalaya kaba la kyrshan ïa kane ka Meghalaya Games kaba dei ka lad ka kabu na bynta ki nongïalehkai ka jylla ba kin ïoh jingmyntoi bad kan ïarap ruh na bynta jong ngi ban sei ïa ki lahduh ha ka lawei ïalehkai national bad wat ha ki international ruh kumjuh," ong u Bah John F Kharshiing uba dei u Working President jong ka MSOA haba kren sha ki lad pathai khubor ha ka ophis treikam jong ka Association ha ka sngi Thohdieng.
U la ong ruh ba ka sorkar ba mynta kala shim ïa ka rai kaba biang eh ban wanrah pat ïa ka Meghalaya Games naduh u snem 2020 hadien 16 tylli ki snem ba la sdang nyngkong ïa kane ka lympung.
“Ngi la lah ban pynlong biang ïa kane ka lympung hadien ka jingshah pynthut ha ka khlam jingpang Covid-19, kaba la pynthut ïa ki nongïalehkai.
Ngi la sakhi ka jingthrang jong baroh ki district ban ïashim bynta ha kane ka lympung bad ka long ruh ka jingkmen hadien ba ka sorkar kala rai ban pynlong ïa ka manla u snem," ong u Bah John Kharshiing.
Haba phai ha u snem 2020, kaba dei ka sien pynlong kaba laisien, ïa kiba bun ki jingïalehkai la pynlong ha JN Sports Complex.
Katba mynta u snem, na ka daw ka jingkynrum kynram na ka jingïaid shaphrang ka jingshna pynbna ïa katei ka stadium, ïa kiba bun ki jingïalehkai yn pynlong ha sport compler jong ka Sports Authority of India kaba don ha North-Eastern Hill University, bad kaban pynkut ruh ïa kane ka lympung ha katei ka jaka.
Na ka liang u bah Bor Diengdoh uba dei u Vice-President ka MSOA u la ïathuh ba ïa ka sngi plie pyrda yn pynlong ha madan First Ground jong ka Shillong Sports Association, Polo ha ka 3 tarik Jymmang bad yn pynlong ruh tang katto katne tylli ki jingïalehkai.
Katba na ka liang u Bah Finely Pariat uba dei u General Secretary u la ïathuh ba kiba bun ki synjuk ïalehkai hapoh ka jylla kila pynlong ïa ki championships, hynrei ka Meghalaya Games kan dei shi bynta ban jied ïa ki nongïalehkai kiban mihkhmat ïa ka jylla sha ki lympung ïalehkai National.
Kiwei kiwei ki jylla ka thaiñ North East, kum ka Assam, Manipur bad Arunachal Pradesh, kila dep ban pynlong ïa kaba kum kane ka lympung kaba la ïarap na bynta ban kyntiew ïa ka sap jong ki nongïalehkai.
Nongpoh, Ïaiong 22: Ka Mawlasnai Parish mynta ka sngi ha ka jingpynhap pyrda noh ïa ka Inter Parish Football Tournament 2022 jong ka Zone VII ba la pynlong ha Madan ïalehkai ka Shnong Nongrah Umroi ka la ioh rah syndon ïa ka nam lahduh hadien ba ka la pynlien noh ïa ka Mawbri Parish ha ka jingïakhun ban ioh rah ïa ka nam lahduh jong kane ka tournament.
Ïa kane ka tournament la wan ban pynhap pyrda da u MLA ka Umroi, u Bah George B.
Lyngdoh kum u kongsan bad la sakhi lang ruh da ka jingdon lang u Bah Richard Kahit, President Seng rangbah shillong Archdiocese kum u symbut kongsan bad kynthup ruh u Bah Jona Shadap, President ka Zone VII, Fr Balestine Marbaniang Parish Priest Mawbri, Sport Secretary, Joplin Sten bad kiwei kiwei ki riew ranghah na ka Balang Katholik ba hap ha ka Zone VII.
Ki parish kiba la wan ban shim bynta ha kane ka tournament ki kynthup ïa ka Parish Mawlasnai, Mawbri, Umsohlait, Umbir bad Parish Umsning bad napdeng kitei ki 5 tylli ki Parish ka Mawlasnai Parish ka la ioh ioh rah ïa ka nam jop hadien ba ka la pynliem noh ïa ka Mawbri Parish da 1-0 ha ka jingïakhun ïa ka phainal ban ioh rah syndon ïa kane ka nam lahduh jong ka tournament.
Ha kane ka sngi la sam ruh ïa ki khusnam sha kitei ki ar kynhun kiba la ioh rah ïa ka nam jop bad kynthup ruh ki khusnam shimet ba kynthup player of the match ba la rah da u Bah Wallam shadap na Mawlasnai parish, player ka tournament da u Hubert Syngkli, Best Goalkeeper da u Abiroi Mawroh na Mawlasnai Parish, ha kaba ïa ki khusnam la sam da u MLA ka Umroi, u Bah George B.
Lyngdoh kum u kongsan jong kane ka sngi ba la pynhap pyrda noh ïa kane ka tournament.
Jowai, Ïaïong 22: Ha ka jingïakhun ba nyngkong jong ka ‘2nd U Adelbert Laloo Memorial Trophy’ kaba la long mynta ka sngi 22 tarik u Ïaïong ha madan Kiang Nangbha Stadium Jowai, na ka liang ka kynhun ïalehkai jong ka Mupliang kala jop da 2-1 kol ïa ka Newhills.
Ka jingïakhun ba ar kala long hapdeng ka Mookyrdup pyrshah ïa ka Chyrmang Wah, ka kynhun ïalehkai jong ka Mookyrdup kala jop da 6-0 kol, katba ha ka jingïakhun kaba lai ka kynhun ïalehkai jong ka Lumbhahdakha Wahiajer ka la jop da 3-0 kol.
Ka jingïakhun lashai ka sngi 23 tarik kan long hapdeng ka Khliehmuchut Shangpung pyrshah ïa ka Lumchyrmang Mihmyntdu ha ka por 11 baje mynstep, ka Tpep Pale pyrshah ïa ka Mulang Ialong ha ka por 1 baje nohphai sngi bad ka Pateinki Sabah pyrshah ïa ka Ksehsylle Ialong haka por 3 baje janmiet.
Ki social media kum ka Facebook ki dei kiba ïarap banpynduna lada phi don hapdeng ka jingkhih khuslai, ka jinglong artatien bad ka jingbanbor ka jingmut jingpyrkhat.
Hashuwa kane ka la don ka jingpynpaw ba kine ki social media ki dei kiba lah ban ktah ha ka liang ka koit ka khiah bad lah ban long ka daw halor ka jingkhuslai bad ka jinglong kynjah marwei.
Hynrei ha kane ka kynti la kdew ba ka jingpyndonkam ïa ki social media bad ka Internet manla ka por ka lah ban kyntiew ha ka liang ka koit ka khiah ka bor jabieng.
Ha kajuh ka por ruh ki dei kiba lah ban pyllait na kiba bun jait ki jingshah ktah ha ka liang ka bor jabieng kum ka jingkhuslai bad ka jinglong artatien.
Ki social media ban kyntiew halor ka koit ka khiah ka bor jabieng :Ki tekhnoloji ba ïadei bad ki lad jingïakren bad ka jingpyndonkam ki social media kum ka Facebook, Whatsapp, Snapchat bad ka Instagram ka dei kaba lah ban pynneh halor ka jingïadei.
Ha kajuh ka por ruh ka lah ban pynsuk halor ka jingïoh jingtip ha ka liang ka koit ka khiah.
Bad kane ka paw shai ba ka dei kaba lah ban pyllait na ka jingshah ktah ha ka liang ka koit ka khiah ka bor jabieng.
La kdew ba kito ki briew kiba ju pyndonkam ki social media ki duna haduh 63% ban mad ka jingshah banbor ka jingmut jingpyrkhat kynthup ka jinglong khuslai bad artatien.
Kane ka jingpynpaw ka long mar pyrshah bad ka jingdon ka jingkam ba ki social media, internet bad ki mobile tekhnoloji ki dei kiba noh synñiang ha ka liang ka koit ka khiah ka bor jabieng.
Kane ka jingkam ka lah ban urlong namar ka duna ban khmihbniah hapdeng kiba bun halor ka jingdon jingïadei ha ka jingpyndonkam ki social media bad ka ka koit ka khiah ka bor jabieng.
Kham bun hi kine ki jingkam ki la mih namar ba la pynleit jingmut tang ha ki khynnah samla bad ki khynnah kiba dang don hapdeng ki jingpule.
Ka jingktah ba mih na ki social media halor ka koit ka khiah ka bor jabieng ka dei kaba la batai da ka kyrdan jong ka jingim ha ka jaka jong ka jingpyndonkam ï aka tekhnoloji.
Hapdeng ka jinglah ban pynpaw wat kiei kiei kiba rit tam bad la ki jong kiba ieid ba jan lyngba ki social media, ka dei kaba lah ban wallam ka jinglong jan bad ka jingdon ka jingsngew suk.
Kine harum napdeng ki lynti kiba lah ban ai jingmyntoi bad lah ban pyllait n aka jingkhuslai :Ka jingtrei ïa la ka jong ka kam : Ka jingtrei la ka jong ka kam manla ka sngi bad pynbunkam manla ka sngi ïalade ka dei kaba lah ban ai jingïada n aka jingkhuslai ne pynduna ki dak jingshitom halor kane.
Ka jingkilan met : Ka jingkhih jingksar ka met bad ka jingkilan met ka dei kaba pynmih ki endorphins ne ki hormone kiba lah ban wallam ka jinglong kmen.
Naduh ka jinglah ban pynhiar ka jingkhia haduh ka koit ka khiah ka bor met bad ka bor jabieng, ki don bun ki jingmyntoi ba ngi lah ban ïoh lyngba ka jingkilan met kiba ngim poi pyrkhat satia.
Ka jingkilan met manla ka sngi ka lah ban ruh ban pyllait na ka jingkhuslai.
Ki jingbam kiba tei : Phi paw ïa kaei kaba phi bam.
Phim dei ban bud ka lynti jong ka fad diet ban poi sh aka thong halor ka jinglah ban pynhiar ka jingkhia ne ka jingduna ka jingheh kpoh.
Ka jingkiar shisyndon na ka carb ha ka jingpyrshang ban pynhiar ka jingkhia ka dei kaba lah ban pynkiew ka jingbitar bad nangpynjur ka jingdon ki dak jingshitom halor ka jingkhuslai.
Ka jingpynbiang ki jingbam ha ka rukom kaba dei bad tei ka dei kaba lah ban ai jingmyntoi shibun halor ka koit ka khiah ka bor jabieng.
Ka jingïohthiah bha : Ka long kaba donkam ban khmihthuh halor ka por ïohthiah bad pynthikna ba phi ïohthiah bha bad thikna ba lah ban pyllait n aka jingkhuslai.
Ka jingïohthiah bha baroh shimiet ka long kaba kongsan n aka bynta ka koit ka khiah ka bor met bad ka bor jabieng.
Ka jingkhuslai ka lah ban buh jingeh ba phin ïohthiah hynrei phi donkam ban pyrshang.
Leh ki kam kiba thymmai : Kane ka long kawei napdeng ki lynti kaba lah ban pyllait n aka jingkhuslai.
Haba phi khie naba thiah manla ka sngi buh ha ka jingmut ban leh kaei kaei kaba thymmai, kaei kaba phi sngewtynnad, kaba ai jingkmen bad pynsngew suk ïaphi.
Pyrshang ban bsuh ki jingmut kiba thymmai kane ka dei kaba lah ban pyllait n aka jingkhuslai.
Shillong, Ïaïong 22: Ka kynhun ïalehkai karate ba 29 ngut jong ka jylla hapoh ka jingïalam u Bah Sensei MIngson Rymbai bad Sensei Arjun Sewa kum u coach bad manager kin leit ban ïashim bynta ha ka rynsan ïalehkai karate kaba la tip kum ka 3rd Leongthang Shotokan Karate Championship 2022 kaban long ha Deshbhakta Tarum Ram Phookan Indoor Stadium, Guwahati naduh ka 23 tarik haduh 24 tarik Ïaïong 2022.
Kine ki nongïalehkai karate ki kynthup ïa u Keridame Khongjee, Saphibanri Kharlyngdoh, Dayalangki Challam, Sandameka V.
Langstieh, ka Anysha Wahlang, Iwan Naki L.
Khongjee, Saphira Lyngkhoi, Reha Dkhar, Daphilahun M.
Wahlang, Dutyfull Lyngdoh, ka Saralin Rynghang, Daiarisa Nongrum, Laiarisa Nongrum, Naribasuk Bareh, Carenia Rapthap.
U Hymson Challam, Francis Marbaniang, Samebanmerbha S.
Blah, Damebanmerbha S.
Blah, Ram Lanong, Lakhon Lanong, Gregorwilson Makdoh, Ferdinand S.
Rani, Damanbha Pde, Jake D.
Syiemiong, u Gideon Tympuin, Aventinus G.
Mylliem, Jasper D.
Pdang bad u Teiborlang Lapang.
Na ka liang ka All Meghalaya Karate-Do Association (AMKA) lyngba u Bah Ksan Kupar Warjri uba dei u General Secretary ka kitbok kitrwiang ïa kine ki rang bad thei ïalehkai karate ba kin ïalehkai bha ban wanrah nam bad burom ïa ka jylla hi baroh kawei.
Mawkyrwat, Ïaïong 22: Hadien ka jingwan jong u slap, ka lei lieh bad ka lyer kaba jur ha kine ki kyndiat taïew ka la don katto katne ka jingshah ktah jong ki ïing ba ki briew ki shong ki sah, ki dukan bad kumjuh ruh ïa ka Mawkyrwat Indoor Hall kaba don ha shnong Mawkyrwat, South West Khasi Hills District hajan ka State Bank of India Mawkyrwat Branch ha kaba ka la shah lit ïa ki bynta jong ki jingtap ne ki tin.
Halor kane ka jingshah ktah jong ki bor ka mariang ïa kane ka Mawkyrwat Indoor Hall, u Myntri ba dei peit ïa ka kam ïalehkai jong ka jylla Meghalaya, u Banteidor Lyngdoh ha ryngkat u MLA ka Mawkyrwat Constituency, u bah Renikton Lyngdoh Tongkhar uba dei ruh u Myntri ka tnad Umbam Umdih jong ka jylla ha ka 21 tarik u Ïaïong, 2022 ki la hiar ban jurip ïa katei ka Indoor ha ka jingsynranlang jong ki nongkitkam jong ka Mawkyrwat Sports Association (MSA) ba la lam khmat da u Galvender Marbaniang kum u President bad u Elevenson Wanniang kum u General Secretary.
Shuh shuh ha kane ka sngi na ka liang ka Mawkyrwat Sports Association (MSA) ka la ai ruh ka dorkhas sha u Myntri ba dei peit ïa ka kam ïalehkai jong ka jylla Meghalaya ban pyntip bad pyni halor ka jingshah pynjulor jong ka Mawkyrwat Indoor Hall khnang ba un sa shim khia bad leh ïa kaba donkam nangne shakhmat.
U bah Banteidor Lyngdoh, Myntri ba dei peit ïa ka kam ïalehkai jong ka jylla Meghalaya haba kren ha ki lad pathai khubor hadien ka jingleit jurip ïa kane ka Indoor Stadium u la ong ba kam dei ba un shu wan ban peit kai ïa kane ka jingshah pynjot ha ki bor jong ka mariang, hynrei na ka liang jong u kum u nongpeit nongjngoh ïa ka kam ïalehkai hapoh ka jylla Meghalaya un sa shimkhia bad u la kubur da kaba kular ban thaw ki lad ki lynti ban phah maramot noh mardor khnang ba kan nym long ka jingduhnong na ka bynta ki khun samla jong ka shnong ka thaw bad kumjuh jong ka distrik hi baroh kawei kiba don ka sap ha ki kam ïalehkai.
Nongstoiñ, Ïaiong 22: Ka Ashirvad Pipe Pvt.
Ltd.
ha ka sngi thohdieng jong ka taiew ka la pynlong ïa ka prokram pyni nongmuna ïa ki jingmyntoi bad ki rukom pyndonkam ïa ki HDPE pipe (Pipe Jri), kiba long kiba kham rit dor bad kham neh slem ban ïa u pipe nar ne GI pipe.
Ïa katei ka jingpyni nongmuna la pynlong ha phyllaw ka ophis u SE, PHE Western Circle, ha kaba la ïadonlang ruh u Bikram Sharma, Associate Partner jong ka Sanico Marketing Corporation, Guwahati, u Bhrigu Pant, Senior Engineer, Ashirvad Pipe Pvt.
Ltd, u SDO ka PHE Nongstoiñ Division u Bah W.
Syiemlieh, ki ophisar abad staff ka PHE, ki contractor bad kiwei kiwei.
Haba maitphang halor ki jingmyntoi da kaba pyndonkam ïa u HDPE pipe, na ka liang u Bikram Sharma, Associate Partner jong ka Sanico Marketing Corporation Guwahati, u la ong ba katkum ka jingwad bniah la lap ba u HDPE pipe u long u ba khambha ban pyndonkam ha kaba tan um ban ïa u GI pipe.
U la ong ba ka jingïapher hangne ka long ba u pipe nar u kem sarang kloi bad u lah ban neh tang kumba hapoh 20 snem.
Hynrei une u pipe jri u neh palat ïa ka 50 snem bad u lait ruh na ka jingkem sarang, ha kaba ka um kaba ring ha ïing ha sem ruh kan long kaba khuid.
U ong ba nalor kane, une u pipe jri u kham rit dor shibun ban ïa u pipe nar bad u lait na ka jinglang sohpailen hapoh bad u kham suk ban pyndonkam bad kham stet ban pyndait.
U la ïathuh ruh ba ha ki ri ba la kham shai kum ha ki ri Europe, kiba bun kim pyndonkam shuh ïa u pipe nar, hynrei ki la pyndonkam beit da kine ki pipe jri, namar ka ïarap ïa ka um ba kan tuid bha bad lait ruh na ka jingjakhlia.
Katba na ka liang u Bhrigu Pant, Senior Engineer, Ashirvad Pipe Pvt.
Ltd, u la ai ka jingbatai ba bniah halor kumno ban pyndonkam ne ban pyndait ïa une u pipe lyngba ki lai tylli ki bynta kita ki kynthup ïa ka Butt fusion joining, Electro fusion joint and Mechanical joiñt lane Compression fittings.
Na ka liang ki contractor and nongtrei ka tnad PHE ki la ïoh ban ïatai bad kylli shibun ki jingkylli, ha kaba la ïoh ban pynshai pat da kitei hi ki ophisar.
Ka rai jong ka tnad Arts and Culture jong ka sorkar jylla ban tei da ki mordur ba shi rynieng jong ki lai ngut ki nongïaleh laitluid ka ri ha Stat Central Library ka long ka rai kaba dei ban ai jingïaroh shibun, namar ba u mot uba don mynta ha phyllaw jong kane ka Library udei u mot uba ym da i shongkhia eh haduh katta katta.
La kumba udei u mot uba la shu tei tang dep.
Ha une u mot laidong ba ïeng kynshyeng, yn tei ïa ki motdur ba shi ryngïeng jong u Tirot Sing Syiem, Syiem ka Hima Nongkhlaw, u Kiang Nangbah, u nongïakhun laitluid na Rilum Jaiñtia bad u Pa Togan Sangma, u nongïakhun laitluid na Garo Hills.
Kane ka rai ka long hadien ba u Myntri ka tnad Arts and Culture, u Bah Sanbor Shullai ryngkat ki ophisar ki la leit jngoh ïa kane ka jaka ha kaba u ïeng u mot laidong mynta.
Ha kane ka jingleit jurip la don lang ruh u barikor rangbah jong ka jylla, Bah Raphael Warjri ha ka ba la aiti ban shtahdur ia kita ki durmot ba thymmai.
Kane kan long ruh ka burom kaba khraw ïa ka jylla ban pyni sha ka pyrthei India ba na kane ka jaka ruh la don ki riewïaleh laitluid pyrshah ïa ki bor synshar ka Hima Bilat naduh shuwa ba ka ri India kan khih ban ïakhun jinglaitluid.
Kane ka jingpynïeng ïa kine ki mot kan long ruh kaba biang namar ka jingdap 75 snem jong ka jinglaitluid ka ri India.
Ka rai jong ka tnad Arts and Culture kam dei ban kut tang hangne, hynrei kan long kaba bha shibun ruh lada ka lah ban tei ïa kine ki dur mot shi rynïeng ha kiwei de ki bynta jong ka jylla, khamtam ha ki nongbah jong ki District.
Namar kumba long mynta hi ki mot dur jong kine ki khlawait kim dei kiba la shna da ka sorkar, hynrei la shna da ki seng bad ki kynhun.
Ka snem 2022 kadei ruh ka snem kaba ka jylla ka dap 50 snem ne ka Jubili Ksiar ha kaba ka jylla ka la ïoh la ka jong ka jylla ban synshar hi dalade ïalade.
Na ka bynta ka Meghalaya kaba kham ktik jingmut ha kane ka jingrakhe kan dei hi ka jingleh buromïa ki khlawait ïakhun hill state kiba la pynïoh la ka jong ka jylla na ka Assam.
Ka daw ka long ba lada ym don kine ki nongïakhun hill state, kine kiba don mynta kin nym ïoh shong ha shuki ba ki shong mynta lane kin nym ïoh synshar suk kumba ki ïoh synshar mynta.
Haduh mynta ka sorkar jylla kam pat tei uno uno u mot ban pynsah nam ïa ki nongïakhun hill state, wat lada ki don kiba la aiti la ka jingim ban pynïoh la ka jong ka jylla riewlum.
Haduh mynta ym pat don ruh ka kot kaban lum thup ïa ki kyrteng jong ki nongïakhun hill state, khamtam kiba kham hakhmat eh.
Namar la ïohi ba haba don ki prokram ne ki jingpynkup burom na ka liang ka sorkar ïa kiba ïa don bynta ha ka jingïaleh hill state, ka hap ban pan na ki shnong ki thaw.
Kan long kaba bha bad myntoi shibun lada ka tnad Arts and Culture ka pynmih ka jingpynbna paidbah ba ki shnong ki thaw kin lum ïa ki kyrteng jong ki nongïaleh hill state bad ïa kine ki kyrteng, ka sorkar pat kan lum thup lang hajuh bad sa pynmih kum kawei ka thup ha kaba ki longdien kin tip ïa ka history jong ka jingïaleh hill state bad tip ruh ïa ki kyrteng jong kiba ïadon bynta ban ïoh la ka jong ka jylla.
Ka jingshna bad pynmih Phlim ha Meghalaya kam pat dei kaba la slem, hynrei kadei kaba dang shen.
Ki Phlim Khasi kiba la mih nyngkong bad kiba kham paw ki long “I Mei Jong nga", “Ka Ri ki Laiphew Syiem".
Hadien la mih sa ka Phlim “Manik Raitong" bad bud sa kiwei kiwei pat hadien.
Ka jingmih jong u Bah Pradip Kurbah lyngba ka Phlim “Mon Ba Jwat", “Hep", “Ri" , “Onaatah" bad kiwei kiwei, ka la pynkhih mynsiem ïa ki riew donsap jong ka jylla ban ïa beh sha ka jingshna Phlim.
Ka jingpynmih Phlim ha Meghalaya ka la bthei puk hadien ka jingwan ka Technology ba thymmai, ha kaba ki nongshna Phlim, kim da donkam ban da shna ki reel ne ki celluloid, hynrei ki la lah ban pynmh Phlim ruh ha ki Social Media lyngba ki Toutube.
Kadei kane ka jinglah ban pynmih Phlim ha ki Youtube kaba la plie ïa ka jingkhang jong ki riew donsap ha ka liang ka jingshna bad pynmih Phlim.
Ha shuwa jong kane, kiba pynmih Phlim ha Meghalaya, kiba bun hi ki pyndonkam da ki CD ne DVD, kaba long ka jingpynmih Phlim kaba ym da don jingeh than.
Lyngba kine ki jingstad ba thymmai, la mih ki nongshna Phlim na kylleng kylleng ka jylla ban pyni ïa ka sap ba ki don.
Kiba bun ki samla mynta, ki ïa shna ïa ki Short Film, ki drama, ki Serial Film lyngba ka Youtube bad kane ka la long ka jingkyrkhu kaba khraw ïa ki, ha kaba ym tang ba ki la lah ban pyni ïa ka sap ba ki don, hynrei ka la ïarap ruh ïa ki ba kin pynmih ïa ka bai kheng haba shna phlim, wat lada kim ïoh lad than ban pyni ha ki Cinema Hall.
Ym tang ki nongshna bad ki nongpynmih Phlim kiba la ïoh lad ban pyni ïa ki sap jong ki, hynrei ki samla, ki khynnah, ki longkmie, ki longkpa kiba don ha ka sap ban ak ruh, ki la ïoh lad ban pyni ïa ka sap ba ki don lyngba kane ka jingwan ka juk stad technology.
La shisha ka jingpynmih phlim Khasi bad Jaiñtia ka la kiew sted shisha ha kine ki khyndiat snem baladep.
Hynrei ka donkam shuh pat ka jingpynbha, ka jingpynjanai bad ka jingjlih bha naduh ka rukom shna, ka rukom ak bad kiwei kiwei de ki bynta.
Ha kajuh ka por, ki nongshna bad ki nongpynmih phlim bad kumjuh ruh ki nongak, ki donkam ïa ka jingkyrshan na ka liang ki bor sorkar ruh.
Ka daw ka long ba ka bai khajna ha ki Cinema Hall ka long kaba rem, namar ba la shu ïapynïaryngkat dor lang bad ka khajna bad ki phlim kiba la pynmih na Bollywood bad kiwei kiwei de ki jaka.
Nangta ki Phlim Khasi ki donkam ruh ban ïoh ka jingkyrshan da kaba ïoh ïa ki Hall kiba biang wat sha ki jaka nongkyndong ruh, namar ba kiba bun hi kiba ïabeh ïa ki Phlim Khasi kidei ki paidbah na nongkyndong.
Ïa kane lah ban ïohi na ka jingwan ki paidbah haba wan pyni ïa ki Phlim Khasi ha ki jaka nongkyndong wat ha ki Hall kibym da biang ruh.
Kumba ka jingpynmih phlim kam long shuh tang ka lad ban pyni sap, hynrei ka ladei ruh ka lad aikam aijam bad lad kamai na ka bynta kiba bun ki samla, ka sorkar kadei ban pyrkhat thymmai noh ha kaba ïadei bad ka jingkyntiew ïa ka jingpynmih phlim ha ka jylla.
Nongstoiñ, Jylliew 23: Ka KSU Ri Muliang Circle hapoh ka jingïalam jong u Samla Dominic Kharmaw ha ryngkat ki dkhot, ha ka 22 tarik Jylliew ka la leit ban khang tala noh ïa U Tower Jio u ba don ha Umwahlang, namar ka jingbym biang network mynta la ar taïew.
Haba kren bad ki lad pathai khubor, na ka liang ki Nongïalam ka seng ki la pynrem jur ïa ka jingbym lah pyntreikam bha jong ka Company Jio ïa utei u tower bad ha ka juh ka por la pynlong ïa ka seng ban khang syndon ïa utei u tower, namar ka jingbym lah treikam bha jong ka Company Jio.
Shuh shuh ki Nongïalam jong ka seng ki la ïathuh ruh ba ki la dep ban pynsngew ïa ki Nongtrei jong ka Company Jio ban pynbit pynbiang bha ïa utei u tower.
Hynrei ki leh bym patiaw ïa ka sur jong ki paitbah ka thaiñ bad dei halor kane ka Nongrim ki Nongïalam ka seng ki la shim syndon ïa ka rai ban khang tala ïa utei U Tower.
Ha kajuh ka por ka seng ka kyntu bad ban jur ïa ka Company Jio ba ki dei ban pynbiang noh mardor ïa ki jingduna ha baroh, kiba ïadei bad ka jio network, namar ka ktah shibun ïa ki Nongshong shnong, khamtam ha kum kine ki juk technology bad jia lada kim lah ban pynbiang ha kine ki sngi, ki Nongïalam kin hap shim syndon da ki sienjam ba tyngeh, pynkut ka kyrwoh na u Samla Dominic Kharmaw.
Mawkyrwat, Jylliew 23: Ka long kaei kaei kaba pyndiaw mynsiem na ka bynta ki paidbah nongshong shnong haba wat hadein ba ki la pynsngew ha ki bor ba dei peit halor ka jingsniew palat ka surok kaba dei ïaid na Mawthawpdah – Laitlawsnai sha Rangdkhiew, South West Khasi Hills District.
Halor kane ka jingeh jong ki paidbah ha kaba ïadei bad ka ïaid ka ïeng lyngba ki kali, ha kine ki sngi ba la dep shwa ban wan u slap na ka liang ki nongñiah kali kamai bad ki paidbah Shnong ki la ïa mih ba ai khyndew tang ban long ban ïaid.
Hynrei kaba sngewsih pat ka long ba hadien ka jingpynbha jong ki ka wan jia noh ka jinghap slap bad ka um slap ka la rong bad rah lut ïa ka khyndew ha kaba mynta lei lei ym long shuh shuh ban ïaid da ki kali rit namar ka surok ka don sa tang ki maw suda bad lada ïaid ka tyngkhuh ïa ki bynta jong ka khrum kali.
Namarkata, halor kane jingeh jong ki paidbah nongshong shnong ym don ba patiaw mano mano ruh wat hadien ba la dep ban pynsngew, kumta sa shi sien ki buh biang ka jingkyrpad ïa ki bor ha halor kum ka tnad PWD (Roads) ba ka dei ban sngap lem ïa kane ka jingkyrpad khnang ba ki paidbah kin nym ïa kynduh jingeh ha ka ïaid ka ïeng bad khamtam ha ka pang ka shitom.
Mawkyrwat, Jylliew 23: Wat hadien shitaïew ba la don ka jing twa khyndew, hynrei ki paidbah ka shnong Mawpud hapoh ka thaiñ South West Khasi Hills ki dang don hapdeng ka jing jynjar namar kim pat lah ban leit ban wan namar ka jing shah khang lynti ka surok kali ban poi sha shnong.
U myntri ka shnong Mawpud u bah MacDonald Thongni u la iathuh ba ka jing ther u lapbah ha ka 16 tarik mynta u bnai ka la wanrah ka jing twa khyndew ha ki bynta ka surok PMGSY ha Lad Dom Mawleiï ka ba jngai kumba 5-6 km ka pyniasnoh ïaka shnong Mawpud hynrei haduh mynta ki paidbah kane ka shnong kim pat lah ban donkam ïaka surok namar haduh mynta ki bor badei khmih ia kane ka surok kim pat lah ban weng iaki maw bad khyndew ba khanglad ia kane ka surok.
“Watla ka jing twa khyndew ka la jia naduh 16 tarik hynrei haduh mynta ym shym la weng iaki maw bad ïaki khyndew ba khang ïaka surok ban poi sha ka shnong Mawpud bad kane ka buh jingeh ïaki paidbah khamtam haba ïadei bad ka jing kit ïaki marbam bad kumjuh ruh ban leit sha ki jaka sumar" la ong u bah Macdonald.
U bah Macdonlad u la ïathuh ba kane ka surok PMGSY kadei ba sdang naduh ka shnong Umpung bad ka ba pynïasnoh ïaka shnong Mawpud bad haduh mynta kane ka shnong ka dang don tang kawei ka surok naka bynta ban pyndonkam khamtam haba ïadei bad ka jing thied marbam kum na Balat lane na Ranikor.
U la ong ba namar ka jing bym shim khia ki bor badei peit ïa kane ka surok, ki paidbah nong shong shnong haduh mynta ki hap ban ïaid kjat da ki kynta naka bynta kit ïaki marbam ban pynpoi sha shnong.
“Ka jing twa khyndew ka la pynjulor ruh iaki mar rep bad ïaki Pipe um ba la tan naka bynta ban pynpoi um shapoh ka shnong" u la ong.
Shuh shuh u la ong ba kane ka jing bym pat lah ban weng ïaki maw bad khyndew ha kane ka surok ka buh jingeh khamtam haba ïadei bad ka jing donkam ban leit sha ki jaka sumar lane ban thied dawai kumno na Ranikor ne na Balat.
Halor kane u myntri ka shnong Mawpud u la kyntu ïaka tnat PWD bad ïa u MLA ka thaiñ u bah Pius Marweiñ ban shim khia halor kane ka jing weng noh ïaki maw bad khyndew ba khang lynti iaka surok ban poi sha shnong naka bynta ban pyllait ïaki paidbah na ka jingeh ha ki sngi ban wan" la ban biang u bah Macdonald.
Mawkyrwat/Nongspung, Jylliew 23: Ka kynhun ki ‘riew paidbah na kylleng sawdong ka ri Khasi ki la ïa noh synñiang para ma ki na bynta ban noh synñiang ïa ki katto katne ki longïing kiba la shah pynjulor ki ïing ki sem jong ki bad jingduh noh ïa ki mynsiem bakordor namar ka jingpynjulor u lapbah ha kine ki khyndiat sngi kiba la dep kum ka jingpyntngen bad ai mynsiem ïa ki.
Kane ka kynhun ki ‘riew paidbah ba la mait lynti da u bah Staising Kharbteng ka la shim ïa ka rai ban ïarap ïa lai tylli ki longïing kiba la shah ktah ha ki bor ka mariang ha kine ki sngi ba lah dep da kaba sdang ha ka 22 tarik u Jylliew ban leit sngewlem bad noh synñiang ïa ka longïing i kong Kesphulda Kharmyndai bad bah Nikston Jyrwa ha Laitlarem, Nongspung kaba saw ngut ki khun jong ki, ki la duh noh ïa ki mynsiem ba kordor bad uwei u khun u dang don ha ka jingshah sumar kaba la jia ha ka 16 tarik u Jylliew, 2022.
Haba kren ha ka jingïalang u bah Staising Kharbteng u la ong ba ha ryngkat ki samla, ki longkmie bad ki ‘riew rangbah kiba don ka mynsiem sngewlem kiba la noh synñiang kiba don baroh 27 ngut ki la pynmih ïa u synñiang ban ïarap ïa lai tylli ki longïing kum ka dak ban don ryngkat bad ki paradoh parasnam kiba mad ïa kum kitei ki jingjia ba sngewsih, da kaba kyntu ïa baroh ki para nongshong shnong na kylleng sawdong ka ri Khasi ba kin mih shakhmat khlem da ap ïa kiwei ba kin leh ei ei.
Shuh shuh u la pynpaw ba lada ka jingnoh synñiang na ki paradoh parasnam ka ïai bteng kin pyrshang ban ïarap ïa kiwei ruh ki longïing kiba la mad ïa kum kitei ki jingjia ha kylleng sawdong ka ri Khasi.
Ha kane ka sngi la ïa don ryngkat ruh ha katei ka sngi ki ‘riew rangbah bad nongïalam shnong.
Mawkyrwat, Jylliew 23: Kum ka dak jong ka jingsngewlem bad da ka mynsiem jong ka jingkitkhlieh ïa ki para-doh para-snam, mynta ka sngi na ka liang ka kynhun kaba don haduh 30 ngut ki dkhot ki la ïoh ban leit noh jingïarap da ka song pisa ryngkat ki jaiñ kup thiah ïa kawei ka longïing ha shnong Jashiar, South West Khasi Hills District.
Lah ban kdew ba kane ka jingleit ban noh synñiang jong ki, ka long hadien ba ka la don ka jingjia twa khyndew bad sah rong noh ïa ka ïing jong ki ha ka 16 tarik u Jylliew, 2022 ha kaba ka la don ruh ka jingduh ïa kawei na ki mynsiem briew ka (L) kong Hailsentimari Marweiñ bad kane ka longkmie ka la ieh shadien ïa ar ngut ki khun bad ïa la u lok jong ka u Arjun Myrthong.
Ha ka jingïalang ba lyngkot, u bah Robert Lyngdoh Marshilong, Myntri Shnong Jashiar u la ai khublei ïa baroh kiba la ïa don bynta ha kane ka kam leh isynei ba la saiñdur da u bah Staising Kharbteng ha ryngkat kiwei ki paralok jong u ban wan ha shnong jong ki ban ai ki ki jingïarap ïa kane ka longïing.
“Kane kan long ka nuksa ba bha ïa kiwei ruh ban buddien bad haba ki shakri ïa ki para briew ka long ruh ka bynta ba ki shakri ïa U Blei", ong u bah Robert.
Ha kajuh ka por u da kitbok kitrwiang ïa ki ba kin nangïoh ïa met ba koit ba khiah.
Ha ka jingkren jong u bah Staising Kharbteng ha ryngkat kiwei kiba la ïa noh synñiang ïa katei ka kynhun haba ki leit mynta ka sngi ha shnong Jashiar u la ong ba wat la kim dei ki trai shnong kane ka ka thaiñ, hynrei ki pynpaw ba ki dei ban don ha syndah ki paradoh parasnam ban ai mynsiem bad pyntngen ïa ki ha kum kane ka jingjia da kaba weng sharud ïa ka jingsngewpher dong ne thaiñ.
U la ong ruh ba ha kane ka jingleit noh synñiang ka long ha ka kyrteng jong baroh kiba la pynmih ïa u synñiang ba kynthup ïa 30 ngut kata naduh ki nongbylla sngi (mistrery ïing), ki nongñiah kali kamai, ki ASHA, ki Angawadi, ki nonghikai skul, ki nongtrei sorkar, ki ap pahara ha ki ophis bapher bapher, ki nongïalam ñiam bad kiwei kiwei kiba dei na kylleng sawdong jong ka Ri Khasi.
U bah Staising Kharbteng u la ai mynsiem ïa u kurim jong katei ka longkmie ba la khlad noh bad ïa arngut ki khun kynthei kiba dangrit ba kin shaniah beit ha U Blei Uba najrong wat hapdeng ki ummat ba ki ki la mad.
Namarkata, u la kyntu ïa kiwei ruh ban mih shakhmat ban leh ei ei ha kum kitei ki jingjia ba sngewsih ba wan jia ha ka imlang sahlang da kaba sangeh noh ki jingkynthoh tang ha rynsan social media bad dukan sha.
Mawkyrwat, Jylliew 23: Ka Federation of Khasi Jaiñtia & Garo People (FKJGP) jong ka Mawkyrwat Circle ryngkat ka Shngimawlein Driver Association ka pynrem jur ïa u nongpyntrei u Aaron Nongkynrieh u ba pyntrei ïa ka surok PMGSY na Shngimawleiñ ha ka jingjrong kaba 3.
42 km.
Kane ka surok ha jingshisha la dei ban maramot naduh u snem 2020 hynrei na ka daw jong ka jingktah jong u COVID-19 ka seng ka la sngap noh shwa halor kane la bynta.
Namarkata, ha 09/06/2022 ka seng ka la leit ïa kynduh ïa u Executive Engineer jong ka PWD Mawkyrwat Division bad da kaba shai u ong ba la dep ïa pynbeit ban maramot ïa kane ka surok namar ba ka por ban maramot ka dang sah.
“Kaba sngewphylla ka long ba une u nongpyntrei u shim kabu namar ba kane ka surok ka dei ha nongkyndong ngan leh katbamon", ong ka seng.
Kumta na ka liang jong ka seng ka pynrem jur ïa kum kine ki jait briew kiba khwan myntoi shimet khlem da pyrkhat ïa kiwei kiba ïa kynduh jingeh khamtam mynta lei da ka jingpynjot ka mariang kane ka surok ka la nangsniew nangsniew.
Kumta na ka liang jong ka seng ka da kyrpad ïa ki bor ba dei peit ba kin phah trei noh ïa ka khnang ba ki paidbah kin khamsuk ka kit ka bah ymdei ban shu wan buh tang ki mawria ban pynbyrngia ïa ki paidbah.
Kane ka long katkum ka kyrwoh khubor na u President Mawkyrwat Circle, bah T.
L.
Nonglait.
Jowai, Jylliew 23: Ka Jaiñtia Student Union (JSU) Central Body ka la pytnpaw ka jingsngew bynñiaw halor ka Load Shedding bala leh sop sop hapoh ka Jaiñtia Hills District bad ym tip satia na ka ei ka daw ba ka sorkar ka hap ban pynduh bording khlem da ai jingtip shwa sha ki paidbah da kaba shai.
Kane ka jingduh bording kaba khah khah kala wanrah ïa ka jingeh ïa ki paidbah ka thaiñ ha baroh ki liang, namar bunsien ki ong ba ka jinglip bording ka dei barabor na ka jingduna ka um bad mynta pat nalor bala kiew ka um katta ruh ki nongshong shnong ha Ri-Lum Jaiñtia ki dang hap shong khlem ka bording.
Halor kane ka seng ka buh jingkylli ïa ka sorkar ba nalor bym biang ka bording katta ruh ka bai bording ka dang kiew, ka seng ka dawa ïa ka Sorkar lyngba ka tnat MeECL ba kadei ban pynshai halor kane ka phang bad ka sorkar ba kam dei ban shu pynlip bording khlem don kano kano ka daw.
Ka seng kala pyntip ba kan ym shong kli kti bad kan ïai buddien ha ka jingïadei bad kane ka mat la pynsngew u President ka seng u samla Jersom Shylla ha ka kyrwoh khubor ba la phah.
Jowai, Jylliew 23: Ban ïada na ki kam khaïi tuh ïa ki muid na India sha Bangladesh bad kumjuh ïa kiwei de ki kam khaïi beaiñ, na ka liang ki kynhun ïada khappud ka Border Security Force (BSF) Meghalaya hapoh kine ki 24 kynta kila ïoh kurup haduh 60 tylli ki masi ha ki jaka khappud jong ka East & West Jaiñtia Hills DistrictsÏa kitei ki masi la thmu ban shalan tuh lyngba ki jaka khlaw sha Bangladesh da kawei ka trok ba pynkit ïa ki, la ïoh bat da ki shipai BSF na kawei ka trok hajan ka shnong Umkiang, katba ïa u nongñiah bad u nongbud kila phet krad noh na katei ka jaka.
Watla kane ka jingthmu khaïi tuh ïa ki kala ïaibteng khamtam hakum kane ka por ba jur u slap, hynrei ki shipai BSF kila trei shitom ban khanglad ïa kane kam khaïi tuh.
Nongpoh, Jylliew 23: Namar ka jingmad jingeh jong ki paidbah nongshong shnong ka thaiñ Jirang halor ka jingbym biang ka bording elektrik ba bun ki transformer kila sniew bad duh ha katei ka thaiñ haduh ba ki paidbah ki hap ban shong dum, u MLA ka Jirang u Bah Sosthenes Sohtun MLA ka Jirang u la leit ban ai syndon da ka jingthoh sha u Myntri ba dei peit ïaka tnad bording u Bah Prestone Tynsong.
Kane ka jingshong dum ki paidbah ha katei ka thaiñ kala buh jingeh ïa kiba bun ban pyndep ïaki kam ki jam bad khamtam ki khynnah skul kiba hap ban minot haki jingpule ban pynkhreh ruh ïaki eksamin jong ki.
Halor katei ka bynta naka liang u MLA u la kyrpad ruh sha u myntri ba dei ban phah ïaki engineer ka tnad bording ban pynbiang ïaka bording ha katei ka thaiñ bad ruh ban shna lane bujli ïaki transformer kiba la sniew noh naka bynta ka jingbit jingbiang jong ki paidbah ha kaba naka liang u myntri u la shimkhia halor katei ka jingeh jong ki paidbah ka thaiñ Jirang.
Khliehriat jylliew 23: Ka tnat pulit jong ka Umtyra Infiltration Check Post, Easte Jaiñtia Hills District, mynta ka sngi ka la pynlong ïa ka prokram kaba kyrpang ha shnong Umtyra bad ha kane ka prokram la pynshai paidbah halor ki jingsniew kiba mih na ki drok bad kyntu ruh ïa ki paidbah khamtam ki khynnah bad ki samla ba ki dei ban long kiba skhem jingmut ba ym dei satia ban ngop ha ka jingdih drok.
U Sub Inspector uba dei ruh u Incharge jong ka Untyra Infiltration Check Post, u bah R.
B.
Swer haba kren ha ka jingialang ba la pynlong ha Umtyra Community Hall, u la pynsngew shibun kiei kiei ki jingsniew kiba mih na kaba dih drok, namar kiba dih drok bad kiba la kyrni ka jingdih drok bunsien ki Shah ktah ha koit ka khiah, ki buh jingeh ha ki longiïng longsnem jong ki bad ki buh jingeh, jingbym shngain ruh ha ki shnong ki thaw bad ha ka imlang ka sahlang, u la kyntu jur khamtam ïa ki khynnah bad ki samla ba ki dei beit ban ong ‘Em ïa u Drok’ namar shisien ba la ngop ka long kaba eh than ban lait na ki kynjri jong u drok.
Ha shwa ban pynkut ïa ka prokram, u Sub Inspector, u bah R.
B.
Swer, u la ialam ha ka jingpule ïa ka jingkular lane ka Pledge ban kular skhem ban ong ‘Em ïa u drok’ bad ban nym dei satia ban ngop ha u drok, ïa ka pledge la iashim bynta da ki paidbah kiba wan sha ka jingialang ba kynthup lang ruh ki khynnah skul.
Kiba la ïa don ryngkat lang ha kane ka awareness prokram ha Umtyra, ki kynthup ruh ki pulit jong ka Umtyra Infiltartion Check Post, u Waheh Shong, u Secretary shnong Umtrya bad kumjuh ruh ki nongialam niam.
Jowai, Jylliew 23: Ki pulit mynta ka sngi kila ïoh tam ïa ka met ïap jong uwei u briew ïa uba la tip kyrteng kum u Joit Singh Suna na ka shnong Mukhla West Jaiñtia Hills District.
Ïa katei ka met ïap la lap hadien ba ki pulit kila ïoh jingtip na u Waheh Shnong ka Nangbah mynta hi ka sngi ba ka don kawei ka met ba thaih ïap hajan kawei ka khlaw kaba don ha Sahbseiñ.
Mar mar ki pulit kila leit tam ïa ka metïap bad la pyntikna ba katei ka met ïap la suba jur ba la shah pynïap ha ki runar bam lah ban ithuh namar ki don ki dak ba shah dung da ki kynja baneh, ïa ka met la pynkit mar mar sha Jowai Civil Hospital Ialong bad leh ïa kaba donkam bad ki pulit kila dep ban register kes bad jingtohkit ka dang ïaid shakhmat.
Nongpoh, Jylliew 23 : Ban nym ktah ïa ka mariang bad ban nym pynmih jaboh na ki jaka pynlang dewiong (Coal depot), u Deputy Commissioner ka Ri Bhoi mynta ka sngi u la pynmih da ka hukum ba la khang pyrshah ba pynlong ïa ki jaka pynlang dewiong ha kino kino ki jaka khlem da ioh jingbit da ki bor ba dei peit jong ka tnad sorkar.
Ban tehlakam ïa kine ki jaka pynlang dewiong ha Ri Bhoi, u Deputy Commissioner u la pyntreikam katkum ka section 25 and 26 jong ka Water (Prevention bad ka Control Pollution) Act, 1974, ba la khang pyrshah ïa kino kino ki jaka pynlang dewiong kiba tuid sha ki wah bad ruh kiba pynmih ïa ki jaboh ba ka ktah ïa ka jingjaboh jong ka lyer.
La pyntreikam ruh da ka Section 21 ka Air ((Prevention and Control of Pollution) Act, 1981, ba la khang pyrshah ban pynlang ïa ki dewiong ba ka lah ban pynmih ïa ki pum pum ne ki jingjaboh ka lyer ha kaba ki dei ban ioh jingbit shuwa na ka State Pollution Control Board.
Ha kaba ïa dei bad kane ka bynta, baroh kito kiba dei trai ïa ki jaka pynlang dewiong ne ki kynja ing ba ki pynlang ïa ki dewionig ki donkam ban ioh jingbit shuwa na ka Meghalaya State Pollution Control Board hapoh ka 2 taiew bad lada ki ïaleh pyrshah kin shah pynshitom katkkum kitei ki kyndon aiñ.
Shuh shuh, la pyntip ruh ba na ka bynta ki trai ba don jaka pynlang dewiong ki lah ban ioh ka jingtip ba bniah na ka ophis ka Meghalaya State Pollution Control Board kaba don ha Arden Lumpyngngad, Shillong ladne ki lah ban wad jingtip ruh na ka Website megocmms.
nic.
in.
Nongpoh, Jylliew 23: Da ka jingthmu ban pynkhlaiñ bad pynkhie rasong biang ïaka party Congress ha Umroi Constituency, hadien ka jingmih noh jong u MLA u Bah George B Lyngdoh u ba la leit pynïasoh ïalade sha ka party AITC, ki nongïalam ka Umroi Block Congress Committee (UBCC) kila shim ïaka rai ban lum biang ïaki nongkyrshan jong ka party Congress naka bynta ban pynthymmai biang ïa ki nongkitkam haka jingïalang ban long haka 25 tarik mynta u bnai ha Umroi.
Haba kren sha ki lad pathai khubor naka liang u Bah Sunlight Shadap President ka UBCC u la pyntip sha katei ka jingïalang jong ki nongïalam Congress baroh kan sdang naduh ka por 11 baje mynstep bad ka jingthmu jong katei ka jingïalang ka long ban jied thymmai ïaki nongkitkam jong ka Youth Assembly bad ka Mahila ha Umroi Constituency kiba la don ruh ka jingdkoh ka rukom treikam naduh ka jingmih noh jong u MLA ka thaiñ naka party Congress kiba la shu shah ieh khunswet.
Katei ka jingïalam ka long ruh ka jingpynkhie rasong bad pynim biang ïaka party Congress kaba ki paidbah haduh mynta ki dang don ka jingshaniah bad pynjop ruh kumba 4 sien ha katei ka constituency, ha kaba shen naka liang ka party kan sa pynbna ruh ïa u kyrtong ban ïakhun na katei ka constituency bad ha katei ka sngi yn wan ruh ban sakhi lang da u Bah C Marngar President ka District ban pynshit pynshngaiñ bad ai mynsiem.
Namarkata naka liang ka UBCC ka khot ka wer ïa baroh ki para samla ki longkmie ban ïa mih paidbah ha katei ka sngi, watla ka jingmih noh u MLA ka pynduh mynsiem ïakiba bun hynrei naka liang ka party kan trei shitrhem ban pynjop ïa u kyrtong ha kane ka elekshon ban wan.
Nongpoh, Jylliew 22: Kumba ju leh man u snem ban pynshlur ïaki samla ba kin minot haki jingpule bad ban wan shakhmat haki result jong ka SSLC ban long ruh ka jingai mynsiem ïa kiwei pat ki khun samla ka Award Committee jong ka Jirang Constituency kala rai ban ai khusnam ïaki samla kiba pass haka kyrdan 1st Division kiba kynthup ïaka MBOSE, CBSE bad NCERT jong u snem 2021-22 bad kumjuh ruh kiba pass ha u snem 2019-20 bad 2020-21.
Ïa katei ka jingsam khusnam yn pynlong haka 9 tarik Naitung ha kaba la kyrpad ïaki samla jong ka Jirang Constituency kiba pule hapoh ka constituency bad kumjuh ruh shabar ba kin pynpoi ïaki Marksheet jong ki ha shuwa ka 30 tarik Jylliew 2022 haki nongïalam jong ka Committee.
Jowai, Jylliew 23: U Dr.
H.
H.
Mohrmen uba dei u kyrtong ban ïakhun ïa ka election 2023 na ka Jowai Constituency mynta ka sngi ula pyntip ba ka jingïasoh jong u bad ka seng All India Trinamool Congress (AITC) namar ba kadei ka seng kaba long ka National Party kaba nangkiew hapoh ka ri bad ka don ïa ki nongrim kiba katkum ka riti synshar jong ka ri.
Ula ïathuh haka jingleit ïakynduh briew sha kiba bun ki jaka, ka jingkylli kaba ki briew ki buh ka long na kano ka seng phin ïeng? Haba peit ïa ka jinglong jingman hapoh ka Jowai Constituency ula pyrkhat bha bad la lap ba ka AITC ka dei kaba ym pat don kyrtong ha Jowai.
Hynrei hashwa ba un rung sha katei ka party ula ïakren shai ha kaba ïadei khamtam bad ki mat ba dei ban ïada ïaka jaidbynriew ba ritpaid bad hadien ma u bad ki nongkyrshan ki la ïoh jingshai na ki nongïalam ka seng ula rai ban rung sha ka seng AITC.
Naka liang jong u shimet ruh ua buh kyndon ba ka seng kam dei ban khang ïa u ba un rah ïa ka ishu bamsap khamtam kiba hapoh ka Jowai konstitwensi.
Ha kaba ïadei bad ka ilekshon un ïaid kumba ula kular khlem da pynbiej da ka pisa.
Katba ïa ki rally kiba ka party ka leh kata ka dei ka jingkitkhlieh jong ka parti, hynrei ka kampain jong u kan long ba un pynlut tang khyndiat eh katba lah.
Ha ka juh ka por ula pyntip ba un trei ruh katkum ka vision bad blueprint kaba ula dep pynkhreh bad ka parti kam don hok eiei halor kane.
“Ngi baroh ngi don la ki jong ki jingmut bad nga ngan ym lah ban pynhun lut ïa baroh hynrei tang kawei ba nga shai halade ka long ba nga ngan ym die tad dor ïala ka longrynïeng jong nga bad kaei kaba u leh ka dei katkum ka jingïatiplem bashai jong u namar ha kaba khadduh kaba kongsan ka dei ka jingïadei kaba shai jong nga bad la u nongthaw", la ong u Dr Mohrmen.
Jowai, Jylliew 23:Ka Jaiñtia Sudent Union (JSU) Jowai Circle mynta ka sngi ka la pynkynmaw sa shisien sha ka sorkar lyngba ka shithi ba la phah sha u myntri ka koit ka khiah u James K.
Samgma, kumjuh sha u Aman War, Director(MI) DHS bad sha u Conrad K Sangma, myntri rangbah ka jylla bad dawa na ka sorkar ban pyntreikam noh ïa ka Maternity & Child Hospital kaba don ha Panaliar Jowai.
Kumba ka long mynta la ïathuh ba katei ka MCH kala biang nadong shadong ki building bad kiwei pat ki jingdonkam hynrei ym shim la pyndonkam ïa ka na ka bynta ban ai jingshakri ka ki ki longkmie bad khyllung.
Hynrei naduh ba la wan lyngshop ka khlam Covid-19 la pynlong shipor ïa ka kum ka jaka sumar Covid-19.
Ka JSU ha ka jingleit peit ïa ka Civil Hospital ha Ialong kala sakhi ba namar ka jingduna ki jingthiah ha Maternity Ward ba ki longkmie ba pun khun kiba la hap ban thiah ha ki lynti (passage) jong ka hospital.
Kumta ka JSU lyngba u samla Aplang Lamare, President JSU Jowai Circle bad Wansalan Dame Patwet, General Secretary kila dawa jur ban sdang noh ka jingshakri kumba la mang ïa ka MCH ha Jowai ban ai ka jingshakri ba paka ïa ki nongshongshnong ka Ri-lum Jaiñtia, khamtam ba ki nongpang bad kiba pun khun bad ki khyllung ba kin ïoh ïa ka jingsumar kaba paka kum ki OPD, ICU, NICU, OD, Labor Room bad kiwei de ki jingdonkam ha ka MCH.
Nongpoh, Jylliew 23: Ha kawei ka jingjia, u wei u samla u la lait thaw na ka jingshah lute bad shah knieh ka pla pisa jong u ha ki briew ki bym lah ithuh durkhmat hadien ba u la dep sei pisa bad mih napoh ka State Bank of India kaba don ha Amjok, Byrnihat,Kane ka jingjia ka la jia mynta ka sngi haka por 11:40 eiei mynstep ha kaba utei u samla bala tip kyrteng kum u Sahil Jaman Passah naka shnong Amjok u la leit sha ka State Bank of India ban sei pisa, hynrei hadien ba u la mih na katei ka bank katba u dang ïaid lynti, la wan mih kynsan kawei ka thuk thuk Pulsar 220 kaba don ïa u number AS 13 M 9065 ba la shong da arngut ki briew bad ki la knieh beit ïa ka pla pisa kaba u bat ha kti hynrei donbok ba u la ioh ban bat skhem ïaka pla bad kim shym la ioh satia haduh ba un da ur ha madan bad mong ka kti.
Hadien ba u tei u samla u la ïohi ïa katei ka thuk thuk, u la pyrshang ban pan jingïarap na ki paralok ban kthong ïa katei ka thuk thuk bad dei hadien ba poi ha ka shnong 15 mer ki la lap ïa katei ka thuk thuk bad ban ïoh kem da ki paralok jong u ïa u wei u ba la shong ha kane ka bike katba u wei u la ïoh phet noh da ka jingïarap jong ki arngut ki briew kiba la ñiah da ka Bike Domineer kaba la phet krad syndon na katei ka jaka.
Hadien ba la iohkem ïa u tei u briew naka liang ki paidbah kila bat ruh ïa katei ka thuk thuk kila leit ban aiti noh haki pulit ka Byrnihat Police Outpost ban leh ïa kaba donkam bad naka liang utei u samla u la ujor ruh da ka ejahar pyrshah ïa kitei ki nonglute khnang ba ki pulit kin pynlong ka jingtohkit bad ban ioh kem shuh shuh ïa kitei kiwei pat kiba lait phet.
La ong ruh ba kitei ki kynhun Gang ki dei kiba ju don ha katei ka jaka bad kum kine ki jingjia kim dei shuh ki jingjia ba nyngkong hynrei la bunsien ba ki paidbah kila shah lute pisa hadien ba ki mih na Bank ha kaba wat ki bor shnong kila dep ruh ban pynsngew sha ki bor district ban pynjur ka jingpahara ha katei ka thain ba bun ki Bank ban lait na kum kitei ki jingshah lute.
Shillong, Jylliew : Ka Deputy Commissioner (Supply), East Khasi Hills, Shillong da kane ka pyntip sha ki nong bam rashon jong ka district ba ïa u khaw rashon hapoh ka NFSA bad Non NFSA na ka bynta u bnai Jylliew 2022 la pyllait lyngba ki dukan rashon jong ki.
Yn pyllait ïa u khaw ha ka jingthew ka ba 35 kilo shi card ha ka dor T/3/- shi kilo na ka bynta ki ba don ïa ka card AAY, 5 kilo shi khlieh ha ka dor T.
3/- shi kilo na ka bynta ki ba don ïa ka card PHH bad 7.
215 kilo shi ïing ha ka dor T.
12.
70/- haduh T.
13.
00/- shi kilo na ka bynta ki Non-NFSA.
Kino kino ki bym sam, ki ba sam duna ne sam da ka mar ba sniew dei ban pyntip sha ka ophis jong ka Dy.
Commissioner (Supply), EKHD, Shillong.
Shillong, Jylliew :Shi bynta ban ïalap pyrshah bad pynshai paidbah ha ka ba ïadei bad ka jingktah na ka jingkyrni ha ki jingdih drok, na ka liang ka ophis jong ka District Social Welfare Officer, East Khasi Hills District hynne ka sngi ka la pynlong da ka ‘roadshow’ hapoh stand Taxi Mawiong.
ïa kane ka prokram la pynlong shi bynta ka jing rakhe ïa ka sngi pyrshah drok ha ka pyrthei ne ka “International Day against Drug Abuse and Illicit Trafficking, 2022," halor ka phang Addressing Drug Challenges in Health & Humanitarian Care & Crises.
Shillong, Jylliew 23 : Ka seng ki nongshna phlim ka Meghalaya Film Makers Association hapoh ka jylla ha ka 22 tarik mynta u bnai, ka la rakhe ïa ka lyngkhuh snem ba 12 ha Soso Tham Auditorium, Shillong ha kaba la wan shim bynta da ki tynshop puron, ki nongshna phlim, ki kaitor ba rwai phlim bad kiwei kiwei kiba don bynta ha ka kam pynmih phlim ha kaba u Bah Dasakhiatbha Lamare Myntri ka sorkar jylla u wan kum u kongsan bad u Bah Titos Chyne u CEM ka KHADC u la wan shim bynta kum u nongshah khot sngewbha kyrpang.
Haba ai jingkren kum u Kongsan na ka liang u Bah Dasakhiatbha Lamare u la kular ban bud dien ïa ka jingeh kaba ki nongshna phlim ki ïa kynduh khamtam eh ka jingbym ïoh ïa ki cinema ban pyni ïa ki phlim kaba ki pynmih.
Shuh shuh u Bah Dasakhiatbha u la kyntu ïa ki nongshna phlim bad ki tynshop puron ruh ba kin ym man thait noh wat hapdeng ka jingshah kynthoh kaba bun.
U Bah Dasakhiatbha u la ai ruh ka nuksa da kaba ong ba naduh ba u thied ïa ka ka kali remdor jong u ka Lamborghini kiba bun bha ki jingkynthoh kiba pynduh mynsiem ïa u hynrei namar ba ka dei ka jingshynrang mynsiem kaba um pyndem hynrei kaba pynlong ïa u ban trei shitom kham bha shuh shuh na bynta ka bit ka biang ka jylla hi.
Haba kren kum u nongshah khot sngewbha kyrpang na ka liang u Bah Titos Chyne u la ïathuh ba na ka liang ka KHADC ka la rai ban tei ïa ka Cinema na bynta ban ïoh pyni ïa ki phlim khasi namar ka jingshah khñiot beiñ palat jong ki nongpynmih phlim ha ki trai Cinema.
Shuh shuh na ka liang jong u Bah Titos u la ong ruh ba ka jingshim kabu palat u trai jong ki cinema ka long kaba palat liam bad jin lada ka hap hapoh u pud u sam ka KHADC na ka liang jong u un ai hukum ban khang shisyndon ïa ki cinema.
Haba kren halor ka burom ka akor ha kane ka kam na ka liang u Bah Titos u la kyntu ïa ki nongak bad ki nongshna phlim ba kim dei horkit hordang ban klet ïa ka hok bad ka akor burom kaba kum ka jaidbynriew ngi bat ngi ksoh.
Ha kane ka sngi la wan shim bynta ruh da u nongak phlim bad u nongshna phlim bad u nongthoh kot ba la rim bha jong ka jaidbynriew u Bah Kitbor W Nongrum.
Haba ai jingkren na ka liang u bah Kitbor u la ïathuh ïa ki jingïaid lynti ki kam pynmih phlim naduh ka phlim ba nyngkong eh ka phlim Ki Laiphew Syiem kat haduh kane ka kynti kaba mynta.
Haba pyrshang ban ïakren bad kiba bun ki nongshna phlim bad ki nongak ruh ki la pynpaw ba ka jingeh kaba ki ïakynduh ka dei beit ka jingbym don cinema ban pyni ïa ki philm bad ka jingbym don jingïarap na ka sorkar hynrei ki pynpaw ïa ka jingkyrmen kaba skhem ba ha kine ki khyndiat snem kiban wan ka karkhana shna phlim kan dei kawei na ki lad kamai bad ka lad ïohkam ïohjam ïa ki khun samla ha kine ki khyndiat snem ban wan.
Shillong, Jylliew, 23: Ka All Khasi Hills A`chik Forum (AKHAF) ha ka sngi Balang ka la phah da ka jingthoh sha u Myntri ka tnat Kam Pohïing ka ri u Amit Shah ban ïathuh shaphang ka jingduna bam ha ki ar tylli ki District jong ka Jylla Meghalaya kiba la shah lynshop tyngeh ha ka jinglynshop jong ki bor ka mariang.
“Ki paidbah kiba sah ha ki shnong kiba hap hapoh ka Ranikor CR&D Block ,South West Khasi Hills ki la shah ktah haduh katta katta ha ka jinglynshop jong ki bor ka mariang na ka jingther jong u lapbah uba jur.
Ki longing longsem ki la mad jingeh na ka daw ka jingkyrduh bam, ka jingbym biang ka jaka sah bad ka jingbym don ka network mobile phone bad ka jingbym don bording bad kiwei kiwei ki jingeh ba ki ïakynduh," ong u Publicity Secretary ka AKHAF u Sanggra Marak.
U la ong, u khaw, ki dukan bad ki iew ki la shah ktah bha na ka jingther jong u lapbah uba jur.
“Ka surok PWD kaba pynïasoh na Ranikor sha Baghmara kaba dei ka surok ba ki paidbah ki ju ïoh ban pyndonkam ha kane ka thaiñ ka la shah ktah bha ha ka jingtwa khyndew bad ka leit ka wan jong ki kali ka la sahkut," u la ong.
Ki shnong kiba hap hapoh ka South West Khasi Hills ki long ka thaiñ Moheshkola, ka thaiñ Ranikor, ka thaiñ Ryngku bad ka thaiñ Rengdim nalor ka thaiñ Kallu kaba hap hapoh ka Mawshynrut C & RD Block, West Khasi Hills.
“Ki paidbah kiba im ha kine ki shnong kiba la shah ktah ki la sah ha ki ktem sah ba shipor ki la pan jingïarap na ka Sorkar bad na ki bor ba dei peit.
Ki paidbah ki ïoh tang ar song u khaw haduh mynta.
Lada ka Sorkar kam pynbiang ïa ka bam ka dih bun na ki paidbah kin sa ïap thngan," u la ong.
Lah ban kdew hangne ba u Myntri Rangbah ka jylla, u Conrad K.
Sangma, u la leit jurip bad jngoh ïa kiba bun tylliki Shnong ha South Garo Hills, kaba long ka District kaba la shah ktah eh ha kane ka jingshlei um ha jylla.
, Nangta na ka liang ki bor Shipai suiñ ruh ki la ïarap ban pynpoi marbam sha ki katto katne tylli ki Shnong kiba ym lah shuh ban pynpi da ki kali namar ka jingshlei um bad ka jingtwa ki surok naduh ba la jur u slap ha kane ka taiew baladep, kaba la shim ruh bun ki jingim briew.
Shillong, Jylliew, 23: U Chairman jong ka Rympei Kyrsiew Jaidbynriew, Bah Shiningstar Lyngwa u la dawa ïa ka Sorkar Jylla ban kynthup ïa ka Them Ïew Mawlong kaba long ka pdeng jong ka khaii ka pateng ha nongbah Shillong, hapoh ka Smart City Project.
Ha ka jingïakren bad ki lad pathai khubor ha ka 15 tarik mynta u bnai u Bah Lyngwa, u la ong, ba ka Sorkar Jylla kam shym la lah ban pyntreikam ïa ka Smart City Project haduh kine ki sngi namarba ym pat don dak eiei satia lait noh tang ki jingshna thymmai ba dang ïaid shakhmat jong ka Ïew Shyllong, ha Laitumkhrah, Shillong.
“Ngi la thaw ïa ka ‘Rympei Kyrsiew Jaidbynriew’ kum ki nongshong shnong jong ka jylla namar ka jingsngewkhia halor ka jinglong jingman hapoh ka nongbah Shillong khamtam ha kaba ïadei bad ka khuid ka suba bad ka jingdheng kali kaba jur, namarkata ngi dawa ïa ka Sorkar Jylla ba kan sdang noh ban pyntreikam ïa ka Smart City Project ha Them Ïew Mawlong bad ha kiwei kiwei de ki bynta jong ka nongbah Shillong," ong u Bah Lyngwa.
U la ong ba ka Them Ïew Mawlong kaba ju long ka kad khaii pateng ka la jaboh haduh katta katta bad ba la donkam ban pynkhuid noh mardor da kaba pynkynriah ïa ki briew kiba sah ha kane ka jaka khnang ban pyntreikam noh ïa ka Smart City Project.
U la bynrap, “naduh ba ka Them Ïew Mawlong ka la kylla long ka jaka ïew ïadie ïathied, ki jaidbynriew Sikh kim lah ban kam trai bad kim lah ban dang ïai bteng ban sah ha kane ka jaka bad ka Sorkar ka dei ban shim da rai kaba shlur ban pynkynriah beit ïa kiba sah ha kane ka jaka.
"Ki nongkitkam jong kane ka kynhun ba dang shu pynkha thymmai ki kynthup ïa u Vice Chairman u Dr.
WA Lyngwa, General Secretary u Dr.
Joseph Syiemlieh, Social Secretary Bah Ronnie M.
Rani, Organising Secretary Bah Franky Lyngdoh Nongbri, Finance Secretary Bah Krispin Ryntong bad Publicity Secretary Bah Tammki Mawthoh.
Shillong, Jylliew 23: I Prof.
Streamlet Dkhar, Nonghikai NEHU, i la ong ba kam don kano kano ka jingïapher hapdeng ki nonghikai skul bah bad ki nonghikai ha ki skul Primary, hynrei ka jingïapher ka long ha ka jingsiew te ka tulop.
Haba kren ha ka jingrakhe dap 40 snem ka seng All Primary School Teachers Association (APSTA) kaba la long ha Dorbar Hall jong ka Dorbar Shnong Jaïaw Shyiap Lum Pyllon, ha ka 22 tarik mynta u bnai, i Prof Dkhar, i la ai burom ïa ki nonghikai Primary da kaba ong ba ym don manomano ruh kiba lah ban poi sha ki kyrdan kiba khraw katno katno ruh khlem da shah hikai ha ki skul Primary.
"Nga ruh nga poi haduh kane ka kyrdan, ngam lah khlem da ai burom ïa ki nonghikai kiba la hikai ïa nga ïa u ABKD…", i la ong.
Shuh shuh, i la ong ba i sngew synei na ka bynta ki nonghikai Primary kiba wat lada idei i tulopiba rit, pynban ki hap ban pynlong ki jingïakhih ban ïoh ïa ka hok jong ki.
“Balei ka sorkar ka pyndik bad lehbeiñ haduh katne katne ïa ki nonghikai", i la ong.
I la ong ruh ba wat ki nonghikai ha ki skul bah kiba la ïoh tulop da ki lak, ki dang don bun ki jingduna bad dang kwah ban ïoh shuh kiei kiei, sa katno tam ki nonghikai Primary ha ka jingsiew kaba rit.
I la ai burom ruh ïa ki nongseng ïa ka APSTA, kaba la long ka shatri kaba ai jingïada bad ai jingkyrmen ïa kiba bun ki nonghikai Primary.
Namar ba kane ka sngi kadei ruh ka sngi jong u Thomas Jones, i Prof Streamlet, i la pynkynmaw ruh ïa ka jingnoh synñiang u Rev.
Thomas Jones sha ka jinghikai skul Primary da kaba u la pynkhie im biang ïa ki Skul LP ha Mawmluh, Mawsmai bad Sohra.
Nangta ka jingshna jong u ïa ki dak thoh Khasi kaba la long ka jingpynkylla dur ïa ka thoh ka tar Khasi.
U Bah J Marweiñ, SDSEO jong ka Shillong, u la long u Kongsan Symbud ha kane ka jingrakhe, ha kaba u la ïathuh ba ka sorkar mynta ka la pynkylla ïa ka rukom siew tulop ïa ki nonghikai kaban ïarapban weng ïa ki jingeh kiba don mynta.
U Bah FC Shullai, General Secretary ka Seng, u la ai ïa ka kaiphod treikam jong ka Seng ha une u snem baladep.
La pynshit rhem ïa kane ka jingrakhe da ki jingrwai bad jingshad na ki nonghikai kiba wan na ki Unit bapher bapher jong ka APSTA.
Shillong, Jylliew 23 : U Ferdinus Marbaniang ula shah rai pynrem ha ka ïing bishar POCSO Act da kaba u hap ban shong hapoh phatok haduh 5 snem lai bnai ryngkat ka kuna kaba 3 hajar tyngka namar une u la don kti ban leh beijot ïa kawei ka khynnah ba dang 14 snem ka rta.
Ki pulit jong ka Rynjah Police Station ki la ïoh pdiang ïa ka jingujor ejahar ha ka 24.
5.
2015 ba kawei ka khynnah kaba dang 14 snem ka rta ka la shah leh beijot ha une u Ferdinus Marbaniang.
