U la ong ba katei ka shi taiew ka la sdang naduh mynhynin ka sngi bad lada jia ba ka sorkar kam pyni dak kin leh shisha kumta.
“Ngin ia ïeng hapdeng surok , ngin bat beit ia ki kali Tourist, ngin pyllait tang ki kali iew ba kit nongleit nongwan" ong u Sordar Phren Kongwang haba ia kren bad u Rupang.
Utei u sordar u la ong ruh ba u la dep pyntip ha u DC ba ia ka bai jaka ka sorkar ka la siew bai lutksan la shi phew snem mynta hynrei kam pyni pat ia ka kam, “U DC u lyngngoh , nga ong peit ki rikod ki don beit" u la ong.
U la iathuh ba u DC u la kular ba un khot ia ka PWD ban pynbha noh ia katei ka surok kaba u sordar u la pyntip.
Haba kdew ia ki jingeh namar ka jingsniew surok u Sordar u la ong ba ka mih ka jingdheng kali kaba jur namar da ki hajar ki kali Tourist ki tuid man ka sngi khamtam ha ka sngi shuti.
“Ngi dawa pynbha ki pyndap da ka khyndew, mih sa ka pum pum kaba khlem sangeh ym long ia peit shuh" ong u sordar.
Na katei ka jingdheng kali u la ong ba ki kali kit nongpang ki sahkut, “Ka nongpun khun lei I kumba man mih noh sa i khyllung hapoh kali" pynkut u sordar Phren.
Shillong, 30naiwieng:U Deputy Commissioner ka East Khasi Hills u la khot mynta ka sngi ia ki sordar jong ka thaiñ khappud naduh na Mawshun sha Nongjri ban ia kren halor ka jingthmu ka sorkar ban pynieng Post Ilektrik shuwa ban ker sainar shiah.
Ha katei ka jingiakynduh DC la don u Sordar ka Raid Mukertila, u sordar ka Raid Mawshun, Raid Lyting, Raid Lyngkhat, u sordar barim ka Nongjri bah Phelin Rynjah bad u Matabor ka Umñiuh -Tmar.
La synranlang da ki nongialam ka CCIB u bah Sukjai Myrchiang chairman bad bah Kmen Myrchiang Secretary hynrei ym shym la kynthup lang ia ki ha katei ka jingiakren namarba la khot tang ia ki sordar.
Haba ia kren bad uwei na ki sordar u la ong ba ka jingkhot u DC ka long ban sngewthuh aiu ki sordar ki don ban ong halor katei ka jingthmu pynieng Post ilektrik shuwa ban sdang ia ka jingker sainar shiah.
Hynrei ki sordar ki la ong ba ki hap ban ia kynduh shuwa ia ki trai jaka shuwa ban sdang ia katei ka kam bad yn ai jingtip pat hadien ba la dep pynbeit.
U sordar ka Raid Lyting u la pyrshah ia ka jingker sainar shiah namarba um pat tip ia ka jaka ban sdang ker hynrei u DC u la ong ba ia katei hap ban ia pynbeit bha shuwa.
Ki sordar ki la ong ruh ia u DC ba shuwa ba kan don kano kano ka jinghiar ban jurip na bynta katei ka kam ka ophis ka dei ban pyntip shuwa sha ki sordar ba kin ioh pyntip ia ki paidbah ne ki trai jaka bad u DC u la kular ban leh kumta, iathuh utei u sordar.
Hadien katei ka la don ruh ka jingiakynduh jong ki bad u CEM ka KHADC ha kaba u la kular ban thoh sha ka sorkar bad ban ia treilang bad ki sordar.
Nongstoiñ, 30 Naiwieng:Hynnin ka janmiet jong ka sngi Blang jong ka taiew ki pulit jong ka Mawshynrut Police Station, ki la lap ia kawei ka metiap jong kawei ka longkmie kaba la sdien phasi ha ka iing jong ka hi kaba don ha ka shnong Sienduli-I West Khasi Hills District.
Kat kum ka tyllong khubor bala ioh lum na ki pulit la ong ruh ba ia katei ka longkmie la tip kyrteng kum ka kong Diliancy Nongphud, kaba dei na katei hi ka shnong bad ia katei ka jingjia la lap nyngkong eh da u kurim jong katei ka longkmie lem bad u para jong u katba ki dang wan na jaka trei.
Shuh shuh la iathuh ruh hadien katei ka jingjia na ka liang jong ki ba ha iing jong katei ka longkmie kila pyntip noh mar mar sha ki pulit ka Mawshynrut bad na ka liang jong ki pulit ruh kila leit sha katei ka shnong ban pynlong ia ka jingtohkit bad kila lap ruh ia katei ka jingjia.
Katkum ka jingpeit bad jingtohkit bniah na ka liang jong ki pulit kila suba jur ruh ba katei ka longkmie kala bthat jubor iala ka jong ka jingim bad hadien ki pulit kila pynkit noh ia ka metiap jong katei ka longkmie sha Civil Hospital Nongstoin ban pyndep ia ka post mortem.
Haduh bala thoh ia kane ka khubor ym shym pat la lah satia ban tip kaei ka daw ia kaba kala pynlong ia katei ka longkmie ba kan hap ban shim noh ia la ka jong kajing im da kaba phasi ialade.
Shillong, 30 Naiwieng:U Myntri Rangbah ka jylla u Dr Mukul Sangma u la ong ba ka jabieng jongu kam lei lei satia na ka jingbyrngem pynkhyllem sorkar jong ki liangpyrshah ha ka dorbar tlang ban sa shong shen.
Ka dorbar tlang ka jylla kan sa long lai sngi ha ka 8, 13 bad 14 tarik u Nohprah kan dei ruh ka dorbar khadduh jong kane ka jinglong MLA.
Da ka jingweng jingkyrshan ki katto katne ngut ki MLA na ka sorkar bad ka jingthmu ki katto katne ki MLA ka Congress, ki dkhot liangpyrshah, ki la don ka jingthmu ban wanrah ia ka jingbym shaniah shuh ia ka sorkar.
“Naduh u snem 2013, ki la pyrshang bunsien ban pynkhyllem ia nga bad ia ka sorkar", la ong u Dr Mukul Sangma hynne ka sngi hadien ba la wai ka jingialang ka kynhun myntri.
U la bynrap biang, “Ngam ktha khlieh eiei, ka jabieng jong nga ka treikam bha.
Ngi tip kumno ban leh haba don kum kane".
Halor ka jingweng ki nongkyrshan khamtam ki MLA shimet, u Dr Mukul ula ong, “Mano ba lah ban khang lada ki kwah ban risain?".
U la ong kob biang, “Ha ka jingshisha ka jingpynlong dorbar slem ka long ban peit don katno ngut kiba nud shisha ban risain na ka ka kam MLA".
Halor ka jingkylli kumno u sngew ia kito ki MLA kiba thmu ban phet seng bad kiba u ju ong kum ki bujli sopti, u Dr Mukul u la ong “phi dei ban ieh ha ki bad ap kumno kin leh.
Ngam nym iadon bynta ha ka jingmutdur.
"Halor ka jingrisain ki ar ngut ki MLA shimet, u la ong ba ka thma sain pyrthei ka la sdang.
“Haba la sdang ka thma, ngin sa peit kumno ki MLA ki leh ialade.
Ka shai ba ki MLA shimet kin peit ia ka lad la kin iakhun na ka party ne kum ki riew shimet"u la ong.
U la ong ki don saw ngut ki MLA na Garo Hills bad uwei na Khasi hills kiban iakhun na ka Congress.
“Ki don katto katne ki MLA shimet kiba kwah ban iakhun na ka party hynrei kan sa bishar ia kane" ong u Dr Mukul.
Halor ka jingrisain u Rophul S.
Marak bad bah Robinus Syngkon, u la ong, “Kata kam dei kaba thymmai.
Ngi borabor ngi don ka lynti bad ka lad ban poi sha ki paidbah.
Kam don ka jaka ban kynnoh namar ba tang ki bym leh bym trei ia ka kam ki don por ban kynnoh ia kiwei.
" u la ong.
Shillong, 01 Nohphrah:Ka HNYF Mawthadraishan circle, ka la dawa ba ka sorkar ka dei ban weng noh ia u Block Development Officer (BDO) ka Mawthadraishan u bah L Diengdoh namar ba um ju wan tista sha ophis nalor ba um shemphang bha ha kaba iadei bad ka thaiñ.
Haba kren sha ki lad pathai khubor hadien ba la iakynduh u myntri ka tnad pynroi nongkyndong mynta ka sngi, u Bah B Marbaniang u president bad u Banlang Sohphoh u Finance Secretary ki la kynnoh ba u BDO ka Mawthadraishan uba la don ha katei ka Block la kumba lai snem mynta bunsien haba ki paidbah ki leit donkam ym ju don thikna ha ophis nalor ba um long shemphang bha khamtam ha kaba iadei bad ka jinglong ka thaiñ.
“Ka daw ka jingdawa weng ka long namar ba u BDO um dei uba shemphang bad um tip bha ia ka thain", la ong kine ki nongialam ka HNYF bad bynrap ba ‘um ju don ha ophis haba ki briew ki leit donkam".
Ki la ong ba nalor ba ka thaiñ ka dei kaba sahdien bha, ka jingbymkitkhia u ophisar khamtam u BDO ka la wanrah ka jingeh ia ki paidbah nongkyndong.
Na ka liang jongki, ki la kyntu ia u myntri ba un shim khia ia kane ka kam ban leh kham kloi namar ba ka seng kam lah ban ap slem.
Ha kajuh ka por, ki la dawa ruh na u myntri ba u dei ban shim khia ban pynbha ia ka ophis ka Block namar ba ka la jot bad kane ka la wanrah ia ka jingbym itynnad ia ka ophis sorkar.
Ki la dawa ruh ba dei ban thung nongtrei shuh namar ba ha katei ka Block ki nongtrei ki duna bha.
Shillong, 1 Nohprah :Ka National Commission for Safai Karamcharis (NCSK) mynta ka sngi ka la bthah ia ka sorkar jylla ba kan pynkiew noh ia ka tulop jong ki nongsar surok sha ka T.
10,500 tyngka shibnai bad ba ka sorkar ka dei ruh ban buh bhah kyrpang 5% ha ki jaka pule ia ki khun ki kti jong ki.
U dkhot ka NCSK u Jagadish Hireman u la ong ba kumba ka long mynta la siew tang T.
3000 tyngka shibnai ia kitei ki nongsar surok hynrei mynta ka sngi la bthah ia ka sorkar ba kan siew T.
10,500 tyngka.
U la iathuh ba ki don 400 ngut ki nongsar surok kiba hap hapoh ka jingpeit jong ka Shillong Municipal Board bad napdeng kitei tang 98 ngut ki dei ki nongtrei ba pura jong katei ka board bad u la ong ba un bthah ruh ia ka sorkar ba kan siew ia ka bai nong jong ki kum ki nongtrei ba pura.
U Hireman u la ong ba la dawa ruh ba ka sorkar ka dei ban buh bhah kyrpang 5% ha ki skul ne kolej la kiba dei jong ka sorkar ne kiba dei jong ki riew shimet.
U la ong ba ki dei ruh ban ioh ia ka jingmyntoi ba kin peit ia ka koit ka khiah jong ki laisien ha ka shisnem bad dei ruh ban pynbiang ia ka ing ka sem ba kin shong ki nsah.
Utei u dkhot ka komishon ba peit ia ki nongsar surok u la wan jngoh ia kane ka jylla da kaba sdang ha nongpoh mynta u la wan poi ha Shillong bad un leit ruh ban pynlong jingialang ha Jowai bad Khliehriat bad un mih noh na Shillong ban leit sha Delhi ha ka lah sngi u blei.
U la ong ba ka sorkar ka dei ruh ban pynlum ia ka thup kyrteng ki nongsar surok baroh khoit bad ki dei ban pynbiang lut ia baroh ki jingmyntoi ba ki dei ban ioh.
Lah ban kdew ba la thaw ia ka komishon ki nongsar surok katkum ki kyndon aiñ jong ka National Commission for Safai Karamcharis Act, 1993 ban peit ia ka bha ka miat jong ki.
Shillong, 1 Nohprah:Baroh ki ophis sorkar bad ki ophis trei kam jong ki majistor lem bad ki skul pule, kin khang lut ha ka 11tarik Nohprah 2017, ha East Khasi Hills, na ka daw jong ka Shad Nongkrem.
Katei ka dei ka kyrwoh na U Additional Chief Secretary, ka sorkar Meghalaya, General Administration (A) Department.
Shillong, 1nohprah:Lashai ka 2 tarik u nohprah kan sdang ka tamasa jingsuk naduh ka por 10:30 baje mynstep haduh ka por 4:30 janmiet, katei ka tamasa kan long ha Madan Lyngktap ha Mawphlang.
Katkum ka prokram la iohi ba kin don ki kynhun balang bapher bad kumjuh ruh na ka Seng Khasi Seng khihlang, Sein Raij ki ban ia shim bynta ha ka rwai bad ka shad, kan don ruh ka drama na ka balang Catholic , Shillong Diocese.
Hynrei nalor kiba bun ki prokram ba la buh la ioh jingtip ruh ba u kyrtong u ban ia khun elekshon na Mawphlang konstitwensi uba dei ruh u Adviser jong ka Seng Khihlang u bah S.
K Sun un ai jingkren.
Shillong, 1 Nohprah:Ki khubor hamsaia ki iai kren ha kine ki sngi, ba U Ma Comingone Ymbon, uba dei u myntri ka tnat pynroi nong-kyndong bad uba peit ruh ia ka tnat bor ding, un lah ban iakhun ia ka elekshon MLA 2018, na ka seng Nationalist Congress Party (NPP).
Katei ka mat, ka la nang paw bha ha kine ki sngi, ha kaba la iathuh, ba ki nongkyrshan ba hajan eh jong U Ma Ymbon, uba dei U MLA ka Raliang, ki la kyntait ba un dang iakhun biang ia katei ka elekshon, na ka seng Congress bad ki la iai pynbor, ba un ialeh noh ha kane ka sien, ka ban wan na ka seng NPP.
Na ka liang jong U Ma Ymbon, um pat shym la kren eiei ruh em, ha kine ki sngi, tangba kiei kiei, la shim, ba kin paw shai, ha shwa jong ka shuti Kristmas, ha kaba la shim, ba kan dei ka por bunkam jong ki MLA, ba kin pynkhreh ialade sha kaei ka seng ba kin leit pyniasoh bad iakhun ia ka elekshon 2018.
Nongstoiñ, 03 Nohprah:Ka A=Apple Society ha ryngkat ka jingiatreilang bad ka Department jong ka Horticulture, West Khasi Hills ha ka 6 tarik mynta u bnai kan pynlong iaka jingiakop thei bhabriew ne ka Miss Nongstoin bad ka Fruit wine festival hapoh Nongstoin, Children’s park.
Katei ka tamasa kan sdang naduh ka por 9:30 mynstep, da ka jingai jinghikai kumno ban shna bad pynmih wain na ki soh ha kaba ki nongwan ai jinghikai kiba dei na Shillong bad na Mairang kin sa ai jingbatai ha katei ka sngi iaki briew kiba don jingmut ban shna bad pynmih wine napoh ka thain West Khasi Hills.
La ong ruh ba ki nongshna wain, na kylleng ka jylla kin sa wan ban pyni nam ia ki umsoh wain ba la dep ban shna.
Haba phai pat ha ka jingiakop Miss Nongstoin 2017 ka jingpynkhreh kala iaid shaphrang ha kaba 24 ngut ki thei bhabriew na kylleng jong ka West Khasi Hills ki la mih shakhmat ban ia ia aireng ha katei ka lympung kaba heh tam hapoh West Khasi Hills District.
Ia katei ka jingiakop Miss Nongstoin la pyniaid da ka A=Apple Society, Nongstoin ha kaba katei ka jingiakop kadei ka sien kaba ar hapoh ka District naduh u snem 2016 ia kaba la pynlong hapoh ka dewlynnong Nongkhnum.
Haba iakren bad ki nongthoh khubor ki nongpyniaid ki la iathuh ba haduh mynta ki la dep ban leh iaka photo shoot kaba ar sngi lynter ia kaba la aiti ha ka Nongstoin eco Tourism & Photographic Society (NeTPS) bad myn ha ka sngi saitjain jong ka taiew, la lah ban pyndep ia ka audition ban jied ia kiba bit tam ban ia aireng ha katei ka lympung jingiakob miss Nongstoin bad lyngba ka audition la lah ban jied haduh 24 ngut ki thei bhabriew ki ban ia aireng ha katei ka lympung.
Kum ban shu pyntip sha ki paitbah kiba don jingmut ban wan peitkai ha katei ka Fruit wine festival, kin don ruh bun jait ki jingpynbyrngia kiba kynthup naduh ki jingrwai, ki jingshad bad kiwei kiwei, namar ka jingrit jong ka jaka, ka society kaba pyniaid ia katei ka prokram ka pyntip paitbah ba kin thied noh kham kloi iaki ticket namar ioh ba kim ioh ban rung sha katei ka jaka kaba pynlong ia katei ka jingiakop Miss Nongstoin.
Jowai,3 Nohprah:Ka Rymbai Elaka Tourism bad Environment Society (RETES) East Jaintia Hills District ha ryngkat ka jingiatrei jong ka District Administration East Jaintia Hills, ki la pynlong ia ka tamasa kaba la tip kum ka Latuthiñ Festival 2017″ ha kane ka sngi thohdieng ba ladep ka 01 nohprah ha kshaid Lamu ha ka shnong Iapmala, kaba jngai kumba 15km na ka shnong Rymbai, East Jaintia Hills District kaba don ha ka lynti ban leit sha Leshka.
Kane ka tamasa ka la long kaba iphuh iphieng bad shongshit bha, ha kaba ki shnong bapher bapher jong ka Elaka Rymbai ki la wan ban iashim bynta shitrhem haki jingshad tynrai bad haki jingrwai tynrai.
Ha kane ka tamasa la wan ban pynshongshit ruh da u kaitor ba pawnam ka Ri lum Khasi u samla Banker Kharkongor bad ruh ki kynhun tem kiba kynthup iaka Green Leaves na Nagaland, Twilight na Jowai, Menders na Jowai, Emperical Tribe na Shillong, The Lynox Band na Shillong, bad ki Lynx na Jowai.
Katno ka long kaba sngewtynnad ia ki nongwan sa kane ka tamasa ka long ba ki ioh ruh ban peitkai, ia ka jing itynnad jong kane ka kshaid Lamu kaba noh rymphum ha jan ka jaka ba long tamasa.
Latuthiñ u dei u syntiew khlaw u ba phuh itynnad ha ki sharing lum ha pdeng ki jingitynnad ka mariang bad u long u syntiew uba kham ñiar ban shem ia u tang ba u long uba phuh itynnad.
Ia kane ka tamasa, la ai kyrteng Latuthiñ, namar ki pynwan dur iaka baka long kaba itynnad hapdeng ki jingjyrngam jong ka mariang.
Kane ka long ka sien kaba nyngkong eh ba la pynlong ia kum kane ka tamasa ha kane ka jaka; ka jingthmu kaba kongsan eh jong ki nong pyniaid jong kane ka tamasa ka long ban pynithuh sha ka pyrthei ia kane ka jaka kaba ba don ka kshaid Lamu bad sa ar tylli ki kshaid kiba don mar jan bad ka ba ki nong jngoh kai pyrthei kin tip ba ha East Jaintia ki dang don shibun ki jaka jongoh kai kiba itynnad.
Ha kane ka sngi u bah Kennedy C.
Khyriem Parliamentary Secretary Tourism u la long kum u kongsan ha ka jing iadon lang u ma Vincent H Pala MP, u ma Justin Dkhar MLA ka thain, u ma J.
R.
Pyrtuh MDC, kong V.
Lyngdoh MDC, ma Elios Swer Daloi ka Elaka Rymbai, u ma M.
S.
Lhuid u DC EJH, bad kiwei de ki riew khmat.
Shillong, 1 Nohprah:U nongialam ka BJP ba peit ia ka Meghalaya u Alphons Kannanthanam u la ong ba ka BJP ha Meghalaya kan sa wan ha ka bor hadien ka elekshon kumba jia ha Manipur.
“Ha Manipur ngi don MLA tang uwei hynrei mynta ngi la la ioh ban synshar, ngi lah ban pynkylla ia ka miej shimiet shimiet bad kane kan jia hangne ha jylla Meghalaya ruh", la ong u Alphonse haba kren mynta ka sngi sha ki lad pathai khubor.
U la ong ba shen ki paidbah ka Meghalaya kin sa sakhi ia ka jingwan iasoh jong ki MLA sha ka BJP ha kine ki sngi.
Hynrei ha kajuh ka por, u la kyntait ba ka jingpdiang ia ki MLA kan long kumba bujli ia ka kyiad rim sha u bilor thymmai.
“Ha ka party ngi donkam ia kiba la kham shemphang bad ia ki samla.
Ngim lah ban pyniaid ia ki kam da ki samla pule, ngi donkam ia baroh", u la ong.
U la ther ia u Myntri Rangbah ka jylla u Dr Mukul Sangma da kaba kynnoh ba u dei u Myntri Rangbah ba bamsap.
“Ka elekshon 2018 kan long ka rai kaba kongsan bha ia ki paidbah ka Meghalaya kaei kaba bha ia ki, ym da ka sorkar kaba shu thok, lamler bad tuh ia ka pisa u paidbah", u la ong.
U la ong ruh ba ki MLA ki bym lah ban shakri ia ki paidbah kumba ki la angnud, ki dei ban shah kyntait shi syndon.
U Alphons u la ong ba haba ka BJP ka wan ha ka bor ka pyniaid ia ki kam katkum ka jingangnud jong u Myntri Rangbahduh ka ri u Narendra Modi kata ban ai ka jingsynshar kaba khuid bad kaba hok na ka bynta ka roi ka par bad ban pynduh ia ka bamsap.
“Ngi donkam ia baroh ki paidbah hynrei ka BJP kam lah ban iapein bad ka bamsap", u la ong.
U la ong ba ia mynta kaba kongsan ka thong ka long ban pynliem ia ka Congress na ka bor ha kane ka jylla kaba la bamsap haduh niuhmat.
Halor ka jingwan iasoh ki MLA sha ka party, u Alphonse u la ong ba sa ap ia ka por namar ba shisien ba la pynbna ia ka elekshon, kiei kiei kin sa paw.
“Kiei kiei kin sa paw hadien ba la pynbn ia ka elekshon.
Bun kiban iasoh bad ngi hynrei ym pat lah ban pynpaw pyrthei.
Phin sa tip shen", u la ong.
Shillong, 01 Nohprah:Ka Myntri ba peit ia ka tnad pule puthi ka jylla ka Deborah Marak, ka la niat sha ka sorkar pdeng halor ka jingbym ioh tulop ki nonghikai SSA ha ka jylla bad ha kajuh ka por ka la pynpaw ia ka jingsngew khia ia ka jingbym ioh tulop jongki.
Haba kren mynta ka sngi, ka Deborah ka la ong, “nga sngew khia shisha ia ka jingbym ioh tulop ki nonghikai SSA hynrei ngam lah leh eiei namar ba ka pisa la ap ban pynlait da ka sorkar pdeng".
Katkum ka jingong ka Deborah, ka sorkar pdeng kam pat pynlait satia ia ka tulop bad dei na kane ka daw ba ka sorkar jylla kam pat lah ban ai ia ka tulop sha ki nonghikai skul SSA.
Ka la ong ba ka sorkar jylla bad ma ka, ka la shim khia ia kane ka kam ban iakren bad ka sorkar pdeng man ka por halor kane ka kam bad mynta ruh kan shong jingialang halor kane.
“Ngin shong jingialang ban iakren kumno ban leh ia kane ban pynioh noh ia ka tulop jong ki nonghikai skul SSA", ka la ong ka Deborah.
Lah ban kdew ba ki nonghikai skul SSA ha ka jylla hapoh ka lama ka MSSATA ka la buh por ba ka sorkar ka dei ban pynlait noh ia ka tulop jongki kaba lai bnai shwa ka 8 tarik mynta u bnai bad lada kam pynlait kin mih sha madan ban iakhih.
Ki la kam ruh ba ka sorkar pdeng lyngba ka Human Resources Development (HRD) ka la dep ban pynlait ia ka pisa hynrei dei ka sorkar jylla kaba khlem pat pynlait satia.
Ka la ong ruh ba kam dei ba ka shu shongkli kti haba ka iohi iaka jingeh jongki nonghikai skul khamtam ka jingbym ioh tulop jongki namar ba ka sngewthuh kumno ki hap ban pynbiang ia ki jingdonkam ha ka iing ha sem bad kiwei ki jingdonkam.
Ka la ong ba ka sorkar jylla bad na ka liang jongka, ka la ju leit pynsngew bad kyrpad ia ka sorkar pdeng ba kan pynlait noh ia ka tulop hynrei haduh mynta kam pat pynlait bad kane ka dei ka jingeh ba ka sorkar jylla ka iakynduh.
Shillong, 3 Nohprah:Kumba 350 ngut ki riew ngeit Muslim ki la iaid proseshon ha ka sngi saitjain jong ka taiew ka 2 tarik u nohprah ha nongbah Shillong.
Katei ka dei ka proseshon jingsuk jong ki riew ngeit Muslim kaba ki khot ka Eid Milad Un Nabi kaba ki kynmaw ia ka lyngkhuh sngi kha jong u Prophet Hazrat Mohamed.
Katei ka jingiaid paidbah jong ki ka la sdang na Mawbah-Jhalupara bad ki la iaid ter ter ka surok bah lyngba ka Rhino Point, ka Barik, St.
Edmund’s haduh ban da poi ha Masjid jong ki kaba don ha Fire Brigade Laitumkhrah, la ialam ia katei ka jingiaid paidbah da u President jong ka Eid Milad UnNabi Celebration Committee u Janab Mustafa Shabong.
Ha katei ka jingiaid paidbah ki la rah la ki pla kad kiba don ki jingthoh bapher bapher bad ka la don ruh ka jingiapyrta jingsuk ha ka ktien niam jong ki.
Haba la poi ha katei ka jaka mane blei jong ki-ki la pynlong ka jinglehniam leh rukom bad nangtei ki sa ia pra noh la ka jong ka lynti.
Lah ban pynkynmaw ba kane ka dei ka jingiaid proseshon paidbah kaba-ar kaba ki riew ngeit Muslim ki la iaid ha nongbah Shillong, kaba nyngkong ka dei ba ki sngewlem ia ki Rohingya Muslim bad ha katei ka jingiaid kaba nyngkong ki la don kumba 700 ngut eiei.
Hynrei ha kane ka jingiaid kaba-ar pat ka dei da kawei pat ka kynhun bad katei ka kynhun kaba nyngkong kaba 700 ngut eiei kam shym la ia shim bynta satia naba ki ong ba kam dei ka jong ki, ki dei da kiwei pat ki kynhun.
Shillong, 28 Jylliew:Ka BJP Meghalaya ka la kynnoh ba ka Congress kaba don mynta ha ka bor synshar ha ka jylla, ki la iasylla bad ki kompeni shna dewbilat kiba don ha kane ka jylla ban pynkiew dor kynsan khnang ban pynlut na ka bynta ka elekshon MLA ban wan ha kane ka jylla kaban long lashem snem.
Ka BJP ka la kam ruh ba ka la suba jur ba ka jingkiew dor ka dewilat na ka T.
280 shaduh ka T.
400 shi byrni kaba long haduh 35 percent ka jingkiew dor, ka la don eiei ha lyndet hapdeng ki kompeni bad ki politishain ka Congress ha kane ka jylla.
“La suba jur ba ka la don ka jingiasylla hapdeng ki bor ka kompeni bad ki politishian ka Congress ha kane ka jylla halor kane ka jingpynkiew dor kynsan ia ka dewbilat tang katto katne bnai shwa ban wan ka elekshon", la ong u General Secretary ka BJP Meghalaya u Bah Bashailang Khongwir haba kren sha ki nongthoh khubor mynta ka sngi.
U la ong ba ka BJP ka sngewkhia jur ia kane ka jingkiew dor ka dewbilat kaba la ktah ia ki paidbah.
Ka BJP ka la ai por shi bnai ia ka sorkar jylla ba kan tuklar ba kan hukum ba ki kompeni ki dei ban pynhiar biang ia ka dor ka dewbilat.
Hynrei ha kajuh ka por, ka la byrthen ba lada kam leh eiei, ka BJP kan sa leh da kaba tyngeh pyrshah ia ka sorkar bad kumjuh ia kine ki kompeni shna dewbilat.
“Ngi la ioh jingtip ba don ki katto katne ki politishian kiba iadonkti bad kine ki kompeni.
Ngi la don ka kynhun ban tohkit ban wad bniah ia ka jingdonkti ki politishian bad kine ki kompeni bad ngin sa sei madan shen halor kane", la ong u Bah Khongwir.
Ka BJP ka la byrngem wat ban kiew sha iing kashari ne ban leit tied jingkhang na ka sorkar pdeng ban pynsangeh noh ban ai ia ka bai kit bai bah ia ka sorkar jylla halor kane, lada kam shym la leh eiei ia kane ka jingkiew dor ka dewbilat.
Katkum ka jingong u Bah Khongwir, ki don phra tylli ki kompeni kiba shna dewbilat ha kane ka jylla kiba kynthup Star Cement, Topcem Cement, Dalmia Cement, Hills Cement, Best Cement, Amrit Cement, Gold Stone cement bad ka Maxx Cement.
Bun na kine ki kompeni ki dei kiba don ha Jaintia Hills district.
U nongialam ka BJP u la buh jingkylli ia kane ka sorkar ba kumno ka ailad ba ki kompeni kin pynkiew dor ia ka dewbilat katba ki mon haba da ki hajar klur ki la ioh ei na ka skhim subdidi ka sorkar jylla.
“Kumno lah ban pynkiew dor ia ka dewbilat shaduh ka 35 percent khlem ki daw.
Ha ka jingshisha, ka dor dewbilat ka la dei ban nang tad dor hadien ba la khang ia u dewiong bad mawshun ha kaba ka dor jong ki tiar ka la hiar dor ba pyndonkam da kine ki kompeni", la ong u Bah Khongwir.
U la buh jingkylli ia ka sorkar jylla, katno ka la ioh lum khajna na kine ki kompeni kiba don ha kane ka jylla.
Ka BJP ka la kynnoh ruh ba ka jingbym leh eiei ka sorkar ban peit ia ka dor ka mur jong ka dewbilat ka dei namar ba ki briew kiba don ha ka sorkar ki don ka jingiadei bad kine ki kompeni kiba thmu ban khniot ia u paidbah da ka lynti ka bym dei.
Ka la kynnoh ba kine ki phra tylli ki kompeni ki la lute na ki paidbah ka jylla bad ka la khot ia kiba don ka jingsngew ba kin iasnohkti lang bad ka seng ha ka jingiakhun pyrshah ia kane.
Ka BJP ka la kynnoh ruh ba dei namar ka jingdonkti ki briew ba don ha ka sorkar bad ki kompeni shimet, ba ka sorkar kam khein snep shuh ia ka kompeni lajong ka Mawmluh Cherra Cement Limited (MCCL) kaba don ha Sohra namar ba ki kwah ban pyntroin ia kane ka kompeni sorkar.
Jowai, 3 Nohprah:Ka JHADC kam shym la khot satia ia ka dorbar tlang haduh mynta bad bun ki MDC ki la pynpaw ia ka jingdiaw mynsiem halor kane ka jingbym shym la khot u Chairman ka JHADC ia ka dorbar tlang.
Katkum ki kyndon, ka JHADC ka dei ban don ia ka Dorbar Tlang ha u bnai Nailur, Naiwieng, hynrei ym lah ban tip ia ka daw ba u Chairman ym pat shym la khot ia ka dorbar wat haduh une u bnai.
Ka JHADC ka la ioh tang ar tylli ki dorbar ha kane ka pali, katta ka dorbar Mang Tyngka bad ka Dorbar Lyiur katba ia ka dorbar tlang pat haduh mynta ym pat shym la khot ia ka dorbar tlang.
Haba pyrshang ban iakren lyngba ka phone bad u Chairman ka JHADC halor kane, ka ym shym la ioh satia.
Shillong, 28 Jylliew:Ka jingmih ka khubor ba u number Aadhaar u don jingiadei bad uta u mrad khlaw ne number 666, ka dei ka hamsaia ka bym shisha satia.
Ha kane ka sngi Hatmajai ki nongsharai Balang Katholik ki la pynlong ia ka jingshon dur Aadhaar paidbah ha Archbishop House kaba don ha Laitumkhrah, Shillong.
Ka Shillong Arch Diocese lyngba u Arch Bishop Rev Fr Dominic Jala ka la pynbeit kyrpang ia kane ka kam ha kaba ha ka sngi Hatmjai la buh ia ki phadar katba ia ka sngi Balang la pynbeit ia baroh ki Sister.
Da ki spah ngut ki Phadar bad ki Sister bad ki riew niam kum ki Brothers ki la wan ban pyndep ia kane ka jingshon dur Aadhaar ba la wan ban leh da ki briew na ka kompeni kaba la ioh kontrak na ka sorkar.
Ki phadar, ki sister bad ki brothers ki la pynlong ia ka jingshon dur pyllew khmat bad ki dak shym priah kti (Aadhaar) ha Iing u Arch Bishop House.
Kane ka la pynsuk ia ki phadar bad sister namar ba kim donkam shuh ban leit shon dur shawei shawei namar ba u number Aadhar u dei uba donkam khamtam ia kito kiba leit jingleit shabar.
Kham mynshwa,u Pastor NS Phawa uba la pynpaw ba haduh mynta katkum ka jingsngew jongu, u number Aadhar um don jingiadei bad u number 666.
“Ka ktien u Blei (bible) kam kdew ia u Aadhar number katkum ka lynnong ka kitab jingpynpaw ba 13, dkhot ba 18", la ong u Pastor Phawa.
U la ong ba ka khubor ba pynsaphriang ia ka jingiadei u Aadhar number bad u 666 kam mih na ka Forum kaba dei hynrei la shu ialap bad iakren ki briew shane shatai.
Katkum ka jingong u Pastor Phawa, ka sorkar ka la thmu ban pyntreikam ia u Aadhar number ban lait na ka jingshah thok, jingpyndonkam bakla bad ban pynthikna ia ka jinglong jong uwei pa uwei u briew kum u nongshong shnong ka India.
Ia u Aadhar number la shim ia ki dur jong ka sympriah kti bad ki khmat (iris) ha kaba kine kim don jingiadei eiei badno badno bad ki don beit tang ha uwei u briew ne ka briew.
Shillong, 28 Jylliew:Mynta ka sngi, ki paidbah nongshong shnong na Umran Dairy Ri-Bhoi hapoh ka jingialam ka CSWO (I) ki la leit tur ha ophis ka KHADC ha Shillong ban dawa ba ka Council ka dei ban pynsangeh noh mardor ia ka jingshna ia ka petrol pump ba dei trai u Rohit Jain kaba don ha Umran Dairy, Ri-Bhoi.
Kane ka jingleit tur jongki ka la pynlong haduh ba kin ioh rung khrui-rui-rui haduh kamra u CEM Bah PN Syiem ryngkat ka plakad syndon ka bym ju kham jia koit.
Ha ka jingshisha kine ki briew kim shym la shah ba kin wan rung sha phyla ka KHADC hynrei hadien ba la iakren bad u Bah Ban Basaiawmoit uba dei u EM, la shah ia ki ba kin leit kynduh ia u CEM u Bah PN Syiem.
Ka President ka CSWO (I) Kong Irene Hujon ka la kynnoh ba ka KHADC ka la dep pynmih ia ka hukum ha ka 11 tarik Iaiong, 2017 ba dei ban pynsangeh ia ka jingshna ia katei ka petrol pump hynrei ka kam pat ka dang iaid haduh ba la jan dep shna pynban mynta.
sKa Kong Irene ka la ong ba ka jingleh ka KHADC ka la long kumba ka lilam ia ka jaka jong ka jaitbynriew.
Katba na ka liang u CEM u Bah Pynshngain ula khot tang ia ki trai shnong ka Umran khlem da khot lang ia ki nongialam ka JAC ban iakren bad u.
U CEM u la ong ba ka KHADC ka ai bor hadien ba la ioh ia ka kot ka sla na ki nongkitkam ka shnong bad ki la bthah ia ki ba kin leit iakynduh ia ki nongkitkam shnong halor kane ka kam.
Hynrei na ka liang ka trai shnong ka Kong Isirin Mawnai ka la pynpaw ba kim hun ia kane ka jingai jubab u CEM bad khamtam ka jingkhot jongu ban shu jied tang ia ki nongshnong shnong.
Ka la ong ba naduh mynshwa, ki la don bad ka JAC bad mynta pat u CEM u khot tang ia ki bad kane ka long ka jingibein ia ki.
Ka la kynnoh ba u Rangbah Shnong u la shu ai No Objection certificate sop sop sha utei u Rohit Jain khlem ka jingtip ki paidbah ka shnong namar ba ka jaka ba thmu ban tei ia ka petrol pump ka don hajan ka wah kaba lah ban wanrah ka jingma bad jingjot ki wah bad ki briew kiba pyndonkam ia ka.
Shillong, 28 Jylliew:Ki jingpynrem ki la tuid na kiba bun ki kynhun halor ka jingshah beh kawei ka longkmie Khasi ka kong Tailin Lyngdoh na ka jingiabam khawai ha Delhi Golf Club tang na ka daw ba ka phong da ka Jaiñsem kaba ki nongpyniaid ia katei ka Club ki la ong ba katei ka riam jong ka, ka pyni ba ka dei ka nongtrei shakri ha ing ki briew bad ba ka long ruh kum ka kynthei Nepali.
Mynta ka sngi ki seng kynthei bapher bapher ki la lum khrui hapoh ophis jong ka Chair person ka Meghalaya Women Commission ban pynpaw ia ka jingpyrshah ia katei ka jingshah niew bein ka longkmie Khasi tang na ka daw ba ka phong da ka jaiñsem.
Ka Chairperson ka Women Commission ka kong Theilin Phanbuh ka la ong ba kum ka jingpyrshah ka Commission kan thoh sha u Kiren Rijiju union Minister jong ka Home Affairs, National Commission of Women, National Commission for Schedule Caste and Schedule Tribe, National Human Right Commission bad sha ki MP.
Ka kong Theilin ka la ong ba katei ka jingniew bein bad khein bein ia ka kong Tailin Lyngdoh ka dei ka jingpynkheiñ ia ka hok longbriew man briew bad ka la ong ba ka Women Commission ka dawa ba dei ban pynshitom ia ki nongpyniaid jong ka Delhi Golf Club katba shah ka aiñ.
Ki seng kynthei kiba la poi sha katei ka jingialang ki kynthup ia ka Seng kynthei Jaiaw Langsning, Seng kynthei Laitkor,Seng kynthei Jaiaw Laitdon, Mawpat Pyllun, Meghalaya Women Alliance, Seng kynthei Riatsamthiah, ka Lympung ki Seng kynthei,Sengtreilang ki kynthei Madan0Riat Laban,MSCW,Hynniewtrep Indigeneous Society,KWWKJA, Seng kynthei Mission Compound, Seng kynthei Wahingdoh, Support Group for Women bad kiwei pat.
Ka North East Students’ Organisation (NESO), kaba kynthup ia ka Khasi Students’ Union (KSU), All Assam Students’ Union (AASU), Naga Students’ Federation (NSF), Mizo Zirlai Pawl (MZP), Twipra Students’ Federation (TSF), All Manipur Students’ Union (AMSU), Garo Students’ Union (GSU) bad All Arunachal Pradesh Students’ Union (AAPSU) ki sengbhalang na kane ka thaiñ shatei Lam mihngi ki la pynrem jur halor ka jingshah beh ka kong Tailin Lyngdoh kawei na ki longkmie Khasi na Delhi Golf Club tang na ka daw ba ka phong da ka jaiñsem ha ka jingleit bam khawai ha katei ka Club.
Ka NESO ka la ong ba katei ka jingleh kam dei tang ka jinglehbeiñ ia ka kong Tailin shimet hynrei ka dei ka jingniew bein ia ka jaitbynriew Khasi bad ki jaitbynriew bapher jong ka thaiñ shatei Lam mihngi.
Ka NESO ka la ong ba kane kam dei tang ka jingjia kaba nyngkong kaba la jia ia ki briew na ka thain shatei Lam mihngi hynrei ki la mad ia kiba bun ki jingshah leh bein , ki jingshah leh tohmet ha ri Thor ha kaba don ruh kiba la iap tang na ka daw ka riam ka beit, ka rukom bam bad ka ktien ka thylliej.
Ka NPP North Shillong konstitwensi lyngba u bah Erwin Sutnga ka la phah da ka jingthoh sha u President jong ka Delhi Golf Club u Siddharth Shriram ba u dei ban pan map namar katei ka jingleh jong ki nongpyniaid katei ka Club kaba la pynlehraiñ bad pyni ia ka jingniew poh ia ka jaitbynriew rit paid.
Ka NPP ka la kynthah ruh ia ka jingkren jong ki dkhot katei ka Club kaba ki la ong ba kine ki jait ki wan mih nangno ‘Kahan se kahan ate ye log’.
U myntri ka tnad kam pohing u bah HDR Lyngdoh u la ong ba katei ka jingleh ia ka longkmei Khasi tang na bynta ka riam ka beit ka dei ka jingleh kaba pynkthang bad kaba pynkyndit ia u kum u myntri sorkar jylla naba katei ka jingshah niew bein ka la jia ha India bad katei ka longkmie kam pat ju mad ia katei ka jingshah kren bein bad ka jingshah niew bein watla ka la shang kylleng ki bynta jong ki ri ka pyrthei ha ka kam jong ka.
Pynrem ka Seng Khasi ba shah beh ka longkmie KhasiKa Seng Khasi Kmie Shillong, ka pynrem jur ïa ka jing bym suidniew bad niew bein ki dkhot ka Delhi Golf Club haba iadei bad ka jingbeh noh ia i kong Tailin Lyngdoh iba la leit lang bad ka Nivedita Borthakur, kaba dei ka nong Assam ha ka jingiabam hynnin ka sngi.
Ka jingbeh ia i kong Tailin ka dei halor ka nongrim ba i la leit sha kane ka jingbam ja ha ryngkat ka sem arliang da ka jainsem Khasi bad ka jingkynthoh ba i dei tang ka shakri shakor bad ba im don hok ban iadon rangkat ha katei ka jaka bam jong ka Club.
“Kane ka jingleh ki dkhot ka Delhi Golf Club, ka pynlong ia ka Seng Khasi Kmie ba ngim lah ban shu sngap, hynrei ba ngin pynrem jur ia kane ka jingjia bad ha ka juh ka por ngin buh ia ka jing ujor shaduh u Myntri Rangbah duh ka ri, khnang ba kum kine ki jingjia kim dei shuh ban jia nangne shakhmat" la pynpaw u Rgh.
Banteilang Singh Rumnong u President ka Seng Khasi Kmie.
Ka Seng Khasi ka ai mynsiem ia ki longkmie Khasi kiba don ha la ki kam ki duk shabar na ka jylla ba kin shim ne ban bud ia ka nuksa jongi kong Tailin ban sngewsarong ia la ka riam tynrai bad ba kin da sem haba ki leit sha ki lat bad kiwei de ki prokram ba kongsan ban pynpaw hakhmat ka pyrthei ia ka jingkordor ka riam ka jaidbynriew u Hynniewtrep U Hynniaw Wasa.
Shillong, 28 Jylliew:U Bah HS Shylla, u pyntip, ba ula ioh khubor, ba ka Sorkar Congress u Mukul Sangma, ka la pynkhreh ban pynhap jubor ia ka Executive Committee jong ka PDF ba la ialam da U Bah PN Syiem, CEM bad ban thung da u Administrator kat haduh ba la wallam ia u stad-ain ba kyrpang na New Delhi ban ai buit ia u myntri rangbah, halor kane ka jingthmu.
U Bah Shylla, ula ong mynta ka sngi, ba ka KHADC kam dei ka tnat treikam ne Department jong ka Sorkar Jylla, namar ka dei ka Autonomous Body, ka Sorkar Jylla kam lah ban niew ia ka District Council kum ka Department jong ka.
Ka jingujor jong ki MDC liangpyrshah (UDP,Congress, HSPDP, Indpendent) ha kane ka kynti ka dei halor ka jingkynnoh ba u lamphang dorbar, u pynkhein ia ka AD Rules 71 (2) namar ki khlem pule ia ka Proviso jong kane sub-rule kaba ai bor ia u lamphang ban pynbeit ia ka por ha ka jingibit jong u, nalor ba la shim ia ka jingsngew (sense) jong ka Iing Dorbar ban leh kumta ha ka janmiet 21tarik Jylliew 2017.
U Bah Shylla, ula ong shuh shuh ba ki liang pyrshah ki don tang 12 ngut bad ba ka mission jong ki ban tan ia U Bah James Sylliang bad Kong Grace Mary Kharpuri ka treikam, wat haba ki la tyrwa ha ki da ka shuki CEM bad Dy.
CEM bad dei namarkata ba ki shu phet jyndat noh na Iing Dorbar bad ai daw ba pynkhein u Chairman ia ka Rule 71 (2).
Ban bret ne pynhap ia ka EC namar ka jingbakla u Chairman ka long kumba pynshitom ia u kpa haba leh bakla u khun; haba leh bakla u Chairman dei ban wan rah da ka rai ban pynkhyllem noh ia u lamphang dorbar lane leit sha High Court.
“Lada u Mukul Sangma u pynhap jubor ia ka EC jong ka PDF la dei ban pynkylla kyrteng noh ia ka Meghalaya sha ka Mukulaya" ong shuh U bah Shylla.
U Bah Shylla, u ong shuh shuh ba U Mukul Sangma u kwah ba ki MLA Khasi baroh kin bud ia ka nuksa U Bah HDR Lyngdoh ban doh ia ka kti jong u bad ka UDP bad HSPDP khlem da poi pyrkhat ki la leh ia kane, kaba sah mynta dei sa tang ka PDF marwei.
“Nga pynmih ia kane ka jingthoh shwa ba kaei kaei kaba sniew kan jia" pynkut ka kyrwoh U Bah Shylla.
Shillong, 28 Jylliew:Ka Khasi Students Union, ka la kren shai ba kan nym shong thait ia ka jing iakhih jongka, ban pyrshah lynti rel bad ha ka kyrwoh, kaba ka la pynmih mynta ka sngi, ka seng, ka ong “Shen ka seng kan sa pynbna sa kiwei pat ki lynti kiba kan shim ban pyni ia ka jingpyrshah ka jong ka ia kane ka jingthmu ka sorkar ban wanrah ia ka lynti rel ha kine ki thain ki jong ngi bad ka kyntu ruh ia ki paidbah ban ia snoh kti lang bad ka seng ban ialeh pyrshah ia kane ka jingthmu ka sorkar kaba long kum ka jingpynjot ia ka jaidbynriew rit paid ka jong ngi".
Katei ka kyrwoh, ka pynbna sha baroh ki Khun ka Bri U Hynniewtrep, ba ha kaba iadei bad ka mat jong ka lynti rel ha ki distrik jong ka Khasi bad Jaintia Hills, ka seng kan ym shong kli kti hynrei kan iai ialeh tad haduh ba kane ka mat kaba ktah ia ka Ri bad ka Jaidbynriew yn lah ban pynsangeh noh tad haduh ynda la biang ki ain kiba lah ban teh lakam ia ka jingwan tuid ki bar jylla bad ki mynder ri ha kane ka thain.
Kum shi bynta ban pynsngewthuh kham janai ia ki paidbah ha kaba iadei bad ki jingma lada yn plie ia ka lynti rel sha kane ka thain.
La ong shuh shuh ba ka seng ha kine ki sngi kan sam ia ki sla lyngkdop kylleng ka Bri U Hynniewtrep ha kaba iadei ba ki jingma kiba ap ia ka jaidbynriew rit paid jong ngi lada shah ia ka lynti rel sha kane ka thain.
Kine ki sla lyngkdop ki batai bniah ia kiba bun ki jingduh nong lada ai lad ia ka lynti rel ban wan sha kine ki lum ki jong ngi khlem ki ain kiba khlain bad ba don iktiar ban teh lakam ia ka jingwan rung kyrthep ki mynder sha Ri Khasi.
Kumta ka seng ka kyntu bad kyrpad ia baroh ki paidbah ban sngewbha ban pule ia kine ki sla lyngkdop khnang ba kin ioh ki jingtip kiba kham bniah ha kaba ia dei bad ka jingpyrshah ka seng ia ka lynti rel, ong ka kyrwoh na U bah Rapborlang Nongrum, Publicity Secretary, Khasi Students’ Union“Ngi long ba la pynkhreh ban ia tyngkhuh bad ka sorkar, lada kan thom da ka bor ban shna lynti rel" ong ka KSU South West Khasi Hills, ha ka kyrwoh ba la pynmih mynta ka sngi.
Ka kyrwoh, ka ong shuh shuh “Ngi dang ap ia ka rai jong ka seng kmie bad kum ki dkhot jong ka South West Khasi Hills District, ngi long kiba la pynkhreh ban pyntyllun ia ki shalyntem jong ka jingialeh nangne shakhmat".
Ka seng ka ai mynsiem ruh ia ki dkhot jong ka North Khasi Hills District bad ia ka KSU hi baroh kawei, da kaba ki ong biang, ba ki la pynkhreh ban ia tyngkhuh bad ka sorkar, ong ka kyrwoh na U bah Forwardman Nongrem, President KSU SWKHD.
Tura, 29 Jylliew:U Myntri Rangbah u Dr.
Mukul Sangma u la tyrwa khusnam shi lak tyngka ia kano kano ka Village Employment Council (VEC) kaba lah ban ai kam 80 percent na ka 100 sngi jong ka skhim MGNREGA bad u la kyntu ia ki VEC ban trei tyngeh.
Haba kren ha ka jingialang ki VEC hynne ka sngi ha madan Dikki-Bandi Stadium, Tura, u Dr Mukul u la ong ba ki VEC kila trei shishi ia ki kam lynggba ka MGNREGS, bad ka dei ruh ka lad ia ki ban iatreilang ban peit ia kaei kaba la dep bad kumno ban iaid shakhmat.
U la ong ba ka MGNREGS ka dei kaba kongsan tam ha ka pyrthei ban kyntiew ia ka ioh ka kot bad ka lad ai kam ia ki paidbah ha nongkyndong.
U la iathuh ba ka sorkar ka la rai ban pynkiew ia ka bai lut jong ki VEC na ka 1 percent haduh 2 percent ia ka jingtrei kaba shongdor T.
20,000.
Ha kajuh ka por u la ong ba ka donkam ban sam ia ka bainong sha ki nongbylla ha ka por kaba biang, bad ka sorkar jylla kan nang ai pisa watla ka sorkar pden ka pynslem ban ai pisa.
U la ong ruh ba ia ka Livestock Mission yn sa pyntreikam noh shen na ka bynta ban kyntiew ia ka kam ri jingri ha nongkyndong.
Ha kane ka sngi u Myntri Rangbah u la sam syrnot ruh sha ki nongsam marbam dielang bad die khutia kiba hap ha ka West Garo Hills district.
Ha kane ka sngi la don lang u Commissioner& Secretary u P.
Sampath Kumar, u DC ka West Garo Hills bad kiwei.
Nongstoiñ, 29 Jylliew:Ka Nongstoiñ College kaba don hapoh ka shnong Nongpyndeng Nongstoiñ West Khasi Hills District, kan plie noh ia ka kyrdan pule saian (Science Stream) ha katei ka College.
La sdang ban seng ha u snem 1978 hapoh iing wai, hynrei mynta katei ka Kolej, ka la long kawei na ki college kaba la paw bha hapoh ka thain bad kaba la don ruh ia la ka jong ka iing bad ka jingioh pdiang kaba khraw bad kaba kongsan jong katei ka Kolej, ka dei ia ka kyrdan B+ lyngba ka jingjurip jong ka NAAC jong ka UGC.
Katei ka College kan plie noh ia ka kyrdan pule saian, ha ka 30 tarik u Jylliew ha kaba yn wan ban plie da U Bah D Jyndiang, MLA jong ka Nongstoiñ ryngkat u Bah Ardent Basawiamoit MLA jong ka Nongkrem.
Na ka liang jong ka Nongstoin Youth Welfare Organisation (NYWO) kaba dei ruh ka Sponsoring Body jong ka Nongstoin College, ha ka sngi ba ar jong ka taiew ka la ioh ban pynthymmai noh ia ki nongkitkam ha kaba u President barim jong ka NYWO, U Bah J.
K.
Dewsaw uba la bat ia ka kam President mynta la 30 tylli ki snem u la ioh ban aiti noh ia katei ka kam sha u Dr.
Lumbor Mawsor ba un long kum u President ba thymmai jong ka Sponsoring Body jong ka College.
Ha katei ka sngi nalor U Dr.
Lumbor la ioh ruh ban jied ia u Bah Playing Dkhar kum u Vice President ka NYWO, u Wanllamkupar Marwein General Secretary, Asst.
Secretary Bah Donborlin Dkhar, Treasurer Kong Ephoda Dkhar, Adviser Bah Jylliewsing Khardewsaw, Auditors Bah C.
P.
Byrsat bad u Bah Maitlynti Lyngkhoi ryngkat ki 11 ngut ki Executive member.
Na ka liang jong u Dr.
Lumbor Mawsor u President ba thymmai haba ai jingkren ha katei ka sngi u la pynpaw iaka jingsngew kmen kaba khraw ha kaba ki dkhot jong ka NYWO ki la ibit ia u ban tynrong ia katei ka kam kaba khia bad kaba long kawei na ki kam kaba donburom ban kyntiew iaka College ha kiwei pat ki kyrdan kiba ia ryngkat bad ki college ha kane ka Ri.
Shuh shuh u Dr.
Mawsor u la ai mynsiem ruh ia baroh ki dkhot bad u tyrwa ruh iaka jingiatrei lang jong baroh ki dkhot, u la pynkynmaw ruh iaka jingeh jong ki dkhot ka NYWO ha ki snem 1978 ter ter ha ka por ba sdang ia katei ka college ha kaba u kpa jong u ruh u la long uwei na ki dkhot ba shitrhem ban kyntiew ia katei ka college lyngba ka NYWO, kumta ia kiei kiei kiba ki longshuwa kiba la leit noh ki la seng ngi dei ban kyntiew iaka ha ka lynti kaba dei.
“Wat la ka College kala don iaka kyrdan kaba biang hynrei ban wanrah ia ka kam pynroi hapoh ka college ka donkam ban don ka jingiatreilang ryngkat ryngkat bad ka Management ka sponsoring body kumjuh bad ki nongtrei kiba kynthup naduh u Principal, ki nonghikai, ki khynnah pule, ki kmie ki kpa bad kiwei kiwei khnang ban nang pyndap ia kiba bun ki jingduna" ong u Dr.
Mawsor.
Shillong, 29 Jylliew:Ka Deborah Marak, Myntri tnad pule puthi ka jylla, ka la ong ba u Mukul Sangma, u dei u Myntri Rangbah uba biang tam, bad kiwei ki seng kim don ki nongialam kiban iaryngkat bor bad u.
Haba kren sha u nongthoh khubor, ka Marak ka la buh jingkylli, “Haei kita ki nongialam jong kiwei ki party khamtam ka NPP ha kane ka rilum Khasi-Jaintia".
Ka la ong ba ki liangpyrshah ruh kum ka UDP, HSPDP bad kiwei kim lah ban iatynjuh bor bad u Mukul bad kaba paw shai ha iing dorbar thawain ka jylla ha kaba u lah ban kren marwei.
“Ki liang pyrshah kim lah ban rah ia ki mat kiba biang ha iing dorbar thawain bad ki kren ruh khlem ka jingsngew skhem", ka la ong ka nongialam ka Congress.
Haba iaroh ia ka jingtbit jong U Mukul kum u Myntri Rangbah; ka Marak ka la ong ba u dei u briew uba bat slem tam napdeng kiba bun kiba bat ia ka shuki Myntri Rangbah ha ka jylla.
“U dei u Myntri Rangbah uba neh slem tam ha ka shuki ha ka jylla", la ong ka Marak.
Ka la ong ba lada bun kiba ong ba ka Congress kan nym wan shuh ha ka bor, hynrei kaei pat ka lad ba ki paidbah kin jied lait na ka Congress bad ka la kam ba kiwei ki seng, kim don ki nongialam kiba biang.
Ka la ong ba ki MLA ka liangpyrshah lei ki kren ha iing dorbar ruh da kaba shu pyneh jubor justi hynrei u Mukul u lah ban leh marwei ruh kum u nongialam.
“Ngin wan phai biang ha ka bor ha ka elekshon ban wan hapoh ka jingialam u Dr Mukul", ka la kam.
Hynrei ka la kubur ba ka lah ban don ka jingshah rem hangne hangtai namar ba ka Congress ka dei kaba synshar bun snem ha kane ka jylla hynrei haba ka por kaba sniew ka wan, ka por kaba bha ruh ka wan biang.
Ka la kyntait ha kawei ka liang ia ka jingmih khubor ba kan mih noh na ka Congress da kaba ong, “Nga don bad ngan iai don bad ka Congress namar ba ia nga la kha ha ka Congress".
Shillong, 29 Jylliew:Ka KSU Jaintia Hills District Unit, ka la byrngem ba kum ka seng ka long kaba la pynkhreh lada ka Sorkar U Mukul Sangma, ka thom da ka bor ban shna ïa ka lyntri rel ha ka jylla, kumjuh ruh lada kam pat pyllait ia ki nongialam KSU.
“Ngi lah long kiba lah khreh ban mih shakhmat ban iakhun pyrshah bad ka Sorkar lada ka Sorkar ka thom da ka bor ban shna ia ka Lynti rel,kumjuh katba kam pat pyllait ia ki para Nongialam KSU khlem kano kano ka jingteh kyndon.
Ngi dang ap ïa ka rai jong ka Sengkmie, bad ngi kum ki dkhot na ka Jaintia Hills District Unit ngi la long ban pynkhreh ban pyntyllun ïa ki shalyntem jongka jingïaleh nangne shakhmat,lada dei da kano kano ka bynta ruh" ong ka kyrwoh na u Ma Ohibat Dkhar, President ka KSU.
Na ka liang ka KSU Jaintia Hill ruh ka lah aibor ai mynsiem ia ki para nongialam kiba don hapoh patok kumjuh ia kiba ha ïing hasem jong ki, ba kum ki nongialam lada ngi hap ban iaid lyngba ki ba bun ki jingeh kiba har rukom ruh ngi dei ki samla kiba ka la aiti naka bynta ka Ri bad ka jaitbynriew.
“Ngim dei ki riew sniew lada ngi shong hapoh patok ruh, ngi shong hapoh patok dei tang ban shu pyngngad jabieng"Kumjuh ruh ka seng ka lah pynbna sha baroh ki Dkhot jong ka KSU Jaintia hill District baroh ki Circle ki Unit bapher2 ba kin long kiba lah khreh katba ngi dang ap ia ka rai na ka KSU Sengkmie(CB).
Ka seng ha ka kyrwoh ka ong ba ki pynrem jur ïa ki pulit kiba la shu pharep jubor ïa ki dkhot ka seng ha kylleng ka bri u Hynñiewtrep kum ki nongleh kam bymman.
“Ngi pynrem jur ïaki bor pulit ba ki la leit thwet bad pyndik ïa ki ïing ki sem bad bahaïing jongki dkhot.
Ki pulit ki ju pyndik ïa ki dkhot jongka seng hynrei ngi pat ngim ju leh kumta hynrei lada ki ïaibteng kan sa poi ka por ba ngin pyrkhat da kumwei.
"Ka seng ka pynrem jur ruh ïa u Deputy Commissioner bad Superintendent of Police ka Ri Bhoi District, kumjuh ka KSU Jaintia Hills, ka pynrem jur ia ka jingleh riew khlaw ki bor jong ka ain kiba thwet ban kem ia ki dkhot jong seng la kum ki riew dakaid.
Jowai, 29 Jylliew:Ka JHADC ka la bthah ia u President ka MPUF ban khang noh shipor ia ka China Bazar kaba pyniaid da u bar jylla (Khar Muslim) bad kaba la kam trai da utei u President ka MPUF, u Dapoiwanmi Laloo.
Ka JHADC ka la shim ia kane ka rai hadien ba utei u nongialam Sengbhalang ym lah satia ban pynbiang ia ki kot ki sla kiba kynthup ia ka Professional Tax, Temporary Clearance Certificate (TCC) na ka bynta ki nongtrei bar jylla bad um don ruh wat tang ia ka NOC na ka Dorbar Shnong Tympang Club.
Ka JHADC ka la bthah ia utei u President ka MPUF ban khang kyrdep noh shwa shipor ia katei ka dukan tad haduh ba u la lah ban pynbiang lut ia ki kot ki sla katkum ka ain.
Lah ban kynmaw ba utei u President ka MPUF u la wan kamtrai ia katei ka dukan ha ka por ba ka JSU bad JYF ka la khynra ia katei ka dukan namar hadien ka jingujor na ki paidbah ba katei ka dukan kam don satia ia ki kot ki sla katkum ki ain jong ka JHADC.
Hynrei ha ka por ba khynra, bluit la wan mih utei u Dawanpoimi Laloo uba dei u nongialap ieid jaitbynriew ha ka kyrteng jong ka MPUF ban kamtrai syndon ia katei ka dukan u khar Muslim jrong tmain bad kane ka la wanrah ka jingiania kaba khluit tar hapdeng ki dkhot ka JSU, JYF, ki Nongthoh khubor bad utei u nongialam ka MPUF.
Une u President ka MPUF, u la wan kiew sha sor Shillong ban ai Press Conference hynrei hangne ruh um lah ban pynshisha ia ka jinglongtrai jong u ia katei ka dukan China Bazar ha kaba wat ia ka kyrteng ki nongtrei bar jylla bad wat ia u Manager jong u ha katei ka Dukan ruh um lah satia ban iathuh.
Na ka liang ki sengbhalang bapher bapher bad khamtam eh na ki paid Khasi Pnar kiba shong die ha Iawmusiang, ki la pynrem jur ia une u President Sengbhalang ba thmu kjit ia la ka snam ki paradoh parasnam da kaba kam trai ia ka dukan utei u khar Muslim.
Shillong, 29 Jylliew:U Bah Jemino Mawthoh, General Secretary ka UDP, um sngew iahap ia ka jingkylla jutang noh u bah HS Shylla na ka por sha ka por da kaba kynthih na kawei ka seng sha kawei pat khlem don ka jingiai shah.
Ha ka jingiakren bad u nongthoh khubor ha kane ka sngi Balang, u Dr Mawthoh u la iathuh ba ha ka por ba u Bah Shylla u la wan pyniasoh sha UDP shwa ka elekshon MDC shiteng samoi, u la ong ba un nym mih shuh na ka UDP, namar ba u la don shibun ka jingsngew dap ram namar ba u la don teng ha kane ka party mynshwa bad u la phet biang bad u sngew kit ram ia ka party.
“Tang ka ram kaba nga hap ban siew ia ka UDP ka la bun bad sa ka sut ruh", la ong u Bah Shylla ha ka jingiakren, katkum ka jingiathuh u Dr Mawthoh.
Hynrei ka jingkylla bad phet biang u Bah Shylla tang hadien khyndiat por ban leit kyrshan sha People Democratic Forum (PDF) ka ban kaba kylla sha ka People Democratic Front (PDF), ka la pynsngew thamula.
Katkum ka jingong u General Secretary ka UDP, ha ka jingshisha u Bah Shylla u don ka jingshemphang ha kaba iadei bad ka kam ain hynrei ka jingbym lah shah jongu, ka la ktah shibun.
“Nga iohi ba u Bah Shylla u don ka jingshemphang khamtam ha kaba iadei bad ki kam ain hynrei tang kawei ka long ba I Bah Shylla, im don ka jinglong iai shah", la ong u Dr Mawthoh.
U la pynpaw ia ka jingsngew khia ia ka jingleh kamkai ki MDC ha KHADC haduh ba ka la I kum ka kamkai.
U Dr Mawthoh u la kren halor ka jinglong lymbit ki MDC na ka liangpyrshah ban leit kyrshan ia ka EC ba ialam da u bah Pynshngain N Syiem khlem da bat ia ka rai.
Dang shen ha ka dorbar ka KHADC, lai ngut ki MDC kiba don ha ka liangpyrshah kynthup u Bah Adelbert Nongrum na KHNAM, Bah Equator L Nongrang na UDP bad u Bah Blandingstar Warjri na HSPDP, ki la kynriah biang sha ka liang ka PDF wat hadien ba ki la dep rai ban pynkhyllem ia ka EC.
Katkum ka jingong u General Secretary ka UDP, kane ka jingleh ki MDC ka la pynglong kamkai ia ka kam nongmihkhmat kaba dei ka kam iap kam im jong u paidbah.
U Dr Mawthoh u la ong ba ka jingleh ki MDC ban iamih iaphet katba mon khlem bat ia ka nongrim ka la pyntad dor hakhmat ki paidbah bad kane ka la ktah kylla wat ia ka party kaba ki don ruh.
U la ong ba ka jingjia ka kynrum kynram sain pyrthei ha KHADC ka dei ka jinglehkai danda kaba bakla kaba pyni ia ka nuksa kaba sniew bha sha ki paidbah.
Shillong, 29 Jylliew:Ka Synjuk Ki Nongsynshar Shnong Ka Bri U Hynniewtrep (SNSBH) ka la thoh sha u myntri khynnah ka tnad pohing ka sorkar India lyngba u bah A.
L Hek ban pynpaw ia ka jingpynrem jong ki namar ka jingshah beh bad shah kren tohmet ka longkmie Khasi ka kong Tailin Lyngdoh ha ki nongpyniaid jong ka Delhi Golf Club.
Haba pynpaw ia ka jingai khublei namarba u la shimkhia ia katei ka kam ka Synjuk ka la dawa ruh ba ki nongpyniaid katei ka Club ki dei ban pan map na ka kong Tailin bad na ki paidbah ka jylla Meghalaya, kane ka long katkum ka kyrwoh na u General Secretary u bah R.
L Blah.
U Pastor PBM Basaiawmoit ha ka jingthoh sha u myntri kam pohing ka sorkar pdeng u la ong ba katei ka jingleh jong u Manager ka Delhi Gulf Club u Ajit Pal bad ka nongtrei ka Club ka Sumita Thakur ka la tyngkhuh bad ki Arts.
14, 15, 17 jogn ka Riti synshar ka ri India bad kumjuh ka Scheduled Castes and The Scheduled Tribes (Prevention of Atrocities) Act, 1989 kaba la dep pynbeit thymmai Scheduled Tribes (Prevention of Atrocities) Amendment Act, 2015 (1 of 2016) bad Section 341 IPC.
U Pastor u la ong ba ka la dei ka por ba ki Club bad ki hotel ha ka ri ki dei ban buh da ka kyndon ba baroh kiba trei hapoh ki Clib ne Hotel ki dei ban shah hikai kumno ban tip ia ka rukom im rukom long jong baroh ki jaitbynriew ha ka ri India khamtam ia ki jaitbynriew rit paid ha ka thain shatei Lam mihngi.
Shillong, 29 Jylliew:Ki lad khubor ki la iathuh ba u bah Leston Wanswett u la wan phai biang sha ka seng Congress bad u la pynkhreh ban ia khun na katei ka seng ha ka elekshon MLA 2018.
Kham mynshuwa ki nongkyrshan jong ka seng Congress ki la wad kyrtong na Shella konstitwensi hynrei ha kaba khadduh ki shim ba dei tang u bah Leston uba lah ban pynrem ia u MLA ka Shella u Dr.
Donkupar Roy uba la mihkhmat 30 snem tam ia ka Shella konstitwensi bad uba dei ruh u President rangbah jong ka seng UDP.
Ha ka elekshon MLA 2013 u bah Leston u la shah rem salit ha u Dr.
Don tang 355 vote bad ha katei ka por u la ia khun kum u kyrtong shimet namar ka jingshah pynduh tiket ha ka seng Congress.
Katei ka jingshah pynduh tiket ka la pynkthang ngang ia u bah Leston bad ka la pynbabe ruh ia kiba bun ki nongkyrshan ka seng Congress hadien katei ka elekshon 2013 bad mynta kiba bun ki la kwah biang ba un phai sha katei ka seng ban ia khun ha u 2018.
Watla ka la kwah ban pyniakhun da u bah Leston ha u 2018 hynrei ka seng Congress ka la ia kynduh eh khuk namarba ha kaba nyngkong u bah Leston um treh ban leit phai biang sha katei ka seng hynrei kham hadien la ong ba ka la don ka jingiakren na ka por sha ka por hapdeng ki nongialam Congress bad u bah Leston bad mynta ki lad khubor ki la iathuh ba u la kohnguh ban ia khun bad shen kin pynbna noh ia ka kyrteng jong u ha u bnai ban wan u naitung.
Lah ban kdew ba kumba ka long haduh mynta ki kyrtong kiba la bna ban ia khun na Shella konstitwensi ha u 2018 ki long u Dr.
Donkupar Roy MLA ba mynta na ka seng UDP, u ba hJropsing Nongkhlaw na ka seng BJP, u bah Leston Wanswett na ka seng Congress bad u bah Wellborn Bynnud -Independent.
Lah ruh ban kdew ba ha ka elekshon MLA 2013 na Shella konstitwensi u Dr.
Donkupar Roy u la ioh 5940 vote, u bah Leston Wanswett uba wan ba-ar u ioh 5585 vote , ha u 2008 u Dr.
Don u la ioh 4238 vote bad u bah Leston uba wan ba-ar u ioh 3299 vote bad ha katei ka elekshon ruh u Dr.
Don u tam tang 939 vote.
Shillong, 29 Jylliew:Ka elekshon ka dang kham jngai, hynrei ka jingiakawang narieh narieh hapdeng ki nongia-lam Congress ka la sdang bad ki lad khubor ki iathuh ba u myntri rangbah ka jylla U Mukul Sangma u la sdang ban leh pyrshah da ki buit barieh jong u kumno ban khanglad ia kiwei pat ki nongialam ba kham hakhmat ka seng Congress da kaba thaw buit kumno ban pynrem elekshon ia ki.
Kumba ka long haduh mynta u Mukul Sangma u don ka jing-sheptieng ioh ba hadien ka elekshon MLA 2018 un shah knieh noh ia ka kam nongialam ha u bah Prestone Tynsong, MLA ka Pynursla konstitwensi bad ki lad khubor ki la iathuh ba mynta U Mukul u la sdang ban thaw buit kumno ban khanglad ia u bah Prestone ha ka elekshon MLA 2018 ha kaba la ong ba mynta ka la don ka jingiasylla ban pynieng da uwei pat u briew na katei ka konstitwensi.
La iathuh ba katei ka jing pynkhreh, ka dang iaid shakhmat bad la sngewthuh ba utei u ban mih, u dei u ban pan ia knieh ia ka tiket Congress, lada u bah Prestone un ym phet seng bad lada jia ba u phet seng ruh la ong ba ka tiket kan leit beit sha utei u briew.
Katei ka jinglong jingman ka saiñpyrthei ka la rung ruh ha ki shkor jong ki katto katne ngut ki nongialam ka seng Congress na Pynursla konstitwensi bad mynta kitei ki la khih lynga ha kaba la iathuh ba don ruh napdeng jong ki, kiba la phet seng hynrei ki dang don pat bad u bah Prestone Tynsong kum ki nongkyrshan shimet jong u.
Haba pyrshang ban wad jingtip na Pynursla konstitwensi la sngewthuh ba lada jia ba katei ka jingthmu u Mukul ka iaid kam kin don bunbah ki nongkyrshan jong ka seng Congress ki ban phet seng kynthup ia u MLA ruh.
Kumba ka long haduh mynta ki kyrtong kiba la pynkhreh ban ia khun ha ka MLA 2018 na Pynursla konstitwensi ki long u bah Prestone Tynsong -MLA ba mynta, ka kong Grace Mary Kharpuri -MDC ka Nongshken-kaba ym pat tip ia ka Party ba kan ia khun, u bah Nehru Suting uba la bna paidbah ban ia khun na ka UDP hynrei uba la kyntait ia katei ka khubor ban ia khun UDP, la don ruh u bah K.
K Dkhar MLA barim ka Nongshken uba dang pan tiket na ka UDP.
Lah ban pynkynmaw, ba U Bah Prestone, ula kren pyrshah jur, halor ka jingkren jong ki nongialam samla Congress, ba U Mukul, un dei hi u kandidet myntri rangbah jong ka seng Congress, ha ka elekshon MLA 2018.
Shillong, 29 Jyllliew:Ka nongialam ka Congress kaba bat ruh kum ka myntri sorkar ka Deborah Marak ka la ther kylla ia jingkynnoh ka BJP ba ka party ka iadon kti bad ki kompeni shna dewbilat ban pynkiew dor khnang ban pyndonkam ha ka elekshon ban wan.
Haba kren mynta ka sngi, ka Marak ka la ong ba lada ki kynnoh kumta, ki (BJP) ki dei ban sei ki sakhi satar namar ban shu kynnoh ka long kaba suk.
“Ai kin sei ki sakhi satar ba ki nongialam Congress ki don bynta bad ki kompeni shna dewbilat", la ong ka Marak.
Ka la kynnoh kylla ba ka jingkiew dor ka dewbilat ka lah ban dei na ka ain lum khajna thymmai ka sorkar pdeng ka Goods and Services Tax (GST).
Ka la kynnnoh ba ka kiew ka dor petrol, ka kiew kiwei ki marbam, hato mano ba synshar ia ka ri, hato kim dei ki BJP.
Hynnin ka sngi, ka BJP Meghalaya ka la kynnoh ba ka Congress kaba don mynta ha ka bor synshar ha ka jylla, ki la iasylla bad ki kompeni shna dewbilat kiba don ha kane ka jylla ban pynkiew dor kynsan khnang ban pynlut na ka bynta ka elekshon MLA ban wan ha kane ka jylla kaban long lashem snem.
Ka BJP ka la kam ruh ba ka la suba jur ba ka jingkiew dor ka dewilat na ka T.
280 shaduh ka T.
400 shi byrni kaba long haduh 35 percent ka jingkiew dor, ka la don eiei ha lyndet hapdeng ki kompeni bad ki politishian ka Congress ha kane ka jylla.
U la ong ba ka BJP ka sngewkhia jur ia kane ka jingkiew dor ka dewbilat kaba la ktah ia ki paidbah.
Ka BJP ka la ai por shi bnai ia ka sorkar jylla ba kan tuklar ba kan hukum ba ki kompeni ki dei ban pynhiar biang ia ka dor ka dewbilat.
Hynrei ha kajuh ka por, ka la byrthen ba lada kam leh eiei, ka BJP kan sa leh da kaba tyngeh pyrshah ia ka sorkar bad kumjuh ia kine ki kompeni shna dewbilat.
Ka la ong ba watla kam dei kaba peit ia ka tnad karkhana namar ba ka dei kaba peit da u Myntri Rangbah hynrei ka kren kum ka nongialam ka party halor ka jingshah kynnoh ha ka BJP.
“U Bah Khongwir um don ha ka sorkar, um tip eiei ia kaei ba ka sorkar ka leh", la ong ka Marak bad bynrap, ban shu kynnoh kulmar ym lah ban pdiang.
Hynrei ka la kynthah shuh da kaba ong, “Ai kin kynnoh kumno kumno ba ki kwah hynrei ngan ong kawei, ba um tip eiei ia ka sorkar ka leh".
Ka la kynthah ia ka sorkar BJP mano ba synshar ia ka ri mynta, ha kaba ka jingkiew dor ka petrol bad ki mar ka la ktah ia ki paidbah.
Nongstoiñ, 2 Naitung:Ki lai tylli ki seng bhalang kiba kynthup ia ka WKSU,WYF central body lem bad Ka HYC Nongstoin Circle, ki pynpaw ba kin ieng skhem bad kyrshan ia u samla Lukas Shangpliang, haduh haduh ba un da ioh ia ka hok halor ka jingshah shoh shah dat ha u Phareng uba dei u manager ka TANTIA Kompani bad ka jingshah rah bor ha u bah Be u para shnong jong u Lukas ban leit iasuk jubor bad u tei u Phareng.
U samla Mawkordor Kharsyiemlieh president Ka WYF sengkmie ha kajuh Ka por kum u nongaiktien ki lai seng u la ong ba ki Lai seng ki pynrem jur ia ka jing leh riewkhlaw jong ka tei ka company Tantia Limited bad katto katne ki nongbylla ryngkat u manager u Nick Harnett, u bah Be ki bala ia sylla ban pyn iasuk jubor ia u samla Lukas Shangpliang tang ban lait na ka jingshah kynthup ha ki lai tylli ki sengbhalang kiba la pdiang ia ka jingujor jong u tei u samla.
Na ka liang jong ki lai seng ki dawa ba katei ka kompany kaei ban beh noh mardor ia u tei u manager Phareng u Nick Harnett halor kitei ki jingjia bala shah iuh roit ia ka hok long briew man briew jong ki trai jylla bad ruh katei ka Kompani kadei ban siew bai lut ksan sha ki ba haiing ha sem jong u Lukas namar ka jingmynsaw, jingshitom ha ka por ba u tei u manager u la shoh ia u lym kumta ki lai seng kin shim da ka rai kaba tyngeh.
“Ka jingleh jubor jong kitei ki ing khong shallang mat kan kynthoh kylla ia ki hi ha ka ba ki la pynpaw pyllein ia ka jingshet kylla ia la u para doh para snam tang namar ka jingsngew myntoi ka jong ki shimet,da kaba kim khein shuh ia ka jingiatip lem haba shah noin bein iala u para ri la jong ha kti u mynder ri shi sngi pynban ki iada rap jot im im peit peit ban pynksan ia u tei u nong pharia ia ka jaitbynriew rit pait jong ngi" ong ka kyrwoh na u samla Mawkordor.
Shuh shuh ki lai seng ki la kyntu ruh ia ka tnad pulit ba ka dei ban kem kum ia ki tei kiba la rahbor ia u Lukas ban pyniasuk jubor bad katei ka kompany bad ha kajuh kapor ki lai seng ki kyntu ia ka tnad pulit ba kan ai kajing iada ia u tei u samla ioh ba ki riew shim kabu kin sa thombor bad rahbor biang ia u ha kano kano kapor halor ka jingphla jong u ia ki jingshisha.
Shillong, 02 Jylliew:U Myntri tnad pynroi nongkyndong u Bah Sniawbhalang Dhar u la ong ba na ka liang jongkum u Myntri u la dep ban leh ia ka kamram lajong ha kaba iadei bad ka kam ban plie ia ka Mawlai C&RD Block bad kaba sah baroh ka long sa ha u Myntri Rangbah u Dr Mukul Sangma ba un leh ia kaba donkam.
“Ka phai (file) baroh nga la dep aiti ha u Myntri Rangbah, nga la dep ban leh ia kaba donkam baroh bad ka shong ha u Myntri Rangbah ban leh ia kaba donkam", la ong u Bah Sniawbhalang haba iakren bad u nongthoh khubor.
Ka Mawlai Block ka dei kawei kaba la pynbna da u Myntri Rangbah ban thaw thymmai da kaba pyniakhlad noh na ka Mylliem bad ia kane u la kren ha ka dorbar mang tyngka mynta u snem.
Hynrei katba kiwei ki Block kiba khlem paw ha ka jingkren mang tyngka u Myntri Rangbah, kum ka Sohiong Block la dep ban plie.
Katkum ka jingong u Myntri ka daw ka jingslem ka lah ban dei namar ba ka don ka jingiaknieh jaka ban buh ia ka ophis ka Block.
U la ong ba ka jingbishar ka sorkar ki don ar tylli ki jaka ba kham biang kiba kham long nongkyndong bad kita ki long ha Mawtawar ha Mawlai bad kawei pat ha Mawpat.
U la ong kumba long hi, ka ophis ka Block ka dei ban long sha jaka nongkyndong bad ka jaka ha Mawroh ym shym la ai da ka tnad khlaw.
“Ka sorkar ka la ioh pdiang ia ka jaka ha Mawtawar bad ha Mawpat bad na ka liang jong nga kum u myntri la dep leh ia kaba donkam bad baroh kaba dei ban leh ka long ha u Myntri Rangbah", la bynrap u Bah Sniawbhalang.
Hynrei ha kajuh ka por, u la ong ba um lah ban ong eiei la kan slem ne kan kloi hynrei ka shong baroh ha ka bor u Myntri Rangbah.
Ha kawei ka liang ki artylli ki sengbhalang na Mawlai kynthup ka Federation of Khasi Jaiñtia & Garo People (FKJGP) bad Hynniewtrep Youth Council (HYC) Mawlai Circle kila byrthen ban shim noh da ki sienjam jong ka jingïakhih paidbah namar ka jingkuman ka Sorkar Jylla ban plie ïa ka Mawlai Community & Rural Development Block (C&RD) hapoh u pud u sam ka shnong Mawlai.
Kine ki artylli ki Sengbhalang kila ai por 15 sngi ïa ka Sorkar ba ïalam da u Dr Mukul Sangma ba un jubab ïa ka jingpynslem ban plie ïa ka Mawlai Block ha Mawtawar.
Kine ki Sengbhalang kila pynbna ban don ka jingïalang paidbah ha ka 3 tarik Naitung hapoh Community Hall jong ka Mawlai Phudmuri ban ïashim noh ïa ki lad jingïakhih ban pynbor ïa ka Sorkar Jylla.
Kane ka jingïalang kan sdang ha ka por 7 baje janmiet.
Ka FKJGP bad HYC-Mawlai Circle kila khot la wer ïa ki paid nongshongshnong ka shnong Mawlai kiba don ka jingsngewkhia halor kane ka mat, ba kin iawan sha kane ka jigïalang bad ban ïasnohkti lang ha kane ka jingpynbor ïa ka Sorkar Jylla.
Bah Monarch ShabongKa shimpor ianga shi kynta tam ban poi na Umniuh Tmar sha Pynursla, na ka daw jong ka jingther jur jong u slap bad ba ka lam dum lyoh ka mariang, hynrei nga tang shu poi ha Pynursla, ha ka por 10.
15 baje mynstep, ka la khapngiah ka leit ka wan bad ka daw, ka long ba ki kali AS, ki shu syrtap lynter ka surok bah bad ki ia hiar wut shi wut ban leit kai sha Dawki.
Naduh na Pynursla haduh ha Umtyngngar, ki kali, kiba suh wiaw sha thain Pynursla, Dawki, ki muja ia u slap jong ka lyiur, uba hap khlem sangeh bad ki peit ieid ruh ia u lyoh, uba per ha ki sahit bneng ha ki shi lynter lynti bad kitei ki kali kim duna eiei ia ka 300 tylli ha ka jingkhein antad bad ki dei tang ki kali rit suda, hynrei nga lap ruh ia kawei ka bos, kaba hiar lem bad shi dap kiba shong hapoh.
Katei ka jinghiar da ki spah tylli ki kali AS, kam dei kaba tang mynta ka sngi, hynrei hynnin ruh haba nga hiar ha ka por mynstep, nga lap ia ki kali, kiba iaid na shakhmat bad sha shibun kiba shadien bad kitei ruh ki dei hi kiba ia noh sha kajuh ka phang bad katei ka jingleit kai pyngngad ban mane blei ia ka mariang jong ka thain Riwar, ka dei kaba la iai bteng mynta la bun bun bnai.
Ka daw bah, ba kitei ki khar Assam, ki ia ia suh hi wiaw, ka long ba ki sngew muja, ban leit shong lieng ha Wah Umngot, ha kaba kiba bun ki ia sangeh ha Dawki bad don ruh sa kiwei kiba leit sha Nongpdeng.
Une u nongthoh u iakren bad U Bah Phrenly Kongwang, uba shong ha shnong Umsyiem bad uba dei ruh U Sordar jong katei ka Raid Mukertila, kaba don katei ka Wah bad u iathuh ba kiba bun kitei ki nongwan kai, ki ju sngew tynnad ban hiar ha kjat ka jingkieng Umngot bad nangtei ki Shonglieng haduh ha kjat ka shnong Darrang bad ula ong “Ki arliang surok na Lad Umsyiem shaduh Dawki, ki la khap ngiah sbak da kitei ki kali, kiba ieng baroh arliang bad kiba la buh jingeh ia ka leit ka wan jong ki kali paidbah".
Ha ka jingkhein antad jong U Bah Kongwang, ki kali kiba hiar man ka sngi sha katei ka thain, kin don kumba ar spah tylli antad bad kiba bun bah na kitei kin dei hi ki AS bad katto katne tylli ki ML.
Ha kajuh ka por U Sordar, u kren diaw shibun ba kitei ki briew, kiba wan nabar, ki leh mon, ki iaid mon bad u ong “Lada don jingeh, ki wan wad ianga U Sordar, lada don kiba ia shoh, ki wan wad ianga U Sordar" bad ula ong shuh ba kitei ki briew, kiba wan na shabar, ki leh khlem akor palat, ha kaba ki bret ia ki jaboh jabain ha ki rud surok, ha ki lynti syngkien bad ha ki rud wah jong ka Wah Umngot.
U Sordar, u iathuh shuh shuh ba haba la jubor ka dheng kali ruh, ki nongshong shnong, ki leit ujor sha u bad kumta, kaba U Bah Kongwang, u kwah, ka long ba kitei ki briew kiba nabar, haba ki leit ki dei ban ithuh bad niew burom ia ki bor shnong bad ki bor jong ka Raid.
Ha ka liang ka kamai kajih, la iathuh da U Sordar, ba kim don satia ki trai shnong, kiba ia ioh kamai na ka jingwan jong kitei ki briew kiba nabar, lane ba ka Raid Mukertila, ka ioh synniang malu mala, na kitei ki bar Jylla bad ha ka jingkren jong U Bah Kongwang, ula ong “Shi tyngka ruh ka Raid kam ioh eiei" bad ha kajuh ka por, ula iathuh ba kiba ioh kamai mynta, dei tang ki nongniah lieng, ha kaba ula ong “U nongniah steering, ula kylla long u nongniah boitha" bad u nongniah lieng ha ka shi sngi shisngi, u kamai kumba T.
1,500, T.
2,000 haduh T.
3,000.
Lyngba kitei ki jingkren jong U Sordar, kaba ha khmat eh, ka long namarkata, ba ka Raid Mukertila, lane ka tnat shang pyrthei ka Sorkar Jylla, ki la dei ban pynbeit kyrkieh ia ka leit ka wan, ka iaid ka ieng jong kitei ki nongshang kai pyrthei, namar ba ngim lah ban khmih lynti ia u khar Assam, ba un wan hikai ma u iangi, ba ngin plie dukan sha, ba ngin shna jaka sah bad kaba kham kongsan, ka long ba ka wah Umngot, khamtam ha ka por lyiur, ka dei ka wah kaba khlain bor bha bad kaba jylliew shi katdei bad lada kam don ka jingpyniaid kaba thikna, da ki riew shemphang jong ka shnong, kan lah ban mih kano kano ka jingeh ka ban pynlehrain ia ka shnong, ia ka Raid bad ia ka Jylla hi baroh kawei.
U Bah Kmen Myrchiang, uba dei uwei na ki riew rangbah jong ka thain, u iathuh ba ha Shnongpdeng, ki la shim bynta hi da ka shnong bad ki nongshang kai pyrthei, ki ioh ban jngi da ki jaket jngi ba kin nym ngam jyllop bad ki don ruh ki jaka sah, katba ha Umngot ki don ki dukan die sha, ki dukan die wai dong bad ki jing ia shong lieng, kiba ai kamai ia ki trai shnong ha katei ka thain bad ka por tlang, ka dei ka por ba ki ia tuid bha ki bar Jylla sha Shnongpdeng.
Shillong, 03 Naitung:U Sohblei Simon Edward Nongrum uba dei u Lyngdoh thymmai jong ka Shnat Niam Mawpat u la dep shah pynkyntang ha ka Dewbah Europe ha ka ri Belgium.
Une u Lyngdoh thymmai u dei u soh nyngkong jong ka Shnat Niam Mawpat na ka jingiasyllok jong u Don Bosco (Salesian of Don Bosco Congregation).
Ia u Sohblei Simon Edward Nongrum uba dei u khun ba ar jong u Babu Gedeon Nongspung bad Kong Merina Nongrum na ka shnong Mawlong , la kha ia u ha ka 5 tarik u bnai Naiwieng 1984 ha Shnat Niam Mawpat bad la shakri 25 snem ha Pynthorumkhrah.
Une u lyngdoh thymmai naduh ba dang khynnah u la don ka jingthrang ban long mishonari ban leit kylleng ka pyrthei; ha ka jingia phylliew jingmut jong u kpa bad ka kmie u la lah ban pyndep ia ka jingthmu babha.
U la sdang ia ka jingpule nyngkong na ka skul St.
Joseph Secondary School Pynthorumkhrah, nangtei u la leit ha St.
Peter Secondary School Mawpat.
Ha u snem 1996 haduh 2000 u la wan biang ha St.
Joseph Secondary School Pynthorumkhrah, ban pyndep haduh klas kaba 7, namar ba la don ka jingthmu ban long lyngdoh riewniam, u la rung noh ha Savio Juniorate Mawlai naduh u 2001 haduh 2004 ban pyndep ia ka matrik bad ban rung riew niam syndon da kaba phong jain lieh ha Sunny Side Sawmer Shiteng.
Naduh u snem 2004 haduh u snem 2006 u la pyndep ia ka klas 11 bad 12 na Bosco Mount Rongkhon Tura; ia ka philosophy bad ka B.
A u la pyndep na Vishwa Joythi Don Bosco College Warangal Andhra Pradesh naduh u Snem 2006- 2010.
Ha ka jinglongriew kum u riewniam Don Bosco u la don jingthrang ban long mishonari hadien ka jingshim smai u la jied ban leit pule lyngdoh sha Belgium ha ka Province North Belgium, Amsterdam Province bad kiba halor ki la ibit ia u ban leit kumta u la mih na la ka ri ha u snem 2013 haduh 2017 ban pyndep ia ka Theology ha Theologium Johaness 23 Semenarie Leuven- Belgium.
Haba u la poi ha katei ka ri u la leit pule ia ka ktien Dutch.
Ha ki 6 snem ba la jah na la ka ri u la shah pynkyntang Dikon ha ka 29 tarik u bnai Risaw 2016 ha Belgium hi hadien ba ki ba halor ka Province Amsterdam Province ki la iohi ba la I baing nadong Shadong ki la ai ti sha ka Jylla Niam Ghent Belgium ban kyntang lyngdoh sohblei syndon da u Bishop Lucas Van Looy SDB myn ha ka 24 tarik u bnai Jylliew (June) 2017 ha ryngkat ka jingdon lang ki bahalor ka Seng Selesian jong ka , Amsterdam Province.
Hadien ka jingkyntang lyngdoh Sohblei u la wan iuh kjat ha Ri Lajong myn ha ka Sngi Thohdieng 30 tarik u Bnai Jylliew 2017 bad la pdiang burom ia u da ki kmie ki kpa ki bahaiing hasem bad ka Balang kum u Lyngdoh thymmai bad ba Nyngkong jong ka Shnat nIam Mawpat.
Ha ka jingwan shuti sha la shnong lajong u Sohblei Simon Edward Nongrum u la wan lang bad u Heh ka Jingiasyllok Salesian ka Amsterdam Province u Vice Provincial u u Sohblei Jose Claes SDB ban pynlong ia ka Mass Banyngkong jong u ha ka 2 tarik u Bnai Naitung ha shnong Mawlong ryngkat lang ka jingiadon lang u Nongsharai Rangbah ka Shnat Niam Mawpat u Sohblei Kuriakose u Sohblei Synrop u sohblei Arnest Kharmawphlang , u Provincial ka Shillong Province u sohblei George Maliekal bad kiwei pat ki lyngdoh Sohblei.
Shillong, 02 Naitung:Ki shipai BSF kila ioh kurup jain saris kiba thmu ban shalan sha Bangladesh na Muktapur, West Jaintia Hills kaba don ha khappud ka India bad Bangladesh.
Ki BSF kila ioh kurup ar song ki jain saris hynrei kim shym la ioh kem ia ki nongrah kiba don kumba 10 ngut eiei ia kine ki jain saris namar ba kilaphet krad noh shwa ban poi ki shipai.
Ki BSF ki la ong ba kine ki briew ki dang thmu ban kit tuh ia ki mar sha Bangladesh hynrei katba ki dang ia bun kam ban kit, ki BSF kiba don ha katei ka thain ki la mareh ban leit sha ki hynrei shwa ba kin poi ha ka jaka, ki la her krad noh soit khlem iohi shuh.
Ki la ioh kurup kumba 790 tylli ki jain sari bad 1215 metric ton ki jain kiba shong dor kumbaT.
8 lak.
Ia kine ki jain la thmu ban shalan tuh na ki jaka bym pat ker sainar na Muktapur.
Ha kajuh ka por, ki BSF kiba don ha thain Pyrdwah ha East Khasi Hills kila ioh kurup 340 ki saris ba shong dor T.
4 lak.
La iathuh ba ki jain saris ka India ki iaid iew bha ha Bangladesh.
Shuh shuh ki BSF nalor ki jain saris, kila ioh kurup ruh 12 tylli ki masi ba thmu ban shalan tuh sha Bangladesh na Nayabazar kaba don ha East Khasi Hills district.
Kine ki masi ki shong dor T.
2 lak.
Mynshem taiew ruh ki la ioh kurup 441 ki masi ba shongdor kumba T.
66 lak na ki 50 tylli ki jaka ha Meghalaya.
Nongpoh, 02 Naitung:Kawei pat ka jingjia kaba ym lah shuh shuh ban mutdur ba kan wan jia ha ka imlang sahlang, ha kaba ki saw ngut ki shipara jong kawei ka longiing kaba don ha shnong Pahamrinai, Ri Bhoi District, ki la shah leh tohmet ha ki saw ngut ki rangbah kiba dei na katei hi kajuh ka shnong.
Katei ka jingshah lehtohmet bad thmu lehsniew da katei ka kynhun ki rangbah, ka la jia mynha ka 28 Tarik u Jylliew, ha kaba kitei ki 4 ngut ki heprit kiba kynthup ia 3 ngut ki kynthei ba dang 14 snem, 11 snem bad 4 snem, katba uwei u heprit shynrang uba dang 7 snem ka rta, u la ngat lang ha katei ka apot thmu leh sniew da katei ka kynhun ki runar.
Kitei ki runar la tip kyrteng kum u Bron Prang (45), Sbishon Songthiang (36) bad napdeng kitei arngut pat ki dei ki shikpa shikhun kiba la tip kyrteng kum u Mawri Ksing bad Sahit Khongngain, ha kaba baroh kitei kiba la donkti ha katei ka kam thmu lehsniew ia kitei ki heprit, nyngkong la kem da ki bor shnong ka Pahamrinai, hadien pat la aiti noh sha ki Pulit ka Nongpoh Police Station.
Katkum ka jingtip ia kaba la ioh ban lum da ki nongthohkhubor, la ong ba katei ka jingjia ka la jia ha ka 28 Tarik naduh ka por 3 baje janmiet, ha kaba katei ka kynhun jong ki saw ngut ha ryngkat bad u kpa jong kitei ki Heprit, ki la leit ban iadih kyiad ha katei ka iing bad hadien katei ka jingiadih kyiad u kpa jong kitei ki khynnah u la Buaid bad ym tip briew shuh bad dei ha kaba kum katei ka por, kitei ki rangbah ki la shimkabu ban lehsniew ia kitei ki heprit kiba don ha katei ka iing.
La ioh jingtip ruh ba ha ka por ba kitei ki Heprit ki la shah jrongkti, ka kmie jong ki kam shem la don satia ha iing namar ba ka dang don ha dukan bad dei lyngba kane kaba la pynlong ia kitei ki rangbah ba kin shim kabu, khamtam lei haba ki la iohi ba u kpa jong kitei ki heprit ruh um tip briew shuh, ki la khang ia ka jingkhang jong ka iing bad sdang ban leh ia katei ka kam pohjait pohrati, kiba la sdang ban jrongkti ia kitei ki heprit da kaba sdang ruh ban jrongkti wat ha ki jaka jong ka jinglong kynthei.
Dei tad haduh ka por 8 baje mynmiet, haba ka kmie jong kitei ki Heprit ka la wanpoi ha iing, ka khun nyngkong ka la iathuh lut ia kaei kaba la jia bad ka jingshah jrongkti, kumta ka kmie wut wut ka la leit ban iathuh sha ki bor shnong bad buh ruh ia ka jingujor sha ki pulit ka Nongpoh Police Station ha ka sngi kaba bud.
Hadien katei ka jingjia, baroh saw ngut kitei ki heprit la rah noh sha Nongpoh Civil Hospital na ka bynta ka medical check-up bad ha katei ruh la pynshisha ba kitei ki heprit ki la shah jrongkti, haba iadei bad katei ka jingjia na ka liang ki puit ka Nongpoh PS ki la pynngat ia kitei ki runar hapoh ka Juvenile Act, halor kane ka jingjia ki pulit kin dang pynlong ia ka jingtohkit kaba bniah bann lap ia ki jingshisha baroh.
Shillong, 02 Naitung:Ka Iew Mawser ba don ha ki thain Zero Point, Ri Bhoi Dsitrict kaba shna da ka jingiarap bei pisa ka KHADC lyngba ka 13th Finance Commission ka long kumba shu bret kai ia ka pisa haba katei ka iew mynta ka kylla khlaw hadien shi snem ba la plie ia ka.
Kane ka iew la iohi ba ka dap bad sop syndon da ki niut ki ner ki phlang ki kynbat namar ba ka la shu sah kumto wat hadien ba la plie la kham slem ia ka.
Kumba ka long mynta katei ka iew ka don kumba 200 tylli tam ki dukan rit kiba dang shna malu mala da ki dieng bad ki don 41 tylli ki dukan kiba la phiah rit kiba la shna da ka KHADC kaba la ker kynroh shiteng da ka dewbilat bad sop tnum pat da ka tin.
Katei ka iew kan ai jingmyntoi ia ki paidbah nongshong shnong jong ki 50 tam ne duna ki shnong kiba don ha katei ka thaiñ.
Katkum ka tyllong khubor ba la ioh lum ka iathuh ba ka KHADC ka la pynlut kumba T.
10 lak ban shna ia ki basa ne dukan ha katei ka iew ban pynsuk ia ki nongshong iew ne ki nongkhaii hynrei ka long pynban kumba shu bret kai ia ka pisa namar kam shym la treikam.
U Chief Executive Member ka KHADC u bah Pynshngaiñ N Syiem u la plie paidbah ia kane ka iew Mawser ha u bnai Lber mynsem snem ryngkat ka jingdonlang u MDC katei ka thaiñ u bah Donkupar Sumer, u EM ba peit ia ka iew u bah Hadrian Lyngdoh, ka MDC na Nongpoh ka kong Rona Khymdeit, bah Morningstar Mawsor MDC ka Mawshynrut, u myntri K.
Langstieh ka Hima Mylliem, ki sordar, ki rangbah shnong bad ki paidbah katei ka thaiñ.
Katei ka iew kaba dang shu plie thymmai kan long shisien shi taiew kata sdang naduh mynta ka sngi bad kan hap ryngkat bad ka iew rynghep, ha ka sngi ba plie ia ka tei ka iew la pynlong iew artad ha kaba la iohi ba la don bun tylli ki dukan kiba ki paidbah ki la ia bunkam ia ka die ia thied.
La iohi ba ki basa ba la shna ha Iew da ka Mawser Market Committee ki la sdang ban jot bad pra bad la tap da ki phlang bad sanium naba ym don ba pyndonkam ia ki.
Kumta ka jingshna iew khlem da jurip bniah ka wanrah ka jingduhnong ia ka council bad ka long tang ka tamasa ban pynbiej ia ki paidbah khlem jingmyntoi.
Haba pyrshang ban wad jingtip na ki dkhot ka Mawser Market Committee kaei ka daw kaba la pynlong ia katei ka iew ban ieh shrah ym shym la ioh jingtip satia haduh ba thoh ia kane ka khubor.
Shillong, 03 Naitung:Ka jingiakhih sangeh trei kaba la iaid sha ka shi taiew jong ki nongtrei ka Meghalaya Transport Corporation Workers’ Union (MTCWU) ka la ktah ia ka leit ka wan jong ki bos MTC kiba iaid shabar jylla bad hapoh ka jylla.
Bun bah ki nongwan jngohkai sha kane ka jylla, ki la sah ei bad kim ioh ban leit ban wan da ka bos MTC kynthup kito kiba thmu ban thied tiket namar ba ka khang lut hadien ba ka sorkar kam shym la jubab eiei haduh mynta ia ka jingdawa jongki, ban pynneh shwa ia ka Kong Adalyne Nikhli kum ka Managing Director.
Hynrei ia ki skul bos la pynlait noh namar ba ka ktah jur ia ki khynnah skul.
Ki nongtrei jong ka MTC ki la sangeh treikam naduh ka 27 tarik Jylliew da kaba dawa ba ka sorkar ka dei ban pynneh ia ka Kong Nikhla.
Haba kren sha ki nongthoh khubor mynta ka sngi, u general secretary ka MTCWU, u Bah K.
Rumnong u la ong ba ka jingsangeh triekam kan bteng beit namar ba kam don kano kano ka khubor na ka sorkar kaba la phah sha ki haduh kine ki sngi.
“Baroh ki kam ki jam jong ka MTC la weng lut.
Ka jingdawa jong ngi ka long ban pynsangeh noh ia ka jingweng ia ka Kong Nikhla na ka kam MD MTC," u la ong.
Ha kawei ka liang, u Chief Secretary, u Y.
Tsering u la kyntait ban kren eiei halor kane, hynrei u shu ong ba ka sorkar ka don ki kyndon pyniaid ia ki nongtrei sorkar.
“Ngi don la ki jong ki kyndon bad ki rule bad ngin peit namar ba ia baroh ki nongtrei sorkar la hap hapoh ka rule", la ong u Chief secretary.
Shillong, 03 Naitung:U MLA ka Nongthymmai u Dr Jemino Mawthoh u la sam borti ADB (Asian Development Bank) na ka bynta ban theh niut ha ka shnong Lapalang ha kane ka sngi.
Ha ka thain Nongthymmai ki don 11 tylli ki shnong kiba la iasoi bad ka tnad pynroi sor ka sorkar ban pyntreikam ia kane ka projek pynkhuid shabar ka jaka ka Municipal.
Ha kane ka sngi, la don lang u Rangbah Shnong, u secretary, Rangbah dong bad kiwei ha kaba da ki spah tylli ki longiing ki la wan ban shimti ia u borti.
Ka shnong Lapalang ka dei kawei napdeng ki 11 tylli ki shnong kiba hap shabar ka Shillong Municipal Board (SMB) kiba la mynjur ban wan kit niut da ka kali Municipal.
Kine ki shnong ki la iasoi ia ka jingiateh bad ka sorkar ba kan pyntreikam ia ka skhim pynkhuid ia ka sor kaba la bei pisa da ka Asian Development Bank (ADB).
Ki shnong kiba la iasoi ia ka Memorandum of Understanding (MOU) ki long ka Mawlai Mawiong, Lapalang, Lawjynriew, Lumsohphoh, Nongmensong, RR Colony, Rynjah, Umpling bad na ka thain Nongthymmai.
Katkum ka jingong ka sorkar ka jingpdiang ban wan kit niut ki kali Municipal, kam mut ba kan tuklar ban pynrung ia ki ha ka jaka ka Municipal hynrei kin neh haka jingpeit ka district council ha ka Scheduled Area.
la ong ba kane ka skhim pynkhuid ia ka sor ka long ban pyniakhlad ia ki jaboh ba pyut bad ki bym pyut ha kaba ka ADB ka la bei pisa na ka bynta kane.
Jowai, 3 Naitung:Da ki spah ngut ki khynnah skul ka HK Singh Memorial Secondary School, Jowai ha ryngkat ka jingiatreilang ki pulit ka Jowai Traffic Branch ki la mih paidbah ban pynkhuid ia ka Iawmusiang ha ki bynta bapher bapher naduh na phyllaw skul shaduh thanad, Newhill, Wah-Nangbah Road bad Thomas Jones Road.
Kane ka long shibynta ban wanrah ia ka jingkhuid ia ka nongbah Jowai bad ha kajuh ka por ban pynpaw sha ki paidbah ba donkam ban sumar khuid ia ki jaka paidbah lada ha ki surok ne ha ki ophis sorkar bad wat ha ki skul bad haiing lajong.
Jowai, Naiwieng 17: Ka Jaiñtia Hills Development Society (JHDS) kawei na ki kynhun treimon sngewbha hapoh ka imlang ka sahlang, mynta ka sngi kala ïoh ban plie ïa ka jaka ai jinghikai ha ka kam suhjaiñ ba 60 sngi lynter na ka bynta ki 30 ngut kynthei hapoh katei ka Society kaba don ha Bishop House Lumbih Syntu Mihmyntdu.
Ha shwa kane la don ka jingïalang ba la pynïaid ha Samanlang Socio-Cultural Pastoral Center Jowai Diocese ba la pynïaid da u Denis Kurkalang Programme Coordinator JHDS, ïa kane ka jaka ai jinghikai la wan ban plie da u kongsan uba dei ruh u MLA ka 2-Jowai Constituency ma Wailadmiki Shylla, ha ryngkat ka jingdonlang u Fr.
Manbha Pakem Director JHDS, u bah Grevile Kharlikhi Asst.
General Manager NABARD, u ma Lambormi Suchen, Skill Development Officer, u Fr.
Ferdinand Dkhar Diocesan Administrator Jowai nalor kiwei de kynthup ïa kiba shah hikai lem bad ki nongtrei ka JHDS.
Ïa kane ka prokram ai jinghikai la ïarap ban kyrshan lang da ka ‘Khublei Germany’ ha ryngkat ka jingïarap pisa jong ka National Bank for Agriculture and Rural Development (NABARD) Shillong.
Na ka liang u kongsan haba ai jingkren ula ai ka jingïaraoh ïa ka JHDS kaba la don bynta ban ai ka jingshakri ha kiba bun ki liang, ula kyntu ïa ki khun samla ba kin pylleit jingmut ban ïeng hala ki jong ki kjat da kaba seng ïa ki kam la jong bad ban pynjanai shuh shuh ïa ka kam ba ki trei.
Ula pynsngew mynta ka long kaba eh ïa baroh ki khun samla ban ïoh ïa ka kam sorkar bad u buh ka jingkyntu ïa ki samla ba kim dei ban shañiah tang ha ka kam sorkar namar wat ka kam la jong ruh ka dei ka lad kaba lah ban pyndap pynbiang ïa ki jingdonkam.
Hadien kane ka sngi u kongsan ma Wailad ula khap ruh ïa u ribon jong katei ka jaka ai jinghikai suhjaiñ kaba don lang ïa ki kor suhjaiñ kaba la sdang ban treikam naduh mynta ka sngi ka ban neh haduh ar bnai lynter.
U kyrmen skhem lyngba kane ka shlem ai jinghikai kan long ka jingïarap kaba khraw eh ïa kiba shah hikai ban ïoh pyntbit ha kane kam bad ki lad jingtip kiba lah ban ïoh na kane ka jaka ba ai jinghikai.
Ïa ki kyntien pdiang sngewbha ha kane ka sngi la ïoh na ka Mandakini Nongtdu, Coordinator FARM, katba ïa ki kyntien ai khublei la ïoh na ka samla Angeline Lamare, Counselor Childline Jowai.
Nongpoh, Naiwieng 17: U MLA ka Nongpoh u Bah Mayral Born Syiem mynta ka sngi u la leit ban plie iaki kam pynroi haki shnong khappud ka Nongpoh Constituency kiba don syndah bad ka jylla Assam bad kumjuh ruh ban sam shi khung ki kam pynroi (work order) sha kitei ki shnong naka bynta ban kyntiew ïaka roi ka par ha Nongpoh Constituency lyngba ka Inter State Border Area Development Programme bad kumjuh ruh naka skhim SRWP.
Kum ban shu pynpaw ba katei ka Interstate Border Area Development Programme kaba dei ka skhim bala mang kyrpang sha ki paidbah ka thaiñ khappud kaba ki shnong ha katei ka thaiñ Nongpoh Constituency baroh shi katta kim pat ioh, hynrei naka jingshimkhia u MLA bun na kitei ki shnong kiba don kumba 23 tylli ki ba shah kynthup ha katei ka skhim kila sdang ban ioh ïaki kam pynroi bad myntoi.
Kitei ki skhim pynroi bala plie ha katei ka sngi ki kynthup ïaka lynti iaid kjat haka shnong Khongwing bala mang pisa lyngba ka Inter State Border Area Development Programme, ki skhim naka SRWP ki kynthup ïa ka iing Dorbar haka shnong Ampriling bala mang pisa haduh 2 lakh, ki work order shaka shnong Amjong ban shna ïaka ïing thaiñ jaiñ bala mang pisa T.
1.
50 lak, 1 lakh ban pynbha ïaka madan haka shnong Khongwing bad 1 lakh ïaka shnong Ampriling ban shna ïaka sem ap kali.
Ha katei ka sngi naka liang u MDC u la sam ruh ïaka work order ban pynbha ïaka iing dorbar haka shnong Amjong bala mang pisa haduh 1 lakh naka MDC scheme.
La sakhi ruh ha katei ka sngi da ka jingdonlang u Bah Balajied Ranee MDC, ki nongïalam shnong bad kiwei kiwei ki riew rangbah naduh ki longkmie longkpa.
Haba kren ha katei ka sngi naka liang u Bah Mayral Born Syiem kum u MLA u la pynpaw ba ka jingkyrkhu ïaki shnong khappud ha Nongpoh Constituency hadien ba kumba 23 tylli ki shnong ha katei ka thaiñ kila shah kynthup haka skhim ba kyrpang bala tip kum ka Inter State Border Area Development Programme ha kaba kila don ki shnong kiba la ioh pdiang bad don ruh kiban sa ioh.
U la ong ruh ba kum u MLA u don ka jingkitkhlieh ban wanrah ïaka roi ka par ïaki shnong bapher bapher bad dei namarkata ka daw ba kum u MLA u la leit ban plie bad ban sam ruh ïaki kam pynroi ha katei ka sngi naka bynta ka jingmyntoi jong ki nongshong shnong ha katei ka thaiñ bad kyrmen ba ki paidbah kin pyn donkam hok bad pyntreikam hok ïa kitei ki skhim.
Kum u nong mihkhmat u Bah Mayral Born u la kyrpad ruh ïaki paidbah nongshong shnong ha katei ka sngi ba kin ïatylli naka bynta ban wanrah shuh shuh ki kam pynroi.
Nongpoh, Naiwieng 17 : Ki nongïalam ka HITO, Ri-Bhoi District hapoh ka jingïalam u Bah Ban Kharnaior kum u President, haka jingdon lang u Bah Elvis Kyrsian, Bah Kenny Nongrum, ki nongïalam shnong ba kynthup ïa u Bah Pynshngaiñ Marbañiang Rangbah Shnong kila leit ban jurip ïaka Maternity and Child Hospital kaba don ha Umran Parila, hadien ba u MLA barim ka Umsning u Dr.
Celestine Lyngdoh u la pynpaw dangshen ba ka sorkar ka dei ban plie noh ïa katei ka jaka sumar naka bynta ka jingmyntoi jong ki paidbah.
Ha katei ka jingjurip jong ki nongïalam ka seng kala lap shibun ki jingduna ha katei ka Hospital naduh u surok, ka thungkam thungkam, ki nongtrei bad baroh ki jingdonkam ha katei ka hospital kaba ym pat I don jingkyrmen ban plie noh ïa ka, hynrei naka liang ka seng kala pynpaw ba ka jingkren u MLA barim ka Umsning u Dr C Lyngdoh ka long kaba bakla bad ka sorkar ka dei ban peit bñiah bad plie tad haduh ban da lah ban pynbiang lut ki jingdonkam baroh.
Kitei ki nongïalam ka seng, kila pynpaw ruh ba ka jingkren jong u Dr C Lyngdoh bala dep ïaka Building, bala don ruh ki oxygen plant, ki Generator kala long kaba bakla, ba katei ka jaka sumar haduh mynta kam pat biang pura bad kum ka seng kala pynpaw ba ka sorkar ka dei ban plie tad haduh ban da biang lut ki jingdonkam baroh ban myntoi pura ki nongshong shnong ka thaiñ Ri-Bhoi, ym ban plie tang ka ruh suda naka bynta ka jingmyntoi jongno re jongno, la bynrap kitei ki nongïalam ka HITO.
Nongpoh, Naiwieng 17: Kum kawei na ka seng kaba ieng ba shakri na ka bynta ka miat bad ka roi ka par ki paidbah ha ka thaiñ Ri Bhoi Sepngi, ka HYC, Ri Bhoi Sepngi ka la dawa tyngeh na ka tnad MeECL ba ka dei ban pynbiang bording thikna ïa ki paidbah ka thaiñ Ri Bhoi Sepngi, kiba ju mad jingeh na ka por sha ka por nakadaw ka jingbym biang ka bording kaba la pynsyrtok ïa ki paidbah.
Na ka liang ka HYC, Ri Bhoi Sepngi, lyngba u Publicity Secretary, u Samla John Makri, u la ong ba kum ka seng kam banse ban kren halor kane ka jingeh ki paidbah ka thaiñ Ri Bhoi Sepngi, kaba dei na ka jingbym biang ka bording ilektrik sha kiba bun ki shnong ba hap ha ka thaiñ Ri Bhoi Sepngi.
U la ong ruh kane ka jinglip bording kaba khah khah ha kum kane ka aiom ba ym don shuh ka u slap ne ka lyer ka la buh ïa ki paidbah hapdeng ka jinglyngngoh kaba khraw, ba kumno ka bording ilektrik kam ju poi thikna sha ki shnong ba hap ha ka thaiñ Ri Bhoi Sepngi.
“Kane ka jinglip bording ba man ka por ka la pynsyrtok shisha ïa ki paidbah katei ka thaiñ bad bun na ki paidbah nongshong shnong ruh ki ju kren bynñiaw bad pynpaw ka jingsyrtok, ba na ka por sha ka por ka tnad MeECL kam lah satia ban pynpoi thikna ïa ka bording ilektrik" ong u Samla John Makri.
U la kren bynñiaw ruh kane ka por ka dei ka por ba baroh ki khynnah skul bapher bapher ki hap ban pynkhreh ïa ka eksamin kut snem bad ki hap ban kreh ïa ki kot ki sla bad ka long pat kaba sngewkhia ba ki hap ban pyndonkam da ki sharak bad ki mombati ban khreh kot na ka daw ka jinglip ba khah khah ka bording ilektrik.
U la pynkynmaw ruh na ka por sha ka por ba la ju ïa kren halor ka 33 KV Power Station bad dei ban pyntreikam noh na ka bynta ki paidbah ka Ri Bhoi Sepngi bad kane ruh haduh mynta la shu kut tang ha ka jingïakren bad kam pat shym la urlong satia bad kaba lah ruh ban dei kawei na ka daw ka jingthud ka bording ilektrik ha katei ka thaiñ.
Namar kata ban lah ban pynbiang ïa ka bording ba thikna na ka bynta ki paidbah katei ka thaiñ, ka seng HYC Ri Bhoi Sepngi ka dawa na ka sorkar ba lyngba ka tnad MeECL ka dei ban shim khia ban pynbiang bording sha ki paidbah ka thaiñ bad ha kajuh ka por ruh ka seng ka dawa ruh na ka sorkar ba ka dei ban pyndep noh ïa ka 33 KV Power Station khnang ban lait na ka jingthud ka bording sha ki paidbah ka thaiñ Ri Bhoi Sepngi, la bynrap u Samla John Makri kum u nongïalam ka HYC Ri Bhoi Sepngi.
Shillong, Naiwieng, 17: U Bah Renikton Lyngdoh Tongkhar, uba long u Myntri ka Sorkar Jylla bad u MLA jong ka HSPDP na Mawkyrwat Constituency ha ka sngi Palei u la ong ba ka jingthmu ban ïasoh noh shen bad ka United Democratic Party (UDP) ka long ba u angud ban ïoh ba kan don tang kawei ka seng riewlum kaba khlaiñ ha kane ka jylla Meghalaya.
“Ka jingthmu jong nga (ban ïasoh bad kawei pat ka party) ka long kaba shai ban pynkhlaiñ tang kawei ka seng riewlum ha ka jylla.
Nga kwah ban ïohi ba ka Meghalaya kan don tang kawei ka seng riewlum kaba khlaiñ," ong u Bah Renikton ha ka jingïakren bad ki lad pathai khubor.
Haba kyntait ïa ka jingkynnoh ba la shah khroh ha ki nongïalam ka UDP, u Bah Renikton uba dang long ruh u MLA ha ka sien banyngkong eh u la ong, “ban long u MLA, ngi dei ban long kiba la ïar jingmut kat haduh ban shim ïa ka rai na ka bynta ka jingmyntoi jong ki paidbah hapoh ka Constituency bad kumjuh ruh ha ka jylla khnang ban dup lah shakri kham bha.
Kam da donkam eh ïa ngi ban shah khroh lane ban shah riam da mano mano.
" Ka khubor ka la her bha sha Mawkyrwat lada u Bah Renikton un dang ïai neh bad ka HSPDP un dang jop ha ka elekshon 2023.
U Bah Renikton u la kubur ba ka jingshim rai ban leit pynïasoh bad kawei pat ka seng saiñpyrthei ka la mih ka jingïakren kaba bun bha na ki paidbah ka Constituency.
“Don ki briew kiba ong lada phi ïai neh bad ka HSPDP phin dang ïoh ïa kiwei pat ki ban dang wan ïasoh thymmai hynrei ngan ong ïa phi ba kata ka dei hynrei kaei kaba ngan leh ka dei kaba nga ladep ïasyllok shwa bad shim ïa ka rai na ki nongkyrshan," u la bynrap.
Ka HSPDP ka la dep pynbna dang shen ïa ka kyrteng jong u Bah Medalson Lyngdoh Tongkhar kum u kyrtong Na Mawkyrwat ban aireng ha ka elekshon sha ka Ingdorbar Thawaiñ ka ban sa long ha u snem 2023.
Haba pdiang ïa kane ka rai, u Bah Renikton u la ong ba u sngewthuh ba ka HSPDP kaba la don la u jong u MLA lada kam sei da uwei pat u kyrtong kan paw biej pynban.
“Namarkata, kam leilei, ngam sngew eiei.
Ngam don eiei pyrshah ïa ka HSPDP kaba la sei ïa u kyrtong (ban ïakhun pyrshah ïa nga.
Ngin sa ïa peit, ngan ïakhun ïa ka elekshon bad nga ieh ruh ha ka jingstad jong ki paidbah ka Mawkyrwat ban rai ïano ban ai vote," u la ong.
Haba kylli, lano un mih noh na ka HSPDP ban pynïasoh bad ka UDP, u Bah Renikton u la ong ba u dang ap ïa ka por kaba biang tam bad u la ong ruh ba long uba la pynkhreh ban leit sha ka elekshon bad bynrap, “lada ka elekshon ka long kham kloi leilei nga dang kmen bha.
"Ha kawei pat ka liang u Bah Renikton u la ong ba kam don kano kano ka jingïapher hapdeng ka HSPDP bad ka UDP namarba ki dei hi ki Regional Party.
kine ki ar tylli ki party bad dei na kata ka daw ngam sngew don kano kano ka jingsngewpher lada ngan ïakhun na ka HSPDP lane na ka UDP," u la ong.
Khliehriat Naiwieng 17: Halor ka jingdawa ki paidbah bad ki kynhun sengbhalang, kiba la pynlong ruh da ka jingpakhang surok myn ha ka 14 tarik mynta u bnai, kumta ki nongtrei jong ka National Highway Authority of India ki la sdang ban maramot ïa ki bynta ba julor jong ka surok national highway-6 ha Narpuh, East Jaiñtia Hills District bad la lap bad sakhi ba la maramot ïa kane ka surok da kaba shu tap ïa ki thliew ki syar tang da ka khyndew bad ki maw.
Ha ka jingjurip, u mawphor u la lap ruh ba ka rukom pyntrei ïa ka jingmaramot ïa ka surok ha ki thaiñ Narpuh naduh Sonapur ter ter ka dang ïaid shaid shaid, tangba lah ban ong ba ka jingmaramot kan nym lah ban neh slem kumba ki paidbah ki khim lynti, namar tang shu ïaid ki kali, ka surok kan sa long biang kumjuh hi namar la maramot tang da ka khyndew bad ki maw.
Ha kaba ïakren bad ki nongñiah kali kiba na ka thaiñ, ki bym kwah ban pynpaw kyrteng, ki la pynpaw ka jingsngew khia halor ka rukom maramot ïa ka surok bad ong ruh ba kane ka dei tang ka jingpyntrei kaba tang dep rukom bad pynpaw ïa ka jingbym sngewhun satia ïa kane ka rukom maramot ia ka surok kaba long thulmur haduh katta katta.
Lah ban kynthoh ruh ba kane ka jingthep maw bad thep khyndew ha ki jaka ba long thliew khlem pep kan wanrah shuh shuh ïa ka jingpum pum ha ki por ba rang bad ka jingjyrsieh ha ki jaka ba lang um bad kan wanrah jingeh hi kumjuh tang hadien katto katne sngi.
La lap ruh ba kiba bun ki bynta jong ka surok bad ki bynta ha ki jingkieng ki buh jingma haduh katta katta ïa ki kali kiba leit ba wan, naduh ki kali heh kiba kit jingkit kumjuh ruh ki kali rit namar ka surok ka la i kum ka surok khlaw, ki jingker bad ki kynroh ha ki jingkieng ki la duh bad julor.
Na ka daw ka jingmaramot ïa ka surok bad kumjuh ruh ka jing sniew palat ka surok, ka la don ruh ka jingdheng kali kaba jur bha ha ka thaiñ Sonapur bad ha ki katto katne ki bynta jong ka surok ha Kuliang, Umkiang bad ka la wanrah ïa ka jingthut ha ka leit ka wan jong ki paidbah kiba ïaid lyngba, halor kane, na ka liang u mawphor un sa nang ïai bud dien.
Jowai, Naiwieng 17: Ka Hynñiewtrep Integrated Territorial Organization (HITO) West Jaiñtia Hills District hapoh ka jingïalam u General Secretary u samla Crisence Ksoo bad Finance secretary u samla Wanbiang Pulang haka jingsynran lang u General Secretary ka Sengkmie u bah Wanbun N Dkhar mynta ka sngi ka 17 tarik Naiwieng 2022 kila leit ban ai daka dorkhas ha u Deputy Commissioner ka West Jaiñtia Hills District u B.
S.
Sohlyia (IAS) halor ka jingbymbiang ka jingthew jingwoh ïa u khaw rashon lane PDS ne NFSA kiba pynpoi ïa u khaw daki Wholesaler sha ki Dealers jong ki shnong bapher ba pher hapoh ka West Jaiñtia Hills District.
Ka seng hadein baka la ïoh ïaka jingujor na ki katto katne ki Dealers ka la leit ban ïakynduh ïa u DC ban wad ïaka jingshisha mano ba don kti haka ban pynduna ïa u khaw u ba dei u khaw ban sam shaki long ïing ba duk bad kane ka jingleh jong ki Wholesalers ka wanrah ïaka jingtharai sniew ïaki Dealers daki nong ïoh bynta hynrei ynda la wad jingtip ka jingduna jong u khaw ka dei ba naduh ki Dealers.
Haka jingïakren bad u DC ula ong ba kane ka dei ka jingujor kaba nyngkong halor kane ka kam bad ula kular ruh ban shimkhia bad bud dein ïa kane ka kam ban lap ïaka jingshisha bad pynbeit shisyndon bad naka liang ka seng kala kyntu ïa u DC ba lada ym lah ban tehlakam ïakine ki jingeh la dei ban ailad noh ïaki Dealers ban leit sei hi noh ïa u khaw na FCI.
Shillong, Naiwieng 17 : U Bah Banteidor Lyngdoh MLA ka Mawkynrew Constituency u la ong ba naduh u 2018 ba ki paidbah ki la pynjop ïa u, um ju sam lyndet ïa ka skhim MLA hynrei haba shit haba shai.
“Naduh ba ki paidbah ki la pynjop ïa nga kum u MLA ha u snem 2018 bad haduh mynta ruh ngam ju sam lyndet na ki paidbah ïa ka skhim MLA hynrei nga sam haba shit haba shai bad kaba khuid," ong u Bah Banteidor Lyngdoh haba kren sha ki nongthoh khubor hynne ka sngi Palei hadien ka jingïalang plie maw nongrim ban shna thymmai ïa ka ophis treikam jong ka Mawkynrew C&RD Block.
“Ka SRWP ka hap ïaid lyngba napoh Block bad nga ju kren man ka por ha kaba ïadei bad ki skhim ba lada ki paidbah ki wad RTI nga long uba la kloi ban pdiang namar ïa ka skhim kaba nga ïoh naduh ba ki paidbah ki jied ïanga ha u 2018 haduh mynta ïa ka skhim MLA nga ai haba shit haba shai bad ka long kaba khuid haduh katta katta na bynta ban pyntreikam ha kane ka Block kaba ieit ka jong ngi.
"“Bad ki paidbah ki kmen ba ki ïohi ïa kita kiei kiei baroh ba ïa ki skhim nga la sam haba shit ba shai bad hajuh ka por nga sam shisha na bynta ban kyntiew ïa ka constituency baieit jong nga bad kumjuh ban ïarap ïa kiba dei hok ban ïoh jingïarap bad khamtam ïa kiba duk ba kyrduh ki kup shiliiang ki sem shilliang.
Nga nga dei u MLA bad u shakri ki paidbah kidei ki kynrad na kata ka daw kum u shakri nga la pyndep bad pyrshang katba lah ban ai hok ïa ka skhim ka jong nga," ong u Bah Banteidor Lyngdoh.
Ha kaba ïadei bad ka jingshna thymmai ïa ka ophis treikam jong ka Mawkynrew C&RD Block Block, u Bah Banteidor Lyngdoh u la ïathuh ba ïa ka Mawkynrew C&RD Block la sdang naduh u snem 1981.
“Ïa ka Mawkynrew C&RD Block la sdang ban shna naduh u snem 1981 bad kumba ka long mynta ka la jot la pra bad kam long shuh ban shong ki nongtrei bad u BDO kiba la ud na ka por sha ka por.
Bad mynta kum u MLA nga dap da ka jingsngewkmen ba la buh ïa u mawnongrim ban shna thymmai noh ha ka jinglut kaba kot sha ka 2 klur tyngka.
“Kum u MLA nga dap da ka jingsngewkmen ba ïa kane ka ophis treikam yn sa shna thymmai noh.
Ka jingdon jong ki Block ka pynïajan ïa u paidbah kiba donkam na ka por sha ka por, bad lada kam biang ka ophis treikam ban buh ïa ki kot ki sla ban pynbit pynbiang ka long ka jingthut ha baroh ki liang.
Ngi sngewkmen mynta namar kadei ka sngi kaba kyrpang ka sngi kaban pynsah jingkynmaw ïanga kum u MLA bad kumjuh ïa ki paidbah nongshong shnong," la ong u Bah Banteidor.
Shillong, Naiwieng 17 : U Myntri Rangbah ka Jylla, Conrad K Sangma ha ka sngi Palei u la sam da ka pisa kumjuh ruh da ki jingri sha ki paidbah ha Rangtari kaba hap ha Rangsakona Block, South West Garo Hills District.
Ha kane ka sngi u Myntri Rangbah u la sam haduh 7.
93 lak tyngka ka pisa lyngba ka skim FOCUS+ Farmers’ Welfare Programme sha ki 793 tylli ki longïing nongrep.
Shuh shuh lyngba ka Rural Backyard Piggery Scheme, ‘PROGRESS’, la sam haduh 1600 tylli ki sniang khun (3 tylli ki sniang kynthei bad uwei u sniang shynrang) sha ki 400 ngut ki longïing nongrep.
Kumjuh, la sam ruh ïa ki syiar kuroiler sha ki 70 ngut ki nongioh jingmyntoi.
Haba kren ha kane ka sngi, u Myntri Rangbah u la ong, “Ngi sngewkmen ban ioh ban pynlong ïa kane ka prokram ban sam ïa ka pisa bad ki jingri na ka bynta ka bha ka miat ki nongrep, ki self help group bad ki Seng Samla ka South Garo Hills District.
Ka sorkar jong ngi ka la trei shitom khlem sangeh ban kyntiew ïa ki nongrep ha kylleng ka Meghalaya.
Ka jingthmu jong ngi ka long ban kyntiew arshah ïa ka jingioh da kaba pynioh shuh shuh ki lad ïa ki ïa ka kamai kajih ka ba neh.
"U la ong ruh ba mynta ki self help group ki la kiew ka jingdon sha ka 41,700 tylli ha u snem 2022 haba nujor bad u snem 2018 ki ba don tang 5814 tylli.
Shuh shuh u la ong ruh ba ha kine ki saw snem tam ki la lah ban pyntreikam shibun ki prokram bad ki mission na ka bynta ban wanrah ka jingkylla bad ki jingmyntoi na ka bynta ki nongrep.
Ka saiñ hima sima haki por kiba mynta kala kylla dur dashisha haka jylla jongngi bad wat haka Ri hi baroh kawei.
Ym don shuh ka jingïakhun daka hok, Nga ïohi kumba ka hok kan sa shah bam duh noh haka thok ka shukor.
Ka jingïatiplem parabriew kala jah noh bad ka spah ka kren briew haka imlang ka sahlang ka jongngi.
Khamñiar eh ban shem ki briew ki ban ïeng naka bynta ka jingmyntoi kiwei pat ne ka jingmyntoi haka imlang ka sahlang, hynrei mynta ka khwan myntoi shimet daki buit sianti, daki ktien nangang ban pynbieij ïaki briew kiba kui lui ka jingmut jingpyrkhat bad ki bym lah ban ïohi jngai lada ki shah pyngngop ruh.
Ka jaidbynriew jongngi kadei shisha ka jaidbynriew kaba shah pyngngop haki ktien nangang jong kiwei pat ki kynhun jadbynriew kiba stad bad shalak ban khring ïaki jongngi sha ka liang jong ki.
Kane ym dei eh tang ki riewpaidbah kiba shah khring haki jingpynbiej ha kiwei pat, hynrei wat haduh ki nongïalam ki jongngi kiba u paidbah u la jied ba kin ïalam iaka jaidbynriew bad ban trei naka bynta ka bha ka miat jong ki khun ki hajar u paid ka Bri U Hynniewtrep lane ban nang kyntiew ïala ki jong khnang ba ka Jaidbynriew kan lait naki jingeh jingshitom jingshitom bad ba ka lawei kan long ka lawei kaba phyrnai ïaka pateng ka ban dang wan.
Hynrei kine ki nongïalam jongngi naka bynta ka jingmyntoi ka jong ki shimet, ki kloi wat haduh ban lilam ïaka khyndew ka shyiap, ka spah ka phew bad ki jingdon jingem kum ka jaidbynriew kaba riewspah haki liang baroh.
Ngam kdew kti ne kynthoh pyrshah eh iano iano ruh ki nongialam, hynrei ki paidbah kin bishar hi ïala ki nongialam kiba maki ki la jied.
Ka jingbakla ka jongngi kum ki paidbah ruh ban jied ïaki nongialam ne nongmihkhmat kalong, ba Ngim ju jied nongïalam da kaba pynshong nongrim bha, kiba kum kiei Ngin jied ki briew kiba lah shisha ban long kita ki nongbah khala ki ban tynrong lem ïaka khia ka shon bad ki jyrwit wat jongngi kum ka Jaidbynriew ka ïatyngkhuh na kawei ka por sha kawei pat ka por.
Bunsien Ngi jied iaki nongïalam daka jingsngew(feeling), ki lah ban long ha kiba bun ki rukom – lah ban dei ba ki long ki briew kiba bha jinglong ne ki dei naka kajuh ka jait ka kynja, naka juh ka jingngeit ne dei u ba lah ban noh synñiang khambun bad kiwei kiwei pat ki jingsngew kiba pynlong ïangi ban jied iaki kum kita ki nongialam.
Ban jied ïaki nongïalam, kam da long kaba donkam eh ban don ïa kine ki jingsngew, hynrei ki nongialam kidei ban long ki bastad kiba shemphang, kiba lah ban shim ïa kino kino rai ne ki sien jam kiba kum ki paidbah kin ioh jingmyntoi ym tang shikhyllipmat hynrei haduh ki pateng ban wan ruh.
Ki nongialam kiba ïohi jngai lypa ïa kino ki jingeh ba kum ka jaidbynriew ka lah ban iakynduh hadien habud bad ban saiñdur lypa kino kino ki lad ki lynti ban lah ban ïada lypa shwa ba kita ki jingeh kin wan lap.
Ha kine ki sngi Ngi ïohi ba kum ka jaidbynriew, Ngi bakla palat ban jied iaki nongmihkhmat, khamtam eh lei haba la treikam tyngeh ka pisa kaba kiba bun ki pyndonkam ban shu thied ia man u wei pa u wei u/ka briew ban jied ïaki kum ki nongialam ne nongmihkhmat.
Ynda la poi pat haka Dorbar ban ïatai, kita ki Nongiam ne ki nongmihkhmat kim nang ban iatai ne iasaid naka bynta ka jingmyntoi jong ki nongshongshnong jong ka jylla ne khamtam jong ka jaidbynriew.
Kum kine ki nongïalam kim da pyrwa ruh ban kit ban bah iaka khia ka shon jong ka imlang ka sah lang, namar maki ki ladep thied haka dor kaba rem ba kin shah jied kum ki nongialam ne nongmihkhmat, hadien ba kila shah jied, ka kam jongki ka long tang kumno ban khyllie ïa kaei kaba ki la pynlut bad ban ioh rut wat iaka sut kaba ki la seng.
Kiwei ki jaitbynriew haba jied iaki nongialam ne nongmihkhmat kida pynshongnongrim, ki da jied da kiba kynsai bad kiba proh jabieng.
Kane ka jingjied jongki ka wanrah ka jingmyntoi ïaka imlang ka sahlang ka jong bad ka jingkiew jong ka Jaidbynriew jongki hi ha babun ki liang.
Lada kano kano ka kynhun ne ka Ri, ki ïoh ki nongïalam kiba tbit bad kiba shemphang ne ki khrawpyrkhat ban saiñdur bha, ka mynta bad ka lashai jong kata ka kynhun ne ka Ri kan long ka khraw bad khlain haki liang baroh.
Hynrei, lada ioh pat ki nongïalam kiba tlot haka sainpyrkhat ne ban iohi jngai, tang katta ka mynta bad lawei kan long kaba dum bad kaba tlot.
Kata ka kynhun ne ka Ri ba don ki nongïalam ki bym biang kan shah knieh ne thombor haki kynhun ne ki Ri kiba khlainbor.
Namar ka jingjop jong kano kano ka kynhun ne ka Ri kam shong haka jingbun paid, hynrei ka shong haka jingstad bad shemphang ki nongialam.
Ki ktien phira u mynbarim kiba ong, “Sian kum u bsein bad jemnud kum ka paro, ban shida than te ka ban ïap", ki long shisha ki ktien sneng bad ki kyntien ban kyrsiew thiah iangi kum ki paid ka bri u Hynnniew Trep ban jied ki nongïalam kiba kynsai bad shemphang, kiba lah shisha ban ialam iaka jaidbynriew sha kliar jongki lum ka burom haka pyrthei shityllup.
Note: Nga thoh khnang ia kane ka article, ym ban kdew kti ne kynthoh ïano ïano, hynrei ka jingsngewthuh ban wanrah iaka jingkylla haka imlang ka sahlang, naka bynta ka lawei kaba phyrnai.
Shillong, Naiwieng 17: U Myntri ba peit ïa ka tnat Public Health Engineering (PHE) u Bah Renikton Lyngdoh Tongkhar ha ka sngi Palei u la ong ba na ka liang ka tnat kam pat shym la rairem noh halor ka thong ba la buh ba ïa ka Greater Shillong Water Supply Scheme (GSWSS) phase-III yn pyndep beit ha u Nohprah mynta u snem.
“Ka kam ka la ïaid shaitshait halor ka jingtrei ïa kane ka projek sam um ha Shillong bad ngi angnud ruh ba dei ban ïoh plie beit ïa kane ka projek ha une hi u snem," u la ong ha ba kren sha ki lad pathai khubor.
U la ong ruh ba na ka liang ki kontraktor ki mynjur ba ïa kane ka projek kin pyndep beit shuwa ban poi u Nohprah.
Shuh shuh u la ong ba ba ka jingeh kaba ka tnat ka ïa kynduh ka dei na bynta ban tih ïa ka surok ban thep ïa ki pipe um namar ki don ki katto katne ki shnong kiba ym ai jingbit bad ong ruh ba ban weng ïa kane ka jingeh ki ar tylli ki tnat kata ka PWD bad ka PHE ka pyrshang ban weng ïa kane ka jingeh.
“Nga la bthah ïa ki kontraktor ban wad ïa ki lad ki lynti lada don kino kino ki jingeh ba ki ïakynduh lada dei hapdeng ki shnong ne ki tnat sorkar bad nga ong ruh ba da ki kynduh kano kano ka jingeh ba kin wan pyntip sha nga lada dei kaba donkam ba ngan tuklar hynrei kat haduh mynta ym pat don mano mano ba ai ktien.
Namarkata, nga ngeit ba baroh ki jingtrei ki ïaid beit bad ba kin lah pyndep shuwa ban kut une u snem" u la ong.
U la ïathuh ruh ba na ka liang ka tnat ka la ïoh shibun bah ki jingujor khamtam na ki thaiñ Mawlai halor ka jingtih ïa ka surok.
Lah ban kdew hangne ba ka sorkar ka la mang na bynta kane ka skhim sam um ha sor ha ka jinglut ba 65 klur.
Shillong, Naiwieng 17 : U National General Secretary ka AITC, u Abishek Banerjee ha ka sngi Palei u la poi ha Tura ha ka jingwan ba ar sngi jong u sha kane ka jylla kum shi bynta ban pynkhreh na ka bynta ka elekshon MLA 2023.
Kane ka jingwan jong u Abishek ka long ban pynïar shuh shuh ïa ka jingshakri jong ka TMC ha rilum Garo ha kaba u la plie ruh ïa ka ophis treikam jong ka party ha Tura.
Katkum ka prokram, ha ka step sngi Thohdieng pat, utei u MP ka TMC un sa kynduh pat bad ki nongïalam Balang ha Sacred Heart Shrine kaba don ha Chandmari, Tura.
Hadien kane pat un sa leit ban kren ha ka jingïalang paidbah ha New Tura Playground kaba don ha Tura Law College.
Ha ka jingwan ba nyngkong ha u Jylliew mynta u snem, utei u heh ka AITC u la sdang ïa ka jingpynrung dkhot paidbah ha ka Meghalaya TMC kum shi bynta ban pynjur shuh shuh ka jingpynkhreh na bynta ka elekshon MLA ha u 2023.
Shillong, Naiwieng 17 : U Myntri ka tnad C&RD Bah Hamlet Dohling ryngkat u Myntri ka tnad Kam Rep Bah Banteidor Lyngdoh u la buh ïa u mawnongrim na ka bynta ban tei ïa ka ophis treikam jong ka Mawkynrew C&RD Block ha Block Headquarter, Mawkynrew C&RD Block.
Haba kren ha kane ka jingïalang, u Bah Hamlet u la ong ki ophis Block ki long kum ki jingkieng hapdeng ka sorkar bad ki paidbah kumta u la banjur ba ka long kaba donkam ban pynbha ïa ki jaka treikam bad ki rukom treikam khnang ban lah ban ai ka jingshakri kaba kham bha.
“Ka sorkar ka la mang haduh 120 klur tyngka na ka bynta ban kyntiew kyrdan ïa ki 40 tylli ki ophis block kiba don ha ka jylla, bad la mang 2.
77 klur tyngka na ka bynta ban shna ïa kane ka ophis Block kaba ka kam kan sdang noh shen.
U Myntri u la ai ruh ka jingïaroh ïa ka rukom ïa ka rukom treikam ka ophis Block ha Mawkynrew kiba la trei shitom na ka bynta ban pyntreikam pura ïa bun ki skim jong ka sorkar jylla bad ruh jong ka sorkar pdeng.
Shuh shuh u la kdwe ruh halor ka jinglah treikam bha ka tnad pynroi nongkyndong ha ka jingpyntreikam pura ïa ka skim 100 sngi lane ka MGNREGS bad khamtam eh ha ka jingnang kiew arted ka jingdon ki SHG ha ka jylla ha kine ki khyndiat snem.
Kiwei pat kiba kren ha kane ka sngi ki kynthup ïa u MLA ka thaiñ bad Myntri ka tnad ka Rep ka Riang Bah Banteidor Lyngdoh bad ruh u SC Sadhu, Director, C&RD Department nalor kiwei kiwei.
Shillong, Naiwieng, 17: Ka Regional Committee na ka bynta ka West Khasi Hills District kan sa ai jingmut ïa ka Sorkar Jylla ba ka donkam ban pynkohnguh ïa ka Sorkar Assam ban kham jynsur mynsiem khyndiat ba ki shnong kiba kham bun paid da ki briew kiba bym dei ki Khasi bad ki bym dei ki Garo ha Langpih Sector kin hap sha ka jylla Meghalaya.
Ha ka jingïakren bad ki lad pathai khubor ha ka sngi Palei, u Bah Renikton uba long ruh u Chairman jong ka Regional Committee u la ïathuh ba yn sa buh ïa ka tarik na ka bynta ban leit sorjamin ïa ka Langpih Sector ha ka taiew ban sa wan.
“Ynda la pyndep ïa ka jingsorjamin, ngin sa don sa kawei pat ka jingïalang bad ki kynhun bapher bapher bad kin sa don ruh ki jingai jingmut ba kongsan sha ka Sorkar Jylla ha kaba ïadei bad ki shnong kiba hap hapoh ka Langpih Sector, u la ong.
Haba kylli, u Bah Tongkhar u la ïathuh ba ka Langpih sector ka dei kaba jwat na ka daw ka jingïakhleh jaitbynriew na ka daw ba ki Nepali ki shnong ki sah ha ki shnong ba la ker tawiar da ki shnong ba la shong la sah da ki Khasi bad ki Garo.
“Dei na kane ka daw ba ngi donkam ban leit jurip bniah khnang ban sngewthuh bad ngin sa pyrshang ban ïasyllok bad ka Assam lada ki lah ban mynjur ba baroh ki shnong ba la buhai da ki Nepali bad kiba la ker tawiar da ki shnong ba sah ki Khasi bad ki Garo kin hap shapoh u pud u sam jong ka jylla Meghalaya.
Ngin sa pyrshang katba lah ban leh ïa kata," u la bynrap.
Ha kawei pat ka liang, u Bah Renikton uba long ruh u Myntri ka Sorkar Jylla u la ong ba ka mon jong ki paidbah kan long kaba kongsan tam ban ïa pynbeit ïa u pud u sam ba la sahteng ha ka shnong kiba don hapdeng ka jingïakajia pud.
U la pynkynmaw ba ka jingïapynbeit pud ha ka wat kaba nyngkong, la shim beit ïa ka sur bad ka mon ojng u paidbah khnang ban pynkut noh ïa ka jingïakajia pud hapdeng kine ki ar tylli ki jylla.
“Namarkata, ngi khmihlynti ba ki paidbah ki dei ban shim lang ïa kajuh ka rai kum kawei ka shnong bad lada long leilei kaba lai baroh kawei ka thaiñ yn ïa pynbeit syndon ha kajuh ka por.
Hynrei, lada ka don ka jingbym hun, lada katto katne ki kynhun jong ki paidbah ki kwah ban don ha Meghalaya bad katto katne pat ki kwah ban leit sha Assam, kata hi kan pynkyllaiñ bha ban ïa pynbeit ïa kane ka jingeh," u la ong.
Katkum ka jingong jong u Bah Renikton, ha ka jingleit sorjamin da ka Regional Committee na ka jylla Meghalaya bad Assam yn sngap shwa tang ïa ka mon jong ki paidbah.
Shillong, Naiwieng 17: U Member Secretary ka Indian Council of Historical Research (ICHR) uba long ruh u dkhot jong ka National Council of Educational Research and Training (NCERT) u Prof Umesh Ashok Kadam u la ong ba ka pakit jong ka jylla bad ki thaiñ Shatei Lam Mihngi u la ong ba ka ki kot pule ha skul ha kylleng ka ri India kim ioh jaka satia ban rung kum kawei na ki lynnong ha ki kot pule ha ki skul khnang ba ki khynnah skul kin ioh ban pule ban tip shaphang ka jingjia kiba la jia ha kine ki bynta ka ri ha ki bun bun spah snem ba mynhuwa.
Haba kren kum u Kongsan ha ka National Seminar ba la pynlong da ka Department of History ka St Anthony’s College halor ka phang “Saga of Unsung Heroes of Meghalaya" u Prof Umesh u la kren bynñiaw halor ka jingbym ïoh jaka satia ka pakit jong a jylla bad ka thaiñ Lam mihngi ha kine ki 65 snem ha ki kot pule kumba ki dei ban ïoh.
“Nga dei u member ka NCERT bad nga bynñiaw ban kren ïa kane, haei ka pakit jong ka jylla Meghalaya ne ka Arunalchal Pradesh, ka Mizoram bad ki jylla kane ka thaiñ balei ka NCERT kam ai jaka satia kumba ki dei hok ban ïoh balei ka don mo ka daw," la ong.
U la ong ba lada ka pakit kine ki jaka kan ïohrung ha ki kot pule yn ym shimpor satia ba kiwei ki bym dei na kane ka thaiñ kin don ka jingsngew syrdoh mynsiem bad kane ka thaiñ, “namarkata ka la donkam ïa ka NCERT kan ai jaka ïa kane" u la ong.
U Prof Umesh u la ai jingmut ruh ba ka NEHU kan don kyrpang kawei ka tnat ban tih bniah ïa ki pakit ka jylla bad ki jylla ka thaiñ Lam Mihngi khnang ba kin ïoh ka jingithuh ym shuh tang kum ka pakit ka thaiñ ne ka jylla hynrei ba kan dei ruh ka pakit jong ka ri ne ka National History.
“Ha ka jingshisha ka NEHU ka don ki riewshem phang kiba kynsai bha bad lada plie ïa kane ka tnat kyrpang ngam artatien ba shibun bah ki moiñ ki manik jong ka pakit ka thaiñ kin sa lah ban sei pyrthei," u la bynrap.
U la ong ruh ba kane ka jingbym ïoh jaka ka thaiñ ha ki kot pule ha skul ka pynlong ïa kiwei ki nongshong shnong ka ri ba kin ym tip eiei ïa kaei kaba la jia ha ka mynnor ha kine ki thaiñ bad kaba pynlong ruh ïa ki ban ym sngew ba kane ka bynta ka ri kam da dei than ka bynta ka ri namar ym ju don ba kren shaphang ka thaiñ.
“Kane kawei kaba donkam ba naduh mynta ka sngi sha khmat ba ngi dei ban sngew sarong ïa ka jinglong nong India kiba na ka thaiñ Lam Mihngi ka ri," u la ong.
U la ïathuh ruh ba na ka liang ka ICHR kan phai khmat kyrpang sha kane ka thaiñ ban tih bniah ïa kiei kiba la jia ha kane ka thaiñ na ki jingthoh kiba la don ha ki ktien tynrai ka thaiñ.
Shillong, Naiwieng, 17: U nongïalam jong ka United Democratic Party (UDP) u Bah Bindo M.
Lanong uba long ruh u Symbud Myntri Rangbah ka Jylla u la ong ba ym dei ban pynshlur ïa ki nongkhaiï ba kin kyrsum ha ka jylli jong ka saiñpyrthei.
Haba pynkynmaw ïa ki kyntien jong u Myntri Rangbah barim ka Jylla u (L) BB Lyngdoh, u Bah Lanong u la ong, “ïa ki briew kiba im ha ki kam khaii ym dei ban pynshlur ba kin rung ha ka jylli jong ka sainpyrthei, ai ba kin pynleit jingmut ban kyntiew ïa ka ïoh ka kot jong ka jylla bad ban ïarap ïa ki khnang ba ka jylla kan dup long kaba riewspah.
Nga tharai ba um shym la bakla bad nga ruh nga mynjur bad u haba peit ïa ka jinglong jingman jong ka jylla mynta.
"Kane ka jingkren jong u, ka thew ïa ka jinglong jingman ba mynta jong ka saiñhima sima jong ka jylla Meghalaya.
Da kaba pynpaw ba u la ïohi bun ngut ki nongkhaiï ha ka jylla Meghalaya ba kim shym la noh synñiang eiei ha ka saiñpyrthei, u Bah Lanong u la ong, “ngim dei ban pynshlur hynrei ai ba kin pynleit jingmut tang ha ki kham khaii bad ka Sorkar ruh ka dei ban ïatreilang bad ban ïarap bad ban kyrshan lang kumba long u Bah BB Lyngdoh.
Kata ka dei ka jingïoh jong nga bad nga kyrshan ruh ïa ka jingong jong u (Bah BB Lyngdoh) ba ym dei ban pynshlur ïa ki nongkhaiï ba kin rung sha ka jylli jong ka saiñpyrthei hynrei lait noh iwei ar ngut eh kiba don shisha ïa ka mynsiem, ka jingmut, ka jingthrang, ka jingkut jingmut bad ka mishon.
Namarkata, tang kito ki briew kiba don ïa kane ka thong, khyndiat eh, nga lah ban ong haoid hynrei ym na ka bynta kiba bun kiba shu wan tang ban lute namarba bun na ki, ki wan tang ban lute (ïa ka Jylla).
"Haba kynthoh ïa ki rukom treikam jong ka Sorkar MDA, u Bah Lanong uba la long teng u Symbud Myntri Rangbah u la ong, katkum ka jingkheiñ antad, kan long tang 25% eiei.
“Peit kumno ka jinglong jingman ha nongbah Shillong, ka nongbah jong ka jylla, ym don mano mano ruh ba salia ban weng ïa ka jingeh jong ka dheng kali.
Kane ka jingeh ka jia manla ka sngi bad nalor ba ngim don ïa ki surok suiñ (Fly Over).
Peit ïa ka sor Guwahati.
Leit kylleng bad phin ïohi tang hapoh shi snem ne ar snem ïa ka jingkylla jong ka Guwahati bad phin jah lynti.
Nga ruh nga la jah lynti, namarba ki bun palat ki surok Fly Over kiba mih tang hapoh shi snem shiteng ne ar snem hynrei ha Shillong ngim lah wat tang ban shna ïa ka Fly Over.
Kaba ar, ki surok ki dei kiba khim bad kiba la kyntur shaba palat da ki briew," ula ong shuh shuh.
Ha kajuh ka por, u Bah Lanong u la ong ba ka jingdheng kali ka dei ka mat kaba hakhmat eh ba un shim lada ïoh bat ïa ka bor synshar.
“Lada ngi wan ha ka bor, ngin sa peit ïa kane bad ngin weng ïa ka jingeh.
Kane ka dei ka mat banyngkong eh.
Ngam tip, bad nga dang pyrkhat ban thaw ïa ka kynhun.
Ngan sa peit ïa kane ka kam hapoh shi snem phin sa ïohi kumno ngin weng ïa ka jingeh.
Kan ym shim por wat tang shi snem ruh," u la bynrap.
Shillong, Naiwieng, 17: U Myntri jong ka tnad ka rep ka riang u Bah Banteidor Lyngdoh u la ong ba ka FOCUS kam dei ka ram hynrei kadei ka kynja grant ba ka sorkar ka la wanrah na bynta ban ai sha ki nongrep bad sha ki Producer Group kiba ym duna ïa ka shiphew haduh arphew ngut, hynrei ki paidbah kim dei ban shu tare ruma lada don kiba kular da ka 5,000 ne 10,000 tyngka.
U Bah Banteidor u la pynhai sha ki paidbah hadien ba u President ka BJP Meghalaya Unit u Bah Ernest Mawrie u la ong ba lada ki paidbah ki shim ïa ka 5,000 tyngka ba ai ka NPP kin hap ban siew ram sha ka bank hadien ba la kut ka ilekshon.
“Kaei kaba u President ka BJP u ong kadei lehse ba ki paidbah ki shah kular da ka pisa, hynrei nga hi ngam don ba ong eiei da kumwei hynrei ka FOCUS hi kadei ba skhim ba la pyllait paidbah da ka sorkar Jylla ban sam sha ki nongrep bad ki Producer Group kiba ym duna ïa ka shiphew haduh arphew ngut," ong u Bah Banteidor.
U la ong ruh ba kane ka skhim ka long kum ka grant ban ai sha ki nongrep.
“Ka FOCUS kadei kum ka kynja grant ba la ai sha ki nongrep ki jong ngi la kidei kiba ri jingri, kiba rep soh rep pai bad rep jhur kaba treikam sha ki thaiñ nongkyndong bad ha ka jylla hi baroh kawei.
Kadei ruh na bynta ban ïarap ïa ka kamai kajih jong ki na kata ka daw ngi sa wanrah ïa kane ka skhim bad haduh mynta ngi dang ïai kyntu ïa ki paidbah ba lada kim sngewthuh kin leit sha ki block ban kylli khnang ba kin batai ïa ki shaphang kane ka skhim.
Hynrei ka jingkren u Bah Ernest kadei ïoh lehse kidon kiba shah tyrwa pisa ban ai ram," la ong u Bah Banteidor Lyngdoh da kaba kren shai ruh ba ka FOCUS hi kadei kaba ka sorkar MDA ka la wanrah khnang na ka bynta ban kyntiew ïa ka ïoh ka kot jong ki paidbah.
U la pynkynmaw ruh da kaba ong ba ki paidbah ka jylla ha ki snem ba la dep ki la ngat a kiba kum kine ki jingjia ba ki hap ban siew ram sha ki bank namar ba ki paidbah ki tare ruma khlem da wad jingtip kiba thikna.
“Ka FOCUS hi ka long shai ba kadei ka grant hynrei kata ka jingtyrwa bad kular ban ai san hajar ne shipew hajar kadei kaba ma shibun ïoh ka don ruh kaba kum kata namar kiba bun ki paidbah hapoh ka jylla ha ki snem ba la dep ki la ngat ha kaba kum kine ki jingjia ba ki la hap ban siew ïa ka ram ha ryngkat ka sut.
Kumta ban lait na kita kiei kiei ki paidbah kidei ban leit kylli sha ki bor ha balor kiba peit bad khmih ïa kane ka skhim khnang ba kin pynshai," u la ong.
“Nga ïalade nga la pynsngewthuh bad ki paidbah ruh ki la sngewthuh lyngba ki volunteer ba ngi la buh bad tang kine kiba lah ban shim ïa ki kot ki sla jong ki namar ym lah ban shu ïashim pathar da mano re mano namar ka long kaba ma bad dei halor kane ba u Bah Mawrie u kwah ban pynshai namar u tieng ïoh ki briew kin ngat ha ka apot bad ka jingeh ïoh dei ka ram.
Ka FOCUS ka long shai bad nga la pyllait lang ryngkat u Myntri Rangbah na ka bynta ban ïarap ïa ki nongrep ki jong ngi kaban long kum ka grant hynrei ïa kiwei kiwei pat ki skhim nga te ngam da tip.
"“Nga kwah ruh ban ong ïa ki paidbah ba lada don kiwei kiwei pat ki skhim kim dei ban shu leh klumar hynrei banda wad shuwa ïa ka jingshai bad da phi lah ïoh ka jingshai bad da lah sngewthuh bha sa ïaid shakhmat bad wat tare ruma namar kiba bun kiba kum kine ki la jia namar ka pyrthei mynta ka long kaba ïa kop haduh katta katta ïoh ngat ha kine ki jingeh kan long ka jingduh nong, kan long ka jingïam briew bad paid dohnud," ong u Myntri.
U Bah Banteidor Lyngdoh u la kyntu ruh ïa kiwei pat ki nongïalam ba kim dei ban pynlong ïa ka skhim FOCUS kum ka rynsan ïalap ilekshon lane ban pynmyntoi ïano ïano ne ïa kano kano ka seng saiñ pyrthei.
“Ka FOCUS kadei ka skhim jong ka sorkar MDA bad ba la wanrah lang ruh da baroh kiba don ha ka, ym dei ban pynlong ïa ka kum ka rynsan ïalap ilekshon ban pynmyntoi ïano ïano ne ïa kano kano ka party namar kane kadei ka skhim jong u paidbah," ong u Bah Banteidor Lyngdoh.
Shillong, Naiwieng 17: Ka Samla Angel Supuh, ka Samla Khasi Pnar ba shong ba sah ha Bangladesh, ka la pynpaw nam ïa la ka jong ka jaidbynriew ha Bangladesh, ha kaba ka la kiew sha ka kyrdan kaba heh bha ha ka Echo Bangladesh.
Ka Echo Bangladesh, kadei ka kynhun kaba la trei borbah na ka bynta ban ai jingnang jingstad bad kyntiew ïa ka pule puthi jong ki khynnah baduk ha Bangladesh, khamtam ki khynnah kiba dei na ki kynhun rit paid ha katei ka ri.
Katkum ka jingpyllait khubor ha ki Social Media, kane ka Samla Pnar, ka la kiew na ka kyrdan Operation Managing Director sha ka Managing Director jong ka Echo Bangladesh.
Kane ka jingpyllait khubor na ka Echo Bangladesh, ka ong ba ka Samla Angel ka la trei ha kane ka kam mynta la hynriew snem bad ha kine ki hynriew snem, i la ïalam bad peit kum i Supervisor ïa baroh ki nongtrei jong kane ka Kynhun.
“Ka jingdon jong i bad ka jinglah treikam jong i, ka la ïarap shibun ïa ki khynnah kiba duna na ka bynta ban ai ha ki ïa ka jingpule bad ka jingnang jingstad", la ong ka kyrwoh na ka Echo Bangladesh.
Ka jingtreikam jong i ka long khamtam ha ki bynta jong ka Sylhet bad Mulvi Bazar bad dei ka jinglah treikam jong i ba kane ka kynhun ka la kyntiew ïa i sha kane ka kyrdan.
Ka Echo Bangladesh ka pynpaw ka jingsngewkmen ba don ka Samla kum ka Angel ban trei na ka bynta ki Khynnah baduk.
Shillong, Naiwieng 17 : Ka Meghalaya High Court ha ka sngi Palei kala bthah ïa ka sorkar jylla ba kan pan kum ki kynja jingkular khnang ba ki kontraktor kin hap ban maramot lada jïa ba ka surok ka sniew kloi.
“Ka sorkar jylla kadei ban ïoh da ki kynja jingkular khnang ba ki kontraktor kin hap ban maramot biang lada jia ba ka surok ka sniew noh tang ha i por iba khyndiat hadien ba la dep pyntrei ïa ka kam," ong ka Division Bench ha ka jingbishar ïa ka PIL ba la ujor da u AH Hazarika haba ïadei bad ka jingpyntrei ïa ka surok Agia-Mendhipara-Phulbari-Tura (AMPT) Road.
Ka Bench ka la bthah ruh ïa ki Supervising Engineer of PWD (Roads) kiba peit ïa ka jingpyntrei ïa kitei ki surok ban pyntikna ba ka jingpyntrei ïa ka kam kadei ban long kaba paka bad kan ym sniew kloi noh tang hadien ba la dep shna.
Katkum ka jubab ba la phah da ka jylla, ka paw ba ka kam ka la ïaid shaphrang mynta bad kumba 33 kilometer la dep ban pyndep bad ka kam ka dang ïai bteng ha kiwei pat ki bynta.
Utei u nongujor u la ujor haba ïadei bad ka surok ba 41km ha kaba u la pdiang ruh ba ka surok kaba 33 km ka la dep pura.
U nongujor u ong ba ïa ka kam ha kitei ki 41 km kaba sah la bhah ïa ka kma ha ki hynriew ngut ki kontraktor bad ong ruh ba ka jingpyntrei kam ïahap satia.
U la ong ruh ba ki antad ba hadien ba la pyndep tang katto katne ka rong ka lah ban khuid noh.
Haba jubab, ka jylla ka long ba ïa kane ka kam la leh ban pynstet ïa ka kam khamtam haba ki kontraktor na ka thain kim da don ka bor ban shim kam bun bad pyndep ïa ka ha ka por kaba lyngkot.
Ka sien bishar kaban bud kan long biang ha ka 20tarik Rymphang, 2023.
Shillong, Naiwieng 19 : Ka lympung ïalehkai phutbol ba heh duh ha ka pyrthei ka World Cup ba pynïaid da ka Federation Internationale de Football Association (FIFA) mynta u 2022 kan sdang mynta ka sngi U Blei, ha kaba ka Qatar kaba dei ka trai jaka kan aireng pyrshah ïa ka Ecuador ha ka jingïalehkai ha Al Bayt Stadium, Al Khor, Qatar ha ka por 9:30 baje mynmiet.
Ka jingplie pyrda ïa kane ka lympung kan sdang ha ka por 7:30 baje janmiet ha ka por India, ha kaba ka kynhun BTS ne Bangtan Boys ryngkat ka kynhun kin pynlhuh bad pynshongshit ïa ki paidbah nongwan peit kai.
BTS lane Bangtan Boys kadei ka kynhun nongrwai ba pawnam bha na South Korea, kiba don ruh shibun ki nongbud ne nongkyrshan na kylleng ka pyrthei bad u Jungkook udei uwei napdeng kiba paw bha ha katei ka kynhun ban sa pynshongshit ïa ki paidbah.
Ka Qatar hapoh ka jingïalam u Felix Ssnchez Bas kum u Head Coach bad ka Ecuador hapoh ka jingïalam u Gustavo Alfaro kiba don ha ka Group A kin sa mih madan ban aireng nyngkong ha kane ka lympung ïalehkai ba mynta u snem bad la khmih lynti ba ka jingïalehkai hapdeng kine ki ar tylli ki ri kan long kaba itynnad bad shongshit bha.
Ka Qatar ka don ïa u rangthep kol kynsai jong ka u Almoez Ali uba dang 26 snem ka rta bad uba ïalehkai na ka Al-Duhali SC kaba ïalehkai ha ka Qatar Stars League.
Nangata u Abdelkarim Hassan uba dei u rangïalehkai dien bad u Hassan Al-Haydos uba dei u rangïalehkai shakhmat nalor kiwei kiwei.
Haba phai pat sha ka Ecuador, ka don ïa u rangïalehkai ba kynsai kum u u Moises Caicedo bad u Jeremy Sarmiento kiba ïalehkai na ka Brighton ha ka Premier League, Enner Valencia, Michael Estrada, Djorkaeff Reasco, Kevin Rodriguez bad u Moises Caicedo.
Ka Qatar kadei ka ri kaba ïoh rung ha ka sien ba nyngkong eh ha ka FIFA World Cup naduh ba ka la ïoh ka jinglaitluid ha u snem 1971 katba ka Ecuador kadei ka sien kaba saw ba kan mih madan ha ka FIFA World Cup kata naduh u snem 2002 ba ka ïoh ban ïalehkai nyngkong eh kaba la long ha South Korea bad Japan, bud pat ha u snem 2006 ha kaba ha utei u snem ka la rem noh ha ka Round-16 hakhmat ka England bad ha u snem 2010 ha kaba ka la rem noh tang ha ka jingïalehkai group stage.
Ngi ju ioh sngewbha ïa ka ktien kaba ong “Ai te yn sa ai pat haphi" (Lukas 6:38) bad dei halor kane ka nongrim ba ngi ïohi ba la pynshlur shibun eh ïa baroh, bad bun ki pyrshang ban leh ïa kane ka kam babha naduh ki khristan bad kiwei pat ki jait jingngiet, ki Hindu, ki Muslim bad kiwei pat ki niam jong ka pyrthei.
Kiwei ki niam lei ki da don da ka sngi ba ki la buh kyrpang ban leh ïa ki jingai isynei sha kiwei pat kiba duk ba toi bad khamtam kito ki khrong.
Ka long shisha ka jingkyrkhu na ka bynta kito kiba kutlad ban ïoh ïa ka jingiarap na ki para briew kiba synei ïa ki lyngba ka pisa, ki jain ki nep ka bam ka dih bad kiwei pat ki jingdonkam.
Hynrei ka don kawei ka jingong kaba ong “Lada ngi ai dohkha ia u briew ngi bsa ia u tang shi sngi ne ar sngi, hynrei lada ngi hikai ïa ki ban khwai dohkha ngi bsa ïa ki shi jingim"Ka long kaba shisha ngin ym lah ban ïai ai sah ne leh synei sah ïa ki juh u briew ha ki por baroh namar kine ki jingai ki don u pud bad kham ñiar eh ba kata ka jingai kan lah ban wanrah ïa jingkylla ha ka jingim jong jong kiba bun.
Hynrei ka long sngewtynnad haduh katta katta ban ïohi ba ki don shibun ki riew shimet, ki kynhun ne ki seng khaïi bapher bapher kiba ïai trei ban ïarap kyrpang ïa kito kiba donkam na ka por sha ka por.
Don napdeng jong ki kiba ai na ka bynta ban ïoh burom sha lade hi ki don pat kiba ai na ka daw ba ki isynei bad kim ju khmih lynti ban ïoh ïaka bainong da kaba shim ka burom sha lade.
Kumjuh ruh kum ki kmie ki kpa kat kum ka jingbuh beit buh ryntih jong U Blei, ngi lah ban ai ïa ka jingim sha ki khun jong ngi, da kaba lyngba ka poi kha poi man ngi kha ïa ki khun jong ngi sha kane ka pyrthei.
Kane ka dei ka jingai jong ka jingim ha ka doh bad kam kut tang katta hynrei kum ki kmie ki kpa baroh ka jingim jong ngi ka long beit na ka bynta ki khun.
Ka ktien U Blei kat kum ka Salm 127: 3-4 ka ong “…ki khun ki long ka jingioh kynti U Trai: bad u soh jong ka kpoh u long ka bainong.
bad ki long kum ki khnam ha ka kti u ba khlaiñ bor….
" kumta ki khun ki long shisha ka lawei jong ki kmie ki kpa bad ka lawei jong kata ka longiing hi.
Kumta ki kmie ki kpa kim ju tyngkai ei ei ruh naka bynta ban ai ïa kata kaba donkam sha la ki jong ki khun.
Hooid baroh ki jingai bad ki jingpyrshang ki long kiba myntoi na ka bynta ki khun.
Ka jingpyrshang ban ïarap ia kiba duk ba toi ka long kum ka dohnud jong ki kmie ki kpa kaba kwah ban ai ei ei kaba bha sha la ki jong ki khun ki kti.
Ki kmie ki kpa kiba bit ba biang ki kwah ban pynïoh ïa ka iing ka sem kaba biang bad ka jaka sah kaba biang sha baroh ki khun jong ki.
Kumjuh ruh ka jingiarap ban pynioh ïa ki iing bad jaka shong kumtei ka long ka kam kaba don ïa ka dohnud jong kata ka jinglong kmie jinglong kpa ka kwah ban ai ia ki jingai babha ka wan na ka dohnud jong u Blei hi kumba ka ktien ka ong ka khambha ban ai ban ïa kaba shim.
Hynrei kitei ki jingai baroh ki don ïa u pud bad ki long tang na ka bynta ka jingim doh ha kane ka pyrthei, bad lada kito kiba ïoh pdiang ki sngewthuh ïa ka jingkyrkhu kan iarap ïa ki ban ïoh ïa ka jingim kaba lam sha ka akor kaba bha bad ruh ka jingiadei kaba jan bad U Blei.
Hynrei ngim lah ban len ïa ka jinghisha ba ka jingai babha tam ka dei ka jingai ïa ka jinghikai babha ïa ka akor ka burom bad ia ka jingngeit kaba lah ban kyrshan bor sha ka jingim kaba jop bad kaba hok.
Kawei kaba long shisha kaba eh ban ai bynta sha kiwei pat ka dei kata ka akor ka burom ne ka jinghikai sha ka jinglong riew Blei.
Ngi ïohi bad sakhi ba wat la ki kmie ki kpa ki pyrshang ban ai ïa kaba bha tam hynrei lada na lade kim don ia kata ka jinglong riew Blei kumno pat keiñ kin ai pateng ïa kata sha la ki jong ki khun ki kti.
Ngi ïohi ba kam long kaba eh ban ai ïa ki jingdonkam ba kynja doh jong ki khun jong ki, hynrei kumno shaphang kata kaba kynja mynsiem pat keiñ.
Ha kawei ka jingjia u kpa jong ka ïing u long u briew uba la pdiang ïa ka jingngeit, hynrei na kaei kaba paw shabar la ïohi ba ha lade hi um don ia kata ka jingngeit, namar ba um shym la lah ban aibynta lang ïa kata kaba kordor eh sha ki khun ki kti jong u.
Kine ki khun baroh ki don shabar jong kata kaei kaei kaba kordor bad kata ka dei ka jingngeit, ba haduh ka sngi jong ka jingkhlad noh jong u.
Ka long shisha kaba khia ba kumno keiñ ngin ai bynta ïa kata kaba ngim don halade naduh napoh jong ka jingim jong ngi.
Shillong, Naiwieng 19 : Ka Meghalaya ka la lah ban ïalehkai bha ha ka sngi sdang ha ka jingmih madan kaba laisien ha ka U-19 Cooch Behar Trophy pyrshah ïa ka Jammu & Kashmir ha ka jingïalehkai hynne ka sngi Saitjaiñ ha Mangaldai, Assam.
Da kaba pynhap lut baroh ki wicket jong ka J&K bad ai kamai tang 296 ron hadien ba ka Meghalaya ka la kam ban kawang bol nyngkong da kaba jop ïa ka jingkynting pisa, ka Meghalaya ka la kamai haduh 5 ron ha ka shi over haba beh ïa ka thong da kaba kamai 63 ron duh noh 2 wicket bad kaban sa tied biang, ka dang shah lamkhmat da 233 ha ka inning kaba nyngkong.
U Mrinal Das u khyrwit phra tylli ki four ha ki 27 bol bad kamai 40 ron, hynrei u la shah pynhap wicket noh hashwa ban kut ka jingïalehkai hynne ka sngi.
U Mrityunjay Bharali u kamai 17 ron (not out).
Shwa ban beh shim ka pali tied, u Navin Kumar Ray u khur 4 wicket ai kamai 66 ron bad u Bosrang R Marak 3 wicket ai kamai 60 ron, kiba dei ki arngut ki rangkawang bol ba khur bun wicket na bynta ka Meghalaya ha kane ka sngi.
U Jeremiah Lyngdoh Kynshi (1/2) katba u Bharat Gurung 1/45 bad u Das 1/29.
Nongstoiñ, Naiwieng,19: Ka Federation of Khasi Jaiñtia and Garo People (FKJGP) Rimuliang Circle, ka pynpaw ka jingsngew kmen haba ïoh jingtip ba na ka liang ka Sorkar Meghalaya, kan plie sa ïa ka Rimuliang Block.
Kane ka dei ka mat kaba kum ka seng ka ai jingïaroh bad pyrto da shisha ïa kane ka Sorkar kaba mynta, kaba la ïohi jngai ban wanrah sa ïa ka Rimuliang block.
“Kum ka seng haba ngi ïoh pdiang ïa ka block, ngi dei hok ban pdiang ïa ka da kaba kmen.
Ka jingkyntu ïa ki nongïalam shnong ki seng samla shnong ki para sengbhalang ka long, ba ngin ïa tylli lang kawei ban ym don kano kano ka jingwit ne ka huri hura, khamtam ba na ka liang ka Sorkar kan sa buh ïa u mawnongrim jong ka C&RD Block ha ka 22 tarik", ong u Bah Serbilin Lyngdoh General Secretary.
“Halor ka jaka ban sa tei ïa ka permanent office Building jong ka Block, na ka liang ka seng ngim don kano kano ka jing ujor, namar ïa kane ka kam kan shong eh ha ka Sorkar bad ki bor synshar Shnong bor bad ki bor synshar Hima ha ka thaiñ, hynrei tangba kan dei ka Block hapoh ka thaiñ Rimuliang".
“Ka jingai Block ha ka thaiñ kam dei ka jingïoh nong ne jingmyntoi jong kano kano ka kynhun ne ka seng saiñ pyrthei jong no jong no, hynrei kan dei ka jingmyntoi ïa u duk u suk ki paidbah ha ka dong ka thaiñ hi baroh kawei", u la ong.
Nongpoh, Naiwieng 19: Da ki spah ngut ki paidbah bad ki nongïalam ba hakhmat na kiwei kiwei ki party mynta ka sngi kila leit ban pynïasoh ïalade bad ka party NPP naka bynta ban pynkhlain ïaka party ha Mawhati Constituency khamtam ban pynjop don burom ïa u Bah Shemphang Lyngdoh kum u Kyrtong ka party haka jingïalang ba kyrpang ka ba la long ha Mawlasnai.
Ki nongïalam ba hakhmat kiba la leit ban pynïasoh bad ka NPP ha katei ka sngi ki kynthup ïa u Bah James Sylliang MDC barim ka Mawhati, u Bah Mathias Mynsong Secretary ka MCPC, Bah Onda Lawai Vice President ka UDP ha Ri Bhoi bad kiwei kiwei ryngkat ki nongbud bad nongkyrshan jong ki.
Ha katei ka sngi la sakhi ruh da ka jingdonlang u Bah Dasakhiatbha Lamare MLA ka Mawhati, Bah Ngaitlang Dhar Adviser ka NPP ha Ri Bhoi, Bah Clement Mawlong President ka NPP ha Ri Bhoi, Bah Shemphang Lyngdoh Kyrtong ka NPP na Mawhati, ki nongïalam ka NPP na Mawhati naduh ki rangbah bad ki longkmie bad kiwei kiwei ki riew rangbah.
Haba ai jingkren ha kane ka sngi, naduh ki nongïalam ka NPP bad kynthup ruh kitei kiba wan pynïasoh sha ka party ki la shim ïa ka rai ban ïa trei lang na ka bynta ban dang pynkhlain ïa ka NPP party ha Mawhati bad ki kyrmen skhem ruh ba ka NPP kan dang ioh rah ïa ka nam jop ha kane ka election 2023 hapoh ka jylla.
Naduh u Bah James Sylliang, MDC barim ka NPP bad u nongïalam ka MCPC, u bah Mathias Mynsong ki la ai ka jingkular ban ïatrei ryngkat bad ka thong hi ka long ban pynjop ïa u kyrtong ka NPP na Mawati Constiteuncy, ha kaba la ioh jingkren ruh naduh u Ma Ngaitlang Dhar, u nongaibuit ka party ha Ri Bhoi, u Bah Dasakhiatbha Lamare, MLA bad myntri sorkar kiba la ai ka jingkular ba kin trei borbah na kabynta ka jingjop ka party NPP na Mawhati Constituency.
Nongstoiñ, Naiwieng 19: Katkum ka jingmang (norms) jong ka sorkar India, la mang kawei ka District Hospital (Civil), nangta ki CHC, PHC bad Health Sub centre ha ka Jylla Meghalaya, kata katkum ki jingdon ki nongshong shnong.
Hynrei imat hapoh jong kane ka jylla, ym don ba kynmaw ban wad bniah ïa kiba kum kine ki kam, khamtam ba ka dei ka kam kaba ïa dei bad ki nongshong shnong kiba rit baria, ba duk ba rangli.
Ym lah ban shu sngap shilynter ha kum ki jingeh kiba bym lah ban kiar, ba ka sorkar kam ju patiaw ne buddien ban bit ban biang ïa ki paidbah.
La hap ban kynnoh kumta, namar katkum ka jingkheiñ ban biang ki jaka ai dawai ne sumar pang ym pat lah ban buh katkum ka survey kumba kwah ka sorkar kmie.
Katkum ka jingshisha, ki Sub-Health Centre ha ka Jylla ki donkam 789 hynrei dang buh tang 397.
Ki PHC ruh donkam 118 dang buh tang 109.
Lait noh tang ki CHC kiba don 29 na ka 29.
Shuh shuh, kiba bun ki riew paidbah, ki tip ba katkum ka jingbthah ka sorkar kmie, kawei ka Sub Centre sha kawei pat ka dei ban jngai tang 5 kilometer, ki PHC na kawei sha kawei pat ki jngai 15 kilometer bad CHC 30 kilometer kawei na kawei pat.
Katba ha ka Jylla Meghalaya khamtam ha ki District, ka jingjngai ka la long da ki phew kilometer.
Ha West Khasi Hills District bad ka Nongstoiñ kaba dei ka District Head Quarter, ka long kaei kaei kaba la isynei bad pang mynsiem haba peit ïa ka jingïa ieng laiñ bad ka bah khun da ki nongshim dawai hapoh Civil Hospital Nongstoiñ, kaba la ju jia man ka por.
Ka jingisynei eh ka long ba u laiñ u ba sdang naduh u nongai slip ha Counter bad poi shaduh shabar.
La ju tip bha barabor ba ka jingleit shim dawai na Civil Hospital ka long tang ban lait ka bai eksamin u Doctor, haba leit sha ki private clinic.
Hynrei kam shym la tikna ha ka jingmut jong ki paidbah ba kin ïoh dawai ei na ka Hospital ka sorkar, namar wat ïa u thyrnia injek, bandage barit ruh la ju thoh lang ha ka slip dawai ban hap ban da thied hi.
Haba kylli na ki ba balei ka jia haduh katne la ki dang ïoh ïakynduh Doctor ne em, ka jubab ka long ba ka ju long kumne hi shilynter, khamtam ha ki sngi iew rit iew heh, ki paidbah kin hap ban ap katba dang lah ki Doctor.
Haba kylli pat kumno ki Sub Health Centre ne ki PHC ha ki jaka jong ki, ki ong ka jngai than ka long kajuh hi ban wan haduh Nongstoiñ.
Nalor nangta ruh khambun hi kim da treikam thikna bad jynjar ban ïoh dawai.
Haba ka long haduh kat tei ka jingbun briew bad pynjynjar sat ïa ki Nongkyndong kiba duk ha ka pang ka shitom, la ithuh shai ba katei ka Hospital kam don shuh ka jingkot bor ban shakri haba ïa nujor bad ka jingbun paid ha West Khasi Hills.
Kumta ka Sorkar Jylla ka la dei ban kylla thiah halor kane ka bynta bad ka dei ban thaw ki lad kumno ban pynbiang pisa kum ha kane ka bynta jong ka pang ka shitom kiba duk kiba kut lad.
Kan long ruh ka kam beaiñ lada dang ïalehkai ïa ka ïap ka im ki briew la jong, haba wat ka sorkar kmie ka pynleit jingmut eh kham bun na ka pisa ka ri, ka dei ha ka koit ka khiah.
Mawkyrwat, ‘Naiwieng, 19: Ka United Democratic Party (UDP) jong ka Ranikor Circle ha ka 19 tarik u ‘Naiwieng, 2022 ha ka jingïalang ba la long ha shnong Wahkaji, South West Khasi Hills District ka la ïoh ban pdiang burom ïa ki nongkyrshan ba dang wan rung thymmai sha ka party ha ryngkat ka jingsakhi lang jong ki nongkyrshan naduh ki ‘riew rangbah, ki longkmie bad kumjuh ruh ki khun samla jong ka dong ka thaiñ.
Ha kane ka sngi, ïa ki nongkyrshan ba thymmai ki dei na ka National People’s Party (NPP) kiba la rung ban ai jingkyrshan ïa ka UDP jong ka Ranikor Constituency la pdiang sngewbha da u bah Pius Marweiñ, MLA/MDC Ranikor Constituency ha ryngkat ka jingpyndeng ruh da ka lama jong ka party.
U bah Pius Marweiñ, MLA/MDC ka Ranikor Constituency, haba kren pdiang burom ïa ki briew kiba dang wan rung thymmai ban ai ka jingkyrshan ïa party UDP u la ong ba ka jingwan jong ki kan long ka jingshngaiñ bad ka jingkyrmen na ka bynta ka jingpynkhreh ïa kane ka MLA Elekshon 2023.
“Ka jingwan rung jong ki sha ka UDP kam dei ba ka jingjop ka la ap lypa hynrei ka donkam pat ïa ka jingtrei shitom bad ka jingïatreilang jong ki nongkyrshan kiba rim bad kiba thymmai khnang ba kam kan long kaba ïaid beit ïaid ryntih", ong u bah Pius bad ka jingkhang ka plie rynghang na ka bynta baroh kito kiba kwah ban rung bad ai ka jingïatreilang bad ka UDP bad ban don ki jingthmu ban wanrah ïa ka roi ka par bad kiwei de ki kam kiba bha ha ka dong ka thaiñ.
Ha kajuh ka por u la ong, “Suk kaba shah rem ha ka elekshon ban ïa kaba thok ïa ki paidbah da kiba bun ki rukom ne ki jingpynthame namar da kaba thok bad shukor ïa ki paidbah ha kawei pat ka sngi kin nym ai shuh ka jingkyrshan la ha kano kano ka jingïaleh".
Hynrei kum u nongmihkhmat jong ka Ranikor Constituency tang ha i por iba lyngkot hadien ba u la jop u la lah ban leh ïa shibun kiei kiei ki kam kiba long ka jingmyntoi na ka bynta ki paidbah la ka long ha ka jingïarap ïa ki skul pule, ka jingïarap na ka bynta ki longïing kiba duk, khamtam eh ban ïarap ïa kiba donkam ha ka liang ka koit ka khiah da kaba u la buh ïa ki kali kit nongpang ha ki jaka sumar kiba don hapoh jong ka Ranikor Constituency.
Namarkata, u la buh ka jingkyrpad ïa ki paidbah nongkyrshan ba nangne shakhmat kin long kiba ïatreilang bad kiba ai ruh ki jingmut ïa ki nongïalam khnang ba yn ban pyntyllun ïa ki kam kiba bun kham shakhmat bad ruh ban ïoh ban pyndep ruh ban sam ïa ki lad jingïarap sha kiba dei hok ban ïoh khlem kano kano ka jingbuhrieh namar kumba la pdiang ïa ki nongkyrshan kiba thymmai kumta ruh kan long na ka bynta ki bhah jong ki paidbah.
U bah Kynsaibor Syiemiong uba la bat mynshwa kum u Assistant Secretary jong ka NPP Phlangdiloiñ Primary Unit uba la rung kum u nongkyrshan jong ka party UDP u la ong, “ka jingmih jong nga na ka NPP kam dei na kano kano ka daw bad ka jingrung jong nga sha ka UDP ruh kam dei ba nga don ka jingïajan badno badno hynrei ka dei ba ka jingïohi ba um don jingmut shuh ban kyrshan ïa u MLA uba la shongthiat noh namar ym don jingkyrmen shuh".
Kiwei pat ki nongkren ki long u bah P.
F.
L.
Langrin bad u bah C.
Nongbri, Working President jong ka UDP Ranikor Circle.
Nongpoh, Naiwieng 19: Ka MDC ka Umsning Constituency, ka Kong Macdalyne S.
Mawlong bad kaba dei ruh ka EM ka KHADC mynta ka sngi ryngkat ka jingsakhi lang ki paidbah nongshong shnong ka la lah ban plie paidbah noh ïa ka sem ap kali ki paidbah Nongshong shnong ka Shnong Sohlaitrim ba hap hapoh ka Umsning Constituency ha Ri Bhoi.
Kane ka Sem ap kali ki paidbah (Passenger shed) ka dei kaba la mang lyngba ka skhim MDC lyngba ka Special Assistance ha ka jinglut kaba la kot sha ka T.
1 lak tyngka jong u snem 2018-2019.
La sakhi lang ruh ha kane ka sngi ba la plie paidbah ïa kane ka sem ap kali ka shnong Sohlaitrim da ka jingdon lang u rangbah Shnong, u Bah Shngainkupar Syngkli, ka Kong Kyntiew Nongsiej, ki nongïalam shnong bad kynthup ki paidbah nongshong shnong ka Shnong Sohlaitrim.
Haba kren ruh ha kane ka sngi, ka Kong Macdalyne S.
Mawlong ka pynpaw ba ka jingthmu ban ai ïa katei ka sem ap kali ka long ban pynsuk ïa ki paidbah ba ap kali ha ka leit ka wan bad ka kyrmen shkem ruh ba kane ka sem ap kali kan ai jingmyntoi ïa ki paidbah ban lait na u slap ka sngi haba ki ap ïa ki kali na ka bynta ban leit ban wan kum ki nongshong shnong katei ka shnong.
Ka la kyntu ruh kumba la mang da ka pisa paidbah ban shna ïa kane ka sem ap kali ka la kyrpad ïa ki paidbah ba ki dei ban sumar bad shim ïa ka jingkitkhlieh ban nym pynjot pynpra, hynrei ban pyndonkam katkum ba la mang bad shna ïa ka ban myntoi ki paidbah.
Shillong, Nailur 7 : Ka Directorate of Dairy Development ka la aiti ïa ki kali Kit dud bad kali ban test ïa ka dud lyngba ka NPDD, sha ki 18 tylli ki Dairy Co-operative Society ha ka jingïalang ba la pynlong ha Central Dairy Campus, Mawiong.
ïa kine ki kali la pyllait bad khaweh lama da u Myntri ka Tnad Animal Husbandry & Veterinary Bah A.
L.
Hek.
Haba kren ha ka jingïalang, u Myntri ula pynpaw ba ka jingpynmih dud hapoh ka Jylla ka dang dei kaba dang shu sdang, kumta ula pynshlur ïa ki briew ban trei ïa kane ka kam pynmih dud khnang ban nang lah pynkhlaiñ ïa ka jingpynmih dud bad ban lah pyndap pynbiang ïa la ki jong ki jingdonkam.
U Myntri ula khot ruh ïa ki riew shimet ba kin ïatreilang bad ka Sorkar ha ka ban lah pynmih kham bun ka dud bad ruh ban lah aikam aijam ïa ki samla.
Ha kane ka sngi, u Myntri ula aiti ruh ïa ki shabi jong kine ki kali sha kine ki Co-operative Society.
Kiwei kiba la ïadonlang ha kane ka sngi ki kynthup ïa u Dr Manjunatha C, Secretary, A.
H & Veterinary Department, L S Shangpliang, Director, Dairy Development.
Shillong, Nailur 07: U Drugs Controller General of India (DGCI) u la kyntu ïa ki nongpang bad ki Doktor ba kin sangeh noh ka dawai dap lyer ka Digene Gel.
Ka daw ba ka bor ba dei peit ia ki dawai dashin kadei namar ba ka la mih ka jingartatien ha une u bnai baladep, ha kaba ki nongdih ki la lap ba kane ka dawai ka la kylla rong lieh bad ka la kthang bad mih ruh ka jingsma kaba sngewpher.
Kane ka dawai la ong ba ka lonbg acid bad la ju dih ki briew kiba dap lyer ka kpoh bad kiwei de ki jingpang kpoh.
Halor kane ka jingbthah na u DGCI, ka tnad ka koit ka khiah ka jylla, ka la pynmih ka hukum ban khang noh kyrkieh ka jingdie ïa kane ka dawai ryngkat bad ka jiongkyntu ïa ki paidbah ba kim dei ban pyndonkam ïa kane ka dawai.
Ka kyrwoh ba la phah da i Assistant Drug Controller of Meghalaya, ka la maham ïa ki nongdie dawai la ki long ki long kiba die lang ne kiba die khutia ba kim sangeh noh ka jingdie ïa kane ka dawai bad bthah ruh ïa ki Inspector ba kin leit khynra ïa ki dukan die dawai baroh.
“Ngi la shim kyrkieh ïa kane ka jingbthah jong ka DGCI bad ki paidbah kim dei ban tieng ne leh kulmar bad kin ïatreilang bad ki bor sorkar", la ong I Assistant Drug Controller ka jylla, da kaba bynrap ba kiba bun ki dukan dawai kiba la sangeh noh ka jingdie ia kane ka dawai.
Shillong, Nailur, 07: U MLA barim ka Mawsynram u Bah Himalaya Muktan Shangpliang ha ka sngi Palei u la ong ba ka post Adviser na ka bynta ka tnat Pule Puthi ka dei kaba tyrwa hi da u Myntri Rangbah ka Jylla u Conrad K.
Sangma bad u Symbud Myntri Rangbah u Bah Prestone Tynsong.
U la kynnoh ba kane ka long hadien ba u State President ka BJP u Bah Ernest Mawrie u la phah pynsangeh ïa u MLA ka Pynthorumkhrah Constituency u Bah AL Hek uba long ruh u Myntri Sorkar ban phah ïa ka shithi sha u Myntri Rangbah ba la mynjur ïa ka kyrteng jong u Bah Shangpliang bad u Bah M.
Kharkrang ban aikam.
Hynrei u Bah Mawrie u la kyrpad pynban ban pynrung da ka kyrteng jong u bad ban phah sha u Myntri Rangbah.
“Ka shuki Adviser la tyrwa hi ïa nga da u Myntri Rangbah u Conrad K Sangma bad u Symbud Myntri Rangbah u bah Prestone Tynsong.
Kine ki arngut ki rangbah ki la kylli la nga la ïoh neem kano kano ka post? Nga la ong em.
Mar mar ki la ong ba phi lah ban leit shim ïa ka shithi thungkam lashai," la ïathuh u Bah Shangpliang ha ka jingïakren bad ki lad pathai khubor.
Une u MLA barim u la ong ba u la kyrpad ïa u Bah Mawrie ban phah ruh ïa ka kyrteng jong ki saw ngut ki MLA barim bad ïa ka kyrteng u ophisar IPS barim sha u Myntri Rangbah ban mynjur na ka bynta ki katto katne ki kam hynrei um shym la leh eiei satia.
“Kaba kham pynlynngoh, haba nga la ïoh ïa ka shithi ba la thung kum kum u Adviser, u Bah Hek u la telephone ïa nga ban phah wan sha ka kamra jong u bad ynda nga la leit sha kamra u la ai khublei ïa nga bad kylli kumno phi ïoh ïa ka shithi thungkam, mano ban mynjur ïa phi, nga la ong ba nga ïoh na u Myntri Rangbah," u la ong.
U Bah Shangpliang u la ïathuh ba u Bah Hek u la phla ba dei u Bah Mawrie uba la bthah ïa u ban pynsangeh ban phah ïa ka shithi jingmynjur ïa ka kyrteng u Bah Shangpliang bad u Bah Kharkrang sha u Myntri Rangbah.
“U Bah Hek u la phla ïa kaei kaei kaba nga kyndit haduh katta katta.
ba u Bah Hek u ladep mynjur ïa ka kyrteng jong nga bad u Bah Kharkrang ha ka shithi DO na ka bynta ban aikam bad ïa ka shithi la phah sha u Myntri Rangbah.
Kum ka jingsngew burom, u Bah Hek u la telephone ïa u Bah Mawrie bad ong nga la phah ïa kawei ka shithi sha u Myntri Rangbah da kaba mynjur ar tylli ki kyrteng- u Bah Shangpliang bad u Bah Kharkrang – na ka bynta katto katne ki kam.
U Bah Mawrie u la ong ba un pynsangeh shwa bad ong ap da wan sha ka kamra jong phi.
Mar mar u Bah Mawrie u la leit sha ka kamra u Bah Hek bad ong ba un tar shisyndon ïa ka shithi ba la mynjur ïa ka kyrteng jong nga.
Phi lah ban kylli na u Bah Hek ban pynshisha ïa kane.
Hadien kata, u Bah Hek da ka jingbym banse namar ka jingkyrpad jong u President ka party u la hap ban tar ïa ka shithi bad hap ban mynjur da ka kyrteng u Bah Mawrie," la ong shuh shuh u Bah Shangpliang.
“Kumno phi lah ban shet kylla? Kane ka dei ka jingleh bym hok, kane ka dei ka jingshet kylla.
Haba nga la kyrpad ïa u ban mynjur ïa ki san ngut ki kyrteng napdeng jong ngi sha u Myntri Rangbah na ka bynta ki katto katne ki post, hynrei ïalade pat u la leit na kyrpong iing ban phah tar ïa ka shithi ha u Bah A.
L Hek bad phah pynrung bujli da ka kyrteng jong u.
Mynta ka shong sa ha u Bah Mawrie bad u Bah Hek ban pynshai namarba ïa kane la ïathuh hi da u Bah Hek ha nga," la bynrap u Bah Shangpliang.
Mawkyrwat, ‘Nailur 07: Ka Meghalaya Estimate Committee jong ka Sorkar Meghalaya ka la hiar sha South West Khasi Hills District ban jurip ïa ka jingtei ïa ka Industrial Training Institutes (ITI) kaba don hapoh Shnong Sakwang, South West Khasi Hills District.
Ïa kane ka ITI la tei ha ka jingmang pisa kaba T.
7 klur tyngka lyngba ka ESDI Scheme jong ka Sorkar India.
Lah ban kdew ba ha kane ka Industrial Training Institutes (ITI) yn sa ïoh ban pynrung ïa ki 5 jait ki jait jinghikai na ka bynta ki samla jong ka dong ka thaiñ kata ha ka Surface Embroidery Trade (SET), ki Wiremen, ka Office Assistant and Computer Programme (OACP), Multimedia Animation & Special Effect (MA&SE) bad ka Driver-cum-Mechanic (DcM).
Ha ka jingjurip jong ka Meghalaya Estimate Committee ïa ka ITI ha shnong Sakwang, la lap ba kane ka jingpyntrei ka la long 100% ha ka jingtei hynrei lyngba ka jingïathuh jong ka Director Employment and Craftsmen Training, Shillong kaba sah mynta ban pyndep ka long sa tang ïa ka um bad kumjuh ruh ïa ka bording.
Kumta na ka liang u bah Mayralborn Syiem, MLA ka Nongpoh Constituency uba dei u Chairman jong ka Meghalaya Estimate Committee u la buh ka jingkyrpad na ka bynta ka PWD (Building) ba kam dei ban pynsah teng hynrei ka dei ban leh noh ïa kaba donkam da kaba phah jingthoh sha ki ar tylli ki tnad ophis kata sha ka PHE bad sha ka MePDCL khnang ba yn lah ban pynbiang ha ka por kaba dei bad ba ka jingthmu ban pynïaid shakhmat ïa kane ka jaka ai jinghikai ïa ki samla kan long kaba ïaid beit ïaid ryntih.
Ïa kane ka komiti la lamkhmat da u bah Mayralborn Syiem, MLA ka Nongpoh Constituency uba dei u Chairman jong ka Meghalaya Estimate Committee ryngkat ka jingsynrang ki katto katne ki MLA kata u bah Renikton Lyngdoh Tongkhar, MLA ka Mawkyrwat, u bah Adelbert Nongrum, MLA ka North Shillong, u Wailadmiki Shylla, MLA ka Jowai, ka Miani D.
Shira, MLA ka Ampati, u Reminton G.
Momin, MLA ka Rambrai, u Damanbait Lamare, MLA ka Umroi bad u Arbinstone B.
Marak, MLA ka Selsella Constituency.
Kiwei pat kiba ïadonlang ki long ka kong Anita Kharpor, Director Employment and Craftsmen Training, Shillong, ka kong Y.
R.
Mawlong, MCS, Additional Deputy Commissioner, South West Khasi Hills District, u bah D.
Mawlein, Deputy Superintendent of Police, South West Khasi Hills District, u Myntri Shnong Sakwang, u bah S.
Kharjahrin, ki ophisar napoh ka PWD (Building), lem bad kiwei de.
Shillong, Nailur 07: Shi taiew hadien ba ki bor jong ka tnad Forest ka Assam, kila pom bad pynkhyllem ïa ki dieng kwai, ki tympew bad ki diengsoh jong ki paid Khasi Pnar kiba shong ba sah ha ki lai tylli ki Shnong jong ka Cachar Hills District, ki paidbah nongrep jong kine ki Shnong haduh mynta ki dang don sah ha ka umdum bad ka shaïong bad khamtam eh ka jingshongsyier.
Hynnin ka sngi, na ka liang ki nongïalam ka Hills Farmers Union (HFU), hapoh ka jingïalam u Samla Alfond Kharsyntiew, nangta u Bah Shanbor Rymbai, General Secretary ka HFU Jaiñtia Hills bad kiwei kiwei de, ki la leit jurip ïa ka jingwan pynjulor ka Assam ha ki lai tylli ki Shnong ïa ki mar rep jong ki paidbah Khasi Pnar, kiba shong ha Durgacherra, Durbintilla bad Dabinalla.
Ha kine ki Shnong ka HFU ka la lap ïaka jingshah pynkhyllem ki dieng kwai kiba ki nongrep ki la thung bad sumar shitom la bun bun snem.
Nangta ki dieng soh, u tympew, ka kait bad kiwei kiwei de ki jingthung.
Ki nongrep na kitei ki Shnong ki la ïathuh ba ym dei tang ka jingshah pynjulor jong ki jingthung, hynrei kaba kham sngewtieng eh ka long ba ki la ïoh ïa ki eviction notice ne ki notis ban phah mih noh ïa ki na kine ki Shnong.
Donruh kiba la shah byrngem ba lada kim mih noh na kine ki Shnong ki bor ka tnad Forest ha Assam kin leh da ka bor.
Ki nongrep ha kine ki Shnong ki la ïathuh ba ki la ïathuh ba katkum ka jingthoh jingtar bad ka jingïathuh khana pateng na ki riewtymmen, la ong ba ki Khasi Pnar ki la shong la sah ha kine ki Shnong la palat shispah snem bad don ruh ki la sah la kumba saw pateng.
Ka jingleit buhai shnong jong ki hangtei, kadei kaba ki leit rep riang naduh ka por ba dang ia long lang kawei ka District bad kawei ka jylla bad ka Assam.
Na ka liang ki nongïalam ka HFU, haba ki la ïoh lad ban pynlong ka jingïalang ba ki paidbah nongshongshnong ha kine ki Shnong kiba bun kidei hi ki nongrep, ki la ai mynsiem ïa ki ba kin ïalong tylli lang kawei namar kam dei kaba suk ban ïakhun ïa kane ka kam bad ki bor sorkar lane bad ki bor ka aiñ.
U Bah Alfond, u la ong ba ka Seng ki nongrep na Meghalaya kin ïatreilang bad ki nongrep na Cachar Hills ban leit buh ka jingkyrpad ha u Myntri Rangbah ka Assam, u Himanta Biswa Sarma bad kumjuh ruh sha u Myntri Korbar ri ka ri India u Amit Shah ban pynsngew ïa ka jingeh ba ki nongshongshnong ha kine ki Shnong ki ïakynduh namar kane ka jingwanbeh jubor ka Assam ïa ki khnang ban pynïaid ïa ki sainar elektrik jong ka Power Grid ha kaba donkam ruh ban pynïeng ïa ki tower ha kine ki Shnong.
U Bah Shanbor, u la ai mynsiem ïa ki ba hapdeng kine ki jingeh ba ki ïakynduh kim dei ban duh jingkyrmen, hynrei ba kin shaniah ha U Blei ba Un ïarap bad ïada lem ïa ki na kane ka jingwan thombor ki bor ka Assam ha ki Shnong ki thaw jong ki.
Shillong, Nailur 07: Kumba 99 percent ki College hapoh Meghalaya ki la mynjur ban pyntreikam noh ïa ka National Education Policy (NEP) 2020 bad ka jingïakren ka dang ïaid shakhmat ban ïawer sa ïa kiwei ki College ban bud ïa kane ka juh ka lynti.
ïa kane la pyntip da u Myntri ka tnat pule puthi Rakkam A Sangma haba kylli halor ka jingïapher jingmut hapdeng u Vice Chancellor ka North Eastern Hills University (NEHU) bad ka Meghalaya College Teachers Association lem bad ka NEHU Teachers Association (NEHUTA).
“Ka NEP ka dei ka sobjek kaba ïar bha bad kane ka jingpule ba 4 snem jong ki samla pule Under Graduates ban pynïaid da ka NEHU na ka bynta baroh ki College hapoh Meghalaya bad 99 percent ki College hapoh ka jylla ki la ïaid shakhmat ban pyntreikam ïa ka NEP bad ki Classes ruh ki la sdang “ ong u Rakkam.
U Rakkam ula ïathuh ba ka sorkar jylla bad ka NEHU ki la dep ïakren bad ki Principal bad ki bor pynïaid jong ki College ban pynthikna ba ka jingpyntreikam ïa ka NEP kan ïaid beit ïaid ryntih.
Halor ka jingïapher jingmut hapdeng u VC, ka MCTA bad NEHUTA, u Myntri ula ong “Ka lawei jong ki samla pule ka kham kongsan ba ïa kiwei pat.
U Rakkam ula ïathuh ba ha ki por ba la dep, ki College ki la thoh sha ka sorkar ba kim pat kot bor ban pyntreikam ïa ka NEP bad ka sorkar jylla ruh ka la thoh sha ka NEHU ba ki College kim pat long kiba la pynkhreh hynrei hadien ba la ïathir sani bha, jan baroh ki College hapoh ka jylla ki la mynjur ban pyntreikam ïa ka NEP da kaba buh ïa ka lawei bad ka jingbha jong ki samla pule hakhmat duh.
“Hooid ki lah ban don ki jyrwit jyrwat lane ka jingïapher jingmut shimet.
Ka sorkar ka kyntu bad ka kyrpad ïa ka NEHU , ïa ka MCTA bad NEHUTA ban pynbeit noh ïa kine ki kynrum kynram namar haduh mynta wat ki samla pule, ki Principal bad ki Management jong ki College kim don ka jingpyrshah ban pyntreikam ïa ka NEP" ula ong.
Nongstoiñ, Nailur, 07: Ka KSU Nongstoiñ Circle mynta ka sngi ka la bat ïa 21 ngut ki mynder kiba thmu ban wan trei ha ka Dhar Company, kaba shna ïa ka surok Nongstoiñ sha Maweit.
Ka Seng ka la pan ïa ki kot ki sla ha kaba ïadei bad katei ka jingwan trei jong ki sha kane ka jaka, hynrei la lap ba kim don ei ei.
Kumta ka Seng ka la pynphai biang ïa ki sha ka jaka ba ki wan namar ka jingpynkheiñ jong ki ïa ka Interstate Migrants Workmen (Regulation of Employment and Condition of Service) act.
2011.
“Ka KSU man ka por ka ju kyntu ïa ki paradoh ki parasnam, ba ha shwa ban wan ïalam ïa ki bar jylla sha ka jaka ba pyntrei, ki dei ban da pynbiang shwa ïa ki kot ki sla bad don ruh ka jingbah khlieh na ka bynta jong ki, ba ym dei ban ailad ban shu kamai beaiñ bad trei beaiñ.
Lada jia eiei mano ban bah khlieh.
