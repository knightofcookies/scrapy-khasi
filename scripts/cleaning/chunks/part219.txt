Nga kwah ruh ban kyntu ïa ka EC ba thymmai ruh ba kan leh lang kumjuh ban hiar hi da lade khnang ban tip ïa ka daw naduh tynrai namar don ki jaka ba ym don shuh ki Khasi kiba leh ïa ki kam khaii pateng.
Kane ka jingleh jong ka EC ka long ban ai mynsiem bad pynshlur ïa ki ophisar ba kin trei shitom shuh shuh ban teh lakam ïa ka khaii beaiñ," u la ong.
Nalorkata, u CEM u la ïathuh ruh ba ka Enforcement Wing ka duna bha ka jingdon ki nongtrei namar ki don tang 70 ngut ban peit na ka bynta ki san tylli ki distrik hapoh u pud u sam jong ka Council.
Haba ïadei pat bad ka ishu jong ki nongkhaii kiba ujor da ka mukotduma halor ka ishu Trading Licence, u CEM u la pyntip ba mynta kitei ki nongkhaii ki la wan pyndem bad kwah ban pynbeit noh ïa katei ka ishu.
U ong ruh ba kum ka EC ki leh ia kane ka kam katkum ka kyndon Trading by Non-Tribal Regulations.
Shillong, Nohprah, 21: Ka Khasi Students’ Union lyngba ka Education Cell hadien ba ka la ïoh ïa ka jingujor na ki samla pule ka jylla ki ban ïakhun ïa ka examine CSIR NET exam 2023 ka ban long ha ka 26 tarik,27 tarik bad 28 tarik mynta u bnai kiba hap ban leit ïakhun ïa kane ka eksamin shabar ka jylla kum sha Jorhat bad Dibrugarh ka seng ka la ïakynduh u Myntri ka Sorkar Jylla uba peit ïa ka tnat Pule Puthi, u Rakkam A.
Sangma.
Ka seng hapoh ka jingïalam jong u Assistant Education Secretary ka KSU CEC u samla Shelkitbok Kharbani ka la aiti da ka dorkhas ha u Myntri.
Ha kane ka sngi la don lang ruh u Adviser jong ka tnat Pule Puthi ka Sorkar Jylla u Bah Himalaya Shangpliang.
Ha kane ka jingïakynduh ka Seng ka la ïoh ban ïakren bad pynpaw halor kane ka jingeh jong ki samla pule ki ban ïakhun ïa kane ka eksamin.
Hadien ka jingïakren bad ki nongïalam iong ka seng, na ka liang jong u Myntri uba dei khmih ïa ka tnat Pule Puthi u la kular ba un sa shimkhia mardor ïa kane ka kam bad hakhmat jong ki nongïalam ka seng hi u la telephone sha u Senior Director NTA ban khmih bniah ïa kane ka kam bad ban pyntikna ba ki samla pule ka jylla ki dei ban ïoh thoh ïa kane ka eksamin hapoh ka jylla la jong.
Shillong, Nohprah, 21: Ka BJP Meghalaya State Unit ha ka sngi Palei ka la mih ban ieng pyrshah halor ki jingkren jong u MP ka TMC u kalyan Banerjee pyrshah ïa u Vice President u Jagdeep Dhankar hapoh ka Parliament bad katba u Kalyan Banerjee u MP uba mihkhmat ïa ka TMC u dang pyrthuh bud ïa u Vice President bad u Rahul Gandhi u nang ring dur hangta.
Ki dkhot ka BJP da kawei ka sur ki la pynrem ïa kane ka kampoh jong ka TMC.
U nongai ktien ba khmat jong ka BJP Meghalaya u Bah Mariahom Kharkhrang u la ong “ngi ïalum hangne ym dei tang kum ka dak jong ka jingpyrshah ïa kaei kaba la jia, hynrei ban pynsngew ha u Vice President jong ka ri India baroh kawei ba ngim sngewïahap bad kane ka jingjia.
Baroh ki don ka mon laitluid ban kren na bynta lade hynrei ngi dei ban kynmaw ïa kawei,ba ngi dei ban don nongrim ban kren da ka jingkitkhlieh bad ym ban shu kren klumar ne pyrthuh bud kumba ju leh ka liang pyrshah naka por sha ka por.
"“Ka jingthmu jong ki MP ka Liang Pyrshah ban kren bein ïa u Myntri Rangbahduh ka ri ka pynlong ïa ki dkhot ban kren tam pud ha kane ka kynti.
Ka jingmut jingpyrkhat jong ki ka lah poi shaduh u pud ba kim sngewthuh shuh ban pynïapher ïa ka jingpyrshah bad ka jingpynthohbria bad kane ka pynlehrain ïa ka ri hi baroh kawei, haduh ba la i thamula ban peit ne ban sngap," la bynrap u Bah Kharkhrang.
Shillong, Nohprah, 21: Ka Myntri ka Koit ka Khiah jong ka Sorkar Jylla ka Dr.
Ampareen Lyngdoh ha ka sngi Palei ka la ong ba ym pat don satia mano mano ruh ba ngat biang ha u khñiang jingpang COVID ha ka jylla ïa mynta.
Ka Myntri ha kane ka sngi ka la lum jingïalang ïa ki Ophisar jong ka tnat ka Koit ka Khiah ban ïapyrkhat halor ka jinglong jingman ha ka ri hadien ba u khñiang jingpang COVID u la sdang ban sar ha ki katto katne ki bynta jong ka ri.
“Kumba ka long mynta, ka World Health Organization ka la pynbna ba la mih pyrthei sa uwei u khñiang jingpang ba thymmai.
Watla ïa une u khñiang jingpang ba thymmai la lap naduh kaba sdang jong une u snem hynrei la shem ba na ki dak ki shin um long uba khlaiñbor,’ la ong ka Myntri.
Da kaba pynpaw ba ki paidbah kim dei ban sheptieng, ka Myntri ka la ong ba ka tnat ka Koit ka Khiah ka la peitngor bha lyngba ka Integrated Disease Surveillance Program jong ka tnat ka Koit ka Khiah.
Hynrei, na ka liang jong ki bor ba dei peit ïa ka tnat ka Koit ka Khiah ki la ai jingmut, ha kum kine ki por ba la dei ki aiom lehkmen ba ïalum briew, ki paidbah ki dei ban deng da ki Mask haba ki leit shano shano, ban thet ïa ki kti, bad ban bud ïa ki kyndon ïada katba lah.
Kito kiba don ïa ki jingpang kum ka hypertension, diabetes, kidney bad kiwei kiwei, ki dei ban shim lypa ïa ki lad jingïada lada ki ïoh ïa ka jingpang baiong khlieh suhkhriat.
Shillong, Nohprah 21 : Ka Khasi Hills Autonomous District Council (KHADC) ka la pynkhreh lang ban kynriah noh sha New Shillong bad ka jingïakren halor kane ka bynta ka dang ïaid shakhmat, ong u Executive Member ka tnad Building Bah Teibor Pathaw haba jubab halor ka jingkylli ba wanrah da u Bah Teinwell Dkhar ha ka Dorbar Tlang jong ka KHADC ha kane ka sngi Palei.
“Kane ka mat kadei kaba la slem bha namar nga la don hangne la saw samoi kata naduh ka samoi ba nyngkong kane ka jingïakren ban pynkynriah noh shawei ka la mih hynrei kam pat urlong haduh mynta," ong utei u MDC ka Shella.
Hynrei, haba jubab halor ka jingkylli ba haduh katno ka Executive Committee ka shimkhia ïa kane ka kam, u CEM ka KHADC, Bah Pynïaid Sing Syiem u la ong, “Na ka liang jongngi dang shen kumba saw bnai ei ei ngi la kynduh ïa u Myntri Rangbah bad ruh ïa u Symbud Myntri Rangbah ban kyrpad na ka bynta ka jaka.
Shen ngin sa kynduh biang ban buddien namarba ngi pan jaka kham shajan bad ka Ïing Dorbar jong ka Meghalaya ha Mawdiangdiang.
"Shuh shuh u ong ruh na ka liang ka tnad Urban Affairs ki ong ban sa leit peit lang la ka jaka ka ïahap neem.
Haba ïadei pat bad ka jingtei ba ka Council ka treikam mynta, u CEM u la ong ba hadien ba ki la ïoh ban kynriah pat sha kawei ka jaka, kin sa shong da ka Committee ban rai kumno ban leh khnang ba kin lah pat ban pynmih khajna na bynta ka Council.
U CEM u la pyntip ruh ba ka Council ka pan ïa ka jaka kaba 20 akar na ka sorkar jylla khlem kano kano ka jingsiew.
Shillong, Nohprah 21 : U Chief Executive Member ka KHADC, Bah Pynïaid Sing Syiem ha ka sngi Palei u la ong ba haduh mynta hi ym pat shai lano ka elekshon MDC kan long watla ka samoi treikam kan kut noh ha ka 04tarik Lber, 2024.
Haba jubab halor ka mat kaba la wanrah da ka liang pyrshah ha ka Dorbar Tlang ba ki kulmar jingmut halor ka elekshon MDC lano kan long, u CEM u la ong ba kum ki MDC ki la pynkhreh na ka bynta ka elekshon namar kim tip satia la kan long kloi ne yn pynjlan.
Shuh shuh haba jubab halor ka Delimitation Committee, u CEM u la ong ba hadien ba ki la shimti ai ka EC thymmai ki la ïoh pdiang bun bha ki jingujor na ki paidbah ban peit bniah ïa ka jingbun paid ki constituency da kaba kdew ba ki don ki constituency kiba don duna bha ki nongthep vote katba don pat ki constituency kiba la bun shaba palat.
“Ka jingthaw ïa ka Delimitation Committee ruh kan long katkum ka jingbthah jong u Lat," u la bynrap biang.
U Bah Pynïaid u la kdew ruh ba lada peit kum ka Laban constituency, ka jingdon ki nongthep vote ka long tang 12 ne 13 hajar ngut katba ka Mawlai pat ka la don haduh 55 hajar ngut kaba kdew ba ka la don ka jingïapher kaba jur namar ha ka por ba ai ïa ki skim, la ai beit mar kumjuh khlem peit heh ne rit constituency.
Kumta, u ong ba dei halor kine ki nongrim ba ka EC ka la thoh sha u Lat bad la pynmih ïa ka jingpynbna ban don ïa ka Delimitation Committee.
U ong ruh ba ïa ka tarik elekshon mynta ka shong ha ka sorkar jylla ban pynbna lano kin pynlong.
Shillong, Nohprah, 21: Ka Khasi Students’ Union ba la lamkhmat da u President u samla Lambokstarwell Marngar ha ka sngi Palei ka la ïakynduh kyrkieh ïa ka Myntri ka Koit ka Khiah jong ka Sorkar Jylla ka Dr.
Ampareen Lyngdoh ban pynsngew halor ka thungkam thungjam ha NEIGRIHMS kaba la mih bun tylli ki jingkynrum kynram.
Katkum ka jinglum jingtip jong ka Seng, ka shem ba na bynta ka post jong Record Clerk, kumba 15 tylli eiei ki jingkylli ki dei ha ka ktien Hindi bad kane hi ka long kaba pynduh nong ïa ki samla Khasi ba la pynkhreh bad thoh ïa ka eksamin na bynta kane ka post.
Kane ka rukom buh jingkylli ka la ïaid lait na ki kyndon ba la buh da ka eksamin kaba dei ban long ha ka ktien Phareng (English).
Shuh shuh ka seng ka la ïoh khubor ruh ba ki bor pynïaid jong ka NEIGHRIMS ki kwah ban pynmih noh mardor ïa ka resol jong ka eksamin watla ym pat lah ban pynshisha ïa ki kot ki sla jong ki nongïaleh ïaka eksamin bad wat hapdeng kiba bun kine ki kynrum kynram.
Kane ka jingleh jong ki bor pynïaid ka NEIGRIHMS ka pynartatien ïa ka Seng ba ïoh lehse ka don eiei sha lyndet, la kynthoh ka Seng.
Ha ka dorkhas, ka seng ka la pynpaw ruh ïa ka jinglynngoh halor ka eksamin jong ki Nursing Officer ba la pynlong lyngba ka NORCET -5 examination ba ladep ha kine ki khyndiat bnai, ha kaba ki don 194 tylli ki Post na bynta ki Nurse bad na kine 175 tylli ki post ki la leit sha ki shynrang kiba wan na kiwei pat ki jylla bad tang 17 ngut ki kynthei.
Kumba ju long hi ha kiwei kiwei ki Medical Institute ka “Ratio" jong ki kynthei bad shynrang ka dei 80:20 hynrei yn da phai pat sha NEIGRIHMS ka kylla khongpong bad kine kiba la ïoh ïa ka kam, kim shym la don ïa kano kano ka jingtbit (practical) namarba ka NEIGRIHMS kam shym la pan ïa kata bad kane kan buh jingeh ïa ki nongshah sumar kiba wan ban sumar ïa lade ha katei ka jaka.
Ka Seng ka ïai ban biang ruh halor ka Grade B bad C post ba la pynlong da ka Agency ba nabar ba a tip kyrteng kum ka HLL, ba bun na ki samla Khasi ki ngat ban thoh eksam sha Guwahati, Jorhat, Dibrugarh bad Delhi.
Kane ka la buh jingeh shibun bah ïa ki samla kiba duna ïa ka jingïoh jingkot bad ka Seng ka lap ruh ba bun na ki samla Khasi kim shym la lah ban leit thoh ïa ka eksamin jong ki.
Ka Seng ka buh jingkylli ba balei ba ka NEIGRIHMS kam lah ban pynlong hi ïa ka eksamin kam bad ka hap ai sha ka Agency kum ka HLL bad ka NORCET bad lyngba kine ngi ïohi ba bun tang ki briew na kiwei pat ki jylla kiba ïoh kam, lehse ka lah ruh ban long ba ki bor pynïaid kiba ha khmat jong ka NEIGHRIMS ki kwah ban pynrung ïa ki briew na ki jylla ki jong ki," la bynrap ka Seng.
Ka Seng ka kyntu ïa ka Sorkar Jylla ba kan khmih bad bishar bha halor kane ka bynta bad kyntu ba nangne shakhmat ka NEIGHRIMS ka dei ban pynlong hi ïa ka eksamin bad ym dei ban shu ai pateng ha kiwei pat.
Na ka liang jong ka Dr.
Ampareen Lyngdoh ka la kular ban shimkhia halor kine ki mat ba ktah ïa ki samla wadkam wadjam jong ka jylla.
Shillong, Nohprah 21 : U MDC ka Lïang Pyrshah na Shella Bah Teinwell Dkhar ha ka sngi Palei u la wanrah ha ka Dorbar Tlang ïa ka mat kaba ïadei bad ka jingpynslem jong ka Council ban siew tulop ïa ki nongtrei da kaba kynnoh ba teng teng ka jingpyllait tulop ka poi haduh palat ïa ka 10 tarik man u bnai.
Hynrei na ka liang u CEM, Bah Pynïaid Sing Syiem haba jubab halor kane ka jingkynnoh u la ong, “Ïa ka tulop ngi la pyrshang ban ai ha ka por kaba biang bad ngi pyrshang katba lah ban pyllait tulop shwa ka 10tarik.
"Tangba, u CEM u kubur ba don arbnai ba ka jingpyllait ïa ka tulop ka dei palat 10 tarik hynrei kiwei pat ki bnai ki dei beit hapoh katei ka tarik.
“Ka daw ha kitei ki bnai ka long ba ka pla tyngka ban siew tulop ka duna namar tang ka jinglut ban siew ïa ki nongtrei, naduh ki ophisar, ïa kiba ïoh penshon bad kiwei kiwei ki jingsiew ka la poi ym duna ïa ka 5 klur shibnai.
U Bah Pynïaid u ong ruh ba ïa ka tulop kim lah satia ban shim na ki skim kam pynroi hynrei kadei ban pynlang na ki khajna bad kiwei kiwei ki bhah ba ïoh lum bad kiba ïoh na ka sorkar jylla.
“Khyndiat bnai don ka jingthut namar ka jingslem ka bhah ban poi shangi hynrei dei da jingtrei shitom ka Executive Committee ba la lah ban ai ïa ka tulop.
Na ka liang jongngi, ngin pyrshang katba lah ban ym ktah ïa ki ophisar bad ki nongtrei namar ki la trei shitom bad trei palat ban ïa ka por trei" u la bynrap biang.
Shillong, Nohprah, 21: Ki nonghikai hapoh ka jingïalam ong u MLA ka VPP na Mawlai Constituecy u Bah Brightstarwell Marbaniang ha ka sngi Palei ki la ïathuh ba ka jingïakhun mukotduma ha Supreme Court ka dang ïaid mynta hapdeng ki nonghikai bad ka Sorkar ha kaba ïadei bad ka jingpynmih ïa ka jingpynbna kaba khang ïa ki nonghikai ban ïashim bynta ha ka jylli jong ka saiñpyrthei.
Ha ka jingïakren bad ki lad pathai khubor u Bah Marbaniang u la pyntip ba ha u snem 2022, ki nonghikai ki la ujor sha ka Ingbishar Meghalaya High Court pyrshah ïa ka Sorkar hadien ba ka la pynmih ïa ka jingpynbna ba la khang ïa ki nonghikai ban ïashim bynta ha ka saiñpyrthei.
U Bah Marbaniang u la ong hadien ba ka Sorkar ka la pynmih ïa kane ka jingpynbna, ki nonghikai ki la pyrshang ban ïakynduh markhmat ïa ka Sorkar ban pynshai bad ban batai bad kumjuh ruh ban dawa ïa ka Sorkar ba kan weng noh ïa kane ka jingpynbna hynrei ka Sorkar kam shym la sngap satia ïa kane ka jingkyrpad.
“Ngi la ïohi ïa ki jingkren jong u Myntri Rangbah uba ong lada ki nonghikai ki pyrshah ïa ka jingbthah jong ka Sorkar ki lah ban mudui sha ka Ingbishar bad kane ka la pynlong ïa ngi ban ujor sha ka Ingbishar Meghalaya Court ha kaba ka Ingbishar ka la pynksan ïa ngi," la ïathuh u Bah Marbaniang.
U Bah Marbaniang u la ong, hadien ba ka Single Bench ka la pynksan ïa ki nonghikai, ka Sorkar Jylla ka la ujor sha ka Division Bench ha u snem 2023 bad sa shisien ka Ingbishar ka la pynksan biang ïa ki nonghikai.
“Ha u snem 2023, ka Sorkar Jylla ka la leit ban tied ïa ka jingkhang jong ka Ingbishar Supreme Court bad ka jingshong bishar banyngkong eh ka la long ha ka 11 tarik mynta u bnai bad ka mukotduma ka dang ïaid shakhmat ha Supreme Court" u la bynrap.
U la ong ba ka mukotduma kam dei satia hapdeng u riew shimet pyrshah ïa ka Sorkar hynrei ka dei ka mukotduma hapdeng ki nonghikai jong ka Jylla Meghalaya pyrshah ka jingpynbna jong ka Sorkar.
“Kum ki nonghikai, ngi ruh ngi don ka hok ban thep vote, ka hok ban ïakhun ïa ka elekshon bad ban kitkam ha ki seng saiñpyrthei bad lada ki leit katkum ka histori jong ka Jylla Meghalaya ki don bun ki nonghikai kiba la ïakhun ïa ki elekshon bad ki la jop bad ki la noh synñiang shikatdei eh sha ka roi ka par jong ka jylla," la ong u Bah Marbaniang.
Shuh shuh u la ong ba kane ka jingïakhun pyrshah ïa ka Sorkar Jylla kan pynthikna ba ki pateng ki ban sa wan kin ïoh ïa ka lad ban ïakhun ïa ki elekshon.
U la bynrap ba ka kyndon jong ka UGC ka ong, “kum shi bynta ka kam ba ngi trei, ka dei ka kamram jong ngi ban hikai bad ban tynrong ïa ka jingkitkhlieh,"“Tang hadien ka jingpynmih ïa ka Service Book da ka Sorkar Meghalaya, ka jylla ka la shim kylliang na ka Jylla Assam ka bym khang satia ïa ki nonghikai hynrei dei tang hapoh khyndiat snem ba ka Sorkar Jylla ka la wanrah ïa ka aiñ kaba khang ïa ki nonghikai ban ïashim bynta ha ka saiñpyrthei," u la bynrap.
Shillong, Nohprah 22:  Ka jingbun paid ha ka Liang Pyrshah ha KHADC ka la nang stang namar hadien ka jingmih noh ki arngut ki MDC na katei ka kynhun la ioh jingtip ba sa arngut kiwei pat ki MDC kin mih noh mynta ka sngi.
Tad haduh ba thoh ia kane ka khubor ym pat ioh satia ban kynduh markhmat ia kine ki MDC ban pyntikna hynrei ki tyllong khubor ki la pyntikna ba ka kam kan iaid beit.
New Delhi, Nohprah 21: Ka Lok Sabha mynta ka sngi, ka la mynjur ïa ki lai tylli ki aiñ kiba ka jingpynbha ne ki amendment jong ka Criminal Law.
Na kine ki lai tylli ki amendment bill kawei ka rai ka long ban pynkylla noh ïa ka Indian Penal Code ne ki CrPC sha ka kyrteng Bharatiya Nyaya Sanhita.
Ha kine ki bill la pynrung shuh shuh ïa ki kam sniew kiba dei ban ngat ha ka jingpynshitom bad la nang pynkhlaiñ ne pyneh ruh ïa ka rukom pynshitom.
Kawei na kine kadei halor ka jingshah pynïap jongno jongno da kaba shu shah bom shnong ne kata kaba ki ong ka mob lynching.
Lyngba kane ka amendment, kino kino kiba donkti ban bom ïap ïano ïano kin ngat da ka jingpynshitom da kaba rai pynïap ne ka death penalty.
Kane kan long ruh na ka bynta kito kiba donkti ha kaba leh beiijot ïa ki khynnah rit.
Nangta la pynrung ruh hapoh ka aiñ jingpynshitom ïa kino kino kiba donkti ha ki kam tuh wat ha ki kam kiba hapoh 5 hajar tyngka ruh.
Shuh shuh kane ka bill thymmai ka long ruh ba ka kam klim bad ka kam shongkha para shynrang la pyllait noh na kaba pynngat ha ki kam sniew.
Kumjuh ruh ka jingthmu ban pynïap hi dalade ïalade la pyllait noh na ki kam sniew.
Shillong, Nohprah 22:  Ka jingbun paid ha ka Liang Pyrshah ha KHADC ka la nang stang namar hadien ka jingmih noh ki arngut ki MDC na katei ka kynhun la ioh jingtip ba sa arngut kiwei pat ki MDC kin mih noh mynta ka sngi.
Tad haduh ba thoh ia kane ka khubor ym pat ioh satia ban kynduh markhmat ia kine ki MDC ban pyntikna hynrei ki tyllong khubor ki la pyntikna ba ka kam kan iaid beit.
Shillong, Nohprah 22: Ka Nongthymmai cultural and sports club Huroi hynnin ka sngi ka 21 tarik Nohprah, 2023 ka la ïoh ban plie paitbah ïa u mot sahnam Jong ki nongseng Jong ka tei ka sports club, ha madan ïalehkai jong ka Nongthymmai cultural sport club, ha kane ka sngi la wan sakhi lang ka M.
L.
A ka 5sutnga Saipung Constituency, ka Kong Santa Mary shylla ka ba la long ruh Kum ka kongsan ha katei ka sngi plie ïa u tei u Mot.
Kiwei pat kiba la ïadonlang ha kane ka sngi ki kynthup ïa ki nongïalam shnong naduh i Rangbah shnong Jong ka shnong Huroi bah Golden marbanïang i secretary Jong ka shnong bah Raja L suchen,ki Riew paw khmat Jong ka thaiñ Kum u bah Daya Lamare,ki nongïalam kane ka sports club,ki Riew Rangbah,ki samla Jong ka shnong Huroi bad kiwei kiwei.
Ha shwa ban pyllong ïa kane ka programme ka la don ka sports meet kaba arsngi kaba la pyllong da kane ka hi ka sports Club,ha katei ka sport meet la pynïalehkai Kum ki Race, Long jump bad kumta ter ter,la wan ïa shim bynta shitrhem bha ki riew Rangbah kynthei bad shynrang,ki samla,ki khynnah.
Ha katei ka sngi ka la don ruh ka jingïaleh football friendly match kaba la ïakhun da ka Hingarïa sc bah ka youngstar sport club, Huroi, kaba ka jing jop ka la leit sha ka youngster sport club, Huroi, kaba la ïoh ban pynkhih ïa ka jar shi kol.
Haba ai jingkren ka M.
L.
A ka kong Santa Mary shylla ka la kyntu kynpham ïa ki nongkitkam jong ka Sports club ba kin bteng bad nanglah shuh shuh ban trei shitom ïa ka jingbha jingmïat ka shnong ka thaw bad ka imlang sahlang.
Ka la ong ruh ba kan ïa trei ryngkat ryngkat lang bad ki paitbah bad ki nongïalam Jong ka shnong ban warah ïa ka jingkylla ha kaba ïa dei bad ka shnong bad kumjuh ruh bad kane ka sport club,ka la ong ruh ba Kum ka sub-center kaba don hapoh ka shnong kan ïaid lynti ban bud dien khnang ban ïoh pynkiew noh sha ka PHC ïa kane ka jaka ai sumar, kum ka surok Sunapur shaduh Huroi, ka iew border hatt,kan treitom ban bud dien ba kin ïoh ban pyndep noh khnang ba ki paitbah kane ka shnong kin khamsuk.
Ka la kular ruh ban ïarap kat ha i buit i bor Jong ka ban wanrah ïa kaei kaba bha tam ha kaba ïa dei bad kane ka club.
Shuh shuh la ïoh ka jingkren lyngkot na i Rangbah shnong-u Bah Golden Marbanïang u ba la ïathuh ba kane ka Nongthymmai cultural and sports club Huroi ka dei kawei na ki sports club kiba don hapoh ka shnong kiba kham kiew ha ka Lïang ka jingïalehkai sport.
La ong ruh ba kane sports club ka donkam ba kan don ka madan ïalehkai ka ba bïang kum ka mini-Gallery bad khamtam ka kynroh ban kynroh ïa une u madan na baroh ki side Jong u namar ka dei ka madan ka ba ym tangba ki ïalehkai football hynrei une u madan la pyndonkam ïa u ha ki baroh ki program ki ba kham heh ruh, Kum ki jingïaseng heh, ki program sorkar, ki jingïalehkai football kiba heh bad kumta ter ter.
Na ka liang jong u Bah Golden Marbanïang u la ai khublei kyrpang eh ruh ïa ki nongïalam kane ka club kiba la kiba la trei borbah ha kaba ïa dei bad kane ka sports club.
Ha kane ka sngi kane ka Sport Club ka la pynkup burom ruh ïa ki nongtreimon SNGEWBHA kiba Don hapoh ka shnong Huroi,ïa ki nongïashim bynta ha ki jingïalehkai ba pher ba pher, kumjuh ruh ïa ki khynnah pule kiba Don hapoh kane ka shnong.
La pynïaid ïa kane ka programme da i president Jong ka ne ka sports club bah Al Khongshei.
Shillong, Nohprah, 22: Ka shnong Kharang, kaba hap hapoh ka Mawkynrew Community and Rural Development Block ha ka sien kaba ar kan sa pynlong bïang ïa ka jingïakob ñïah kali bulbering na ka bynta ka kynhun jong ki shynrang bad ka kynhun jong ki kynthei.
Ha ka jingïakren bad ki lad pathai khubor, u General Secretary jong ka Kharang Sports and Socïal Welfare Club (KSSWC) Bah Badonnam Kharbihthai u la ïathuh ba ïa kane ka jingïakob nïah kali bulbering yn sa pynlong ha ka 20 tarik, Kyllangkot, 2024.
Ka khusnam na ka bynta ki shynrang kan long T.
30 hajar ïa ka kynhun lahduh, T.
20 hajar ïa ka kynhun kaba wan baar bad T.
10 hajar ïa ka kynhun kaba wan balai.
Katba ka khusnam na ka bynta ki kynthei ka long, T.
10 hajar ïa kiba iohrah ïa ka nam lahduh, T.
5 hajar ïa kiba wan baar bad T.
3 hajar ïa ka kynhun kaba wan balai.
Kan sa don ruh ka khusnam ba kyrpang ban ai sha ka kali bulbering kaba la shna itynnat ha kane ka jingïakob.
Shillong, Nohprah 21: Ka Meghalaya Cricket Association hynne ka Sngi Hat Majai lyngba ka jingïamir jingmut ha ka Annual General Meeting, ka la ïoh ban wanrah shakhmat ïa ki jingthmu ban shim rai halor ban kyntiew ïa ka kriket hapoh ka Jylla.
Ha kane ka jingïalang la wan shimbynta baroh ki Association na ki District.
U Secretary jong ka MCA, Shri Gideon Kharkongor, u la ïoh ban wanlam shakhmat ïa ki report na bynta u ne u snem, kaba la bud hadien ka report na u Treasurer ka synjuk, u Dhrubajyoti Thakuria.
ïa kane ka jingïalang la lamkhmat da u President ka Association-u Nababrata Bhattacharjee.
Kiwei pat kiba la don ryngkat ha kane ka sngi ki kynthup ïa u Deputy Account General jong ka office of the Principal Accountant General, Meghalaya, ryngkat ruh bad ki dkhot nongkitkam jong ka Apex Council bad kiwei kiwei.
Kawei na ki rai kaba la shim ha kane ka jingïalang ka long ban kynthup ïa ka Eastern West Khasi Hills District Cricket Association (EWKHDCA) kum ka synjuk kaba thymmai ban ïasoh bad ka MCA khlem ka jingïathep vote, ha kaba ka bynta ba hakhmat eh ka long ban ithuh ïa ki 11 tylli kiwei pat ki District Associations kum ki dkhot ba pura ha kine ki snem ban dang wan.
La ïoh ruh ban thung ïa u Justice Aloke Chakrabarti, u nongbishar ba la shongthait na ka Allahabad High Court, kum u Ombudsman bad Ethics Officer jong ka MCA na bynta shi snem.
U President u la wanrah shakhmat ïa ka jingdonkam ban pynshlur ïa ki khynnah na ki district ban shimbynta ha ki grassroots level bad ruh ban pynbit pynbiang ïa ki jingtei bad ki jingdonkam ban kyntiew shaphrang ïa ka jingïalehkai kriket.
Shuh shuh, ka MCA ka la rai ruh ban plie ki shlem ai jinghikai kriket ha man ki district na bynta baroh Shynrang bad Kynthei ban kyntiew kham shaphrang ïa kane ka sport.
Bad la pyntip ba kine ki shlem ai jinghikai kin kham pynleit jingmut ban pyntbit khamtam ïa ki khynnah kiba dang ha ki 8 haduh 15 snem.
Dei ha ka rta ba 15 snem ba ki player ba kynsai ki ïoh ban shah jied ha ki district bad ruh ha ki kynhun ka Jylla, bad kin ïoh ruh ïa ka kabu ban sei madan la ka jong ka sap ha rynsan ïalehkai jong ki lympung BCCI bad ruh ha ki National Cricket Academy camps.
Na ka liang jong ka MCA kan trei shitom katba lah ban sei shuh shuh ïa ki coach, umpire, scorer, physio, trainer, lem bad kiwei kiwei ha ki district level.
Ka State Association kan ïaid ryngkat ban kyrshan ïa ka grassroots cricket ba la pynkhreh na bynta ki districts, ban wad ïa ki khynnah ba don ïa ka sap, lyngba ka coaching camps, inter-school tournaments, bad kiwei kiwei.
Nongpoh, Nohprah 22: Kum ka khubor ba bha ban pdiang ïa ka jingwan ka Christmas ba ngi ngeit ba ka dei ka jingwan longbriew u khun jong u Blei, ka Jingïaseng Samla Presbyterian Patharkhmah mynta u snem ka la pynlong da ka jingïakop pynriam Christmas ha ki dong bapher bapher kum ka jinglehkmen ba kane ka Christmas kan long ka Christmas ba ka jingsuk bad ka jingkmen kan rung ha man la ki longïing longsem jong ka Shnong Patharkhmah.
Ki samla jong ki dong bapher bapher hapoh ka shnong Patharkhmah ki la shim bynta ban pynriam pynbeit Christmad da ki rong ki rup bad ki bor jingshai (Lighting), ha kaba kano kano ka kynhun ki samla kiba jop ha kane ka jingïapynriam Christmas kin ioh pdiang ïa ki Khusnam ha ka sngi Christmas.
Ka dei ruh ka sien kaba nyngkong ba ka Jingïaseng Samla Presbyterian Patharkhmah ka la pynlong ïa ka jingïakop pynriam Christmas kaba long shi bynta ban wan rah ïa ka jingïatylli hapdeng ki para samla hapoh ka Balang.
Haba phah ïa ka khubor Christmas bad snem thymmai, u Secretary ka JIngïaseng Samla Presbyterian Patharkhmah, u Samla Sainikson Sankli, u la ong ba kum ka Jingïaseng samla ki angnud ba kane ka jingrakhe ïa ka Christmas bad snem thymmai ka dei ban don ka jingmut kaba jylliew ha ka jingim jongngi kum ki khun Kristan bad ka khubor kaba kum ki samla ki angnud ban phah sha kiwei ka long ba ngi dei ban long kita ki nongwan rah jingsuk jingkmen bad ki jingkylla ym tang ha ka Balang bad wat ha ka imlang ka sahlang.
Namarkata, na ka liang ka Jingïaseng samla ka phah ruh ïa ka khubor ba bha jong ka Christmas bad snem thymmai ba kum ki khun ki jong u Blei, ngi dei ban don kata ka mynsiem ba wan rah ïa ka jingïatylli ha ka imlang ka sahlang bad ban don kata ka mynsiem ban shakri ym tang ïa ka kam ka jong u Blei bad na ka bynta ka bha ka miat jong ka imlang ka sahlang namar ka jingkylla ka wan dei tang haba ngi don kata ka mynseim jong ka jingïaieit bad ka jingïatylli ha baroh ki liang, u la bynrap.
Shillong, Nohprah 22: Ka Shillong Lajong kan sa ïakhun ïa ka jingïalehkai ba khadduh hala ïing na bynta u snem 2023 pyrshah ïa ka Namdhari FC mynta ka Sngi (23 tarik Nohprah) bad ka por kan long 2 baje nohphai Sngi ha SSA Stadium , Polo-Shillong.
Hadien ba ka kynhun ka la mad namrem ar sien lynter dang shen ha ki jingïakhun ba ladep, ka Lajong ka la ïoh khur saw sien namjop, ïakhaid saw sien bad rem ar sien bad ïa mynta ka kynhun ka shong ha ka kyrdan ba 6 ha ka miej da 16 point na ki 10 sien ïakhun.
Ha ka jingïalang shuwa ban jam sha ka sngi ïakhun, na ka liang jong u coach ka Lajong, Bah Bobby L Nongbet u la pynpaw ba na ka liang jong ka kynhun ka khmihlynti ban wanrah ïa ka jingïalehkai kaba itynnat na bynta lashai pyrshah ïa ka Namdhari ka kynhun kaba dang don jingkyrmen hadine ba jop ïa ka TRAU ha ka jingïalehkai ba ladep.
Katba na ka liang jong ka Namdhari ka shong ha ka kyrdan ba 11 ha ka miej da 8 point na ki 10 sien ïakhun.
U Head coach jong kane ka kynhun, u Harpreet Singh u la pynpaw ba ka kynhun ka jong u ka don ha ka jingpynkhreh kaba biang na bynta ban jam sha ka jingïalehkai ka ban long mynta ka sngi bad ki player ki dang ïoh mynsiem hadien ka namjop kaba dang shen.
Kane ka jingïakhun ka long kaba kongsan na bynta baroh ar kynhun ban ïoh khur ïa ki lai point ban kyntiew ïalade kham shalor ha ka miej.
Na bynta kane ka jingïalehkai, ki Ticket lah ban ïoh lyngba ka lectronic Centre, Police Bazaar, Cafe Shillong, Laitumkhrah bad na SSA Stadium Ticket Counter.
Jowai, Nohprah 22: Ka Sarot I Man kawei na ki kynhun jong ki shi paralok kaba don ïa ka thong ban ïarap katba lah ka bor ïa ki briew hapoh ka Ri-Lum Jaiñtia, na ki por sha ki por kala juh leit ban ai jingïarap khamtam sha ki thaiñ nongkyndong kaba la juh ai jingïarap da kaba synñiang snam.
Ha kane ka 20.
12.
203 kane ka kynhun kala pynlong ka jingai snam ne ka Voluntary Blood Donation Programme ha Jowai Civil Hospital Blood Bank West Jaiñtia Hills District kum shi bynta ka jingrakhe ïa ka jingdap 3 snem ka seng.
Ha kane ka sngi la don ka jingïalang kaba lyngkot kaba la pynïaid da u ma Ram Sumer uba long uwei na ki dkhot ka kynhun ha kaba la ïoh ïa ki jingkren na u ma u Riquoma Rq.
Laloo, uba la ïathuh kane ka seng kan dap 3 snem pura kata haka 25.
12.
2023, kumta kum ka jinglehkmen ïa kane ka jingdap lai snem jong ka seng ki dkhot jong ka, ki kwah ban leh kmen da kaba ai jingïarap ïa kiwei de ki para mynsiem kumta kila pynlong da kane ka jingïasynñiang snam.
Na ka liang jong u ma Riquoma ula khot bad pynshlur ïa kiwei de ki briew ba kin wan shakhmat ha ka ban ai snam, namar ka jingai snam kan long ka jingïarap kaba khraw ïa kiwei pat ki para mynsiem kiba donkam kyrkieh ïa ka snam haka pang ka shitom.
Ha kane ka sngi la ïoh ruh ïa ka jingkren na ka Doctor Patricia Shylla, Medical Officer ba dei peit ïa kane ka Blood Bank, Jowai, kaba la ai ki jingbatai katto katne shaphang ka jingai snam, la ïoh ruh ka nguh blei na u ma u Kyllimot Lhuid bad ki kyntien ai khublei na u ma Ram Sumer.
Jowai, Nohprah 22: Ka Krismas ka dei ka aiom kaba kyrpang ïa ki Kristan ha kaba ki kynmaw ïa ka jingwan longbriew u Jisu Krist sha kane ka pyrthei.
Kum ka dak ka jinglekmen ha kum kane ka aiom, sa shisien pat ka Jaiñtia Hills Development Society (JHDS) ryngkat ka jingïatreilang bad ka KHUBLEI Germany kala pynlong ïa ka prokram lehkmen Krismas bad ki khynnah kiba wan na ka longïing baduk.
Ïa kane ka prokram la pynlong ha ka Ophis treikam jong ka JHDS kaba don ha Lumbihsyntu, Mimyntdu West Jaiñtia Hills District ha ka 22 tarik u Nohprah 2023.
Kumban shu pynkynmaw, ka JHDS ryngkat bad ka Jingïatreilang bad ka KHUBLEI Germany ki la ai jingïarap ïa ki khynnah kiba don jingduna ha ka ïoh ka kot da kaba pynshongskul ei naduh Class-I haduh Class-XII, bad mynta u snem ki la don haduh 134 ngut ki khynnah kiba ïoh jingmyntoi na kitei ki ar tylli ki Seng.
Ïa ka prokram ha kane ka sngi la pynïaid da u Bah Denis Kurkalang, Coordinator ka JHDS ha ka jingïadonlang u Director ka JHDS u Fr.
Manbha Pakem nalor ki staff bad ki dkhot ka JHDS.
Hadien ka jingïalang ba lyngkot la don ruh ka jingot ïa u Cake Christmas bad sam ruh ïa ki jingai sngewbha sha ki 134 ngut ki khynnah kiba wan na ka longïing baduk.
Ha ka bakut jong ka prokram la ïoh ruh ïa ka jingrwai pynbyrngïa da u Kaitor bapawnam ka Jylla u Bah.
Banker Kharkongor.
Nongpoh, Nohprah 22: Kum shibynta ban don bynta lang bad kiba bun ki longiing ba duk ba rangli ha shuwa ka jinglehkmen khristmas, ka Synjuk ki Rangbah Shnong Ri Bhoi District kala shim ïaka sienjam ban sam da ki jaiñ kup syaid sha ki longiing ba duk ba rangli bad ki riew tymmen jong ki 3 tylli ki Shnong ha Ri Bhoi ba kynthup ïaka Shnong Ïewmawlong, Umjarasi bad Umsaw Nongkharai haka jingïalang kaba la long ha ïing Dorbar ka shnong Iewmawlong.
Ha katei ka jingsam ïaki jaiñkup syaid la wan ban sa khi da ka jingdonlang u Arpit Upadhyaya Deputy Commissioner ka Ri Bhoi District, Bah BB Makdoh Chairman ka Synjuk ki Rangbah Shnong Ri Bhoi District, Bah Rayonald Kharkamni Secretary Nongpoh Town Committee, Angelus Sun Rangbah Shnong Umsaw Nongkharai, Bah Moris Lyngdoh Rangbah Shnong Umjarasi, Bah Viky Syngkli Rangbah Shnong Ïewmawlong bad kiwei kiwei ki riew Rangbah bad ki Rangbah Shnong naka them Ri Bhoi.
Ka jingthmu jong ka Synjuk ki Rangbah Shnong ban sam da ki jaiñkup syaid kaba dei ruh ka sienjam ba nyngkong kadei namar ba ki kwah ba ki longiing ba duk ba rangli kin ioh ban lehkmen lem ïaka khristmas bad kum ka Synjuk kan dang bteng ban leh ïa katei ka kam ba bha ban sam da ki jaiñ kup syaid sa sha ka thaiñ 20mer bad Byrnihat haka 30 tarik mynta u bnai.
Haba kren ha katei ka sngi naka liang u DC ka Ri-Bhoi u Arpit Upadhyaya u la pynpaw ka jingsngewkmen bad ai ka jingïaroh ïa ka Synjuk ki Rangbah Shnong kaba la shim ïaka sienjam ban sam da ki jaiñ kup syaid sha ki longing ba duk ba rangli bad kumjuh ruh ki riew tymmen kiba donkam ka jingïarap ba kum ka bor district ka pyrto ïaka kam kaba ki trei bad shakri sha ka imlang ka sahlang bad ban dang ïa treilang naka por shaka por.
Naka liang u Bah BB Makdoh Chairman ka Synjuk ki Rangbah Shnong u la ong ba kum ka kynhun ka dei ka sienjam kaba nyngkong ba kin leh kum katei ka kam ba bha bad kyrmen skhem watla ka dei ka jingai kaba rit, kitei ki longing kin pdiang da ka jingïeid bad ka jingkmen ba u Blei un dang ai haki ka met kaba koit kaba khiah ba kane ka khristmas kan wanrah ka jingkmen bad ka jingkyrmen ïa baroh lang.
Nongpoh, Nohprah 22: U MLA ka Nongpoh Constituency u bah Mayral Born Syiem hynnin ka sngi u la leit ban plie paidbah ïa kawei ka shlem treikam jong ka A Monlang Ika Village Organisation haka shnong Umling Lambrang ba katei ka kynhun kan ioh ïaka jaka treikam ba pura.
Ka Monlang-Ika Village Organization kadei kawei naki VO kaba don hapoh ka shnong ka shnong Umling Langbrang kaba la ai ïaka jingshakri kaba bha tam sha ka shnong mynta la 2 tylli ki snem kaba kdup ruh ïa ki 9 tylli Self Help Groups (SHGs) ka pyndep bun ki kam kum ka VO hapoh la Shnong naduh ka jingïa kynshew, ka jingai ram bad ka jinghikai mar kylliang.
Ka kam kaba kham long phylla bad kaba ai mynsiem ia kiwei pat ka long ka jingleh ïaka kam isynei naka bynta ki ba duna haka ïoh ka kot da kaba ki ïa kynshew ïa u khaw (Rice Bank) bad shi sien shi bnai ki ju ai sngewbha sha ki longiing kiba duk bad kiba duna haka ïoh ka kot.
Ha kane ka sngi kaba kyrpang jong ka VO A Monlang-Ika u bah Mayral Born Syiem u la ïoh ban khap ïa u ribbon bad plie paidbah noh ïa ka shlem treikam kaba shipor jong ka VO bad u la ïoh ruh ban bet ïaki kyntien kyntu kynpham sha baroh ki longkmie kiba wan ban ia donlang ha katei ka jaka.
U Bah Mayral Born u la kyntu ïaki longkmie baroh ba ki dei ban trei shitom shuh shuh katba dang wan ki sngi khnang ba kit kot iaka thong kaba ki buh, u la ong ruh ba kim dei ban don ka jingia shrut bad ka jing ïa bishni para dkhot namar kine ki daw baroh ki la ban wan rah iaka jing ïa pait ïa pra.
Ngi dei ban ïa tylli bad ban skhem jingmut wat la ki wan ki jingeh kiba bun bad ngi dei ban skhem ba ngin thom shaphrang khnang ba ngin lah ban wan rah ïaki jingkylla hapoh ka shnong ka thaw, ong u bah Mayral.
Ha katei ka jingialang la ïa Don lang da Kong Preticy Maring President ka Monlang-Ika VO, Bah Losstar Makri Rangbah Shnong Umling Langbrang, Tbn.
NS Nongrum, kong Betsida Lyngdoh Secretary VO lem bad kiwei kiwei.
Shillong, Nohprah, 22: Ka BJP Mahila Morcha ha ka sngi Thohdieng ka la rakhe ïa ka Christmas bad khynnah ba la ri bad sumar da ka Gods Dream Home kaba don ha ka shnong Pynthorbah ha ryngkat ka jingsakhi lang jong u Myntri ka Sorkar Jylla u Bah AL Hek uba long ruh u MLA jong ka BJP.
u Chief Spokesperson jong ka BJP u Bah M.
Kharkrang, ka President jong ka Mahila Morcha ka Kong Sukhi Pariat bad kiwei kiwei ki nongkitkam jong ka party.
Ha kane ka jingrakhe la pynlong ïa ka jingduwai kaba kyrpang na u Pastor Crosslin Marbaniang bad la sam ruh ïa ki jingai sngewbha sha ki khynnah kiba la ri ha kane ka ing ri khunswet.
Ha kajuh ka por, ka BJP Youth Wing, BJYM ka la rakhe ïa ka Christmas ha Reid Chest, TB Hospital Shillong ha kaba ki nongïalam jong ka seng ki la ïakynduh ruh ïa ki nongthiah pang, ki bahaiing bad ïa ki nongtrei jong kane ka jaka ai jingsumar.
U President ka BJYM, u la ïasyllok bad wad jingtip ïa ka jingduna ba ki nongpang ki ïakynduh na ka por sha ka por.
“U Myntri Rangbahduh jong ka ri u Narendra Modi bad u National President ka BJP u J.
P Nadda ki don ïa ka jingthmu ban buddien halor ka jingbuh ïa ki Awareness Program bapher bapher ban pynduh tyllong ïa ka jingpang Tuberculosis lyngba ka TB Mukt Bharat Abhiyan shuwa u snem 2025," la ong u nongïalam ka BJYM.
U la kyrpad ïa ki nongpang ba kin wad jingtip shaphang ka skhim kaba la ai sha ki briew kiba don ïa ka jingpang TB ïa kaba la tip kum ka Nikshay Poshan Yojana Scheme kaba lah ban ai jingïarap ïa ka jingtei ka koit ka khiah ïa ki briew ba don ïa ka jingpang TB.
Ha kane ka sngi, ka BJP Schedule Tribe (ST) Morcha ka la pynlong ïa ka jingrakhe bad ki khynnah baduk ha Anganwadi Centre, Shillong cantonment da ka jingsakhi lang jong ka ST Morcha State General Secretary ka Kong Euneescy Khyriem, ka Vice President ka Kong Priambada Blah bad ka ST Morcha Shillong City President ka Kong Wanpynbiang Tariang.
La sam ruh ïa ki jingai sngewbha bad ïa kiwei pat ki jingai sngewbha ba ki khynnah kin dup lah ban pyndonkam ha ka pule puthi.
Shillong, Nohprah 22 : U Bah Process T Sawkmie, MLA barim ha ka 22 tarik u Nohprah, 2023 u la rakhe advance Khristmas bad ki nongshong shnong ka Umpling Umjathang, kyrpang ryngkat kiba duk, ba tymmen bad baduna dkhot met ba la pynlong ha iing shnong jong ka Umpling Umjathang.
Haba ai jingkren hadien ba la dep ai Christmas Gift ne jingai sngewbha na ka bynta ban lehkmen Khristmas da ki blanket, u bah Sawkmie u la pynpaw ïa ka jingkmen ban ioh rakhe Khristmas ryngkat kiba duk, ki tymmen ki kro bad ki baduna dkhot met kiba na Umpling Umjathang.
U ong, ba ka Khristmas ka dei kata, haba iohi ïa ki marjan marpa ba ki pang ki shitom bad ba ki don hapdeng ka jingeh, ka dei ka bynta jong ngi ban don bynta lang ban ïarap lem ïa ki bad ban ym long tang ki nongpeitkai, hynrei ban don ïa ka mynsiem Khristan ban ïarap ïa ki bad ïa kiba don kum kane ka mynsiem sngewsynei, U Blei ruh u tip kham bha ban kyrkhu ïa ki.
Namar ngi shakri ïa U Blei Ba im, uba la kha sha kane ka pyrthei ban pynim ïa ki nongpop, bynrap u bah Sawkmie.
Ha kane ka sngi la ioh ruh ïa ka jingkren na kawei ka longkmie, kaba kyrteng ka kong S.
Langstieh kaba la pynpaw ïa ka jingsngewnguh ïa u MLA barim, watla um long eiei shuh, hynrei u dang ïai pyrshang ban ai eiei kum ka jingai sngewbha Khristmas sha ki.
Kiwei ruh kiba la ai jingkren kum u Bah K.
Kharumlong, rangbah dong Umpling Umjathang, bah K.
Lyngdoh, bah Kynsai Nongphud ba pynïaid ïa ka jingïalang ki ruh ki la pynpaw ïa ka jingsngewkmen halor ka jingkynmaw kyrpang jong u MLA barim ïa ki nongshong shnong jong ki.
Mawkyrwat, Nohprah 22: U nongmihkhmat jong ka Mawkyrwat Constituency, u bah Renikton Lyngdoh Tongkhar u la leit hiar jurip kyndit ïa ka jingkieng ïaid kali kaba dei ban pynïasnoh na ka shnong Sohma sha ka shnong Jashiar, South West Khasi Hills District kaba kam lyngba ïa ka wah Rilang.
Haba kren ha ki lad pathai khubor, u bah Renikton u la pynpaw ka jingsngewkhia ha kaba ïa dei bad kane ka jingkieng da kaba u la ong ba kane ka jingkieng ka dei kaba donkam eh katta katta ïa u paidbah jong ka dong ka thaiñ ba kin ïoh ïaid noh na kane ka jingkieng, hynrei kumba long mynta kane ka jingkieng ka dang don tang shiliang u païa katba shiliang yn pat leh ei ei.
“Ïa kane ka jingkieng la mang tyngka na ka World Bank ban pyntrei kaba long T.
4 klur shiteng", ïathuh u bah Renikton.
Ha kane ka jingjurip, u bah Renikton u la kyntu ïa u kontraktor u ba pyntrei ïa kane ka jingkieng na Sohma sha Jashiar ba un sngewbha ban pyntrei noh kham kloi lane ban sdang noh biang ïa ka jingtrei ba ymdei ban pynsah kut noh kumne namar ka aïom ruh ka dei ka aïom ban trei.
“Shwa ban wan ka lyiur la kumno kumno kane ka jingkieng ka la dei ban dep noh", kyntu u bah Renikton ïa u kontraktor.
Imphal, Nohprah 22: Ki paid Khristan kiba shong ba sah ha Nongbah Imphal, ki la kyntait ban rakhe ïa ka Khristmas mynta ka snem.
Ka daw ba ki la ai halor kane ka jingbym treh ban rakhe ïa kane ka sngi ba kyrpang ki Khristan, ki la ong namar ba ym don shuh ki Ïingmane ba kin pynlong ka jingrakhe.
" Kumno ngin pynlong ka jingrakhe ïa ka Khristmas haba ngim don shuh ki Ïingmane wat ban pynlong Jingïaseng ruh", la ong ki paid Khristan ha Imphal kidei na ki jaidbynriew Meitei.
Kumba 99 percent ki Ïingmane jong ki Khristan ha nongbah Imphal ki la shah thang ne shah pynjot ha por ba mih ka jingïakulmar lane ka thma pohïing hapdeng ki Meitei bad ki Kuki kaba la jia naduh ka 3 tarik u bnai Jymmang mynta ka snem.
Kawei ka Longkmie kaba ju die jaiñ lilam harud surok ka la ïathuh ba ka ju lah die bha ïa ki jaiñ haba la wan ka Khristmas, hynrei mynta kam long satia kumta naduh ba la mih kane ka thma ïapher jaidbynriew ha ka nongbah bad ka Jylla hi baroh kawei.
U Pastor jong kawei ka Balang, u la ïathuh ba ka Balang jong u kan shu rakhe da ka jingrakhe kaba rit ha ki ïing ki sem bad khyndiat eh ha Ïingmane.
" Ka jingrakhe mynta ka snem kan nym long shuh kumba ju rakhe man la ka snem namar ka jingbym don ka jingshong suk shong saiñ ha ka jylla", la ong u Pastor.
Kiba bun ki paid Khristan ki la pynpaw ka jingkyrmen ba da ka jingwan ka Khristmas kan wanrah ka jingsuk ka jingkmen ha ka jylla jong ki.
" U Jisu Khrist Udei U Syiem ka jingsuk bad ka jingwan long briew jong u ka wanrah ka jingkyrmen.
Ngi ngeit ba ka jingsuk ka jingkyrmen kan wan phai ha ka jylla jong ngi", la ong kiba bun ki paid Khristan ha ka nongbah jong ka Manipur ha kaba la sdang ka jingïaumsnam bad jur eh ruh ka jingïakulmar bad ka jingïaïap briew.
Shillong Nohprah 22: Ka Khasi Hills Autonomous District Council (KHADC) hynne ka sngi Thohdieng kala pynlong ïa ka jingrakhe ban pdïang ïa ka jingwan ka Kristmas bad Snem Thymmai bad kane kadei ka sien kaba nyngkong eh ban pynlong ïa kum kane ka jingrakhe hapoh Council kaba la long kaba shongkun bha.
Ha kane ka jingrakhe la wan ban ïadonlang u Myntri Rangbah ka jylla Conrad K Sangma ha ka jingïadonlang u CEM ka KHADC Bah Pynïaid Sing Syiem, ki MDC, ki ophisar bad ki nongtrei jong ka KHADC.
Haba ai jingkren ha kane ka sngi, u Myntri Rangbah ula ong, naduh ba u Bah Pynïaid Syiem ula shimti kum u CEM kala don ka jingïatreilang kaba ïajan bha hapdeng ka KHADC bad ka sorkar jylla bad ula ong ba u CEM ula trei shitom ban phah ïa ki jingtyrwa bapher bapher sha Delhi bad ka Council kala ioh ruh ïa kiba bun ki kam pynroi.
Ula ong ba ka sorkar pdeng kala dap da ka jingsngewtynnad ïa ki jingtyrwa kiba la phah da ka KHADC bad na ka lïang jong ka sorkar jylla ruh kala shimkhïa lang halor kine ki jingtyrwa jong ka KHADC bad u ngeit skhem ba ka Council kan sa ioh pdïang bun ki kam pynroi.
“Ngin bteng ban ïa treilang hapdeng ka KHADC bad ka sorkar jylla na ka bynta ka bha ka mïat jong ki paidbah" ong u Myntri Rangbah.
U Conrad ula ong ruh ba kadei ka sien kaba nyngkong eh ïa u ban ïashimbynta lang ha ka jingrakhe kaba la pynlong hapoh KHADC bad u sngewtynnad ruh ban tip ba ha ka sien kaba nyngkong eh, ka KHADC ba la pynlong ïa kum kane ka jingrakhe bad jingïaleh kmen.
Ha kane ka jingrakhe la ioh ruh ïa ki jingrwai kyrpang na u MDC ka Mawhati Bah Charles Marngar, u MDC ba shu thung Bah Bindo M Lanong bad ka jingrwai kynhun na ki MDC.
Nalor kane la ioh ruh ïa ki jingrwai na ki nongtrei jong ka Council bad na ki kynhun bapher bapher kiba la rwai ïa ki jingrwai Krismas kiba la pynsngewtynnad bad pynrhem ïa ka mynsiem jong baroh kiba ïashimbynta.
Shillong, Nohprah 22: Hadien ba ka Sorkar MDA -2 ka la rai ban khang noh ïa ka Mawmluh Cherra Cements Limited kadei ka karkhana pynmih dewbilat ba nyngkong eh ha ka jylla, ki nongïalam Shnong na ka Shnong Mawmluh, ka Shnong ba ju tih mawshun kane ka karkhana ki ka pynpaw ba ki la ïohi lypa ba kan jia kumne, tangba ki la ong pat ba dei ban thung da ka jingtohkit ban lap ïa ki daw bad mano ba donkti kat haduh ban da khang khyrdep noh syndon ïa ka.
“Na ka liang jong ngi, ngim phylla shuh ban poi sha kaba khang, namar ngi don ha syndah bad ngi ïohi bha ïa kaei kaba jia", la ong u Bah Banlam Kupar Lyngdoh, Secretary ka Shnong Mawmluh.
U la ong ruh ba kam dei ruh ban kynnoh tang ïa ka sorkar, hynrei dei ban kynnoh ruh ïa ki Liang Pyrshah namar ba kim shym la leh ïa la ka Jong ka bynta kum ki nongthaw aiñ, wat lada na ka liang ka Shnong ka la leit ïakynduh ïa ki ban kren lem ïa ki jingeh jong ka MCCL.
U la ïathuh ruh ba la ïakynduh bunsien ïa u Myntri Rangbah u Conrad Sangma halor ka jingnang troiñ kane ka Karkhana, hynrei um shym la treh ban thung jingtohkit bad pynpaw ba ka sorkar ka la pyllut bun ka pisa, hynrei ym shym la lah kat ban pynkhie im ïa kane ka Karkhana kaba la seng naduh u snem 1966 naduh ka por jong ka sorkar Assam.
U Bah JS Rajee, Matabor ka Shnong uba long ruh u nongtrei barim ka MCCL bad shakri da ki phew snem hangne, u la ong ba wat lada la rai ban khang noh ïa kane ka karkhana, hynrei dei ban wad ïa ki daw lane ban post mortem ban lap ïa ka daw kumba post mortem ïa u briew ba ïap ban lap ïa ka daw balei u ïap.
U Bah Rajee u ka kynnoh ba ka daw ba kongsan ba khyllem ka MCCL kadei hi na ka jingbamsap bad dei namar kane ka daw dei ban tohkit mano ba donkti ha kane ka jingbamsap.
U Bah Pynskhembor Kharwanlang, Sirdar jong ka Shnong u la ong ba ka jingkhang noh ka sorkar ïa kane ka karkhana kan ktah shibun ïa ka Shnong Mawmluh bad ïa ka thaiñ Sohra hi baroh kawei.
Shillong, Nohprah 22 : U Sub Divisional Magistrate ka Sohra Civil Sub Division ula pynjari ïa ka kyndon 144 CrPC ba khang pyrshah ïaki kali ba kit palat 9 Metric Tonne (MT) ban ïaid na surok Mawmluh-Mawlong lyngba ka Mawshamok.
Ka hukum ka kdew ba ïa kane la pynmih namar la shem ba ka bynta jong ka surok Mawshamok kala sniew namar ka jingïaid ki Trok bad ki kali ba kit palat pud.
La pyntip ba la pynjari ïa ka kyndon 144 CrPC ban ïada ïa kane ka surok na ka jingnang jot bad sniew.
Ka hukum ka kdew ba kane ka hukum kan treikam naduh ka 23 tarik mynta u bnai tad haduh ban da pynbna da kumwei pat bad kino kino kiba pynkhien ïaka hukum kin shah pyn shitom katkum kyndon jong ka IPC.
Shillong, Nohprah, 22: Ki nongïalam jong ka Hynñiewtrep National Youth Movement (HNYM) ryngkat ka jingsynran lang jong u Acting Rangbah Shnong ka shnong Umtring u Bah Stemar Nongbri ha ka sngi Thohdieng ki la kynnoh ba u Rangbah Shnong ba la pynkheiñ da ka Dorbar Shnong u Bah Teiborlang Thangkhiew u la phah mih noh napoh shnong ïa ki 32 tylli ki longïing jong ka shnong Umtring, ka shnong kaba don hajan ka shnong Umbir, Ribhoi District da kaba aipor haduh ka 30 tarik u Nohprah, 2023 hynrei lym kumta un kyndang da ka puhshilum ïa kine ki longing kiba sah ha kane ka shnong.
U General Secretary ka HNYM u Bah Jophas Kurbah bad u Acting Rangbah Shnong ka shnong Umtring u Bah Stemar Nongbri ha ka jingïakren bad ki lad pathai khubor ki la kynnoh ruh ba u Bah Teiborlang Thangkiew u la kam nongkynti ïa ka shnong Umtring baroh kawei bad ha kajuh ka por ki la kynnoh ruh ba u la pyndonkam bakla ïa ki skhim kiba ka sorkar ka la ai sha ki paidbah kiba shong basah ha kane ka shnong.
Kane ka shnong ka dei kaba dang hap hapoh ka Raid Mawbuh jong ka Hima Mylliem, la ïathuh u Bah Jophas.
U la ïathuh ba ha u snem 1980 hadien ba la ithuh kum ka shnong bapura ïa ka shnong Umtring, khyndai ngut ki Rangbah Shnong kim ju pyndik satia bad ki la kynnoh ruh dei tad ynda la jied Rangbah Shnong ïa u Bah Teiborlang Thangkhiew ba ki la sdang ban mih ki kynrum kynram wat ban kam ruh ba ka Sanad kaba la ai da u Syiem ka Hima Mylliem ka dei ka Sanad shimet.
Katkum ka jingïathuh jong u Bah Jophas, la jied Rangbah Shnong ïa u Bah Teiborlang Thangkiew ha u snem 2014 bad u dei ruh u Rangbah Shnong uba shiphew jong ka shnong.
“Ngi la jied Rangbah Shnong ïa u (Bah Teiborlang Thangkhiew) namarba u dei u nonghikai jong ka skul shnong bad uba la nang la stad namarba ki nongshong shnong ki dei kiba duna ka pule ka puthi," u la ong.
“Bun bun snem um shym la khot ïa ka Dorbar.
U la sdang ban mushlia ïa ki kam shnong kam thaw, ïa ki skhim sorkar bad ïa ka hok jong ki nongshong shnong," la kynnoh u Bah Jophas bad bynrap, “ngi la jied thymmai ïa u Bah Stemar Nongbri kum u Rangbah Shnong ba thymmai bad ngi la phah ruh ïa ka jingthoh sha ka Ophis jong u Syiem ka Hima Mylliem, hynrei mynta la shi snem kam shym la ai jubab eiei ruh em.
"“Ynda ngi la pynkheiñ ïa u kum u Rangbah Shnong u beh pynban ïa ki nongshong shnong bad kane paw shai ba u kam nongkynti lut ïa ka ing ka sem, ïa ka kam shnong kam thaw bad ïa ka jaka ka puta," la kynnoh u Bah Jophas.
U la buh ruh ka jingkylli ïa ka Sorkar lada u Bah Teiborlang Thangkhiew u kam ba ka shnong Umtring ka dei ka jaka shimet kum ka Sorkar ka theh ïa ki skhim pynroi naduh ka MGNREGS, SSA, Swachh Bharat, PMAY, JJM bad kiwei kiwei ki skhim.
U la ïathuh ba ki don ki longing kiba dei ban ïoh ïa ka skhim shna ing baduk na ka PMAY ba la bhah lang na ka skhim MGNERGS, hynrei ka pisa kam shym la poi satia sha ki longing kiba dei ban ïoh jingmyntoi.
U President ka HNYM, Bah Louis Dohtdong u la ïathuh ba ka seng ka la lap ba u Bah Teiborlang u la buh da ka Signboard kaba don ïa ka jingthoh, “Private Land" ha ka shnong Umtring.
“Lada kane (shnong Umtring) ka dei ka “Private Land’ kumno u nud ban shna skhim bad kumno ka sorkar ka lah ban ai skhim sha ka jaka jong ki riew shimet.
Ha ka kyrteng jong ki skhim MGNREGS, SSA, Swachh Bharat, PMAY, JJM bad kiwei kiwei ki skhim u pyndonkam da ka kyrteng jong ka shnong, katba ha ki jingthoh jingtar u kam ba ka dei ka jaka shimet," la kynthoh u Bah Louis.
Shuh shuh u la ong ba ka HNYM kan ïakhun ïa kane ka ishu bad ka shnong Umtring baroh kawei.
U la ong ba ka Seng bad ka shnong Umtring kan sa pan jingpynshai na ka ophis Deputy Commissioner bad na ki bor Sorkar halor kane bad ong ruh ba ka Seng kan ym ailad ïa u Bah Teiborlang ban leh donbor ïa ki nongshong shnong shnong kumba u la byrngem ban kyndang ïa ki napoh ka shnong Umtring.
Shillong, Nohprah, 22: Ka tnat Transports jong ka Sorkar Jylla ka la pynim biang ïa ka post Assistant General Manager (AGM) hapoh ka ophis Meghalaya Transport Corporation (MTC) ïa kaba ladep ban pynduh naduh ki snem 2016 eiei.
Ïa kane la pyntip da u Bah Disparsing Rani uba long u nongwad RTI, haba pyntip sha ki lad pathai khubor ïa ka jubab RTI ba la ïoh pdiang na ka tnat Transports.
U Bah Rani u la ong, “katkum ka Advertisement ba la pynmih ha kawei na ki lad pathai khubor la pynkha thymmai ïa ka post Assistant General Manager ïa kaba ladep pynduh naduh ki snem 2016 eiei.
Kane ka don eiei sha lyndet namarba mynshwa ha ki snem baladep na ka kyrdan jong u Depot Manager la lah ban pynkiew sha ka kyrdan Deputy General Manager (DGM) hynrei ka jingpynmih Advertisement na ka bynta ki ar tylli ki post, kata, ïa ka post Assistant General Manager bad Assistant General Manager (Administative) ka la wanrah jingeh ïa ki nongtrei Regular kiba la dei ban kiew kyrdan.
"“Ka jingwanrah ïa kine ki ar tylli ki post imat ka don eiei ha lyndet tang na ka daw ba ki nongtrei Contractual Basis kiba dang ar snem kin dei ki Stampman jongno re jongno," la kynnoh u Bah Rani.
U la ïathuh ba katkum ka jubab RTI, na ki 107 tylli ki bos ki don mynta sa tang 40 tylli, ka jingdie lilam ïa ki bos naduh snem 2019 ka long haduh 9 tylli ki kali bad ka jingmih kaba die ïa kine ki bos lilam ka long T.
9 lak.
“Kine ki dei kiba wanrah ïa ka jingduhnong ïa ka ophis MTC," ula ong.
Shuh shuh u la ïathuh ba katkum ka jubab RTI, ka pynpaw ba ka jingmih pisa na ki School Bos ba la pynïaid da ka MTC tang na ka bynta shi bnai ka long T.
5,17,750 lak.
Ka jingpynlut pisa na ka bynta ban siew sha ki nongtrei ba la shongthait ka long T.
6,8, 75, 549 klur.
Ha kaba ïadei bad ka jubab RTI ba la ïoh pdiang na ka tnat Jngohkai Pyrthei ka Sorkar Jylla halor ka jingpynlong ïa ka Cherry Blossom Festival, u Bah Disparsing Rani u la pyntip ba ka tnat ka la ai jubab ba kam don jingïohnong eiei ha kaba pynlong ïa kane ka Festival namarba ka Sorkar ka shu ai jingïarap T.
1.
99 klur sha ki nongpynïaid jong ka Cherry Blossom Festival kaba la long dang shen ha madan Kurkalang ha Ribhoi District.
Nongstoin, Nohprah, 22: U Bah Ronalstone Syiem uba dei u Corespondent jong ka Kotkhubor The Shillongtimes na West Khasi Hills District u la khladnoh na kane ka sla pyrthei ha ka step Sngi Thohdieng ha Woodland Hospital, Shillong hadien ba ka jingshitom ka la ban ïa u mynta la katto katne bnai.
U Bah Ronal u dei u khun jong ka Kong Rakhelda Syiem bad u Bah Kresmohon Diengdoh na ka shnong Mawkhlam-Nongpyndeng.
La kha ïa u Bah Ronal ha ka 6 tarik, Nailar, 1986 bad u shong u sah ha ka shnong Upper New- Nongstoiñ bad la ka kurim ka Kong Ba-ailang Lyngdoh Nonglait lem bad u khun shynrang ba marwei.
U dei uwei napdeng ki nongthoh khubor uba la paw bad ih bha ha kane ka kam bad u la don bynta shibun ban noh synniang ha ka imlang sahlang lyngba ka kam pathai khubor kaba u la shakri mynta la palat 14 snem.
Na ka liang ka Journalist Association of West Khasi Hills (JAWKH) ka la pynpaw ïa ka jingsngewsih kthang halor ka jingkhlad kyndit jong une u dkhot bad u para nongthoh khubor napoh ka District kaba la long shisha ka jingduhnong kaba khraw ïa ka kynhun ki nongpathai khubor jong ka District bad ka Jylla hi baroh kawei.
Ka Association ka phah ïa u kyrwoh sngewlem sha ki bahaiing hasem, sha ka kurim bad sha u khun ba ai ba u Blei un pyntngen ïa ki khamtam ha kum kane ka por ba u lyoh badum u la wan kah ïa ka ïing sem ka jong ki.
Ki bahaing hasem ki la pyntip ba ka jingleit ontep donburom ïa ka met ba dang sah jong u Bah Ronal kan long ha ka 24tarik mynta u bnai ha u lum jingtep ka Balang Presbyterian Nongpyndeng ha ka por 2.
30 baje nohphai sngi.
Ka Shillong Press Club bad ka kynhun ki nongthoh khubor na Ribhoi District ki pynpaw ïa ka jingsngewsih kaba kthang tang shu ïoh jingtip halor ka jingkhladnoh jong u Bah Ronaldstone Syiem.
Ha u kyrwoh sngewlem ba la phah sha ka kurim jong u Bah Ronald, ka Kong Baailang Lyngdoh Nonglait, ka Shillong Press Club bad ki nongthoh khubor ka Ribhoi District ki la ñiew tang ruh ïa u synniang u bynhei ba u Bah Ronald u la noh sha u sup u thiar jong ki lad pathai jingtip naduh ba u la sdang ban trei kum u nongthoh khubor jong ka Kotkhubor Kynjatshai bad ha All India Radio la palat 15 snem.
Shillong, Nohprah 22 : U Executive Member ka tnad Development, Bah Carnes Sohshang u la ong ba ka don ka jingnoh shilliang ha ka rukom sam skim sha ki MDC na ka bynta ban ai jingïarap ïa ki skul ha ka por jong ka Executive Committee barim.
“Dei na kane ka daw ba kane ka Executive Committee ka la rai ba yn ai jingïarap tang kawei ka skul na ka bynta uwei u MDC ne kawei kawei ka constituency," u la ong haba jubab halor ka jingkylli ba wanrah da u Nongïalam ka Liang Pyrshah, Bah Titos W Chyne ha ka sngi kut jong ka Dorbar Tlang kaba long ha kane ka sngi Palei.
Haba jubab pat katno ka mang tyngka na ka bynta ka jingïarap sha ki skul, u Executive Member u la ïathuh ruh ba la mang 25 lak tyngka bad la kumno kumno kan poi 36,000 tyngka kawei ka skul.
Shwa kane, u EM u la ong ruh ba kane ka EC ba mynta kam kwah ba ka rukom ai jingïarap ïa ki skul kan noh shilliang kumba ka long ha ki por ba la dep ha kaba ki don ki constituency kiba ïoh bun bha katba kiwei pat kiba don lang ha ka Liang Synshar ki ïoh tang mar iwei ne ar tylli ki skul.
“Ha u snem 2021 don ki constituency ba ïoh 4 tylli, don pat kiba ïoh tang iwei, ne ar.
Kum ha Mawkynrew ïoh saw tylli katba ha kiwei ki constituency kum ha Mylliem, Mawkhar, Sohryngkham bad kiwei ïoh tang mar iwei," u la ongShuh shuh u la ïathuh ruh ba ha u snem 2021 – 22 ka Mawkynrew ka ïoh 7 tylli ki skul katba ka Jaïaw, Sohryngkham bad kiwei ïoh mar kawei.
“Dei na kane ka daw ngi kwah ban pynbeit khnang ba kan ym don shuh ka jingnoh shilliang.
Kumta ngi la rai ban ai shwa mar kawei kawei," u la ong.
Shuh shuh haba jubab halor ka jingkylli na u Bah Titos la ka EC ka lah neem ban pynneh beit ban ïarap mar ar tylli ki skul ban ïoh jingïarap ha kawei kawei ka constitutuency, u Bah Carnes u la ong ba ïa kane kin sa rai lang ha ka Executive Committee.
Na ka liang u MDC ka Mawkynrew haba shim bynta lang, u la ong ba kam don satia ka jingnoh shilliang ban sam ïa ki skim ha ka por ba la dep hynrei u la ïai ban pat ban kyntu ïa ka EC ban pynneh beit ïa ki jingïarap mar ar tylli ki skul.
“Ka Executive Committee ka la dep ban rai ban ai shwa mar kawei, hynrei kumba ong u MDC Mawkynrew, lehse lada ym don ba phah ne pan ngi lah ban ai wat sa mar lai tylli ruh," bynrap biang u Executive Member, Bah Carnes Sohshang.
Nongpoh, Nohprah 22: U Bah Prestone Tynsong Symbud Myntri Rangbah ka jylla u ba la hiar hynnin ka sngi sha ka thaiñ Umden ha Ri-Bhoi ban shim bynta haka tamasa Ri Kunai La Tynrai bala pynlong da ka NEFA ban pynneh pynsah ïa la ka tynrai, u la kular hakhmat ki paidbah ban pynlong ïaka Umden kum kawei naki jaka pdeng bad khamtam ban pynurlong noh ïaka surok kaba ki paidbah kila ap khmih lynti la slem namar ka jingshem jingeh haka leit ka wan.
Haba kren ha katei ka jingïalang, u Bah Prestone Tynsong u la ong ba hadien ka jingïakren sani bad u MLA ka thaiñ u Bah Mayral Born Syiem bad kumjuh ruh ka jingai dorkhas jong ka Synjuk ki Rangbah Shnong ka Raid Nongtluh halor ka jingeh jong ki paidbah haka leit ka wan lyngba u surok Nongpoh-Umden-Sonapur (NUS), u la ïohi ba ka thaiñ Umden ka long kum ka Dabor bad ka jaka pdeng namar na Mawhati-Umtrai ka don ka surok ban mih sha Umden ban pynjan ïaki paidbah, na Nongpoh sha Umden ka don kumba 20 km kaba dei ka surok kaba la sniew ba ki paidbah kila ap khmih lynti bad, na Umden sha Marmaiñ kumba 11 km bad kumjuh ruh na Marmaiñ sha Byrnihat ka don kumba 30km bad lada lah ban pynïasoh ïa kine ki surok ka Umden kan long kum ka dabor bad ka jaka ba pdeng.
“Nga la ïohi ïaka jinglong jingman jong u surok bad ka dei shisha ka surok kaba donkam naka bynta ki phew tylli ki shnong ha katei ka thaiñ, bad naka liang ka sorkar bad kumjuh ka tnad PWD nga kular ba ka Umden kan long ka jaka pdeng, bad nga kwah ba kane kan long bad kan jia lyngba ka surok kaba bit kaba biang" u la bynrap.
Shillong, Nohprah 22 : Ka Khasi Hills Autonomous District Council (KHADC) hynne ka sngi Thohdieng, kala mynjur ïa ka KHAD (Khasi Socïal Custom of Lineage (Amendment) Bill, 2023, kaba buh kyndon ba ki Dorbar Kur lane ki Seng Kur kin hap register ïalade bad ka Council bad ruh ban pynrung lang noh ïa ka ‘Ring Bïa lane Shaw Bhoi".
Haba wanrah ïa ka Amendment Motion ha ka sngi kut jong ka Dorbar Tlang, u Nongïalam ka Lïang Pyrshah Bah Titosstarwell Chyne ula ong ba kane ka Amendment Bill ka khlem kren eiei halor ka kam ba kumno ka Council kan leh lada don ar kynhun ha ki Dorbar Kur kiba dei na kajuh ka kut ka jait.
“Nga don ïa ki jingtip ba ki don katto katne ki kur ki jait kiba don arkynhun.
Ym tang katta, ka rukom pynïaid kur jong ngi ka long kaba pher bha namar ki don katto katne ki kur/jait kiba jied ïa ki Rangbah Kur kiba dei na ka kur/jait jong ki" ong u Bah Titos.
Une u CEM barim ula ai jingmut ruh ba kan bha eh lada lah ban pyndonkam noh da ka kyntien “Recorder’ ha ka jaka jong ka Registration ha kane ka Amendment.
Ha kajuh ka por, une u Nongïalam ka Lïang Pyrshah ula ong b aula ïakren bad ki katto katne ki Seng Kur bad kine kila pynpaw ïa ka jingbym sngew ïahap namar ba ki hap ban register ïalade kum ki kynhun seng.
Haba ban jur ïa ka jingdonkam ban don ka kynhun ka ban kren halor ka jingïashongkha khleh, u Bah Titos ula ong “Ngi dei ka Jaidbynriew bar it paid bad ngi donkam ïa ka kyrdon namar ka don ka jingma kaba khra lada ki briew ba nabar ki wan shongkha ïa ki Thei Khasi.
Ka jingsngewkhïa jong nga ka long ba kumno ban ïada ïala ka jong ka snap kyrpang haba ngi la ioh ba kumno ka khaii ka pateng kala shah knieh noh ha kiwei bad ngi lah nang duh ïa ka khyndew ka shyïap".
Haba jubab, u Dy CEM Bah PN Syiem ula pynksan ïa ka Bill da kaba ong ba ka kyntien Registration ka kham bha namar ka dei ka Act bad ka kyntien Record ka kham tlot haba nujor bad ka Registrar.
U Bah PN Syiem ula pyntip ba ka Council kala dep thaw ïa ka Tribunal ka ban shim ïa ka jingkitkhlieh ha kaban khmih ïa ka kam lada don ka jingïapait ïapra hapdeng kajuh ka kur ka jait.
Shillong, Nohprah, 22: Ka Balang Catholic lyngba ka The Dicastery for the Doctrine of Faith ka la pynmih ïa ka dulir “Fiducia Supplicans" ha ka 18 tarik Nohprah 2023 ha kaba ka la pynshai ba ki Nongsharai Balang bad ki Lyngdoh Sohblei kim lah ban ai ïa ka Sacrament Jjingkyntiew Kurim ïa kiba shongkha na kajuh ka long kynthei shynrang hynrei ki lah tang ban ban ai ïa ka jingduwai kyrkhu kyrdoh.
U Mawphor u la ïoh ban ïakren bad u Vicar Genaral jong ka Jylla Niam Bah Shillong u Rev.
Father Richard M.
Majaw ha kaba ïadei bad kane ka bynta.
U Rev.
Fr.
Richard u la ïathuh ba ïa kane ka Dulir ka Balang Catholic kam shym la wanrah ïa kano kano ka jingpynkylla ïa ka jinghikai tynrai ha ka shongkha shongman bad ïa ki aiñ ka Balang ba ka shongkha shongman kan dei beit hapdeng u shynrang bad ka kynthei bad ka ong ruh ba kito kiba shongkha na kajuh ka long kynthei shynrang ki lah ban shu ïoh tang ïa ka jingduwai kyrkhu kaba ki Lyngdoh ki ai ïa kito kiba pan jingkyrkhu na ki kti u Lyngdoh Sohblei.
U la ong ruh ba kane ka Dulir kam pynshlur satia ïa ka shongkha na kajuh ka long kynthei shynrang bad u ong ba kane ka Dulir ka thew ïa ka jingmut jong ka jingduwai kyrkhu.
“Kane ka dei ka jingduwai kaba u Lyngdoh u lah ban duwai hi khlem da shim ïa ka jingduwai jong ka Balang.
Ïa kane ka jingduwai kyrkhu ym dei ban sngewthuh bakla ba ka dei ka jinglehñiam jong ka Sakrament Jingkyntiew Kurim jong ka Balang Katholik," la pynshai u Vicar General.
Ha kaba ïadei bad kane, u Archbishop jong ka Jylla Niam Bah Shillong u Most Rev.
Victor Lyngdoh u la phah da ka pynbna sha baroh ki paidriewngeit jong ka Balang Catholic hapoh ka Jylla Niam Bah Shillong ban pynshai ba ka Dulir “Fiducia Supplicans" ka khlem pynkylla ïa ka aiñ tynrai jong ka Sacrament Jingkyntiew Kurim ha ka Balang Catholic bad ka jingduwai jong u Lyngdoh kam mut ba u mynjur ne pynshur ïa ka jingleh jong ki (briew kiba ïashongkha para shynrang bad para kynthei).
“To ngin ïai bat barabor ïa ka jinglong bakyntang jong ka Sacrament Jingkyntiew Kurim," la kyntu u Nongsharai Mynsiem jong ka Jylla Niam Bah Shillong.
Kane ka dei ka aïom Khrismas ne ka aïom lehkmen na ka bynta kiba bubn ki Khristan, kumba 740 snem shuwa ban kha ia u Syiem ki Syiem bad u Trai ki Trai U Jisu Khrist, U Prophet Isaïah u la ïathuhlypa kumne “Namar ha ngi la kha ïa u khun, la ai ïa u khun ha ngi; te ka jingsynshar kan long halor ka tyrpeng jong u: bad yn khot ïa ka kyrteng jong u, “U Baphylla, U Nongsylla," “U Blei Bakhrawbor," “U Kpa Bymjukut," “U Syiem ka Jingsuk.
".
Kumjuh ruh u Prophet Mika u la iathuplypa “Hynrei, ma pha,ka Bethlehem Ephrathah,la pha long kaba rithapdeng ki hajar Judah,na pha keiñ un mih ha nga uwei u ban sa long u nongsynshar ha Israel; uba ka jingmih jong u ka long na mynhyndai, naduh bymjukut".
Kumjuh ruh kumjuh ruh ka Gospel u Mathaïos bad kiwei ki kitab ki ïathuh shaphang kumba la la kha ïa u Jisu (Isaïah 9:6/Mika 5:2).
Hooid kata ka tarik kam shym la don ha ka jingthoh hynrei ka dei ka jingjia kaba shisha kumba la paw ha kitei ki ïathuhlypa, hynrei ngi la sdang ban ïohsngew ha kine ki sngi ba la don wat ki riewngeit Khristan hi kiba sdang ban ong ba kim rakhe shuh ïa ka Khristmas namar ba ym shym la don ha ka jingthoh! Ha ka jingïakren paralok hapdeng jong kine ki riewngeit kiba la kham ngam jylliew ha ka jinglong mynsiem ki ong ba ka Khrismas na ka bynta jong ki hi ka long beit man la ka sngi ha ka jingim.
Niuma kata kadei kaei kaba ki shemphang, hynrei ka pyrthei jong ki Khristan salonsar hi kumba ki ju rakhe ïa ka sngi kha jong ki khun ki kti, kiwei pat ki riewkhraw ne kiba ieit bathoiñ jong ki, katno tam lei ka long ka kabu ban rakhe ïa kata ka aïom jong ka jingwan longbriew jong u Blei sha kane ka pyrthei.
Ka long kaei kaei kaba maïan haduh katta katta ïa ka pyrthei hi ban ïai pynkynmaw ba haduh katno ngi ki briew ngi long kiba la rem bad kiba pop; hynrei katno kata ka jingkhraw jong ka jingieit eh ka jong U Blei, ba ha kane ka pyrthei kaba ngi im bun bah ki briew ki kwah ban long blei ïalade pynban u Blei u jied ban wan long briew sha kane ka sla pyrthei ban aiti ïala ka jong ka jingim na ka bynta ban siewspah ïa ngi na ka jingkhum mraw jong ka pop bad ka jingïap.
Haduh katno u Blei u ieid ïa ngi ki briew, ngi lah ban pyrkhat na kata kaei kaba u la kloi ban wan sha kane ka pyrthei ban shah ibieñ bad khlem jingsalia ban shim ïa ka jaka jong ngi.
Ka jingwan jong u Trai Jisu sha kane ka sla pyrthei ka la pynkylla lut ïa kiei kiei baroh kawei kaba baroh ngim lah ban lait na u ka long ka khubor kaba khraw katta katta.
Baroh ki jingkheiñ ki sdien ha u, ki snem baroh kila kylla lut tang sha u bad ha ki por ba mynshuwa ïa ki snem la ju kheiñ kat kum ka jingsynshar jong ki syiem.
Hynrei haduh ba la wan ma u kum u Syiem jong ki Syiem baroh ka jingkhieñ bad ka jngñiew ki la hap lut ha ka kyrteng bad ka tyrpeng ka jong u bad khlem ma u ym lah shuh ban khieñ ïa ki snem ruh bad mynta ngi ïoh ïa ki snem Shuwa u Khrist bad hadien u Khrist ne kata ka Before Common Era/Before Christ (B.
C) bad ka Anno Domini (AD) kaba mut ha ka ktien Latin ka snem jong u Trai jong nga.
Kumta khlem U Jisu ym lah shuh ban kheiñ ïa ki snem ha kine ki sngi.
Ha ka jingtwad jingmut na uwei u riew rangbah uba dei u Khristan, kumno u sngew shaphang ba ki la don ki nongïalap bad nonghikai kiba la kren tohmet bha bad ñiew babieit bha ïa ki Khristan kiba rakhe ïa ka Khrismas namar ba ki ong ba kam shym la don ha kajingthoh.
Une u riew rangbah u la ong ba kam pher kaei ki sngewthuh, hynrei na ka liang jong u te yn da u la poi sha bneng ruh u ong ba u kwah ban kyrpad ïa u Trai Jisu ban rakhe kyrpang kyrpang ïa ka Khrismas ban ïai pynkynmaw ïa kata ka jingieit bah ka jong U Blei kaba la long ka daw kaba la pynlah pat ïa ki nongpop ban ïohpat ïa ka hok ba kin ïoh ïa ka jingim ba bymjukut.
KA KHRISMAS BARUK IAPHI BAROH KI NONGPULE BAIEIT.
Shillong, Nohprah 23 : Ka Bharatiya Janata Party (BJP Meghalaya Kisan Morcha ha ryngkat ka jingiatreilang bad ka BJP National Kisan Morcha ka la pynlong ia ka NAMO Kabaddi Tournament kaba nyngkong eh ha ka jylla kaba long ruh katkum ka jingbthah da ka PMO.
Ia kane ka jingialehkai la pynlong ha ki ar jaka, kata ha Sohra Sub-Division, EKH ha ka 20 tarik mynta u bnai ha ka por mynstep bad kaba ar ha Ri Bhoi District ha ka por janmiet.
Ha ka jingialehkai kaba la long ha Sohra la ia don lang ruh u Shyam Shundor In-charge BSF Bholaganj Post kum u Kongsan uba ha ka jingkren u la pynshlur bad ai mynsiem ia ki nongiashim bynta.
Katba na ka liang u Symbud Kongsan u Bah Ekhel Marwein, Principal Ramakrishna Mission Bholaganj u la pynpaw ia ka jingkmen halor ka jinglah ban pynlong ia kane ka tournament bad aimynsiem ruh ia ki nongiashim bynta ha kane ka jingialehkai nangne shakhmat.
U la pynkynmaw ruh ruh ha kane ka jingialang ba kum kane ka jingialehkai ka dei ka sien kaba nyngkong eh ba la pynlong ha kane ka jylla bad ai khublei ia ka managing committee halor ka sienjam kaba ki la shim.
Na ka liang u President ka BJP Meghalaya KisanMorcha, u Bah Ralden Bryan Shabong u la ong, “Ka thong ka jong ngi ka long ban wad ia ki sap ki phong na ki thain ba kyndong bad ban kyntiew ia ki khnang ba kin lah ban kylla long ki nongialehkai ba pawkhmat ha ka jylla bad ka ri hi baroh kawei.
"Kumjuh ha ka tournament kaba la long ha Ri Bhoi la ia don lang ruh General Secretary kane ka district u Bah Evarist Myrching, u President ka BJYM President u Bah Mewaker Lyngdoh, BJYM General Secretary u Joydeep Ghosh, District President ka BJP Ri Bhoi u Bah Sen Thabah bad u President ka Ri Bhoi District Kissan Morcha u Bah Munim Raja nalor ki president na kiwei pat ki Mandal napoh ka district lem bad ki dkhot jong ka Mahila Morcha.
Shillong, Nohprah 23 : Ka Shillong Lajong ka la ïoh ban khur suk ïa ki lai point na ka lym pung ïakhun jong ka I-League hadien ba ka la lah ban pynliem noh ïa ka Namdhari haduh 3-0 kol ha ka jingïakhun kaba long ha madan Polo ha ka janmiet sngi Saitjaiñ.
Kane ka jingjop ka dei hadien ba ka Shillong Lajong ka la mad ban ban ïa ka jingshah rem aduh ar sien.
Ïa kitei ki kol jong ka Shillong Lajong la ïoh ban thep da u rangïalehkai na Senegal, u Abdou Karim Samb ha ka minit kaba 27 jong ka kylla step.
Katba ïa kol kaba ar la pynbud sa u rangïalehkai ka Brazil u Renan Paulinho ha ka minit kaba 54.
Katba ïa ka kol kaba lai jong ka kynhun la ïoh ban thep da u Kenstar Kharshong ha ka minit kaba khatduh kata ha ka minit kaba 90+9 jong ka kylla mietKa jingjop jong ka kynhun ka la ai mynsiem haduh katta katta ïa ki paidbah nongkyrshan ha shwa ka aiom lehkmen Khristmas bad Snem Thymmai.
Nongstoiñ Nohprash 23: Ka Professor Dr.
Antoinette Kharmalki kawei na ki longkmie kab la hikai ha ka skul bah Northeasten Hills University Shlliong ka bad ka dei ruh kawei na ki longkmie kaba sngewtynnad bad minot bha ha ka kam thoh kot ha kaba ka la thoh haduh phra tylli ki kot.
Mynta ka kynti pat ka la pyndep ban thoh sa ïa kawei ka kot kaba ka la ai kyrteng “Kaba pyntrei kam ïa ka wadbniah halor ka ktien bad ka Literashor" kaba la khot ha ka ktien Phareng (Reaseaarch Methology in Language and Literature.
Ka Dr.
Kharmalki ka dei ruh ka kurim jong u bah Garod L.
S.
N.
Dykes uba dei mynta u Deputy Commssioner ka West Khasi Hills District.
Ïa katei ka kot la pyllait mynta ka janmiet sngi thohdieng ka 22 tarik Nohprah da u Pa ‘iem Phylla Singh Syiem u Syiem ka hima Nongstoiñ ha Sib Singh Memorial Guest House Upper New Nongstoiñ.
Ha shuwa ban pyllait ïa katei ka kot la pynlong ïa ka jingïalang ba lyngkot ha kaba la pynïaid da ka Kong Dr.
Ïaisan Mawthoh Principal ka Nongstoiñ College bad la pdiang snewbha ïa kiba la shah khot ha katei ka jingïalang da I Miss Ïakidakmen Kharmalki.
Ha kajuh ka por la ïoh ïa ka jing pynshai lyngkot halor ki mat ba kongsan ba ka Dr.
Kharmalki ka la thoh ha katei ka kot da I Miss Balarisha Nongkynrih Asst Professor Shillong College.
I Miss Balarisha haba pynshai halor katei ka kot I la ong ba ka jinglah jong ka Dr.
Kharmalki ban pynmih ïa katei ka kot ka la long ka jigkyrkhu kaba khraw ym tang ïa ki khynnah college kiba pule ïa ka hynrei ïa ki nonghikai skul, ki nonghikai College bad ïa ki nongwad bniah ïa ki jinglong tynrai ha ki bynta bap her bap her la ka long ha ka ktien ka thylliej, ka jinglong jigman ha ka imlang sahlang, ka jinglong jong ka suiñ bneng bad ka mariang, ki jingthung jingtep ,ki jingthaw ba im bad kiwei kiei.
Hadien ka jingkren jong i la ïoh ban pyllait ïa katei ka kot da u Paiem Phylla Singh Syiem bad shuwa ban pyllait u Paiem u la ai ka jingkren lyngkot hakaba u la batai halor ka jingïapher jong ki ktien na kawei ka shnong sha kawei pat bad u la ong ruh ba ka jingdon da ki spah bad ki hajar tylli ki jait ktien ba ki Khasi jong ngi ki kren ha la ki jong ki jong ki shnong ka pyni ba ka Jaitbynriew Khasi ka dei kaba riewspah tam ha ki jait ktien bad na ka jingdon jong ki jait ktien ba bun jait ka dang don kam ban pynbha shuh shuh ïa ka jingspel dak ha ka thoh ka tar ïa ki kot Khasi.
Khatduh eh la ïoh ïa ka jingkren lyngkot na ka Professor Dr.
A.
Kharmalki ha kaba ka la pynpaw ïa ka jingsngew kmen ba ka la lah ban pyndep ban thoh ïa katei ka kot bad ban pynmih ïa ka na kabynta ka jingmyntoi jong ki riew pule ha ki skul bad ki Collge bapher bapher hapoh ka jylla.
Mawkyrwat, Nohprah 23: U Deputy Commissioner (Excise) jong ka South West Khasi Hills District, Mawkyrwat, u bah T.
Lyngwa, IAS, u la pynbna kum ka Sngi Tyrkhong Kyiad (Dry Day) ha baroh kawei ka South West Khasi Hills District katkum ka kyndon Aiñ 324 of M.
E.
Act (Assam Excise Rules as adopted) ha ka 25 tarik u Nohprah, 2023 na ka daw ba ka dei ka sngi Khristmas.
Katkum katei ka hukum, la mana ba baroh ki dukan die kyiad kiba kynthup ïa ki IMFL shops/Bars/Hotels/C.
A.
Bars/C.
S.
shops/ki canteen bad ki dukan die madan kin khang khyrdep ha kitei ki sngi.
Kino kino kiba ïaleh pyrshah ïa katei ka hukum kin hap hapoh ka jingpynshitom kat kum ka Excise Rules and Acts.
Nongpoh, Nohprah 23: Ki nongthoh khubor na Ri-Bhoi District kila pynpaw ka jingkyndit ba khraw halor ka jingkhlad noh jong u Bah Ronald Syiem u ba dei u para nongthoh khubor u ba trei ruh bad u Shillong Times na Nongstoiñ u ba khlad kyndit hynne ka step hadien ka jingshitom kaba la neh kumba katto katne por.
Kum ka kynhun ki nongthoh khubor na Ri-Bhoi ki dap da ka jingkyndit kaba khraw ban iohsngew ba u Bah Ronald Syiem um don shuh ha kane pyrthei namar ka jingban jong ka jingshitom haka met, bad ka jingkhlad noh jong u Bah Ronald ka dei shisha ka jingduhnong kaba khraw namar udei uwei naki nongthoh khubor uba don ka mynsiem ka jingïatreilang bad ki para nongthoh khubor ba u ba la shakri kham slem haka kam.
Naka liang ki nongthoh khubor na Ri-Bhoi ka phah ruh ka kyrwoh sngewlem ïaka iing ka sem baroh kawei jong u Bah Ronald Syiem naduh ka lok bad ki khun ki kti, ryngkat ki jingduwai ba u Blei nongbuh nongthaw un pyntngen bad ri sumar ïaka iing ka sem watla ki mad ïaka jingkthang ka mynsiem halor ka jingduh noh ïa u rishot ba skhem jong ka iing bad u Blei un ai ka jingjahthaid ba junom ïa u Bah Ronald.
Jowai, Nohprah 23: Ka ophis jong ka District Rural Development Agency, West Jaiñtia Hills District, Jowai, mynta ka sngi 22tarik u bnai December 2023, ka la ïoh ban plie ïa kawei ka ïing bala shna lyngba ka scheme PMAY-G ha ka shnong Moosakhia kaba don hapoh ka Amlarem C&RD.
Block, West Jaiñtia Hills, ïa kaba la aiti noh sha ka kong Solbi Suting naka shnong Moosakhia.
Ïa kane ka programme la pynïaid da u ma G.
Mylliem, Block Development Officer, Amlarem C&RD Block.
Ha kaba u la ai ruh ïaka jingkrenpdiang bad jing ai khublei ïa baroh ki ba ïa don lang ha kane ka programme.
La ïoh ruh ïaka jingduwai na u ma Lewis Bareh, Rangbah Balang jong ka Balang U Blei na ka shnong Moosakhia.
Ha kane ka programme la ïoh ïaka jingkren na u Headman jong ka shnong Moosakhia ma Deimon Suting, na u ma F.
B.
Basan Additional Deputy Commissioner & Project Director, West Jaiñtia Hills, na U Father Manbha Pakem, bad na u kongsan jong kane ka programme bah B.
S.
Sohliya, Deputy Commissioner West Jaiñtia Hills District.
U kongsan haba ai jingkren u la ai khublei ïa ka DRDA team bad ka Block Development Office Amlarem baroh kawei kiba la trei shitom ban pyndep ïa kane ka ïang kaba don san kamra.
U la ong ruh ha kine ki sngi, la ïohi ïaka jingïashun jingïakulmar bad jingïakynad ha baroh sawdong sawkun, hynrei mynta hangne ngi ïohi ïaka jingkyrmen bad jingïatiplem para briew, ha kaba lyngba ka jingïatylli lang jong ki briew sorkar, ki nongshong shnong bad ki VO, Self Help Groups (SHGs) jong ka shnong Moosakhia la lah ban pynlong ïa kane ka ïing.
Kumta, U la buh ka jingkyntu ïa baroh ban ïai bteng ia kane ka kam babha.
La ïoh ruh ïaka jingkren na ka kong Solbi Suting, PMAY-G beneficiary ha kaba la pynpaw ïaka jingsngewnguh haduh katta katta ïa ka sorkar bad baroh ki ba ïa don bynta ban ai ha i ïa kane ka ïang kaba la long shisha kum ka Christmas Gift ïaka longïing jong ka.
La ïoh ruh ïaka Poem recitation na ka liang ka VO (Village Organisation) jong ka shnong Moosakhia, ka jingrwai na U ma Kamwakwah Muksor bad na ki staff jong ka DRDA.
Katba ïa ki kyntien ai khublei la ïoh na ka kong Sammaia Lato, ITP PMAY-G.
Khliehriat Nohprah 23: U Deputy Commissioner (Excise), East Jaintia Hills, u la pynmih ïa ka hukum ba ka 25 tarik Nohprah 2023 kan dei ka sngi tyrkhong kyiad ne ‘Dry Day’ hapoh ka district baroh kawei namar ka jingrakhe ïa ka Sngi Khristmas.
Kumta baroh ki bonded Wholesalers, IMFL retail, Bars, Canteen bad kiwei pat kin khang khyrdep lut ha katei ka sngi.
Kino kino kiba pynkheiñ ïa kane ka hukum kin ngat ha ka jingshah pynshitom.
Mawkyrwat, Nohprah 23: Ka Seng Samla Shnong Mawten (SSSM), South West Khasi Hills District ka la ïoh ban pynkut noh ïa ka jingrakhe ïa ka jingdap 25 snem jong ka jingïaid lynti ban ai jingshakri hapoh ka shnong ka thaw ha kaba u Ma Vincent H.
Pala, MP ka Lok Sabha na ka Shillong Constituency u la long kum u kongsan ha ka jingïalang ba la pynlong ha madan Synrang Mawrin.
Haba kren kum u kongsan, u Ma Vincent H.
Pala u la ai ka jingïaroh ïa ka Seng Samla shnong Mawten ba lyngba ka jingtreikam jong ki nongkitkam barim haduh ki nongkitkam jong une u snem, ki rangbah shnong bad baroh kiba la don bynta ban pynurlong haduh kane ka por ban kynjoh ïa u maw mer ba arphew san ha kaba kane kan long ka dak jong ka jingsah jingkynmaw ba kum ki samla ki don ka jingïatylli hapoh ka shnong ba lyngba jong ki ka don ruh ka jingkyrmen ïa ka lawei ba phyrnai.
Ha kajuh ka por, u la ong ruh ba barabor ki samla ki dei ki lawei na ka bynta ka jingbha ha ki shnong ki thaw, ha ka imlang sahlang bad kum ki nongïalam saiñ pyrthei ki leit ki wan tang hapoh ka 5 snem namarkata, lada ki samla ka imlang sah lang bad ki paidbah ki bakla ki nongïalam ha ka saiñ pyrthei ki bakla bad lada ka ïing ka sem ka shnong ki thaw bad ki samla ki long kiba jop bad kiba ïaid beit ïaid ryntih ka imlang sahlang ka niam ka rukom bad ka riti ka dustur ka im bad ka jaidbynriew ruh ka don ïa ka lawei jong ka jingkyrmen.
U Ma Vincent Pala u la ong ruh ba u sngewtynnad ban ïohi ïa ki samla kynthei bad shynrang kiba mih shakhmat ban ïashimbynta ha ka rwai ka siaw, ha ka shad ka kmen bad ha ki kam ïalehkai bapher bapher bad kane ka long shibynta jong ka jingpynneh pynsah ïa ki riti ki dustur jong kane ka shnong ka thaw bad ka jaidbynriew baroh kawei.
Kumta kaba donkam mynta ka long ban pynshlur bad pynskhem ba ki samla nangne kin long ki nongïalam ïa ka shnong bad ïa ka jaidbynriew baroh kawei bad u ai ka jingkyrmen ba na ka liang jong u ryngkat u MDC kin ïai don ryngkat bad ki la ha kino kino ki bynta.
Haba kren pynkut, u la ai ruh ki kyntien jingkhublei khristmas bad snem thymmai basuk bakmen ïa baroh lyngba ka jingpynkylla thymmai ïa ki jingim jong ki briew na kiba sniew sha ka jingbha na ka bynta ïa lade shi met shi met bad ïa ka jaidbynriew khamtam ïa ki samla ban ai ka jingïarap ïa ki briew ban lait na ki jingsniew kiba ker sawdong.
Kiba ïa donlang ha kane ka sngi ki long u bah Carness Sohshang, MDC ka Mawkyrwat Constituency bad kum u EM ka KHADC, u bah Kynpham V.
Kharlyngdoh, u bah Lovingwell Lyngdoh, Myntri Shnong Mawten, ki nongkitkam jong ka Seng Samla Shnong Mawten, Mawlangwir, Mawkyrwat & Nonglang bad kiwei de.
Ha kane ka sngi ka la don ruh ka jingsam ïa ki khusnam kiba la jop ha ki jingïalehkai bapher bapher kata ha ka jingïalehkai kynjatbol, mawpoiñ, volleyball, marathon, jngi-um, corrom, tied-di-bet bad kiwei de ki jait jingïalehkai bad jingpynkup burom ïa ki nongkitkam jong ka Seng Samla Shnong Mawten ha ki snem ba la dep bad kumjuh ruh ki nongïalehkai kiba la mihkhmat ha kiwei de ki jaka.
Nangta, la ïoh ruh ki kyrwoh jingkhublei ne Greetings na ki Seng Samla Shnong kata Mawkyrwat bad Mawlangwir.
La pynshit pynshngaiñ ïa kane ka sngi da ka jingshad bad jingrwai na ki samla kiba la jop ha ka jingïakop ba la pynlong ha ki sngi ba la dep kata na ka Badapjingkyrmen Nongsiej, ka Rikyntihun Lyngkhoi, ka Little Group bad na ka Labiang.
Ka pynïaid bad jingkren pdiang sngewbha la ïoh na u Dr.
K.
K.
Nongsiej, katba u bah C.
A.
Lyngdoh, President ka Seng Samla Shnong Mawten ula pynbud da ka jingkren khublei.
Nongpoh, Nohprah, 23: U Superintendent of Police ka Ri-Bhoi u la pyntip ba ki pulit ka Ri-Bhoi ki la lap ïa kawei ka metiap jong uwei u rangbah ba la thiah lyngktar hapdeng jong u surok bah National Highway-6 ha ka 21 tarik mynta u bnai ha ka por kumba 5 baje eiei mynstep ba la suba ruh ba utei u briew u la shah tynrah ha ka kali kaba la phet krad na katei ka jaka.
Na ka liang u SP u la pyntip ruh ba utei u briew la antad ba u don ha ka rta kaba 40-45 snem, ka jingjrong kaba 161cm, bad u phong da ka jacket rong brown, ka patlun ïong, ka T-shirt ba dum rong, u shñiuh ba rong grey.
Na ka liang ki pulit hadien ba la pyndep ïa ki jingdonkam baroh ki la rah noh ïa utei u briew sha Civil Hospital Nongpoh na ka bynta ka Post Mortem ban lap ïa ka daw tynrai jong ka jingïap jong u bad mynta la buh ïa u ha ka jaka buh metiap ha Civil Hospital Nongpoh.
Shillong, Nohprah, 23: Naduh ba la seng ïa ka Frank Motors ha kane ka nongbah Shillong haduh mynta, kane ka shlem die kali saw sha ka bapawkhmat ka la lah ban aikam aijam kumba 100 ngut ki briew bad 80 percent ki dei ki samla Khasi trai jylla.
Ïa kane la pyntip da ka Chief Executive Manager jong ka Frank Motors ka Kong Evarika Lyngdoh ha ka jingplie paidbah ïa ka Frank and Friendly Workshop Center kaba don ha ka shnong Laitkor Mawrie ha kaba la sakhi lang da u Customer Care Manager jong ka Tata Motors u Gumeet Singh uba la long kum u Kongsan ryngkat ka jingdonlang jong u RCCM u Arup Sharma, u CCM u Mr Sayak, u Rangbah Dong jong ka dong Mawrie Pdeng u Bah Edmund Kharmalki, u Rangbah Dong u Bah Aibor J.
Marbaniang bad kiwei kiwei kiba la shah khot sngewbha.
Manla u snem tang shu poi u nai Nohprah (December) la ki long ki Khristmas ne ki bym long Khristan la ïohsngew ba ki briew ki ïakren satang shaphang ka sngi Khristmas, ka sngi ha kaba la kha ïa u Jisu Khrist mynba la ar hajar snem mynshuwa.
U Blei u la ieit katta katta ïa ka Pyrthei haduh ba u la phah ïa la u khun ba marwei ban wan long briew sha kane ka pyrthei (Io:3:16).
U Blei u la jied ïa ka Maria ban long ka kmie jong u Jisu, hadien ba u Angel Gabriel ula paw ha ka bad da ka jingkohnguh jong ka ïa ka ktien jong u Angel ka la pun bad kha ïa u Khun ïa uba la ai kyrteng ‘Jisu’ ïa u.
Ki sla kot History jong ka Bible ki ïathuh ba ïa U Jisu la kha ha kawei ka sem jingri ha shnong rit Bethlehem.
Na ka bynta kiba ngeit ha U Jisu ba u long U Blei bad U Nongpynim jong ki, ka sngi Khristmas ka long ka sngi ka jingkmen bad ka sngi ha kaba ki pynbna pyrthei ïa ka khubor ba bha ba la kha ïa U Nongpynim, ba la pyllait ïa ki na ki pap rai-bi kaba la leh da u Adam bad ka Im mynba dang lung ka pyrthei haba ki leh bymkohnguh ïa ka ktien ka jong U Blei (Genesis).
Ka sngi Khristmas ka long ka sngi ha kaba ki briew ki pynpaw ïa ka jingsuk ka jingkmen bad ka jingieid iwei ïa iwei pat lyngba ki jingthoh shithi, ki Khristmas Cards bad kiwei de ki rukom thoh shithi Khublei Khristmas (Christmas Greeting).
Ka aiom ha kaba la kha ïa U Jisu.
ïa ki bym pat long Khristan haba ki ïoh sngew shaphang ka kyrteng Jisu kala nang pynpuson ïa ki.
Uei sha U ne U Jisu? Haba da ki spah klur ngut ki briew ki burom bad mane artad ïa U?.
U Jisu U long ka History bad katkum ka History ki briew ki tip bha ba U Jisu u dei uei bad ban tip khambha shaphang jong U la hap pyrkhat bun bun sien naba u don ar tylli ki History ne ki Khanatang kiba kren shaphang jong U.
Kawei ka History ka kren shaphang U Jisu kum u briew ïa uba la khan a ka briew ha ka dur briew bad u long u briew kumba long kiwei pat ki para briew.
Kawei pat ka History ka kren bad u long u Blei uba la wan longbriew ha ka dur briew kaba la pynurlong ïa ka jingthoh kaba ong, “Kawei ka Thei Sotti kan sa pun bad kan sa kha ïa u khum kan sa khot kyrteng ïa u ‘Immanuel’ kaba mut u ‘Lei-briew.
(Issaiah 7:10-16).
Shuh shuh ka jingkha ïa u Jisu ka pynurlong sa kawei ka jingthoh kaba ong, “La kha ïa u Khyllung na ka bynta jong ngi bad la ai hangi ïa u khun" (Issaiah 9:6).
Kum U Blei u lah ban pynim ïa u briew khlem da donkam ban wan long briew.
Ka la biang tang shi kyntien Ko briew to lait im U Khun bynriew u la laitim.
U Briew u la ban kylli ïalade haba u Blei u don kat kane ka bor balei pat kein ba u dei ban phah ïa la u Khun Jisu ban wan long briew sha kane ka pyrthei:? Ban tip shaphang ka saiñdur ka jong U Blei ka long kaba eh bad kaba ym lah ban shemphang.
Ki nongtih ki ong “ïa ka um katba nangtih ka nang kylla wah bah".
Kumta ban tih shaphang ka jingwan long briew U Jisu katba nangtih ka nang kylla wah bah.
La katta ruh briew ha ka jingïohi byrngut byrnget jong u, u ngeit ba ka jingwan long briew jong U Jisu ka long ba U Blei u kwah ba ki briew kin pdiang ïa U kum U Blei bad Nongpynim jong ki khlem da pynbor.
Na ka bynta kito ki bym ngeit ba u Jisu u long u Blei, u nongpynim bad u ksiang jong ki, ka sngi Khristmas lane ka sngi kha jong u kam don jingmut eiei.
La katta ruh ka ïarap ïa ki ban pyrkhat ba shisien ba la poi ka por Khristmas u snem uba dap da ka jingkmen jingsuk lane uba dap da ka jingsngewsih sngewdiaw bad jam sha uwei pat u snem ba thymmai u snem ha uba ki khmieh lynti ba un kham bha ban ïa u snem barim.
Wat lada kim ngeit ba u Jisu u dei u khum jong u Blei uba la wan long briew sha kane ka pyrthei ban pynim ïa ki briew, la katta ruh ki ïakmen lang ki ïa sngewbha lang ha ka aiom Khristmas da kaba ñiew burom ba u Jisu udei u Prophet bad u nonghikai uba khraw tam uba la kha sha kane ka pyrthei.
Ka aiom Khristmas ka dei ruh ka aiom kaba kmen ha kaba ki briew ki sngewtynnad ha ka rwai ka siaw, ka put ka tem bad ka shad ka kmen kum ka shad Carol bad kiwei de ki rukom leh kmen.
Lah ruh ban ïohi kum ha kane ka por don ki briew namar ba ki kmen ka ïalam sha duh u pud ka buaid ka tanglang, kaba ha ka jingshisha ka aiom Khristmas ka long ka aiom Khristmas ka long ka aiom ban mane Blei bad pdiang ïa u Jisu ha la ka dohnud ym ka aiom ha ka buaid ka tanglang.
ïa ka jingrakhe Khristmas ym da paw shai ym da paw shai ha ka jingthoh jingtar naduh ka snem aiu ba la rakhe ïa ka hapoh ka Balang Khristan, hynrei kumba paw na ki katto katne ki nongthoh bad na ka kot (The Great Catholic Festival) la ong ba ka jingrakhe Khristmas ka la sdang malu mala ha kaba sdang jong ka snem 386 bad 388 ha ka nongbah Antioch da u lyngdoh sohblei u John Chrysostom la katta ruh ïa ka jingrakhe Khristmas kum ba long mynta ka la sdang na ka snem 1223, ha kaba u Francis Assisi, ula pynlong ïa ka Knia Mass shiteng synïa(A Mid Night Mass) ha ri Italy.
Ka sngi Khristmas ba mynta ka snem 2023, ka long ka jingrakhe Khristmas kaba kyrpang namar ka jingdap 800 snem ka jingrakhe ïa ka Shongoid Khristmas, ka Shongoid ha kaba la kha ïa U Jisu.
Ka Balang Khristan ka la wan sha kine ki lum ba kyntang ki Blei (lum Khasi Jaiñtia) kam pat da slem eh.
Ka jingrakhe Khristmas nyngkong ha kine ki lum la rakhe ha ka snem 1844 ha Cherrapunji da ki Welsh Methodist Calvinist Missionary.
La nangpynkhraw shuh shuh ïa kane ka jingrakhe Khristmas da ka jingwanpoi ka Balang Catholic ha ka snem 1890 bad kiwei de ki kynhun Balang Khristan.
ïa ki Khristan ki tip ba ka jingrakhe Khristmas ka dei ka jingrakhe kynmaw sngi kha ïa ka jingwan long briew jong u Jisu, kumta la ngeit ba ki Khristan lyngba kane ka jingrakhe Khristmas kin pynleit jingmut ha kiei kiei kiba bha da kaba pynthymmai bad pynïasoh ïalade bad u Jisu da ka jingdon akor da ka jingdon burom ym da ki nuksa kba sniew khnang ba ka sngi Khristmas kan long da shisha kaba suk kaba kmen ha la marwei shimet, ha la ïing ha la sem, ha Balang bad ha ka imlang ka sahlang.
Jowai, Nohprah 22: Ha ka janmiet sngi Thohdieng ha ka por kumba 2:45 baje eiei kawei ka jingjia aksident ka la jia ha shnong Sabah-Muswang ha ka surokbah NH-6 bad ha kane ka jingjia ar ngut ki briew ki la mynsaw jur.
Kane ka la jia ha kaba kawei ka trok Shaktiman ka la leit ban tynrah ïa ki ar tylli ki kali kiba kynthup ïa ka Manindra Bolero (Pick Up) kaba don ïa u registration number ML 11 8143 bad ia ka Alto kaba don ïa u registration number WB 02U 7458.
Ki ar ngut kiba mynsaw ki dei kiba shong hapoh ka kali Bolero kiba kynthup ïa u Mikel Dkhar na ka shnong Thangskai, East Jaiñtia Hills District bad ka Rilangnga Sayoo na ka shnong Mulieh Raliang, West Jaiñtia Hills District.
Katba kiba shong ha ka kali Alto pat ki la shu mynsaw malu mala.
Ïa kiba mynsaw jur la pynkit sha Wood Land Hospital, Jowai ha Sabahmuswang ban ïoh jingsumar.
Shillong, Nohprah, 23: Ka KSU Mawlai Nonglum Unit ha ka sngi Saitjaiñ ka la noh synniang da ki duli Godrej buh tiar, lai phew tylli ki nep syaid bad saw tylli ki doormat sha kawei ka jaka ri ïa ki khunlung kaba don ha ka shnong mawlai Nonglum kum shi bynta ka jingrakhe ïa ka Christmas.
Ha ka jingaiti ïa kine ki tiar sha ka President jong ka Seng Kynthei Mawlai Nonglum ka Kong Mitimai Basaïawmoit la lamkhmat da u President ka KSU Mawlai Circle u samla Biangbor Paliar bad u President jong ka KSU Nonglum Unit Samla Wanstep Dkhar, u General Secretary u samla Edie Malngiang lem bad u General secretary jong ka KSU Nonglum Unit u samla Franky Lamin bad kiwei pat ki dkhot jong ka seng.
Ka Kong Mitimai Basaïamoit ka la ïathuh ba kane ka Creche ba la seng da ka Seng Kynthei ka la kynjoh mynta la 34 snem bad ka la batai ruh ïa ka jingthmu ba la buh ïa kane ka jaka ri bad sumar ïa ki khunlung kaba don 30 tylli ki jingthiah.
Ka la ong ruh ba ka jingdon jong kane ka Creche ka long ban ïarap ïa kito ki longkmie kiba kit khunrei kiba shu im kamai jakpoh da kaba leit trei bylla bad ki don ruh katto katne ngut kiba dei ki nongtrei sorkar kiba phah ri bad sumar ïa ki khun ki kti jong ki ha kane ka Creche.
Ka la pyntip ruh ba ka dor ba ka Seng Kynthei ki shim ka long kaba rit bha haba ïanujor bad kiwei kiwei pat ki Creche, namarba ka jingthmu jong ka Seng Kynthei ka long ban shim ïa ka dork aba duna khnang ban kyrshan lem ïa ki para longkmie kiba donkam ïa ka jingïarap.
Ka Kong Mitimai ka la ai khublei kyrpang ïa ka KSU Nonglum unit bad bad ïa ka KSU Mawlai circle kiba don ka mynsiem ban noh synñiang lem sha kane ka Creche kaba dang donkam ïa ki lad jingïarap.
U President jong ka KSU Mawlai Circle u samla Biangbor Paliar haba kren ha kane ka sngi, u la pyrto ïa ki kam ba radbah kiba ka Seng Kynthei Mawlai Nonglum ka la leh bad ïohi jngai naduh 34 snem mynshwa ban shim ïa ka sienjam ban seng ïa ka Creche da ka jingthmu kaba bha ban ïarap ïa ki paralongkmie kiba donkam ïa ka jingïarap khamtam ha ki por ba ki leit sha ki jaka trei jaka ktah bad ki kam ka jong ki.
U la ai ka jingïaroh ruh ïa ki longkmie kiba trei bad kiba sumar ïa ki khunlung ha kane ka Creche watla ki don la ka ing ka sem lajong hynrei ki la len ïalade ban peit ban khmih bad sumar ïa ki khunlung naduh ka khuid ka suba bad ka koit ka khiah jong ki khunlung.
Kane ka jingshimkhia jong phi ka pyni shisha ba phi la long kum kita ki kmie ki baar jong baroh ki khunlung kiba wan ban pynsah ha ka Creche jong phi, la ong u President ka seng.
Ha shwa ba yn sa kut noh ka program ka la don ka jingïa ot cake lang hapdeng ki nongkitkam jong ka KSU bad Sengkynthei kum shi bynta ban ïa rakhe ïa ka advance christmas.
Nongpoh, Nohprah 23: Ka kynhun jong ki nongñiah thuk thuk ha ka jylla ba la tip kum ka The Ultimate Legend Bikers Association (TULBA) Eastern Zone mynta ka sngi ka la pynlong da ka jingrakhe lehkmen bad ki riew tymmen ha ka shnong Umden Arka shuwa ban pdiang ïa ka Khristmas ka sngi ka jingwan longbriew jong u khyllung Jisu sha kane ka sla pyrthei.
Ha katei ka jingrakhe lehkmen khristmas la wan ruh ban donlang da u Bah Cornelius Laloo uwei na ki nongthoh khubor ba la kham rangbah na Ri-Bhoi, u Bah Robert June Kharjahrin u nongïalam barim ka HYC ba dei ruh u kyrtong ban aireng ïa ka elekshon MP ha ka jylla, Samla Samuel Kurbah President ka TULBA Eastern Zone, Samla Tyngshaiñ Makri President HYC Bhoirymbong, Samla Isynei Hinge Working President ka TULBA bad kiwei kiwei ki riew rangbah bad ki nongïalam shnong.
Na ka liang ka seng TULBA ha katei ka sngi ka la ïoh ruh ban sam da ki jaiñ syaid sha ki riew tymmen ha katei ka shnong bad kumjuh ruh ban ïa ot cake kum ka jinglehkmen khristmas.
Haba kren ha katei ka sngi na ka liang u Bah Cornelius Laloo bad u Bah Robert June Kharjahrin ki la ai khublei ïa ka seng TULBA kaba la shim ïa ka sienjam ban pynlong kum katei ka jinglehkmen khristmas bad ki riew tymmen kaba dei ruh kawei na ka seng treimon sngewbha kaba ju don bynta shibun ki kam noh synñiang sha ka imlang ka sahlang da ka jingkyrmen skhem ruh ba kin dang lah ban bteng bad shakri ha ka kam ba bha kaba ki trei ryngkat ka kyrkhu kyrdoh ba kane ka khristmas kan wanrah ka jingkmen ha ka met bad ka mynsiem bad u snem thymmai ba suk ba kmen ïa ki paidbah ha ka jylla baroh kawei.
Shillong, Naiwieng 02 : Ka Myntri ka tnat ka koit ka khiah ka Kong Ampareen Lyngdoh ka la iathuh ba ki don 7 tylli ki Company kiba la wan shakhmat ban thep Tender naka bynta ban ïoh pynïaid ïa ki kali kit nongpang 108 Emergency Service hapoh Meghalaya.
Haba kren sha ki lad pathai khubor ka kong Ampareen ka la ïathuh ba haka 31 tarik u Nailar, ki nongtrei 108 ki la wan kynduh ban buddien halor ka jingthmu ban pynïaid da ka Company thymmai ïaka 108 Emergency Service hapoh ka Jylla bad haka jingïalang kila pynpaw ba ka sorkar kadei ban pynthikna ban ïada ïaki nongtrei.
“Haka jingïakynduh bad ki nongtrei 108, kila pynpaw bad kila kyntu ïaka sorkar Jylla ba kano kano ka Company kaba wan shimti ban pynïaid ïaka 108 Emergency Service hapoh Meghalaya, ka dei ban ïada ïa ka hok ki nongtrei bad ka dei ruh ban khmih ruh ïaka bha ka miat jong ki" la ong ka Kong Ampareen.
Haba kylli halor ka jingïaid lynti ban ïoh da ka Company thymmai ban pynïaid ïaka 108 Emergency Service hapoh Meghalaya, ka Kong Ampareen kala ong “Haka jingshisha ka tnat ka koit ka khiah ka kyrmen ban pyndep ïa ka jingthep Tender mynta ka sngi hynrei ki don katto katne ki Company kiba la pan por biang ban bishar ïaki jingdonkam".
“Baroh ki Company kiba thep ïaka Tender naka bynta ban ïoh pynïaid ïaka 108 Emergency Service hapoh Meghalaya, ki kular ban kyntiew ïaka tulop man u snem, ban siew Insurance, ban siew lada ki nongtrei kin ngat haka aksident, ban siew ka bai sumar lada ki ïoh pang" kala ong,Nalor kane ka Myntri ka tnat ka koit ka khiah ka pyntip ba ki nongtrei ki donkam ban leh ïaki Test ban ïohi ïaki sap ba ki don bad hadien kane yn sa lah ban thepkam ïaki katkum ki sap bad ka jingkot bor ban trei ha ki tnat bapher bapher jong ka 108 Emergency Service.
Shillong, Naiwieng, 02 : U Myntri ka tnat Public Health Engineering (PHE) u Marcuise N.
Marak ha ka sngi Baar ula pynshai ba ka tnat PHE ka sam da ka umbam umdih kaba khuid sha ki paidbah nongshong shnong jong ka jylla.
Katkum ka jingong jong u, ka tnat ka dang ïakren bad ka Sorkar ha kaba ïadei bad ka jingaiti ïa ka jingkitkhlieh sha ka tnat na ka bynta ban sam ïa ka umbam umdih ha ka Jylla.
“Ngi dang wadlad bad ngi la tyrwa ïa kane (ban aiti ïa ka kam sam um) na ka tnat PHE hynrei ngi dang ïai ap, ong u Marak ha ka jingïakren bad ki lad pathai khubor.
Haba pynpaw ba kane kan dei ka lynti kaba bha tam ban pynthikna ba ka jingsam ïa ka umbam umdih sha ki paidbah kan long kaba khuid ba suba, u Myntri u la ong, “ïa mynta ka jingsam ïa ka umbam umdih la leh da ka Municipal Board ïa kaba kim don jingeh eiei kumno ban pyrkhat nangno yn ïoh ïa ka um, namarkata, lada ka jingsam ïa ka um yn ai lyngba ka tnat PHE yn sa lah ban kham pynjanai shuh shuh.
"Kane ka jingkren jong u, ka long halor ka kaiphod ba la lum nongmuna ïa ka um na ki 44 tylli ki shnong jong ka sor Shillong ha kaba la lap ba kim long kiba ‘bit’ ban dih, katkum ka Food Safety and Standards Authority of India (FSSAI) Standards.
Ïa ka kaiphod jong ka State Food Testing Laboratory Commissionerate of Food Safety, Pasteur Hills, Shillong la aiti da ka Federation of Khasi Jaintia and Garo People (FKJGP) sha u Myntri Rangbah ka Jylla u Conrad K.
Sangma ha ka 3 tarik mynta u bnai ba un tuklar mardor halor kane kam bad ban shim ruh ïa ki lad ki lynti.
Haba kylli, u Marak u la ong, “u Chief Engineer u la dep ai ka jingpynshai halor kane ka kam.
Hynrei, nga kwah ban pynshai ba manla ka sngi ka tnat PHE shwa ban sam ïa ka umbam umdih ha sor Shillong, ngi ju leh shwa ïa ka test ha Mawphlang Treatment Plant.
Ngi tan ïa ka um na wah Umiew, ngi pynkhuid pat ïa ka um ha Mawphlang Treatment Plant bad nangne ngi pynpoi ïa ka um ha ka Top u ha 6 Mer shiteng bad nangne ka don sa kawei ka top um ha 4 Mer kaba ngi pynpoi ïa ka um sha ki top um jong ka Municipal bad sha kiwei kiwei ki top um hapoh ka nongbah.
Namarkata, ka um kaba la sam da ka tnat PHE ka long kaba khuid bad kaba long ruh ban dih ban bam.
"U la ong ba um don jingtip eiei halor ka jingshisha na ka jinglum nongnuma ïa ka um ba la leh da ka FKJGP bad hangno la phah ban leh test.
“Hynrei, na ka bynta ban pynhun ïa ki paidbah, ngi la sam ïa ka um kaba khuid sha ki paidbah ka sor Shillong bad lada lap ïa kino kino ki top um jong ka tnat PHE ba ki jaboh lane kim long ban dih ngi shu phah pynkhuid hynrei haduh mynta ka um kaba ngi sam ka dei kaba khuid ban dih," u la ong.
Shillong, Naiwieng 02: Ka Seng Samla Kher Ramsongkatonor, Shella ha ka 01 tarik u Naiwieng 2023 ka la rakhe ïa ka lyngkhuh sngi khlad ba 64 u kpa ka District Council u Rev JJM Nichols Roy ha ka shnong Kher Ramsongkatonor kaba dei ka shnong trai ba la kha bad ba u Rev JJM Nichols Roy u la heh la san.
Ïa kane ka sngi kynmaw burom la sdang ïa ka programme da ka jingbuh syntiew ha u mot sah jingkynmaw ïa u Bah Joy ha Jasir Shella hapoh ka jingïalam jong U President ka Seng Samla Kher Ramsongkatonor U Samla Mac Donald Pahsyntiew ha ryngkat ka jingdon lang ki nongkit kam bad ki dkhot jong ka Seng Samla.
Nangta la pynbud sa da ka Programme kyrpang ka Seminar halor ka phang “Ka jingim bad Ka jingtrei I Rev.
J.
J.
M.
Nichols Roy" ïa ka ba la ai da u Dr.
S.
Kharsyiemlieh u Nongbishar ba la shongthait jong ka District Council Court.
Ïa Ka Seminar ha kane ka sngi la pynïaid da I Secertary ka Dorbar Kher Ramsongkatonor Shri.
Consolarlang Swett, la ïoh ïa ka jingkren pdiang bad kren lyngkot na i General Secretary jong ka Seng Samla Kher Ramsongkatonor u samla Wanteidor Rajee.
Ki kynrem ki lyndan kiba la ïa don ryngkat ha kane ka sngi ki long u Bah H.
Syiem Deputy Secretary ka KHADC, u Bah B.
Kharbamon Superintendent KHADC nangta U Acting Wahadadar jong ka Shella Confederacy u Komen Laitmon bad la pynshngaiñ da ka jingïasynran lang ki Riew Rangbah, ki Secretary Kher, ki Member jong ka Dorbar Shnong Shella ryngkat u Secretary jong ka Dorbar Shnong Shella Bah Tobias Tiewdop, nangta u Bah Kit Suting Project Manager SPVS ha ka jingdon lang ki khynnah skul na RKM Secondary School Shella, bad kumjuh ruh ki riew paidbah.
Ki Nongkren ha kane ka sngi ki la pynkynmaw ïa ki kam kiba khraw ki ba u Rev.
J.
J.
M.
Nichols Roy u la leh na ka bynta ka Jaidbynriew Khasi bad ki rit paid hapoh ka Ri India, kiba la ai ïa ka jingkren lyngkot ha kane ka sngi ki long i Bah R.
L.
Roy, u Bah T.
Youthborne Ex-Headman, Bah Tobias Tiewdopt Secretary Dorbar Shnong Shella, u Bah Komen Laitmon Acting Wahadadar, u Bah Banrilang Kharbamon Superintendent KHADC, u Bah H.
Syiem Deputy Secretary ka Excutive Committee KHADC.
U Dr.
S.
Kharsyiemlieh ha ba ai ïa ka jingkren halor ka phang “Ka Jingim bad ka Jingtrei I Rev J.
J.
M.
Nichols Roy" u la pynkynmaw ba kumno U Blei U la sei kyrpang ïa u Bah Joy na ka bynta ban long u nongïada ïa ka jaidbynriew, u la ïathuh ïa ki kam kiba khraw kiba une u Riew Khraw u la leh kiba long shisha ka jingkyrkhu ym tang ïa ka Jaidbynriew rit paid hynrei ia kiwei ruh ki jaidbynriew rit paid kiba don ha ka thaiñ North East.
“Ka jingïohi jngai jong u Bah Joy ka long shisha ka jingkyrkhu kaba khraw tam ia ka jaitbynriew Khasi jongngi," u la ongShuh shuh u la kyntu bad ai mynsiem ïa ka Seng Samla ban sei ïa ki nongialam khamtam eh napoh shnong Shella kiba long kum u Bah Joy.
La ïoh ruh ïa ka jing kren ai khublei na uVice President jong ka Seng Samla Kher Ramsongkatonor u samla Specialson Sarubai.
Shillong, Naiwieng, 02: Ki dkhot jong ka RBYWO ha ka sngi Palei ki la leit ban khang khyrdep ïa ki ophis triekam jong ka Sorkar Pdeng kiba don ha them Ri Bhoi namarba ki plie ïa ka ophis ha ka sngi lehniam Shad Pomblang, Nongkrem.
Ki dkhot ka seng hapoh ka jingïalam jong u General Secretary u Bah Kenny Nongrum ki la dawa ïa ki bor ba dei peit bad ïa ki ophisar jong kine ki shlem treikam ka Sorkar Pdeng ba kin burom ïa ka sngi kyrpang jong ka jaidbynriew.
Ha kane ka sngi, ki dkhot jong ka KSU ki la leit ban phah khang khyrdep ïa ki shlem treikam jong ki Bank ha Shillong bad ha them Ribhoi kiba la plie bad kynnoh ruh kane ka jingleh jong ki Bank ka ju jia manla ka por ha kaba la plie khnang ïa ki shlem treikam ha ki sngi shuti kyrpang jong ka jylla.
Khliehriat, Naiwieng, 02: Ki paidbah jong ka East Jaiñtia Hills District, kim lah shuh ban sngewthuh bad ki don mynta hapdeng ka umdum namar ka jingleh mynthi bad leh kuman jong ka Sorkar bad ka National Highway Authority of India (NHAI) ki bym shimkhia eiei ruh ban maramot ïa ka surok National Highway-6 kaba la jot la pra bad kaba la buh jingeh haduh katta katta ïa ki paidbah ym tang kiba leit ka wan hynrei wat ïa kiba shong ïing bad shong dukan harud surok ruh ki mad jingeh.
Ym lah ban len ba wat ha Khliehriat ruh kaba dei ka District Head Quarter jong ka East Jaiñtia Hills District haba peit ïa ka surok la i thik kum ka surok khlaw kaba la dap sa tang ka khyndew pum pum kaba la buh jingma haduh katta katta wat ïa ka koit ka khiah jong ki paidbah ruh kiba hap ban ring mynsiem ïa u pum pum manla ka sngi khamtam kito kiba shong dukan harud surok khñium haduh katta katta.
Ha ka thaiñ Narpuh baroh kawei, la ong ba kiba bun ki dukan ki hap ban khang wat ïa ka jingkhang ruh namar ka jingjur palat ka jingher jong u pum pum na ka jingjot jng ka surok uba la rung wat sha ki thliew ïing jong ki briew bad sha ki dukan die ja bad die sha.
Ki paidbah ki la ud haduh katta katta ba u pumpum u la rung wat shaduh u khiew ja bad na kata ka daw kiba bun ki dukan die ja bad die sha ki hap ban khang ïa ki jingkhang watla ka dei ka dukan ruh.
Haba pynpaw ïa ka jingsngewkhia ïa kane ka jingim syrtok, ki paidbah ki la ong, “ka Sorkar bad ka NHAI ka la lehbeiñ shaba palat ïa ngi ki paidbah ka East Jaiñtia Hills District.
"Ki sengbhalang, ki paidbah kiba na ka thaiñ Narpuh bad na ka thaiñ Khliehriat, ki la pynlong da ki jingïakhih paidbah ban pynsngew sha ka Sorkar bad sha ka NHAI ïa ka jingeh ba ki ïakynduh ha ka leit ka wan na ka daw ka jing sniew shaba palat liam jong ka surokbah National Highway.
Ka Khasi Students Union (KSU) Narpuh Circle la bun-bun bnai ka ladep ruh ban khang tala wat ïa ka Toll Plaza ne ka jaka khrong khajna jong ka NHAI kaba don ha Lumshnong hynrei watla katta ruh ka Sorkar bad ka NHAI ki dang leh kyllut, leh mynthi bad khlem pyrkhat ei ei ruh ïa ka jingeh jong ki paidbah.
Namar ka jingsniew jong ka surok, ka wanrah ruh ïa ka jingdheng kali ba khah khah ha kiba bun ki bynta ha surok ha East Jaiñtia Hills District, ka buh jingma ruh ïa kiba ñiah kali, kiba shong kali bad kiba ïaid ha lynti.
Ki paidbah ki la mad ïa ka jingjyrsieh ba jur bha khamtam ha ka por slap bad ha ka por ba rang ka bneng ki hap ban ring mynsiem da u pum pum khyndew ba shyrkhei.
Shillong, Naiwieng 2 : Ka sorkar jylla kam pat shim rai halor ka “Show Cause Notice" ne ka jingpan jubab jingpynshai na ki 10 ngut ki Superintendent of Police (SP) bad 18 ngut ki Inspector of Police halor ka jingbym lah satia jongki ban khanglad ïa ka jingtih bad khaïi dewiong beaiñ hapoh ka jylla.
“ Ym pat don kano kano ruh ka rai halor katei ka show cause notice kaba la phah sha kitei ki pulit ophisar bad ym pat don kano kano ka jingpynsaja ïa ki ruh da ki bor ba dei peit" ïathuh u Justice (Rtd) u Brojendra Prasad Katakey ha ka kaiphod ba khathynniew kaba u la phah sha ka ïing bishar High Court jongka jylla ha ka 22 Nailur 2023.
Ka ïing Bishar High Court da kaba shim khia ïa ka kaiphod ba la wanrah hakhmat jongka, ka la pynmih ïa ka hukum ha ka 27 tarik Jylliew 2023 ban thung jingtohkit ban lap ïa ki briew kiba ïadon kti ha kine ki kam tih bad khaïi dewiong beaiñ bad kaei kaba ki bor ba dei peit ïa ka synshar khadar ki leh khamtam ki bor pulit.
Dei hadien kane ba u Director General of Police (DGP u la ai ïa kane ka show cause notice ne pan jubab jingpynshai na ki 10 ngut ki SP ba ki dei ban jubab hapoh ka 24 kynta balei ba kim lah ban teh lakam ïa ka jingtih bad khaïi dewiong beaiñ ha ka jylla.
Kine ki shiphew ngut ki SP ki kynthup ïa u bah Sylvester Nongtnger (East Khasi Hills), Siddhart Kumar Ambedkar (East Garo Hills), Jagpal Singh Dhanoa (East Jaintia Hills), Shailendra Bamaniya (North Garo Hills), Giri Prasad (Ri Bhoi), Maxwell B Syiem (Eastern West Khasi Hills), GD Kharwanlang (South West Khasi Hills), AT Sangma (South Garo Hills), C Syrti (West Jaintia Hills) bad BD Marak (West Khasi Hills).
Kat kum ka notice kaba la ai kata 16 tarik Jymmang da u Chief Secretary ka jyla la pynpaw ka jingsngew bitar halor ka jingbym lah ki SP jong ki district ba ki surok bah ki ïaid bad kito ki district kiba don ki par dewiong balei ba kim lah ban tehlakam ïa kane ka jingtih bad khaïi dewiong beaiñ kaba long ka jingpynkheiñ ïa ka hukum jongka ïing bishar Supreme Cort , ka NGT bad ka High Court jongka jylla.
Kine ki ïing bishar ki la bthah ba dei ban peitngor bad kem ïa ki trok kiba kit dewiong beaiñ bad kumjuh ruh ban khang ïa ka jingtih dewiong beaiñ hynrei kane ka bteng beit kumba la kdew da ka kaiphod kaba khadlai jong u Justice Katakey ba la ai sha ka ïing bishar.
Kat kum ka jingpan jubab jingpynshai ka long “Balei ym lah ban ai jingpynshitom ïaphi kat kum ki kyndon aiñ na ka bynta kane ka jingbym lah jong phi ban khanglad ïa kane ka jingtih bad khaïi dewiong beaiñ.
Lada ym lah ban ai ka jubab halor kane ka notice yn sa pynshitom ïa phi pat kum ki kyndon aiñ jong ki tnad sorkar".
UDGP u la pan ruh ïa ka jubab jingpynshai na ki 18 ngut ki Inspector kiba kynthup CD Shira (Resubelpara & Bajengdoba PS, NGH), S Wanshnong (Lumdiengjri PS, EKH), B Marbaniang (Diengpasoh PS, EKH), P Lamare (Mawlai PS, EKH), P Baida (Khanapara PS, Ri Bhoi), N Wahlang (Nongpoh PS, Ri Bhoi), MR Marak (Umiam PS, Ri Bhoi), DSR Lakiang (Nongpoh), S Baraily (Umiam), RM Sangma (Rongjeng, EGH), SA Sangma (Williamnagar, EGH), M Koch (Baghmara, SGH), S Kharjana (Mairang, EWKH), BR Marak (Amlarem, WJH), WP Nongtdu (Khliehriat PS, EJH), M Ch Sangma (Lumshnong PS, EJH) bad GK Sangma (OC jongka Nongstoin PS, WKH).
Ha ka jingshisha lai ngut ki Pulit Ophisar kiba peit ïa ka Shallang Police Station kiba ha ka kyrdan Sub Inspector ki la shah sospon na ka kam ha ka 2 tarik Rymphang 2023 bad weng pat ïa ka sospon ha ka 11 tarik Jymmang 2023.
Kine ki long SI Pearl Talang, SI H Kurbah bad SI Emboklang Sungoh kine ki dei kiba peit ïa ka Shallang PS ha la ka jong ka jongka por.
Ha ka kaiphod u Justice Katakey u la banjur ba dei ban shim rai kloi ka sorkar halor kane ka show cause notice bad ai jingpynsaja ïa kiba donkti.
U la ai jingmut ba donkam ruh ban ai jingpynshitom ïa u UBSI Krishna Pawdal uba dei peit ïa ka Shallang PS hi.
U la pynpaw ruh ha ka kaipod ba u AIGP ka tnad pulit uba don lang ha ka jingïalang ha ka 8.
9.
2023 u la tip ba la dep bthah ba dei ban ithuh ïa baroh ki briew kiba donkti ha kine ki kam tih bad khaïi dewiong beaiñ, kiba pynïeng beaiñ ïa ki coke factory bad dei ban leh ei ei halor jongki kat kum ki kyndon aiñ.
Ka ri Khasi la ju tip ïa ka kum ka ri tip briew tip blei bad ka jaidbynreiw Khasi ka dang dei ka jaidbynriew kaba ïoh suk tam ha ba ïa nujor bad kiwei pat ki jaidbynriew hapoh ka ri India wat ha kane ka thain shatei lam mihngi.
Ka jaidbynriew ka don ha kata ka jaka ne ka khyndew ka shyiap kaba lah ban ong kaba itynnad kaba kaba khhring ïa kiba bun kiwei pat ki jaidbynriew.
Dei namar kata ka daw la ïohi ba shibun ki briew kiba na bar ha ba la poi ban ïuh kjat hapoh u pud u sam ka ri Khasi um ju kwah shuh ban leit phai pat sha la ka jong ka jylla ne ka jong ka jaka, namar ba u shem hangne ka long shisha kum kata ka ri ka duk bad ka ngap.
Hynrei katba kiwei ki dang ïoh ban kamai bad ban roi hapoh kane ka jylla napdeng jong ngi ki Khasi pat ki dang don hi kmie ki kpa kiba im lyngkar bad kine ki kha ïa ka longïng kaba lyngkar bad kaba ym don kano kano ka jingïapher na kiwei pat ki khar kiba poh ne ki khar khrong.
Haba ïoh sngew ïa ka jingpynmih hukum ka sorkar ba ym bit ban pyntrei shitom ia ki khynnah rit kiba hapoh ka 14 snem ka rta katkum ki kyndon jong ka Juvenile Act, hynrei aiu ka sorkar ka la leh ia kiba bun kito ki khynnah surok kiba im ha kaba khar ia ki tin jot bad ki jakhlia na ki jaka theh nuit.
Lada ka khang ban pyntrei shitom ïa ki ba kin ïoh ïa la ka jong ka jingsiew balei pat ka sorkar kam shym la ïarap ia ki bad pynbiang ïa ki jingdonkam jong ki khnang ba kin lait na ka jingim kaba lyngkar bad kaba i sangsot.
Ha Shillong naduh ki thaiñ Motphran, Police Bazar, Laitumkhrah bad kiwei pat ki jaka la ïohi ba ki don ki khynnah rit kiba dei ki khasi kiba kim dei satia ba ki khrong hynrei ki ju rah ïa ki kot Book Mark bad ki ju die sha ki paidbah kiba ïaid lynti.
Kitei ki khynnah rit ki ju pynbor bad pynjubor beit ïa ki paidbah ba kin thied ïa kitei ki Bookmark ha ka dor kaba 5 haduh 10 tyngka kiba na ki dukan la ju die ha ka dor 1 tyngka iwei.
Haba ki paidbah kim treh ban thied ïa ki, kitei ki khynnah ki sdang noh da kaba kyrpad ban ïarap pisa ïa ki namar ba kim ïoh ban bam jingbam bad kane bun sien ka buh ïa ki briew ha ka jingsngewsynei ban ai ei ei ïa ki.
Ha ki jingïaid lynti ba ha surok ki khynnah kum kitei ki ngat ha shibun ki jingeh bad ki jingpynshoi wat ha ka ka rta dang 8 snem bad duna ruh.
La don napdeng jong kitei ki khynnah kiba ïoh hi ia ka lad ban pule ha ki skul step, hynrei namar ka jingeh ha ki ïng ki sem jong ki ki la hap ban mih shabar bad kaba kham sngew myllung shuh shaphang jong ki, haba ki ïathuh ba ki ïarap wat ban pyndap pisa lang bad ki kmie jong ki na ka bynta ki jingdonkam ha ïing.
Kitei ki khynnah Khasi kim bun than ha ba ïanujor bad ki khynnah dkhar kiba im ha ki tam tin jot bad plastik jot na ki dusbin.
Hynrei kaba lyngngoh ka long ba hato ym don mo mano mano ban peit ban tyngrong lem na ka bynta jong ki.
Ka Childline kawei na ka seng trei mon sngewbha ka la trei shisha ban peit ia kitei ki khynnah surok bad wallam pat ïa ki sha ka jingim kaba dei biang, hynrei namar ba ka daw jong ka jinglong jong kitei ki khynnah ka dei beit na ka jingeh kaba ha ka longïng jong ki, kitei ki khynnah ki mih bad ïai mih ban im ïa ka jingim sha ki surok paidbah.
Lada ka sorkar ka buh ïa ki kyndon ba ym dei ban pyntrei ïa kiba kum kitei ki khynnah ka dei ruh ban pynïoh ïa ka jingïarap kaba kyrpang na ka bynta jong ki bad ban teh lakam ba kim dei ban im lyngkar ha ki surok.
La ïohi ruh ba lyngba ka jingdon jong ka Reach Shillong kiba bun kitei ki jait khynnah ki la ïoh lad ban shah hikai bad ka jinglong babha ha katei ki khynnah ka la nangbsut bad mynta kim da long eh kum kito ki khynnah ha ki snem kiba kham mynshuwa.
Namar ba kan khambha shibun ïa ki khynnah ban ïoh ïa ki kam ba ki briew kin siew ia ki bad kumne ki ioh ruh ban hikai ia ki kam bad ynda haba ki la poi ha ka rta kaba heh kin lah ban long ki nongtrei kiba paka bad kiba janai bad ka jingim jong ki kan ym long kaba lyngkar.
Hynrei namar ba kat kum ka aiñ kitei ki khynnah kim lah ban trei hynrei ki la hap ban shu leh da kitei ki kam kaba kim banse khnang ba kin lah ban bteng ia ka jingim ba man la sngi jong ki.
Nongstoiñ, Naiwieng 4: Na ka liang ka JAC ki saw shnong kata ka Nongmisei, Nongumkap, Porthyrnang, Nongkabur bad Nongumkap ha ka sngi thohdieng, ka la aiti ïa ka dorkhas ha ka jingïakynduh ïa u SDO ka MEPDCL Mawshynrut Civil Sub-division, kumjuh ruh ban ïa kren bad ban pynkynmaw biang halor ka jingkyrpad ban pynbeit thymmai ïa ka laiñ bording ka ban sa ïaid lyngba ka Nongjri, Mawpaier, Nongmisei, Porthyrnang, Nongkabur shaduh Nongumkap.
U Bah J.
Dkhar u la pynkynmaw ba ka JAC ka la wan ban ai da ka dorkhas ha ophis treikam u SDO ha ka 26 tarik u Naitung mynta u snem halor kane kajuh ka jingkyrpad.
Ka Nongmisei lei kaba pynïasoh na Garo Hills ka shem jynjar haduh katta katta, lada ki duh light ne kiew bai lait bad ban leit siew bai lait, namar ka hap leit shaduh Nonggalbibra Civil Sub-division South Garo Hills bad nalor ba jngai sa ka jingbym sngewthuh bha ha ka ktien thylliej.
Ka JAC ka la kyrpad ïa u sahep SDO ban shimkhia kloi katba lah halor kane ka jingkyrpad, namar ki shnong kiba hap ha kine ki la sohsat bad jynjar sat halor ka jingduh light khah khah na ka jingjngai palat ka laiñ pynïaid bording barim.
Ha ka jingkren bad u sahep SDO na ka liang jong u, u la kular ban shimkhia mardor da kaba yn wan noh ban peit ne jngoh ïa kane ka jingkyrpad ha ki sngi bad ki taiew ban wan.
Nongstoiñ, Naiwieng 4: Ka jingeh kaba khraw ka ap ïa ki khynnah pule bad samla pule ka exam ka la jan, namar haduh mynta ki shnong kiba la duh Transformers ki long Mawkhlam, Siejlieh, Shohphria, Khyllem bad kiwei.
Shuh shuh la ong ba kumba 9 tylli ki shnong ha Nongstoiñ Division bad 11 hapoh Riangdo Division, ki don ki shnong kiba la duh ki transformer, kata katkum jingïathuh u EE ka MePDCL West Khasi Hills.
Na ka liang HYC West Khasi Hills District hapoh ka jingïalam u Samla Wantei Lyngdoh Secretary, ki la ïakynduh ïa u EE Kharwanlang, ha kaba u la ïathuh ba haduh mynta kim pat ïoh palat 20 tylli machine katkum ka jingdonkam.
Halor kane ka juh ka phang ka seng ka la dep ban ujor ruh sha u Deputy Commissioner ban shimkhia, ha kaba u DC ruh u la kular ban leh ïa kaba donkam, khnang ba kan ym long ka jingthut ïa ki paidbah khamtam ki khynnah skul.
Nongpoh, Naiwieng 04: Kum kawei na ka thong ban wan rah ïa ka khuid ka suba bad ruh ban hikai sha ki paidbah nongshong shnong halor ka jingkordor jong ka khuid ka suba, ki ar tylli ki Dorbar Shnong ha Nongpoh ba kynthup ïa ka Dorbar Shnong ka Shnong Mawroh bad ka Dorbar Shnong ka Shnong Pahamsyiem mynta ka sngi ki la pynlong da ka jingïapynkhuid shnong paidbah ha kitei ki ar tylli ki shnoing ba hap ha ka thaiñ Nongpoh ha Ri Bhoi District.
Haba pynlong ïa kane ka jingpynkhuid shnong la wan ban shim bynta naduh ki samla, ki longkmie bad ki longkpa kiba la pyndep ïa la ka jong ka jong ka kam ram ban pynkhuid ïa ki sawdong sawkun jong ka shnong ka thaw na ka bynta ban wan rah ïa kata ka khuid ka suba hapoh ka shnong ka thaw bad kaba dei ruh kawei na ka jingïamih paidbah ba la ju pynlong man la u snem ba kum ka shnong ka wan rah ïa ka khuid ka suba.
Shua ba ki Dorbar Shnong jong kine ki ar tylli ki Shnong kin ïa mih ban pynkhuid ïa la ka shnong ka thaw, u MLA ka Nongpoh Constiteuncy, u Bah Mayral Born Syiem ruh u la wan ban ïa don bynta na ka bynta ban ai mynsiem ïa kine ki paidbah kiba la mih paidbah ban pynkhuid shnong, ha ryngkat ka jingdon lang ki nongïalam Shnong naduh ki Rangbah Shnong, ki Secretary Shnong bad kiwei kiwei ki nongïalam Shnong.
Haba ai jingkren halor kane ka jingpynkhuid shnong, u Bah Mayral Born Syiem kum u MLA ka Nongpoh, u la ai ka jingïaroh ïa ki bor pynïaid shnong kiba la shim ïa kane ka bynta ban pynlong ïa kata ka jingpynkhuid shnong, kaba ym dei tang ban lehkhuid ha shnong ha thaw, hynrei ban ai jinghikai ruh ha ki jingmut jingpyrkhat jong ki nongshong shnong ba kin sgnewthuh ïa ka jingkordor jong ka lehkhuid leh suba ym tang ha la ïing la sem, hynrei ki dei ban lehkhuid naduh ïing shaduh shabar jong ka shnong ka thaw.
Kum u Nongmihkhmat paidbah, u la ai mynsiem ruh naduh ki nongïalam shnong bad ki paidbah nongshong shnong ba ki hap ban don ka jingïatrei lang na ka bynta ka bha ka mait bad ka khuid ka suba hapoh ka shnong ka thaw, namar donkam ban don ki kynja kyndon ba hap ban pyrkhing na ka bynta ban wan rah ïa ka khuid ka suba ha kaba bunsien lada ngi long laitlan ngim sngewthuh ïa ka kamram kaba ngi dei ban leh na ka bynta ka bha ka miat bad ka khuid ka suba hapoh ka shnong ka thaw, u la bynrap.
Khliehriat Naiwieng 4: Ki nongïalam bad ki dkhot jong ka Khasi Students Union East Jaiñtia Hills District hynnin ka sngi ki la leit ban iakynduh ïa u Deputy Commissioner ka East Jaiñtia Hills, u Abhilash Baranwal, IAS bad ki la wad jingtip ha kaba ïadei bad ka surok national highway, ki la pynpaw ruh ka jingsngew lyngoh ba ki contractor kiban pyntrei ïa ka surok haduh katta ruh kim pat sdang ïa ka kam ban maramot ïa ka surok.
Ka jingsngew lyngoh jong ka seng ka dei namar ba na ka liang u Deputy Commissioner, u la iathuh ba ki la don kiwei pat ki company shimet kiba la shim contract ban maramot bad ban siang rong ïa kane ka surok NH-6 kawei ka company ka la shim naduh Malidor haduh Sonapyrdi bad ka kawei pat na Sonapyrdi haduh Khliehriat, halor kane ka seng ka sngew lyngngoh ba haduh mynta ruh ki contractor kim pat sdang ïa ka kam.
Na ka liang ka seng ka pynrem jur ïa ka sorkar MDA 2 ba la lam khmat da u Conrad Sangma bad pynrem jur ruh ïa ka jingleh ka NHAI namar ka jingleh bym salia ha kaba iadei bad ka jingeh ba ki paidbah ki iakynduh ha ka leit ka wan na ka daw ka jingnsiew palat kane ka surok national highway ha East Jaiñtia Hills District bad ong ruh ba kane ka paw ba ka sorkar bad ka NHAI ka la leh beiñ ïa ki paidbahHa kajuh ka por ka KSU East Jaiñtia Hills District ka pynrem jur ruh ïa ki ar ngut ki nongmihkhmat kiba napoh ka district, u bah Kyrmen Shylla bad ka kong Santa Mary Shylla namar ka jingbym lah jong ki ban pynbor ïa ka sorkar ban phai khmat lem ban peit lem ïa ka bha ka miat, ïa ka koit ka khiah jong ki paidbah jong ki kiba dei ki nongshong shnong jong ka East Jaiñtia Hills District.
Ka seng ka kynthoh jur ruh da kaba ong “Hangne ka paw shai ka jingbymler ki nongmihkhmat, kiba jur ka jingbamsap, ai ba u paidbah hi un jubab ïa kane ka jingshah lehbeiñ, ko sorkar, ki paidbah ki dang im kim pat iap, ka sorkar ka kwah da ka jingiakhih imat ban pei ki shkor"Ka KSU east Jaiñtia Hills District ka la pynpaw ruh ka jingsngew khiah namar ka jingjur palat ka khyndew pum pum kaba mih namar ka jingsniew palat ka surok, ki paidbah kiba naduh Tuber Shohshrieh, Khliehriat ter ter shaduh Malidor ki la mad ïa ka jingpum pum khyndew kaba shyrkhei bad ong ruh ba kane ka pum pum khyndew ka buh jingma ïa ka koit ka khiah jong ki paidbah khamtam ki khynnah skul kiba dang rit bad kiba la san kiba iaid ha rud surok kiba mad ïa kane ka jingpum pum khyndew ba i shyrkhei.
Nongpoh, Naiwieng 04: Ban bteng ïa ka jingshakri ba pura na ka bynta ka bha ka miat ki paidbah ka dong Ri Bhoi kum kata ka seng kaba thymmai ba la suit la shor halor ki nongrim bapher bapher bad na ka bynta ba pynkhlaiñ ïa ka jingshakri kane ka seng ka la pynlong da ka jingïalang ban bam smai jong baroh ki nongïalam ha ka jingïalang.
U Samla Jason Lennox Nongrum kum u President ba pura kane ka seng.
Ïa kane ka jingïalang pynbam smai ïa ki nongïalam ba pura jong kane ka seng la pynlong ha District Library Auditorium Hall, Nongpoh, ha kaba ha ka jingïalang u Samla Jason Lennox Nongrum kum u President ryngkat kiwei ki nongïalam ki la shim ïa ka jingsumar na ka bynta ban shim ïa kata ka lyngkor nongïalam ban ïalam ïa kane ka seng na ka bynta ban ai ka jingshakri ïa ki paidbah ka Ri Bhoi District katkum ka thong jong kane ka seng ba la suit la shor halor shibun ki nongrim ban shakri sha u paidbah.
Ha kane ka jingïalang bam smai ki nongïalam kane ka seng la wan ruh ban ai mynsiem da u Rev.
Precious S Tmung, u President ka Ri Bhoi Dorbar, u Bah R.
B Shadap, u Chairman ka Umsning Town Dorbar, u Bah Rocky Kylla, u Bah Plus Syiem, u Bah R.
R Kynsai Makdoh, u Bah Najim Kharmalki, u Bah C.
Wahlang kum ki riew rangbah ka Ri Bhoi bad kiwei kiwei ki riew rangbah bad ki dkhot kane ka seng.
Lyngba jong kane ka sngi ba ki nongïalam ka Ri Bhoi People’s Council ki la shim ïa ka jingsumar ban long kita ki nongïalam ba pura kane ka seng la ai mynsiem ruh ïa ki nongïalam ym tang da ki jingkyrmen ba don jingmut jong kitei ki nongïalam, hynrei la ai mynsiem ruh da ki jingrwai jong ki samla kiba la ai mynsiem ïa kine ki nongïalam ba kin shim shisha ïa kata ka lyngkor nongïalam na ka bynta ba ai ka jingshakri kaba bha Tam ïa ki paidbah ka Dong Ri Bhoi ba ka Ri Bhoi ka dang donkam shibun ki nongïalam kiba kloi ban ïa kren na ka bynta ban pynbit pynbiang ïa shibun ki jingsumar kiba dang duna ha kane ka District.
Ha kane ka sngi ruh, nalor ka jingkren kitei ki riew rangbah kiba la ai jingkyrshan bad ai mynsiem ïa kane ka seng ba thymmai, la ioh ruh ka jingkren da Samla Jason Lennox Nongrum u la kren ban pynpaw halor ka nongrim ka seng bad ka daw kaba la pynlong ban suit ban shor thymmai ïa kane ka seng ka dei namar ba don shibun ki daw kiba ka seng ka angnud ban trei ba ka bynta ka ïap ka im jong ki paidbah ha them Ri Bhoi.
U la pynpaw ruh da kaba ong ba ka jingmih jongka Ri Bhoi Peoples’ Council kam dei kaba ngi kwah burom ne ban ioh long nongïalam, hynrei ki don shibun ki daw ba kane ka seng ka angnud ban dang trei ba ka bynta ban wan rah ïa ka jingkylla hapoh ka them Ri Bhoi District.
Shuh shuh, u la ong ruh dang don shibun ki bynta ba ka seng ka angnud ban trei na ka bynta ki paidbah ka Ri Bhoi District, hynrei ïa mynta kim pat lah ban pynpaw pyrthei ha kaba ka seng kan dang buddien bad ka jingthmu hi ka long ym dei tang ka seng ka ban kren ïa ka eh ka shon ne ka kam ïap ka kami m jong ki paidbah ha Ri Bhoi, hynrei ka seng ka kwah ban ïa trei lang ha kaba ka donkam ïa shibun ki jingkyrshan jong ki paidbah ban pynurlong ïa kiba bun ki mat ki jura kiba ktah ïa ki paidbah ka Ri Bhoi District, u la bynrap.
Jowai, Naiwieng 04: Ka seng ki nongshet ja sngi haki skul, ïa kaba la tip kum ka All Jaiñtia Midday Meal Workers Union (AJMDMWU) hynnin ka sngi 3 tarik u Naiwieng kila pynlong ïaka jingïalang ne ka 4th Annual General Meeting ha kaba ki dkhot jong kane ka seng na ki Block bad ki District kila poi sha kane ka sngi halor jong u Lum Tiniang u Lum ba don ïa ka nam jong ka ïathuhkhana shaphang ka Syiem Latympang kaba hap hapoh ka Laskeiñ Block jong ka shnong Mowtyrshiah.
Ïa ka jingïalang ha kane ka sngi la pynïaid da ka Philoris Syngkon, President ka AJMDMWU Laskeiñ Block, haka jingdonlang u Khroo Lamsalanki Pariat, Adviser AJMDMWU uba la pynsngew khyndiat shaphang ka Syiem Latympang, u Waheh Chnong Mowtyrshiah, kumjuh na ki briew sorkar kiba dei peit ïaka skim PM Poshan hapoh ka jylla ba kynthup ïa u Asoo Suchiang naka PM Poshan Cell ka Directorate Shillong bad u O.
B.
Kurbah, Senior In-charge Consultant PM Poshan kiba la pynsngew shaphang ki skim bapher bapher.
Ha kane ka sngi la ïoh ruh ban pynsngew ïa ka rukom treikam jong ka seng da u President AJMDMWU Jaiñtia Hills samla Jery Anderson Suting, kumjuh na ka Joyciful Lypon, Secretary AJMDMWU, Jaiñtia Hills kala la pynsngew ïa ki jingkhieñ jingdiah halor ka jingïoh bad ka jingpynlut na ka bynta u snem 2021-22.
Ha ka juh ka sngi la pynskhem ïa ki nongkitkam ka seng da ka kong Banalis Syiem, President Union of Cook Cum Helper PM Poshan Meghalaya kiba kynthup ïa u Jery Anderson Suting kum u President, ka Biiola Iakai, Vice-President, ka Joyciful Lypon, General Secretary, ka Arkini Lytan, Assistant Secretary bad ka Rimika Challam kum ka Treasurer.
La pynphuh pynphieng shuh shuh ïa kane ka sngi da ki jingshad bala shim bynta lang da ki dkhot ka AJMDMWU jong ka Shangpung Unit bad na ki dkhot ka Iooksi Unit.
Shillong, Naiwieng 04 : Haduh kumba 128 ngut ki briew ki la duhei ia la ka jingim bad da ki phew ngut ki la mynsaw jur hadien ba u jumai uba jur u la wan ban lyngshop kynsan ha ki bynta phang sepngi jomg ka Jajarkot.
La ong ba katei ka jingkhynñiuh u jumai ka la jia ha ka por 11.
47 baje ei ei mynmiet jong ka sngi Thohdieng ha kaba ka jingkhlain jong u ka la poi haduh kumba 6.
4, ong ka National Seismological Centre jong ka Nepal.
Na ka liang ka German Research Centre for Geosciences ka la ong ba katei ka jingkhlain u jumai ka la hiar sha ka 5.
7 katba ka U.
S.
Geological Survey pat ka thew ha ka jingkhlain ba 5.
6.
Lah ban kdew hangne ruh ba utei u dei u jumai uba khlainbor tam naduh u snem 2015 ha kaba ki don palat 9000 ngut ki briew kiba la iap ha ki ar tylli ki jingjia khynñiuh jumai ha katei ka Ri.
Ha ka jingjia ha utei u snem baroh ki jingtei sahnam, ki temple bad ki jingteinam u barim ki la khyllem lut kaba la poi da ki lak tylli ki iing kiba la lko phum bad ka jinglut jingsep ka la kot sha ka $6 billion.
Ki bor sorkar ha katei ka ri ki ong ruh ba ki briew kiba khlad na ka daw jong utei u jumai ha kane ka sngi Thohdieng ki lah ban nang kiew namar bun ba ym pat lah ban buddien lut khamtam ha kito ki jaka ba khynñiuh nyngkong.
Ka jingdon kiba mynsaw ka lah ban poi sha ki spah ngut ruh bad ka jingdon kiba iap ka lah ban nang kiew ong ki bor sorkar na ka Jajarkot Distrik.
Shillong, Naiwieng 04 :U Myntri Sorkar Pdeng ba dei khmih ïa ki tnat Petroleum & Natural Gas bad Housing & Urban Affairs, u Hardeep Singh Puri u la ong, “Katkum ka jingïeng skhem u Myntri Rangbah Duh, u Narendra Modi na ka bynta ka thain shatei lammihngi, ka Sorkar bad ki kynhun public enterprise kum ka ONGC ki ïeng skhem ban kyntiew ïa ka jingim ha ka thain shateilammihngi.
"U la ong ïa kane ha ka prokram ba la long ha Sivasagar, Assam, hadien ba u la pliepaidbah ïa ka hospital multi-speciality ba ai jingkyrshan ka ONGC ha kane ka jaka.
Ha kane ka prokram la wan ïashim bynta lang da u Myntri Khynnah ki tnat Petroleum and Natural Gas bad Labour and Employment, u RameshwarTeli, u Chairman bad CEO, ONGC, uArun Kumar Singh, bad ruh ki ophisar na ka Sorkar Assam bad ka ONGC.
Ha ka jingai jingkren jong u, u Myntri u la ong ba ki jingdon jingem katkum ka juk mynta bad ki tiar ai jingsumar jong ka Siu-Ka-Pha hospital ki long kiwei na kiba bha tam ha ka ri bad ba kane kan ai jingïarap bha ïa ki briew jong ka Upper Assam, bad ruh ki briew na ki jylla ba marjan kum ka Nagaland, Mizoram bad Arunachal Pradesh.
Ha kine ki snem ban wan, la antad ba ka Siu-Ka-Pha hospital kan ai jingsumar ia kumba 1 lak ki nongpang ha ka shi snem, u la ong.
U Myntri Khynnah ka tnat Petroleum and Natural Gas, uRameswarTeli, u la ong “Ka Siu-Ka-Pha Hospital, kaba la shna kum kawei na ki kam CSR ba heh tam jong ka ONGC, ka long kaba ai ki jingsumar katkum ka juk mynta bad kane kan ïarap shisha ïa ki briew na kane ka thain.
"Ïa kane ka Multi Speciality Hospital la shna ha ka jingbei tyngka kaba T 483.
19 klur, kaba long ka dak jong ka jingtrei ka ONGC ban kyntiew ïa ka imlang sahlang ha ki jaka ba ka pyntreikam.
La antad ba kane ka jaka ai jingsumar kan ai jingshakri ïa kumba 1 lak ngut ki nongpang ha ka shi snem.
Ïa kane ka hospital yn pynïaid da u Dr.
Babasaheb Ambedkar Vaidyakiya Pratisthan (BAVP).
Kane ka hospital ka don ha ka jaka kaba palat 35 acre, ka don 300 tylli ki jingthiah nongpang, bad ka kynhun jong 70 ngut ki doktor ba la pyntbit bad ka ai shibun ki jingshakri ha ka jingsumar kiba kynthup ka Orthopaedics, Trauma, Paediatric & NICU, Obstetrics, Gynaecology, ENT, Skull base Surgery, Physiotherapy, Rehabilitation, bad advanced diagnostics.
Ka don ïa ki modular operating theater, ka critical care unit bad telemedicine, kaba pynïasoh ïa ki nongpang bad ki nongai jingsumar ba la pyntbit na kylleng ka ri.
Ka ONGC Siu-Ka-Pha Multi Specialty Hospital ka pynkhlain shuh shuh ïa ki lad ai jingsumar ha Assam bad ki jaka hajan jong ka.
Ki briew kin ym donkam ban leit sha Dibrugarh ban ïoh jngsumar.
Ha ryngkat ka thong ba nyngkong kaba long ka jingpynbiang ïa ki lad ai jingsumar, ka ONGC Siu-Ka-Pha Multi Specialty Hospital kan don ka bynta kaba khraw ha ka jingplie lad ïoh kam bad ki lad kamaijakpoh ha kane ka thain.
Ka long kum ka dak jong ka jingkiew shaphrang, ka roi ka par bad ka bha ka miat jong ki briew ka Sivasagar.
Ka ONGC Siu-Ka-Pha Multi Specialty Hospital ka la aiti ïalade sha ka jingai jingsumar katkum ka juk mynta ïa ki briew ka Assam ki bym ïoh lad ban ïoh ïa kane mynshuwa.
Ha ka aïom ba sa long ka sienshong (session) jong ka Dorbar Thawaiñ ha jylla, la pashat jingmut ki ktien ba iadei bad ki kam korbar ha Dorbar Thawaiñ, khnang ba ki shlem pathai khubor Khasi naduh ki kotkhubor, ki pathaidurim (electronic media) bad ki snurpathai khubor (digital media) ki lah ban pyndon kam katkum ba ki sngewbit, wat lada khlem pat aibor ne kubur da ka iktiar ba dei khmih ia ka bynta jong ka ktien Khasi.
Kane ka long tang ka jingtyrwa bad ym lah ban shim ba ka dei ka ba la pdiang da ka iktiar ba dei na ka sorkar ne kano kano ka shlemtbit ha ka ktien.
Act – Aiñpura ka aiñ ba dang rew ba la tai sani hapdeng ki dkhot ka Dorbar Thawaiñ ki ba la jied da ki paidbah ka jylla ban shim bynta katkum ba la pynkup bor hapoh dorbar thawaiñ shwa ban shna ka aiñ ba pura lyngba ki atiar synshar ha jylla bad ba la da soi katkum ka shab jong ka iktiar u Lat ka jylla na ka bynta ban pynjari ha ka imlang sahlang.
Adjourn – Wai ka ba wai noh syndon ka dorbar ha ka dorbar thawaiñ, tat haduh ban da wer biang da u Lamphang ka Dorbar Thawaiñ.
Adjournment sine die – Waikhlempud ka ba wai noh syndon ka dorbar khlem da buh pud.
Hynrei ka ba lah ban rah biang tang ha ka sienshong ka ba yn dang wan katkum ka iktiar jong u Lamphang ka Dorbar Thawaiñ.
Amendment- Syrdepaiñ ka ba syrdep biang ia ka aiñ ka ba la shem ba ka dkoh bad donkam ban maramot katkum ka jingdawa jong ka juk.
Bicameral- Ardorbar ka rukom buhti ia ki dorbar ha ka synshar khadar ka ba kynthup arjait ki dorbar ki ba la pynkup iktiar ban pyntreikam ia ki aiñ ha ka imlang sahlang.
Lah ban kam ia ka dorbar thawaiñ jylla (State Legislative Assembly) bad ka dorbar thawaiñ dalariti (District Legislative Council) kum ki ardorbar ba synshar bad bishar ia ki khun ki hajar ha ka jylla.
Bill- Aiñrew ka aiñ ka ba dang pynkhreh bad ka long ka ba dang rew ka ba dang donkam ban khmih sani na ka bynta ban pynjanai shwa ba kan long ka aiñ ba pura na ka bymnta ban pynjiari ha ka imlang sahlang ha jylla.
Budget- Mangtyngka ka pisa tyngka ba la mang na ka bynta ka aïom pyntreikam ha ka sorkar jylla na ka bynta ban tei bad kyntiew ia ki paidbah ha ka imlang sahlang bad ban shan ki jingtei ba pyndonkam kyllum ki paidbah ha ka imlang sahlang.
Call attention- Werbor Pynshai ka bor ba la pynkup ha ki dkhot ka dorbar thawaiñ ban wer na ka bynta ban pynshai ha dorbar thawaiñ ia ki kam paidbah ki ba dawa kyrkieh ha ka imlang sahlang.
Codification- Aiñsot ka aiñ ba la sot na ki riti dustur tynrai ban kyntiew bui ha ki dulir aiñ na ka bynta ban thaw aiñ pura bad ban pynjiari ha ka imlang sahlang ha jylla.
Contempt of House- Beiñ-dorbar ka ba kren ne khlei ki kyntien ki ba long pyrshah ia ka jinglong kyntang jong ka dorbar ki longsan mansan la ha ka kyrdan jong ka shnong ka raij ne ka hima, kynthup ruh ha ki dorbar thawaiñ dalariti ne dorbar thawaiñ jylla.
Cross the floor- Ryngkoh Pynkheiñakor ka ba jam sha palat na la u pud jong ka iingdorbar thawaiñ kumba ryngkoh ban pynkheiñ pyrshah ia ka akor longbriew manbriew ha ka shlem korbar shaphang ka ba thawaiñ ha ka imlang sahlang.
Kata ka long kum ha ba ki dkhot na ka liang pyrshah ba kren ban kyrshan ia ka sorkar lane na ka liang sorkar ban kren kyrshan ia ka liang pyrshah.
Cut Motion- Bor Tyrwakam ka bor ba la pynkup ha ki dkhot ka dorbar thawaiñ ban tyrwa kano kano ka kam ka ba dei ban thaw aiñ ha jylla ha ka khep ba dawa kyrkieh ha ka imlang sahlang.
Demand for Grants- Dawa Bhahpisa ka bhah pisa ba la mang na ka bynta ban tei ia ka imlang sahlang lada dei na ka tyngka ha la ka tnat treikam sorkar ka ba la pyrshot (plan) lypa ne ka ba khlem pat pyrshot (non-plan).
Debate- Saidnia ka ba shim bynta ki dkhot dorbar thawaiñ ha ka tyrko bad tainia halor ki kam thawaiñ ia ka imlang sahlang ha jylla.
Enacted- Shna-aiñ kano kano ka dulir aiñ ba la tyrwa ha dorbar thawaiñ ka donkam ban shna kyrpang ia kata ka aiñ shwa ban lah long ka aiñ pura ka ba lah ban pynjiari ha ka imlang sahlang ha jylla.
En bloc- Synroplang ka ba synrop lang ki dkhot ha ka dorbar thawaiñ na ka bynta ban kyrshan ia kano kano ka kam ba kongsan ha ka imlang sahlang ka ba dei ban iaid lyngba ki aiñ ba synshar ia ka imlang sahlang ha jylla.
Expunction- Wengnia ka ba weng noh ia ki nia ki ba kren da ki dkhot ka dorbar thawaiñ na ka kaiphot ne ka dulir aiñ ba kynshew ha ka thiar jong ka dorbar thawaiñ.
Lada ki ktien ba kren kino kino ki dkhot ki long ki ba pohdor, ba khlemakor ne ki ba long pyrshah ia ka jinglong kyntang jong ka dorbar thawaiñ, ka dorbar ka lah ban rai na ka bynta ban ym buh kaiphot kum kita ki kyntien ki ba pynjah burom ia ka dorbar thawaiñ.
Finance Bill- Aiñrew Beityngka ka aiñrew ka ba wan rah ha dorbar thawaiñ manla ka snem katkum ka bhah ba la tyrwa da ka sorkar kmie na ka bynta ka snem ka ban dang wan ha ka ba lah ban kynthup ruh ia kiwei kiwei ki bhah ba la mang shuh shuh katkum ba dawa ban tei bad kyntiew ia ka imlang sahlang ha jylla.
Kane ka long tang ka jingpyrshang namar ba khlem pat don mano mano ba la shimti ban shna kyntien ia ki bynta ba donkam ha ka ba pyndonkam da ka ktien Khasi tynrai.
Lehse ka lah ban long ka ba lah ban pdiang ne kyntait katkum ka jingsngewthuh jong ki nongthoh bad lada don ki ba pashat jingmut ban kynthoh na ka bynta ban tei ia la ka ktien Khasi kan long ka jingmyntoi ha ka lawei.
Kumta la kyrpad ia ki paidbah ban kynthoh ha ka kyrwoh snurpathai e-mail sainriti2011@gmail.
com lane WhatsApp No.
9436103992.
Shillong, Naiwieng, 04: Ki nongtrei jong ka EMRI-108 ki la pynpaw ïa ka jingbym sngewhun halor ka jingpyntip jong ka Myntri ka Koit ka Khiah ban pynkiew ïa ka jingsiew bainong kaba 7 percent na ka jingsiew bainongkaba ki ïoh mynta.
U President jong ka Meghalaya EMRI Workers Union (MEMRIWU) u Bah Roypar Kharraswai ha ka jingïakren bad ki lad pathai khubor hadien ba la wai ka jingïalang ha ka sngi Saitjaiñ u la ong, “ha ka jingïalang mynta ngi la ïakren ïa ka jingsiew tulop hadien ba ka Sorkar ka la ong ba kan sa pynkiew da 7 percent ïa ka Annual Increment na ka jingsiew tulop kaba mynta.
Tang shu ïoh jingtip ïa kane, ma ngi ki nongtrei ngi la khih jingmut namarba ka jingpynkiew tulop ka long kaba rit shaba palat.
"“Wat ha rilum Garo ki nongtrei jong ka EMRI-108 ruh ki la pynlong ïa ka jingïalang namarba ka jingtyrwa ban pynkiew tulop ka long kaba rit shaba palat," long u Bah Kharraswai.
“Ngim hun ïa ka jingpynkiew tulop kaba 7 percent bad ngi la rai la kumno kumno ka Sorkar kaba la pynïaid hi ïa ka EMRI-108 kan ai ka One Time Enhancement mynta shi snem bad kan sa ai pat da ka Annual Increment manla u snem, ïa kata ngi pdiang," u la ong bad bynrap, “ïa ka rukom siew tulop jong ngi ba ladep pynkhreh ngin sa rah sha ka Sorkar bad lada kam pynkiew ngim banse ban ïaid da kawei pat ka lynti," la ong une u nongïalam ka MEMRIWU.
U la ïathuh ruh ba ka jingïalang ka la ïakren sani halor ki jingdawa jong ka Union kiba la pdiang da ka Sorkar Jylla khamtam ha kaba ïadei bad ki jingmyntoi jong ki nongtrei, bad khamtam eh ha kaba ïadei bad ka jingpynpaw jong ka Sorkar ban kham pynbun ïa ki nongtrei bad ïa ki kali Ambulance.
Haba kylli, u la ong, “ha ka jingïakren naduh kaba sdang, ka Union ka la dawa ïa ka Sorkar ba kan shimti ban pynïaid hi ïa ka EMRI-108 hynrei ka Sorkar hi ka pyni bun ki daw hynrei watla katta ngi ieh ïa ka jingstad jong ka Sorkar hynrei ka jingdawa ka long beit ba ka Sorkar kan shimti ban pynïaid hi ïa kane ka Emergency Service.
"“Ngi kwah ba ka Sorkar kan pynheh ïa ka jingsiew tulop bad ngin trei ruh hangne da ka jingsuk mynsiem.
Ngim kwah shuh ba kine ki jingjia kiba ladep kin dang jia hadien habud.
Ngi buh beit hakhmat ka jingstad ka Sokrar ba kan pynbiang ïa ki jingdonkam jong ngi," u la ong.
’ Dang shen, ka Myntri ka Koit ka Khiah ka la pyntip ba ki don 7 tylli ki Kompeni kiba la thep kyrteng ban shimti ïa ka EMRI-108 bad na kine, lai tylli ki la shah jied ban thep ïa ka Tender.
Kine ki long ka Global Health Services, ka Medulance bad ka Chikitsa.
“Ka jingkwah jong ngi ïa ka kompeni ka dei ban pynïaid bha ia ka kam shakhmat bad ka Sorkar ka dei ban don beit hapdeng ban bishar.
Hynrei haduh mynta hi ngim pdiang ïa ka jingaiti ïa ka EMRI-108 ban pynïaid da ka Kompeni," u la ong.
“Lada ka Sorkar ka lah ban pynïaid hi ka lah suk namarba la shi snem ka la ïaid beit ka kam," u la ong bad kynthoh, “ym dei ba ka Sorkar kam lah hynrei ka don da kawei pat ka jingthmu haba ka ai wai sha ka kompani, lehse ka lah ban lolng na ka bynta ka jingïohnong jongno re jongno hynrei ym dei na ka bynta ka jingïohnong jong ka jylla.
"Haba ïathuh ba ka Union ka la wad jingtip shaphang ki lai tylli ki Kompeni kiba thep Tender ban shimti ïa ka EMRI-108 ha Meghalaya ula ong, “ngi la wad bniah, ka Medulance ka don ka dak sniew (Black Remark) ba kam lah ban siew tulop ïa ki nongtrei ha ka por Covid-19.
Ngi lap ïa kata ka rekod.
Ka Global Health Service ka ïateh lok bad ka UKSSA.
Ka UKSSA ba la pynïaid ïa ki 108 Ambulance bad 102 ha Delhi bad ha u 2018 ka la don ka jingïakhih jong ki nongtrei ba ka kompeni kam shym la siew tulop ïa ki nongtrei namarba ka Sorkar kam ai pisa sha ka UKSSA ba ka rukom pynïaid kam ïahap bad ki kyndon pynïaid ba la buh," la ong u Bah Kharraswai“Ka Chikitsa ka don hapoh ka jingtohkit jong ka CBI ha Rajasthan ba ka pynïaid ïa ki kali Ambulance.
Ka rekod jong kine ki lai tylli ki dei kiba sniew.
Ka jingjied jong ka Sorkar ïa kine ki lai tylli ka don eiei sha lyndet.
Ngi diaw ban ïohi ba ka Sorkar ka leh bakla ha kane ka jingjied.
Lada ka Sorkar ka pynïaid hi kan bha shibun.
Ka sorkar kam dei ban ïapeiñ ban aiti ïa ka Emergency Health Services sha ki kompeni ba la don dak sniew," la dawa une u nongïalam ka MEMRIWU.
Shillong, Naiwieng, 04: Ka kynhun kaba la shah pynkhamti ban wanrah biang ïa ka jingjyrngam jong ki wah kiba la kylla acid, kata, ka Wah Kyrhuhkhla bad ka Wah Lunar kynthup ruh ïa ka wahduid Mookympade da kaba pyntreikam ïa ka ‘Phyco-Remediation Technology’ ka la kdew ba ka jingbun shaba palat ki krem tih dewiong kam shym la seisoh satia.
Ïa kane ka jubab ba la ai da ka M/S Trinity International la pynsngew ha ka jingïalang kaba khatsaw jong ka Technical Committee ba thaw ha kaba ïadei bad ka jingpyntreikam ïa ka Meghalaya Environment Protection and Restoration Fund (MEPRF) kaba la long ha ka 4 tarik, Nailar, 2023, ba la pynïaid da u Principal Chief Conservator of Forest and HoFF, Meghalaya, ong ka kaiphod ba la aiti da u Justice (Retd) u BP Katakey sha ka Ingbishar Meghalaya High Court ha ka 22 tarik, Nailur, 2023.
“Ka Technical Committee ka la pdiang hadien ba la shong bishar ïa ka jingbatai jong ka M/S Trinity International halor ka jingbun shaba palat ki krem tih dewiong ha ki jaka ba la kdew kaba long ka daw bym shym la seisoh satia," ka la ong.
Ha ka jingbatai, ka M/S Trinity International ka la pyntip, “ha kaba ïadei bad ka Kyrhuhkhla, ki don tang 57 tylli ki krem tih dewiong thliew khnai (krem tih dewiong/ krem tih dewiong ba la iehnoh) na ka K1 site sha ka K3 site hajan ka jingkieng Umsylih ha u snem 2021 kumba la kdew ha ka DPR ha u Risaw, 2021, hynrei kumba ka long mynta ki don palat 441 ki krem tih dewiong thliew khnai (krem dewiong-260 bad kiba krem ba la iehnoh-181).
Kane ka jingai jingkheiñ ka long halor ka jingheh ka jaka kaba 1 sq km na ka jingïaid lynti jong ka Wah Kyrhuhkhla.
Watla katta, ki don bun tylli ki krem dewiong lada ngi ringdur ïa ka lynti ïaid jong ka wah.
Kane ka long ka mat kaba khia bha bad kaba la pynpaw la katto katne sien bad kaba lah ban ktah wat ïa ka jingtreikam jong ngi.
"Ka la ong, ba ka Trinity International ka la pyrshang ban pynkhuid ïa ka wah Lunar ha ka jingjrong kaba 11.
30 kilomitar bad kumba 2.
00 kilomitar antad na ki bynta ba sharud jong ka Wah.
Ki padun ha shiltynter jong ka Wah ki long kiba noh padun khamtam ha ka por slap.
Nalor kata, ha kine ki jaka ym don wat ka bording.
“Ngi la pynsngew sha ki bor synshar distrik bad ngi la ïakren bad ruh ba ka tnat Bording.
Ka wah Lunar haduh ka bynta ba khatduh ba la pynkhuid ka dei kaba bun bha ka Acid ba la mih na ki krem tih dewiong," la ong ka ka Trinity International bad ïathuh shuh shuh, “ha u snem 2021, ki don kumba 40 tylli ki krem tih dewiong kiba ka um jaboh ka tuid sha ka wah Lunar.
Hynrei kumba ka long mynta, ka jingdon jong ki krem tih dewiong ka la kiew sha ka 200 tam.
Nalor kata, ki don ruh ki bynta ba la tih mawshun bad tih shyiap ha kiba bun ki bynta jong ka Wah Lunar.
"Kumba la kyrpad, u Secretary jong ka tnat Mining and Geology ka Sorkar Jylla bad u Director jong ka tnat Mineral Resources, ka Sorkar Meghalaya watla ki la leit jngoh ïa kine ki wah ha ka 05/O9/2023 ban pynshisha ïa ka jingkam jong ka M/S Trinity International halor ka jingbun ki krem tih dewiong bad ki krem dewiong ba la ieh shrah, hynrei kim shym la lah satia ban pynlong ïa ka jingjurip na ka jingjur shaba palat jong u slap.
Ka kaiphod ka ong ba ka Committee ka la bthah ïa u Deputy Commissioner, East Jaiñtia Hills District ban pynlong ka jingjurip halor kane ka projek bad ban phah ïa ka kaiphod halor ka jingkam jong ka M/S Trinity International shaphang ka jingdon jong ki krem tih dewiong.
La bthah ïa u Deputy Commissioner bad u Superintendent of Police, East Jaiñtia Hills District ban pynher ruh da ka Drone ha kane ka jaka khnang ban lap la ki dang don neem ka jingtih dewiong bad ban phah mardor ïa ka kaiphod halor ka jingpynlong ïa ka jingsorjamin da kaba pynher da ka Drone.
“U Deputy Commissioner lyngba ka kaiphod kaba 19/09/2023 u la pyntip sha u Secretary jong ka tnat Mining and Geology halor ka jingleit sorjamin bad ka jingsorjamin ba la pynher da ka drone ha kine ki jaka ba la pyntreikam ïa ka projek.
La pyntip ruh ba ha ka jingjurip ym shym la lap satia ba dang don ka jingtih dewiong, hynrei ki don sa tang ki krem tih dewiong ba la iehshrah.
Ïa ka kopi jong ka kaiphod la aiti ruh ha ka Committee.
Ka Committee ka la tyrwa ban leit jngoh ïa ka projek hapoh khyndiat por," ka la ong.
Katba, u Justine Katakey u la ai jingmut ha ka kaiphod ba u Deputy Commissioner bad u Superintendent of Police, East Jaiñtia Hills District kin pynthikna ba ki dei ban leit sorjamin manla ka por ïa kane ka thaiñ ha kaba ki don ki krem tih dewiong khnang ban pynthikna ba kan ym don shuh ka jingtih dewiong bad ka jingshalan ïa u dewiong.
“Ïa ka kaiphod kaba 07/10/2023, dei ban aiti da u Deputy Commissioner sha ka Committee," u la ong.
Shillong, Naiwieng 4 : Ka District Magistrate jongka East Khasi ka kong Rossetta Mary Kurbah ka la pynjari ïa ka kyndon aiñ 144 CrPC ban pyrkhing ïa ka jingïaid ki trok kit mar na ka jingkieng Dam.
Kane ka jingpynjari kan treikam naduh ba pynmih ïa kane ka hukum kata naduh ka Sngi Thohdieng ha kaba la khang ïa ki kali ba kim lah ban kit palat ïa ka 15 MT bad kiba kit palat ïa ka 15 MT ki hap ban ïaid na Shillong By Pass lyngba ka Mawryngkneng ban wan sha Shillong ne leit sha kiwei ki district.
Kane ka hukum kan treikam noh mar mar bad tad haduh ban da pynbna da kumwei pat.
Shillong, Naiwieng 04: Halor ki jingynnoh ba har rukom ha kaba ïadei bad ka jingpyntreikam ïa ka National Education Policy 2020, bad ïa ka jingthung ïa u nongwad buit hapoh ka skul bah North Estern Hill University (NEHU) u Prof.
Prabha Shankar Shukla Vice Chancellor (VC) u la pynshai ba la leh ïa kitei baroh katkum ki rai bad ki kyndon kiba don ha ka aiñ jong ka NEHU Act 1973.
Kum ban shu pynkynmaw ka jingïa pyni bor hapdeng u Vice Chancellor (VC) ka skulbah NEHU bad ka Joint Action Committee (JAC) ba kynthup ka NHEUTA, NEHUNSA, NEHUSA ka la neh la bun sngi haba ïadei bad ka jingdawa ban weng kam ïa u Consultant (Nongwad buit) u Rohit Prasad bad ban pynurlong ïa bun tylli kiwei ki jingdawa kiba ktah ïaka bha ka miat ki samla pule bad ki nonghikai ka skulbah.
Watla ka JAC ka la ai por ïa u VC hapoh ka 13 tarik Naiwieng ban wengkam ïa u Consultant ka NEHU u Rohit Prasad hynrei naka liang u VC ula pynksan ba ym lah ban wengkam ïa u Rohit khlem kano kano ka daw.
Ki jingpynshai kiba kongsan kiba la pynshai da u Vice Chancellor ka NEHU ka long ba ïa ka jingpyntreikam ïa ka NEP 2020 naduh mynta u snem 2023-2024, ïa kane ka rai la shim ha ka jingïalang jong ka Academic Council kaba 104th ïa kaba la rai ban pyntreikam kumba ka long.
Ka skul bah ka la thung ïa u Prof.
S M Sungoh, Coordinator, Implementation Committee for NEP 2020 ha kaba ïadei bad ka jingpyntrei kam ïa ka NEP 2020 ba lada don kino kino ki jingbym shai ki dei ban phah ïa ki jingthoh hapoh shibnai hynrei ym don ba phah kano kano ka jignthoh ban kynthoh ne ban ai jingmut ruh.
Haba ia dei bad ka jingthung ïa ki ophsiar ba kyrpang ka long ba la thung kontrak na ka bynta lai bnai bad la ju thung biang namar ka shong ka jinglah trei kam jong ki bad shuwa ban thung la khot ïa ki aplikoshon hynrei ym don ba thep kumta namar ka jingdonkam kyrkieh ka kam la thung kontrak noh ïa u ophsiar ba kyrpang.
Ka jingthung ïa u nongwad buit jong ka skul bah u Rohit Prasad ka jingsiew ka long beit T.
75,040/- khlem don ka jingsiew ïa ka bai leit bai wan jongu bad ïa kane ka jingthung la ïoh ïa ka jingmynjur na ka Executive Council kaba la ai bor ïa u VC ban thung ïa nongwad buit.
Ka jingthung ïa u Prof.
G Singhaiah kum u khlieh jong ka tnad pule SEMIS ka shong ha ka jinglong ba la trei slem ha ka kam ïa kaba la thung mynta la ar snem shiteng bad ka kyrteng jong u Prof.
G Singhaiah kam shym paw hangno hangno ïa ka jingkynnoh pyndonkam bakla ïa ka pisa T.
98.
69 lak tyngka ha kino kino ki kot bad kam shym don ruh kano kano ka jingtohkit haba ïa dei bad kane.
Kaei kaba jia ka long ba ka kynhun tohkit ban peit bniah ïa kane ka jingkynnoh ka long halor ka jingpyndonkam tam kaba la kot sha ka T.
98.
69/- lak tyngka bad kane ka dei da ka CPWD ha kaba ïadei bad ka jingshna ïa ki ïing sah ha Tura Campus kaba katei ka don ka jingïapher kaba la ka jong ka jong.
Haba kren ha ki lad pathai khubor mynta ka sngi ha Shillong Press Club halor ki jingkynnoh la ong ba la leh ïa baroh ki kam katkum ki kyndon kiba don hapoh ka NEHU Act 1973 bad kaei kaba u leh la leh katkum ki kyndon ba pynïaid ïa ka skul bah.
Delhi, Naiwieng 04: Kumba ka aiom tlang kala wan biang, ka Meghalayan Age sa shisien pat kan pynlong biang ïaka Winter Tales haka sien kaba saw ha Nan Polok jong ka nongbah Shillong kaba dei ka tamasa ban khring bad ban plielad ïaki briew ba don sap naduh kiba shna jingshna, thain jingthain, ka put ka tem bad kumjuh ruh ka bam ka dih.
Ïaka jingpyntip paidbah ban pynlong biang ïa katei ka Winter Tales (Curtain Raiser) la pynlong ha ka dukan Meghalayan Age- The Store ha nongbah Delhi bala wan ban shim bynta lang da ka kong Ampareen Lyngdoh Myntri ka tnad ka rep ka riang kum ka kongsan haka jingdonlang ka kong Isawanda Laloo Secretary ka tnad Agriculture and Farmers Welfare Department bad kiwei kiwei ki riew rangbah.
Katei ka Winter Tales kan long lai sngi lynter naduh ka 14 haduh 16 tarik Nohprah, bad lyngba katei ka tamasa kan long ruh ka rynsan ïaki nongtem nongput, ki nongshna jingshna bad thain naka jylla bad kumjuh ruh ki jait jingbam bapher bapher.
Haba kren ha katei ka sngi naka liang ka kong Ampareen Lyngdoh kum ka kongsan kala pynpaw ka jingsngewkmen kaba khraw ban bteng biang ban pynlong ïaka Winter Tales ha ka jylla ban pyninam sha ka pyrthei halor ka jingriewspah ki kolshor tynrai, ki sap ki phong jong ki khun samla haka liang ka put ka tem ka rwai ka siaw, ka thain ka wet bad kumjuh ruh ki jingbam jingdih.
Ka la ong ruh ba ka jylla Meghalaya ka dei jylla kaba la kyrkhu da u Blei, bad ha kane ka jylla kaba rit lah ban ïohi ïaka spah mariang, ki briew kiba ïarap bad khamtam ki kolshor bad ki riti ki dustur bala buh naduh u mynbarim ki long kiba kyrpang, da kaba ïaroh ruh ïaka sorkar ba mynta kaba la lehbha bad ïarap ruh ïa shibun ki nongsengkam lajong ban ïeng hala ki jong ki kjat bad kum ka myntri kala ong ruh ba kam don jingbabe ba ka sorkar kan pynlut ha kum kine ki kam jingïarap.
Shuh shuh kala pynpaw ruh ka jingsngewkmen kaba khraw halor ka jingdon ka dukan Meghalayan Age ha nongbah Delhi bad lyngba katei ka dukan ki briew ka pyrthei ki lah ban ïohi ïaki sap ba ni jong ki paidbah ka jylla naduh ka thain jain, ki tiar shna kti bad kiwei kiwei.
Ha katei ka sngi naka liang ka kong Ampareen kala pynlait paidbah ruh ïaka Almanak 2024 bala ai kyrteng Meghalayan Scapes.
Shillong, Naiwieng, 04: Ki Pulit jong ka Laban Police Station haduh mynta kim pat kem satia ïa u Suresh Singh uba la dung pynmynsaw da ka tarik ïa ka kurim lajong ka Poonam Singh ha ka 31 tarik u Risaw, 2023 ha iing sah ha Laban, kaba la mynsaw jur bad kaba dang shah sumar haduh mynta ha Hospital.
Ka Khun kynthei jong ka Poonam Singh, ka Deviani Singh ha ka jingïakren bad ki lad pathai khubor ha sngi Saitjaiñ ka la kren diaw ïa ka jingshim sting jong ki Pulit bad ka jingbym kem ïa u Kpa jong ka, wat hadien ba la mudui da ka ejahar.
Ka Deviani Singh ka la kynnoh ba kane ka jingshim sting jong ki Pulit ka long namarba u kpa jong ka, u Suresh Singh uba dei u Director jong ka Shillong Golf Club, u dei uba don ka jingïadei bad ki briew kiba don ha ka bor.
Ha ka ejahar ba ka Poonam Singh ka la mudui sha ki Pulit ka Laban Police Station ka la ong, “hynne ka step (sngi baar) nga la phah ïa la u kurim ba un leit ban siew katto katne ki jingsiew na ka bynta ka khun jong nga.
U la kyntait da kaba ong ba um don pisa…ha kaba kum kane ka khep nga la ong; “phi don pisa ban pynlut na ka bynta ka …Bala bad pynairong airup ïa ka iing jong ka hynrei phim don pisa na ka bynta jong ngi.
" Kumta ka la mih ka jingïania kaba jur bad u la dung ïa nga da ka tari bad thombor ïa nga na ki bynta jong ki lbong bad pynmynsaw ïa ki shympriah kti jong nga.
Nga la sdang ban lynñiar bad ka khun jong nga ka la wan mareh bad ïohi ba nga la phlei snam.
Hadien kane nga la pyntip noh sha ki Pulit kiba la pynkit noh ïa nga sha Hospital na ka bynta ban ïoh jingsumar," ong ka Poonam ha ka ejahar.
Ka Deviani Singh ka pynpaw ba ka kwah ba ki bor jong ka aiñ kin ai ïa ka hok jong ka kmie kaba la shah thombor bad kaba dang don mynta ha ka jingshah sumar ha Hospital.
Ka la kynnoh ruh ba kane kam dei satia ka sien banyngkong hynrei u Suresh Singh u ju thombor ruh ïa la ka jong ka kurim ha ki snem kiba mynshwa bad ki la don teng ruh ki ejahar ba la mudui pyrshah ïa u hynrei ki Pulit kim shym la leh eiei pyrshah ïa u.
“Ha ka sngi ba u la dung da ka tari ïa i mei, u la phet na iing, hynrei ha ka sngi kaba bud u la wan phai bad rung hapoh iing bad nga ïohi ïa kata namarba nga ieng habar.
Nga la pyntip sha ki Pulit ba i pa i don ha ing ba kin wan kem hynrei ki Pulit ki la ong pynban ba ki donkam da ka jingthoh na u Officer inCharge bad kim wan hi ruh.
Nga la telephone ïa u Officer Incharge, um shim satia ïa ka phone watla ka ring bad ha ka por 7 baje janmiet ynda nga leit mih sha Police Station ban tohkit.
Hynrei ha ka por mynmiet u OC u la telephone ïa nga ban ym leh eiei.
Ïa mynta nga kwah ba ïa kane ka Case dei ban aiti noh shawei kaba u kpa jong nga um don jingïadei eiei," la ong ka Deviani Singh.
Shillong, Naiwieng 04: Ki riew paidbah ki la ïoh ban kem ïa uwei u nongkhaïi drok mynta ka sngi Saitjain katba u dang khaïi drok ha Police Point Laitumkhrah.
Mar syn ïoh kem, kine ki briew ki la pyntip noh mar mar sha ki Pulit ka Laitumkhrah Police Station.
Hadien kane la wan pat ka ANTF kaba la shimti ban pynlong ïa ka jingtohkit.
Na ka met jong une u briew, ka ANTF kala ïoh ban kurup haduh 10.
97 gram u heroin ba la thep ha ki bitor plastic ba rit, kawei ka pla plastic ba don haduh 35 tylli ki bitor plastic ba rit, kawei ka mobile phone bad ka pisa ba T.
6310.
Shillong, Naiwieng 04: Namar ka jingbitar palat ïa ka jingsniew ki surok khamtam ki surokbah (National Highway) hapoh ka thaiñ West Jaintia Hills, ka Joint Action Committee (JAC) War Jaintia mynta ka sngi Saitjain, ka la byrngem ban ujor noh sha ka ïing bishar pyrshah ïaka Dhar Construction Company (DCC).
Haba kren sha ki lad pathai khubor u Chairman ka JAC Bah Yoodahunki Shylla ula ïathuh ba kane ka jingthmu ban leit ujor sha ka ïing bishar pyrshah ïa ka DCC ka dei halor ka nongrim ba kane ka kompani kaba pyntrei ïa ka National Highway (NH-206) haka jinglut kaba kot haduh T.
43 klur tam ka la shu pyntrei torti palat ïa ka kam.
Ka surok NH-206 ka dei kaba sdang na Jowai marjan ka surok NH-106 bad ka ïaid lyngba sha Dawki bad kut pat ha Mylliem.
Ka dei ruh shibynta jong ka surok Shillong-Sylhet.
U Bah Yoodahunki ula ïathuh ba kane ka surok bah (NH206) ka dei kaba sdang naduh ka shnong Nongtalang sha Dawki, ka ba don 16 Km ka jingjrong bad la mang pisa T.
43 klur tam.
ïa kane ka surok la sdang ban pyntrei naduh ka 9 tarik Nailur 2022 hynrei tang hapoh ka 12 bnai kane ka surok ka la jot rathai.
Ula kynnoh ba tang hapoh 12 bnai ba la pyndep ïa ka surok da ka Dhar Construction Company, kane ka surok ka la jot rathai bad kynnoh ba kane ka paw shai ba ka Dhar Company kala shu pyntrei torti ïa ka surok tang ban ïoh jingmyntoi shimet.
“Ka JAC ka la leit ban jurip ïa kane ka surok bad ka la lap ïa ka jingpyntrei torti jong ka kompani.
Tang 2 bnai hadien ba la dep shna, kane ka surok ka la sniew biang" la ong u bah Yoodahunki.
U Bah Yoodahunki ula ïathuh ba na ka liang ka JAC ka la pan ruh ïa ka RTI halor kane ka surok ban lap ïa ka jingtip ba bniah bad la shem ba na ka liang ki Engineer ki la dep ban pynlait pisa haduh T.
12 klur tam sha ki Contractor khlem da leh ïa ka jingbishar bniah halor ka rukom shna ïa kane ka surok.
Ula ong “Na ka liang ka JAC ka la shong da ka jingïalang bad ki nongïalam shnong ka thaiñ bad kala shim ïa kawei ka rai ba kin leit ujor noh sha ka ïing bishar pyrshah ïa kane ka Dhar Company kaba la pyntrei torti ïa kane ka surok".
Nalor kane ka JAC kala dawa ruh ba u Chief Engineer udei ban pynshai halor ka jingleh matlah jong ka tnad ïa ki jingpyntrei torti ka Dhar Company ïa kane ka surok namar tang 2 bnai hadien ba la dep shna kane ka surok ka la jot rathai biang.
Shillong, Naiwieng 04 : U Myntri Rangbah ka Jylla, Conrad K Sangma ha ka sngi Thohdieng u la ong ba yn pynrung ïa ka Ktieng lajong kum kawei na ki sobjek ba ha baroh ki eksam bapher bapher kiba don ha ka jylla, kaba long shi bynta ban kyntiew ïa kine ki ktien lajong katba ka jylla ka dang ap ïa ka jingmynjur ban kynthup noh ha ka Khyrnit kaba Phra.
Haba kren ha ka Babu Hajom Kissor Sing Memorial Lecture ha ka Soso Tham Auditorium, u Myntri Rangbah u la kdew ruh ba katei ka long ka bynta kaba khraw na ka bynta ban pynkhlaiñ bad pynneh pynsah ïa ka ktien Khasi bad Garo nalor ka jingpynneh pynsah ïa ka kolshor.
“Katba ngi dang ap ba yn kynthup noh ïa ki Ktien (Khasi bad Garo) ha ka Khyrnit kaba Phra, ngim kwah ban shu ieh kumto hynrei ban nang ïaid shakhmat ban kyntiew ïa ki ktien jongngi lyngba ki sienjam bapher bapher,"ong u Myntri Rangbah.
Nalorkata, u la pynbna ruh ba ka sorkar jylla kan kyrshan na ka bynta ban wad bniah, bad ban kyntiew ïa ka ktien tynrai da kaba kyrshan pisa ïa ki riewshemphang bad ki nongthoh.
“Ka sorkar ka la shimkhia bha bad ka sorkar pdeng na ka bynta ban kynthup noh ïa ka Ktien Khasi bad Ktien Garo ha ka Khyrnit kaba Phra jong ka Riti Synshar jong ka Ri.
Kumta ban pynkhlain shuh shuh ïa kane, ka sorkar jylla ka la nang pynkhlaiñ da ki prokram ba kyrpang ban kyrshan ïa ki nongwad bniah bad ki nongthoh ïa kine ki ktien tynrai bad ruh ha ka kolshor," u la ong.
Nalorkata, u ong ruh ba ka thong hi ka long ban pyntikna ba ka pateng ban sa wan kan ïoh ban tip shaphang ka kolshor bad ka jingriewspah ka riti dustur ha ki ktien lajong kaba ki sngewthuh.
Ha kajuh ka por u la pynbna ruh ba yn kyrshan pisa ruh wat ïa ki nongshna phlim kiba kyntiew ïa ka ktien lajong bad ruh ïa ka kolshor.
U la ong ruh ba na ka liang ka Iing Dorbar Thawain ka jylla ka la pynkhreh ruh ban ai ka jinghikai ha kaba ki MLA na rilum Garo kin nang ïa ka Ktien Khasi bad na rilum Khasi – Jaintia pat kin nang ïa ka ktien Garo.
Shillong, Naiwieng, 04: Ka Mawlai Town Dorbar (MTD) ha ka sngi Saitjaiñ ka la shimti ban pynbha biang ïa ka jingim jong ki 21 ngut ki khun samla kiba long ki nongshong shnong jong ki shnong kiba don hapoh ka jylli jong ka shnong Mawlai kiba la shah tehmraw ha ka jingim kyrni jong u drok.
Ka jingshimti ïa kine ki khun samla ka la long hadien ba ki la pynpaw ïa ka mon kaba jwat ba ki dang kwah ban im biang ïa ka jingim kaba thymmai bad ban iehnoh dak ïa ki jingmlien ba sniew khamtam u drok uba la pynjot ïa ka jingim ka jong ki.
Kane ka dei ka sienjam kaba nyngkong eh ba ka Mawlai Town Dorbar kum ka shatri jong ki Dorbar Shnong kiba don hapoh ka jylli jong ka shnong Mawlai ka la shim ïa ka jingkitkhlieh ban plie ïa ka jingkhang da kaba khot bad wer ïa ki khun samla shynrang bad kynthei kiba la im kyrni bad kiba la shah teh mraw ha u drok.
