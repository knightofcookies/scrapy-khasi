Ka jingbam sap ka wanrah ka jingeh ïa ki paidbah bad ka ktah ïa ka ïoh ka kot bad kine ki dak ki shin ki ban sa jia ïa ka jylla Meghalaya ruh lada ailad ba kane ka sorkar kan wan phai biang ha ka bor" ong u Dr Mukul.
U la ai nuksa ïa kane namar ïa kiba bun ki mat la hap ban tuklar beit da ka High Court jongka jylla.
“ Namar wei ba bor synshar ki la leh klet ïa kiba bun ki bynta ban synshar khadar kawei pat ka tnad jongka riti synshar paidbah ka hap ban mushlia.
Na kata ka daw kiba bun ki mat kiba dei ban peit da ki bor sorkar ym shym la phai khmat bad hap ban shimti noh da ka ïing Bishar.
Kan sa poi ka por ba ki paidbah ki la ngiah bad hap ban tuklar hi da kaba ïamih paidbah sha surok ruh".
“ Phi la ïohi kaei kaba la jia ha Sri Lanka ka daw baroh ka dei ba la leh klet ïa kiei kiei baroh namar ka sorkar ka lap miet ban phai khmat sa tang sha kiei kiba pynmyntoi ïa ki" pynkut u Dr Mukul.
Shillong, Iaiong 15 : Da ki spah ngut ki nongkitkam ba hakhmat jong ka UDP Mylliem ki la kynduh lang ha kane ka sngi Palei ban jied ïa ki nongïalam ba thymmai kum shi bynta ban pynkhreh na bynta ka elekshon MLA kaban long ha u 2023 na Mylliem constituency.
Ha ka jingïalang kaba long ha Lawsohtun la donlang ruh naduh ki nongïalam ba hakhmat jong ka UDP ba kynthup ïa u General Secretary, Dr.
Jemino Mawthoh, Bah Paul Lyngdoh MDC ba dei ruh u Working President, nangta u Vice President Bah Allantry F Dkhar, Bah Eugene Lyngdoh MLA ka Mawphlang, Bah Ryngkat Lyndem MDC ka Langkyrdem, MLA barim ka Mawlai Bah Embhah Syiemlieh, Bah Tirot nalor kiwei kiwei.
Kiba bun ki nongkren ha katei ka jingïalang ki la ai ka jingkitbok ïa katei ka kynhun ba thymmai hapoh ka jingïalam jong u Bah Spar Lyngdoh kum u President bad Bah Bankhraw Kupar Sohtun kum u General Secretary ba kin pyntyllun stet ïa ka kam na ka bynta ka elekshon MLA kaban long ha u snem ban wan.
Haba kren ha katei ka jingïalang, u General Secretary ka party, Dr.
Jemino Mawthoh u la ong ba naduh ba u shimti kum u nongïalam ka UDP kam pat jop shisien ruh na Mylliem constituency watla ki la don bun kiba ïakhun la ka long ha ka elekshon MLA bad kumjuh kum ki MDC.
“Nga don ka jingkyrmen kaba skhem ba da ka jingtrei borbah jong kane ka kynhun ba mynta ngin poi beit sha ka thong," u la ong.
Nalorkata, u la ong ruh ba shen kin sa sakhi ïa ka jingkynduh lang kaba kham heh bad kham shongkun ha kaba baroh ki nongïalam ba rangbah jong ka party ruh kin sa donlang.
“Kane ka dang dei tang ha ka trailer shwa, shen ngin sa kynduh biang ha ka jingïalang kaba kham heh," u la ong da kaba ïaroh ïa ka kynhun kaba thymmai kaba la lah ban lum lang haduh kattei ngut watla kadei ha ka sien kaba nyngkong ruh.
U Bah Paul Lyngdoh pat u la ong ba ka por ka la biang ba ïa ka kam synshar khadar ym dei shuh ban aiwai ha ki party kiba na shabar hynrei ban synshar hi da ki party kiba dei na kane hi ka jylla kiba sngewthuh bad tip khambha ïa ka jingeh bad ka jingdonkam jong ka jylla.
U ong ruh ba dei na ki jingduna kiba bun kiba don ha ka jylla kaba pynlong ïa ki khun samla ban mih na ka jylla ban leit wad kam shabar.
“Naduh ka kam ka jam haduh ka synshar khadar la shu aiwai bad ainong ha kiwei.
"U Bah Eugene ha ka jingkren jong u, u ong ba donkam ïa ki khun samla jong kane ka juk mynta ban mih shakhmat ban ïakhun na ka bynta ka lawei kaban sa wan.
“Namar ka bor jongngi kadei kaei kaba ngi lah ban leh mynta na ka bynta kaban sa wan.
Shillong, Iaiong 15 : U Myntri Rangbah ba rim ka jylla uba long ruh u Nongïalam ka liang pyrshah ula kynnoh ba ka sorkar kam shym la shim khia ban bud dien ïa ka jingjyllei ki kynhun ba pyndonkam da ki suloi Automatic kiba khlaiñ bor namar kine ki lah ban dei ki dkhot ba la pyntbit da u Dristi Rajkhowa uba dei u Commander- in- Chief ka United Liberation Front of Assom -Independent (ULFA) I, shwa ba un pyndem hakhmat ki pulit jongka South Garo Hills.
Kumba ka long hi la suba ba u dei une ruh uba pynkharoi biang ïaki kynhun bad kam pyntriem ha ri lum Garo.
“ Nga la maham halor ka jingïaid jingïeng bad rieh tngen jong u Dristi Rajkhowa ha ri lum Garo bad kumno ruh ba u pynrung dkhot ïa ki samla.
Hadien kane tang katto katne sngi ula leit pyndem shisha hakhmat ki pulit jongka South Garo Hills.
Hynrei lada bishar bniah pat katno ngut kiba pyndem ryngkat bad u, ym don lait noh tang ma u bad arngut ki nongbud jongu katba u la dep pynrung dkhot la bun ngut bha ha ri lum Garo" ong u Dr Mukul.
Nalor kata u la ong biang “ Hato u wan pyndem bad ki tiar ïaleh kiba khlaiñ kum ki Automatic suloi bad pistol, hato phi pyrkhat ba une u nongïalam ka ULFA -I um don ki tiar ïaleh kiba biang bad u nalor ba u dei u nongïalam.
Ka jingkylli ka long shaei ki tiar siat kiba tbit u buhrieh? Ka sorkar kam shym la shim khia ban tohkit bad bud dien ïa kane.
U la ieh shadien ïa kiba bun ki samla kiba shu ïaid shiphang sha Garo Hills bad shiphang sha South West Khasi Hills ryngkat bad ki tiar ïaleh kiba u la ai ïa ki".
Ha kaba ïadei bad kito ki samla kiba la kloi ban ïehnoh ïa ki kam kieng atiar bad wan sha ka miej jingkren ïasuk, u Dr Mukul u la ong “ Phi tip katno ngut kiba la leit phai biang sha khlaw? Ka sorkar ka la dei bad bud dien bad wad ïa kine ba kan tip kaei kaba la jia.
Ki don bun kiei kiei kiba la jia bad kiba buh biang ïa ka jylla haka jingma".
U la kren bynniaw ruh ïa ka jingbym shim khia jongka sorkar haba pashat jingtip lem halor kine ki jingjia “ Ka jingbym don ka jingsngewthuh ïa ki jingeh kiba mih na ki kam kaikhlaw, lehnoh bad ki kynhun pyntriem ka dei kawei na ki daw.
U la pynkynmaw balei ba ka jylla Meghalaya ka kloi bha ban mih ki kynhun kieng atiar ka daw ka long ba ka dei kum ka jaka pdeng hapdeng ka Assam bad Bangladesh.
Ka don ki bynta khappud kiba jrong bad ka Bangladesh bad kiba suk ïa ki kynhun kieng atiar ban pynlong ki jaka ïaid lynti haba rung ba mih na Bangladesh.
Kiba bun ki kynhun kieng atiar kane ka thaiñ ki pynlong ïa ka jylla Meghalaya kum ka lynti ïaid jongki sha Bangladesh kumta lyngba kine ki ïoh ban pynbiej ïa ki khun samla ka jylla ba kin seng ïa ki kynhun kieng atiar.
Kane ka dei kaba ka jylla ka la dep ïaid lynti bad kaba dang buh ruh haduh mynta haka jingma.
Nongpoh, Ïaiong 15: Da ki phew tyllli ki ing ki sem ha Ri Bhoi ki la shah pynjulor naphang ha ka eriong bad ha u phria uba la wan ban pynjot naphang bad bun ki longing longsem ki la shah ktah jur bad don ruh kiba ym ïoh shuh wat ban shong ban sah ba ka eriong ka la pynjulor ïa ka ing ka sem jong ki.
Kane ka jingjia ka la jia hynnin ka sngi Palei ha Ri Bhoi District ha ka por 12 baje ei ei mynsngi ha kaba ka eriong bah ryngkat bad u Phria ki la wan ban syllad kynsan kynsan ha kaba bun ki ing ki sem ki la shah pynjulor bad don ruh kiba la shah ktah jur haduh ba ym long shuh ban shong ban sah ba ki ing ki sem ki la julor phom.
Kumnba la ïoh lum jingtip ki shnong kiba la shah ktah jur ha kane ka jingwan lynshop ka eriong bad u phria ki kynthup ïa ka shnong Lumnongrim Dewlieh, Umtrew, Syadrit, Syadheh, Kyrdemkulai, Umroi, Bhoirymbong bad kiwei kiwei ki shnong kiba ym pat ïoh jingtip ba paka ki la shah ktah ha akne ka eriong bah.
Ha kane ka jingjia, ka eriong ka la pynjulor ym tang ïa ki ing ki sem bad kane eriong ka la pynjulor ruh ne pynkylon ruh wat ki diengbah, ki sainar bad post elektrik bad wad ki jingthung jingtep kiba la ktah shisha na ka bynta kito ki longing kiba la mad ïa kane ka jingjia ba sngewsih.
Kiba bun ki longing long sem ki laba la shah ktah ha kane ka jingjia ki la pynpaw ka jingsngewsih kaba khraw ba tang ba ki la duh ki jingdon jingem naduh u khaw, u kba, ki tiar ki tar, ki jain ki nep ba la pynjulor da kane ka eriong, hynrei ka jingduh jongki ïa ki ing ki sem ka la long ka jingduhnong kaba khraw ba kum ki longing ba shah ktah ki la kyrpad sha ka sorkar ba kan phai khmat lem bad khamtam ban pynpoi lem ki jingiarap na ka bynta ban iarap lem ha kane ka jingshah ktah ha kane ka eriong bah.
Na kane ka jingwan lynshop ka eriong bah, ki paidbah ha Ri Bhoi District naduh ka sngi Palei shiteng sngi bad haduh mynta ka sngi Saitjain ki la hap ban shong hapdeng ka jingdum khlem ka bording ilektri, bad ka daw ka long ba kane ka eriong ka la pynjulor naduh ki sainar bad kynthup ki post ilektrik ba ka tnad MeECL ka dang wad ïa ki jak aba shah ktah bad ban pynbha ïa kito kiba la shah pynjot ha kane ka eriong bah.
Shillong, Ïaïong 16: Ha ka jingïalehkai kaba la ïaid ar sngi jong ka lympung Indian Women’s League (IWL) 2022, ka Gokulam Kerala FC kala pynliem kput haduh shi dorjon ïa ka kynhun ïalehkai jong ka Odisha FC kata da 12-0 kol ha ka jingïakhun kaba long ha Capital Ground ha ka sngi Saitjaiñ.
Ha katei ka jingïalehkai ka Manisha Kalyan marwei kala khyrwit haduh san kol katba ka Elshaddai Acheampong ka thep ar kol.
Ka Gokulam Kerala FC kaba bat ruh mynta ïa ka nam lahduh jong katei ka lympung kala lah ban ïalehkai bha naduh kaba sdang.
Kane ka kynhun hapoh ka jingïalam u Anthony Samson Andrews kum u Head coach kala pynkhlaiñ bha ïa ka kynhun ha ka rukom pynmih madan ïa ka kynhun ba 11 ngut.
Bad ha katei ka jingïalehkai ka Manisha Kalyan kaba dei ruh ka thei ïalehkai dang khie bad paw bha jong ka India kala lah shisha ban pynshohbiej ïa kiba bun ha ka rukom ïalehkai, ha kaba ka la lah da kaba suk ban thep ïa ki san kol katba ka Elshaddai Acheampong kala thep ïa ki ar kol hadien ba kala mih kum ka thei ïalehkai shongben.
Mar ba sdang ka jingïalehkai ka Gokulam Kerala FC kala ñion tyngeh ban thep kol.
Ka kabu ba nyngkong ha kane ka jingïakhun kadei ha ka minit ïalehkai kaba phra hadien ba ka Soumya Goguloth kala rah ïa ka bol bad pashat sha khmat kaba la poi ha ki kjat jong ka Dangmei Grace.
Watla katei ka thei ïalehkai khmat ka la ïoh ban thep kol hynrei la ñiew ba kadei ka offside.
Hynrei kane kam shym la pynduh mynsiem na bynta katei ka kynhun kaba la ju tip kum ka Malabrians ha kaba kala ïoh ban pynkhih jar syndon.
Ha ka minit ba 17, ka Manisha Kalyan kala ïoh ban thep ïa ka shi kol lyngba ka kol kaba itynnad bha kaba la khyrwit na jngai jong ka dieng kol.
Lyngba kane ka kol kala ai mynsiem shuh shuh ïa ka kynhun kaba la pynjem khnap ïa ki thei ka Odisha, ha kaba ka Dalima Shhibber ha ka minit ba 25 kala rah bad pashat ïa ka bol sha ka Dangmei kaba la pashat pat sha ka Manisha kaba khlem pynlehnoh ei bad thep beit jlang shapoh kol.
Ka Gokulam Kerala FC kala bteng ban thep kol lyngba ka Win Theingi Tun ka thei ïalehkai bar ri jong ka Myanmar.
Bad hadien katto katne minit ba la ïaid biang ka jingïalehkai ka Manisha Kalyan kala thep sa ïa ka kol kaba ar lyngba ka bol bala buh bha da ka Soumya.
Bad shwa ban kut ka kylla step katei ka thei ïalehkai ba dang 20 snem kala thep ïa ka kol ba lai (hat-trick ha kaba ka Gokulam Kerala FC kala lamkhmat lypa da 6-0.
Haba wanphai sha ka jingïakhun jong ka kylla miet, watla ka Gokulam Kerala FC kala lamkhmat da 60- pynban ki khlem ailad hynrei ki ïakhun tyngeh beit ban thep kol.
Ka Manisha Kalyan hadien ba kala ïoh ïa ka bol kala pashat sha ka Dangmei bad katei ka thei ïalehkai shakhmat ka khlem ïoh ïa ka kabu kaba biang, pynban ka Gokulam kala ïoh ei ïa ka shi kol na ka jingbakla thep hi ka Madhusmita Barick shapoh kol lajong.
Ka Gokulam Kerala kala ailad sa ïa ka Elshaddai Acheampong ban mih madan ha kaba katei ka thei ïalehkai ba na Manipur kala ïarap thep ar kol na bynta ka kynhun.
Ka Manisha kala thep sa ïa kol kaba san ha ka minit ba 73, bad ka kynhun kala pynliem syndon da 12-0 pyrshah ïa ka Odisha FC.
Ki jingbam kiba kynsai ki dei napdeng ki jingbam ba riewspah ha ka jingdon ka protein bad kiba ïarap ban tei halor ka koit ka khiah bad ha baroh ki liang ka bha ka miat jongphi.
Kine ki jait jingbam ki dei kiba don ka bor ba lah ban ïakhun pyrshah kiba bun ki khñiang jingpang bad lah ban pynduna ruh ki jingpang ba shyrkhei da kaba aibor ïa ka bor met.
Ki dei kiba kongsan hapdeng ba jied ka lynti ba lah ban tei ha ka liang ka koit ka khiah.
Kine ki jingbam ba kynsai ki dei kiba ju dap da ka jingdon ki protein, fibre, vitamin, bad kiwei de ki nutrient.
Ki don napdeng ki katto katne jait kine ki jingbam ki dei kiba ju don lypa ha ki kamra shet jongngi.
Phin sngewlyngngoh ban tip hynrei ki jingbam kum ka Khi, ki jhur sla jyrngam, ka umphniang snepkor, ki soh ehsnep bad ki shyieng symbai baroh ki dei kiba hap ha ka kyrdan jong kine ki jingbam ba kynsai.
Kine harum ki long napdeng ki jingbam ba jur ka jingdon ka protein.
Ka Protein ka dei kaba lah ban tei ha ka met jongngi u briew bad ïarap ruh halor ka jinglah ban pynhiar ka jingkhia.
Ki jingbam ba kynsai ba riewspah ha ka jingdon ka Protein kiba phi lah ban bam manla ka sngi :Pylleng : Ki pylleng ki dei kiwei napdeng ki jingbam kaba lah ban kynthup hapdeng ba phi jied ka rukom bam keto diet.
Kine ki dei kiba dap da ka jingdon ka protein bad ka fat kaba tei kiba lah ban shalan ha ka met jongphi kiba bun ki jingmyntoi ha ka liang ka koit ka khiah.
Ka bynta kaba lieh ba don ha ka pylleng ki dei kiba riewspah ha ka jingdon ka protein, katba ka khangai pylleng pat ka don kiwei de ki nutrient kiba kynsai ba kynthup kum ka Vitamin A, lutein bad zeaxanthin.
Kumta ka long kaba donkam ban pynthikna ba phin bam lut baroh kawei ka pylleng ha ka jingbam ba manla ka sngi ba lah ban pynrung ka protein.
Dohsyiar: Ka Dohsyiar ka long kawei napdeng ki jait dohstang ba jur ka jingdon ka protein.
Ka bynta jong ka shadem kane ka doh ka dei kaba don tang khyndiat ka calorie haba ïanujor bad kiwei pat ki bynta jong kane ka dohsyiar namar ka don tang kumba 6 gram ka fat.
Ki jingbam ba la saiñ lyngba ka dud : Ka Casein ka dei ka protein ba ïoh lyngba kine ki jingbam.
Ka Casein protein ka ïarap ban khanglad halor ka jingshah pyntlor ki dohksah.
Ka Dud, ka doi bad ka cheese ki dei ki thymmei halor ka jingdonlang ka protein bad ka fat.
Shuh shuh ka doi ka dei kaba ai jingmyntoi ruh ki bacteria kiba don ha ka kpoh jongngi.
Ka jingjied ban bam kine ki jingbam anla ka sngi kiba lah ban ai jingmyntoi naka bynta ki bacteria kiba don ha ka kpoh ka dei kaba ïarap bad ai jingmyntoi ruh halor ka jingtylliat jingbam.
U motor : Ki jingbam kum ka tofu, ka dud ba ïoh lyngba u motor, bad ki shana ki dei kiba ïoh lyngba u motor uba ym pat saiñ satia.
Kine ki jingbam ki dei kiba duna ban don ka saturated fat bad jur ka jingdon ka protein.
Ka protein ba ïoh lyngba u motor ka dei kaba ïarap halor ka jingtei ïa ki dohksah.
Kumjuh ruh ki dei kiba dapbiang pura halor ka jingdon ki amino acid.
Ki Amino acid ki dei ki compound kiba kynthup lang ba lah ban thaw ï aka protein.
Kine ki ïarap ï aka met ban pynum ki jingbam, aibor ka jingtreikam hapoh ka met bad tei ïa ki dohksah.
Dohkha : Ka jingkynthup ban bam ïa ki dohkha kum ka sardine, Salmon bad mackerel ki dei kiba lah ban shalan kumba 40 gram ka protein.
Kine ki dohkha ba jur ka fat ki don ka omega-3 fatty acids, kiba kongsan halor ka jingtreikam ha ka jabieng bad ka koit ka khiah jong u klongsnam.
Ki soh eh snep : Kine ki soh ehsnep kum u Shana budam, cashew ki dei kiba riewspah halor ka jingdon ka protein bad ka fat kaba tei.
U Soh khyllam u dei uba lah ban shalan ka protein ha ka met, ha kajuh ka por u jur ruh ban don ka calcium, ka fibre, magnesium bad vitamin E.
Ki shyieng symbai : Naduh ki syieng pathaw, tiewsngi bad ki sesame ki dei napdeng kito kiba riewspah halor ka jingdon ka protein kiba phi lah ban kynthup napdeng ki jingbam ba phi bam, ryngkat bad ka jingjur ban don ka protein, ka met ka lah ruh ban ïoh ka fibre, magnesium, copper bad ka monosaturated fat na kine ki shyieng symbai.
Nongstoiñ, Ïaiong 16: Ki paidbah nongshong shnong ka thaiñ Mawlieh Rambrai ki la pynpaw ïa ka jingdiaw mynsiem kaba khraw namar ka jingduna ki kam pynroi bad jingsahdien sah shrah jong ka thaiñ Mawlieh baroh kawei kaba hap ha ka thaiñ Rambrai.
Na ka liang ki riew paidbah ki la ud halor ki jingduna haba ïadei bad ka roi ka par jong ki paidbah ka thaiñ ha kiba bun ki liang, kum ki lynti ki syngkieng, ki surok bah ki network mobile bad shibun kiwei kiwei.
Halor kane kajuh ka phang, ka seng Hynñiewtrep Achik National Movement Mawlieh area unit, dang shen ka la leit ban jurip ïa kane ka surok naduh bye pass Mawrusyiar, Syllang, Steplanglur ter ter haduh Mawlieh bad ka jingsniew ka surok ka long kumjuh wat shaduh Rambrai.
Ki paidbah ka thaiñ ki mad ïa ki jingeh ha ka leit ka wan ka kit ka bah khamtam ha ka pang ka shitom.
Ka seng ka pynrem jur ïa ki bor ba dei peit namar ka jingleh klet jong ki bor ba dei peit ban maramot noh kham kloi na ka bynta ka bit ka biang jong ki paidbah.
Ha kajuh ka por ka dawa ban maramot noh mardor kata ym da kaba shu leh malu mala, hynrei dei ban ai noh beit da ka black topping, namar ym ïohi rong shuh wat tang khyndiat ruh.
Ka seng ka kyntu jur ïa ki Nongmih khmat ka thaiñ ruh khamtam u MLA ba u dei ban shimkhia mardor ïa kane ka bynta.
Ha kaba ïadei bad ka network connection ha ka thaiñ baroh kawei, ha ka jingshisha ka dei kaba donkam bha ha kine ki sngi haba ïa dei bad ka suk ka saiñ jong ki paidbah.
Hynrei ka jingshim sting jong kiba dei peit ka pynlong ban ym ïoh network.
Ka seng ka la lap ïa ki tower kiba don ha Mawlieh, Mawlarman bad Rambrai ki khlem treikam pura kumba dei ban long na ka bynta ki paidbah nongshong shnong.
Nongstoiñ, Ïaiong, 16: Ka jaka rep kba ba heh tam ha ka Jylla ka don ha Madan Umyiap West Khasi Hills, namar ka dei ka pyntha rep kba kaba jrong bad ba heh tam.
Katei ka pyntha rep ka dei kaba sei soh bha bad kaba long ka pliang ja jong palat phew tylli ki shnong kiba don ha ka thain West Khasi Hills.
Na tduh jong katei ka pyntha rep kba, ki don ar tylli ki wahduid bad kita ki long ka Phodspung bad ka wah Jeidohkroh, kiba ïakynduh lang bad pynlong ïa katei ka wah ba kan tuid namar pdeng jong katei ka pyntha bad ïakynduh pat bad ka wah Umnamlang ha shuwa ban ïakynduh bad ka wah Kynshi.
Wat la katei ka pyntha rep ka long kaba jrong bad kaba ïar, hynrei ki paidbah nongrep ki donkam shibun ki jingïarap na ka sorkar kum ka jingpynbha ïa ki nur um khnang ba baroh ki jaka rep, kin ïoh ïa ka um kaba biang.
Hynrei ha ka jing jurip jong u nongthoh khubor la lap ba ki don ki nur um na baroh ar liang katei ka pyntha rep, hynrei imat la shna ïa ki naduh laiphew ne sawphew snem mynshuwa, namar ki jaka ba la shna da ka dewbilat ki sah satang ka shynrong, ka um pat ka la ngam noh shapoh khyndew.
Ha katei ka pyntha rep la lap ruh ba ki nongrep ki trei shitom haduh katta katta ym tang ha kaba thung ïa u kba, hynrei naduh u riew hadem, ki jhur ki jhep u phan bad bun kiwei kiwei ki jait jingthung.
Ka kong A.
Wahlang kawei na ki nongrep na ka shnong Mawthawir ka la ïathuh ba hadien ba la dep ot ïa u kba, ki sdang ban puh biang ïa ka lyngkha ban thung ïa ki jhur kum u kajor, motor, sohlakum, bit, kubi, tyrso bad bun jait ki jhur ha kaba ki lyngkha kba jong ki, ki jyrngam sah baroh saw aïom.
Haba kylli pat shano ka pynïaid ïew ïa ki mar rep, ka la ïathuh ba ïa u kajor ki ju shalan sha Shillong bad ha ka por ba la khlong ïa u kajor lada u bha ar sien shi taïew ki ju leit buh sa Shillong da kaba kit lang ruh ïa kiwei kiwei ki jait jhur da ka Mahindra Pickup.
Katei ka longkmie ka la ong ruh ba ki don shibun ki jingeh ha ka kam rep.
Ka daw ka long namar ka jingduna um ban pyntuid sha ki jaka rep ha ka por ba ki jhur ki dang sdang ban khie lung.
Ka la ong ruh ba lada ka nur um kaba la shna naduh ka dam ba la tei da ka Irrigation Department ha wah Jeidohkroh ka dei kaba bha, ka um kam duna namar ba haduh katei ka nur um ka ïaid lyngba na rud kate jaka rep jong ki.
Kumta, kaei kaba donkam ka long ïa ka tnad kaba peit ïa ka rep ka riang ba kan phai khmat sha kane ka pyntha rep kba, namar ka dei ka pliang ja jong kiba bun bah ki longïing bad lehse lyngba ki lad jingiarap na ka sorkar, kan kyntiew shuh shuh ïa ka kam rep bad ïa ka ïoh ka kot jong ki.
Nongstoiñ, Ïaiong 16: Ka jingleh bym suid ñiew bad ka jingbym kheiñ snep jong ki nongtrei jong ka Meghalaya Energy Corporation Limited ïa ki paidbah ka thaiñ Rambrai ka la wanrah shibun ki jingeh kumno ba kin siew ïa ka bai thang bording.
U bah B.
I.
Nongsiej uwei na ka thaiñ Rambrai, haba ïakren bad u nongthoh khubor mynta ka sngi u la ong ba ha ka thaiñ Rambrai ki don da ki hajar ki longïing kiba la pyndonkam bording ha ki ïing ki sem, hynrei ki shem jingeh pat ban siew ïa ka bai thang bording namar ka jingleh sting palat jong ki nongtrei jong ka MECL.
U bah Nongsiej u la ong ba ha Rambrai ka la don ka Sub Station kaba biang bad ha ka jingshisha u nonglum ïa ki bill na ki nongpyndon kam bor ding ha katei ka thaiñ, u la dei ban sah ha Rambrai la kumno kumno baroh shi snem.
Lada um lah ruh ha ki bnai ba la dei ka por ba ki paidbah kin siew ïa ka bai bording u la dei ban sah baroh shi bnai khnang ba ki paidbah kin ym jynjar palat.
U la ong ba haduh kine ki sngi u nongtrei na ka MECL u ba wan lum ïa ka bai bording na katei ka thaiñ u wan tang shi sien lano re.
Haba u wan ruh um ju wan ha ka por ba biang hynrei u wan ha ka sngi ba ka tarik ban siew ïa ki bill.
U la ong ruh ba katei ka jingleh jong u ka la pynbitar ïa ki paidbah khamtam ïa kito kiba shong ha ki shnong kiba jngai kum sha Mawdoh, Synïa, Rangeisohïong, Umïong, Myrchiang bad kiwei kiwei, namar lada ki leit siew sha Nongstoiñ tang ka bai kali ka la lut lypa saw spah tyngka bad ka bai bording ruh ka nang kiew man la u bnai, nangta sa ka jingduh sngi namar baroh ki dei kiba im ha ka rep ka riang ka la buh ïa ki paidbah ha ka jingeh kaba khraw.
U bah Nongsiej u la ong ruh ba kiwei pat ki jingeh ba ki paidbah ki ïakynduh ka dei ka jingshna bill thurmur jong ki nongtrei hapoh ka ophis MECL Nongstoiñ Division namar kumba ka long haduh mynta la lap ba ki don ki longïing kiba duk tasam kiba pyndonkam bording da kaba thang tang uwei u bulb ba saw zero power.
Hynrei ka bai thang pat ka poi sawspah haduh hynriew spah tyngka shi bnai katba ki don pat ki longïing kiba pyndonkam palat shiphew tylli ki bulb kiba khlaiñ.
Nalor kata ki pyndonkam ha kaba shet jingshet, Television, Computer, sait jaiñ, syaid ding bad kiwei kiwei, hynrei ka bai bording ka poi tang kumba ar spah haduh saw spah tyngka shi bnai.
Halor katei ka bynta u bah Nongsiej u la ong ba ki nongtrei ha ka ophis MECL ki la dei ban pyrkhat bniah halor katei ka jngtrei thurmur jong ki, namar lada kat ki nongtrei ophis kim pat nang ban kheiñ jingkheiñ ka long kaei kaei ka bym lah ban pdiang ha khmat ki paidbah.
Haba ngi peit sha ki jingkhapngiah palat jong ka sor Shillong ha kine ki sngi, sngew kumba ong ba ym don jaka ne lad kamai shuh da kiwei pat ha ki shnong ki thaw, ne ha ki thaiñ nongkyndong dei na kata ka daw ba baroh ki la wan ban tuid lut sha sor bad pynkhapngiah ïa ki lynti ki syngkieng, ki iew ki hat, ki surok bad lynti bah ruh kumjuh.
Hooid shisha ym lah ban len ba ïa mynta hi la i jwat ban weng ïa kane ka jingkhapngiah bad ka daw baroh ka dei hi na ka jingbakla jong ka sorkar naduh kaba sdang.
Kawei na ki daw kiba kongsan eh ka long na ka jingshim kabu jong kito kiba don ha ki kam politik ba ha ka jaka ban thaw ïa ki lad ki lynti kumno ban plie lad ïa kito kiba die madan ki nangpynskhem pynban ïa ka nongrim jong ki, kat haduh ban ïeng ruh da ki aiñ bapher bapher ban buh jingeh kylla wat ha ka sorkar.
Kumba ka long mynta ngim lah ban thikna shuh ba hato ka sorkar kan dang lah ne em ban pynkhuid pat ïa ki lynti ki syngkieng na ka jingshlei jong ki briew kiba shong die madan, hynrei wat la katta ruh ngi ïohi ba ka sorkar ka ïai wad ïa ki lad ki lynti ban thaw ïa ki ïew ki hat bad ka long kaba donkam ban peit ba ki trai jylla kiba dei ki trai shnong riewlum kin ïoh ïa ka jingpyrkhat ba kyrpang na ka sorkar ban ïoh ïa ki basa ban ïahap dur bad ïahap dor na ka bynta jong ki.
Hadien jong kane ka sorkar ka donkam ban pynbna noh kum ki ‘no Vending Zone’ ne ki jaka ba ym lah ban die madan ha kiba bun ki jaka ka nongbah Shillong.
Ka sorkar ka dei ban pei shkor ban ym ïalehkai shuh bad ka lawei jong ka imlang sahlang hynrei ka donkam ban pyrkhing bha ban ym ailad shuh ba kane ka nongbah kaba la tip mynnor kum ka Scotland jong ka ri mihngi kan lip noh syndon ïa ka rong bad ka burom jong ka.
La ïohi ba wat la ka sorkar ka la ïaleh katba lah wat ban thaw ïa ki lad ki lynti naka bynta ki samla ba la nang la stad ban ailad ïa ki ban trei ha ki kam la jong da kaba ailad ba kin wai ïa ki dukan kum ha ki Complex ne basa sorkar, hyrnei kaba sngewsih pat ka long ban ïohi ba ïa kine ki dukan la wai kylla da ki briew kiba nabar.
Kane hi ka pyni ba kito ki briew kiba ïoh ban wai dukan ki la don da kiwei pat ki kam kiba khambha ban trei na ka bynta ïalade.
Ha ka jingshisha la dei ban aiwai ïa kitei ki dukan jong ki tang sha ki trai jylla hi wat la ki siew ia ka dor kaba kham duna ruh bad kane kan long ka jingïarap ïa ki para trai shnong bad ruh khanglad ïa ki briew kiba nabar ban phrung khlieh ha kane ka bri u Hynniewtrep.
Kumba ka jingdawa ïa ka ILP ka dang ïaid shaphrang bad kumba long hi wat na ka liang jong ka sorkar jylla ruh kala dep ban mynjur bad mynta ka shong sa ha ka sorkar kmie ha Delhi.
Ngim lah ban peit tang sha ka sorkar ban leh ïa kiei kiei kiba donkam, hynrei kum ki nongshnong ka jylla bad ki trai shnong ngi donkam ban don ïa ka jingsngew kitkhlieh ban leh ei ei ban ïada na kaba plie lad laidlan ïa kiwei pat ki jaidbynriew heh paid, katba ïa ki para khasi pat ki ia khñoit beiñ ia ki.
Kane ka long kaba shisha bad ngi sakhi ïa kata ba wat tang hapoh Iewduh ruh kiba bun ki dukan Khasi la shongsyaid lut da ki briew kiba nabar bad ki trai shnong ki hap ban shu thynñian khapngiah ha madan.
Ka la dei ka por ban pynïoh ïa ka jinghikai kaba khlaiñ sha ki nongshongshnong jong ka jylla Meghalaya, khnang ban pynlah ïa ki ban bat ïa la ka hok bad ban kot ka bor pyrkhat.
Namar ba kumba ka long mynta sngew ban ong ba ki trai shnong wat la ki don ïa ki dukan kiba biang hynrei kin jied ban shong die ïalade ha madan bad aiwai ei ïa ka dukan la jong sha ki bar jylla kiba siew ïa ki ia ka baiwai kaba heh! Hynrei ka long kaba donkam ban don ïa ka jingpyrkhing ban aiwai beit tang sha ki para jaidbynriew khnang ban khanglad ïa ki briew kiba nabar kaba lah ban tap lut ïa ki riewlum ri paid ka bri u Hynniewtrep.
Lada baroh ki briew kiba die madan kin dei tang kiba nabar suda kan khamsuk shibun wat ia ki bor sorkar ban pyntreikam ia ka aiñ bad khanglad ïa ki ?.
Mawsynram, Ïaïong, 16: Hadien ba ka na ka liang jong ka sorkar Jylla kam shem la sngap ïa ki jingdawa jong ka Kynhun ki Seng-bhalang ha ryngkat ki paidbah ka Mawsynram C&RD Block ban kyntiew noh ïa kane ka Community & Rural Development (C&RD) Block sha ka Civil Sub-Division, ha kine ki khyndiat sngi kane ka kynhun ka la mih paidbah da kaba sam syndon da ki kot lyngkdop sha ki paidbah.
Kumta ka kynhun ki Sengbhalang jong ka Mawsynram C&RD Block ka la ïoh ban bteng biang ïa ka jingïakhih kum ka dak jong ka jingpynkynmaw ïa ka sorkar halor ka jingdawa kyntiew kyrdan ïa ka Mawsynram C&RD Block sha ka Civil Sub Division bad halor kane ka lah ïoh ban sam ïa ki kot lyngkdop sha ki paidbah ka thaiñ Mawsynram kum shibynta ban pynshai paidbah ïa ka jingdonkam kyrkieh kaba long shibynta ban wanrah bad kyntiew ïa ka roi ka par hakane ka thaiñ.
Lah ban kdew ruh ba ka Mawsyram C&RD Block Mawsyram ka dei kawei kaba la rim tam ha ka jylla Meghalaya ba ka la ïoh naduh ba ka dang shynshar ka sorkar Assam ha u snem 1962.
Namarkata, ki kynhun seng bhalang nangne shakhmat ka nangïaid shaphrang ban pynshai ïa ki paidbah halor kane ka bynta haduh ba kin da ïoh ïa ka kaei ba ki kwah namar kim sngewhun ba shu sngap kumne na ka bynta ki mat jingdawa jong ki.
Haba kren ha ki lad pathai khubor, u Kyllang S.
Thongni, President jong ka HANM u la ong ba kum ka dak jong ka jingpynkynmaw biang ïa ka sorkar Meghalaya kaba ïa dei bad ka mat jingdawa ban kyntiew noh ïa ka Mawsyn-ram Community & Rural Development (C&RD) Block sha ka Civil Sub Division, na ka liang ka kynhun ki Seng-bhalang kiba don hapoh jong ka Mawsynram Block ba kynthup naduh ka HANM, HYC, FKJGP, HUAM, KSU bad kiwei kiwei de ki la mih paidbah biang biang da kaba ki sam lyngba ki kot lyngkdop kaba long kawei ka synjam ïa kaba ki la ïoh ban pynkynmaw biang sa shisien bad ruh kum ka dak jong ka jingïakhih ba jai jai.
U la kynmaw ruh ba kum ka kynhun ki Sengbhalang ka la ïoh ban ïa kynduh ïa u Myntri Rangbah jong ka Jylla Meghalaya, u Conrad K.
Sangma ha une u snem 2021 hynrei kum ki nongïalam ki la pynpaw ka jingsngewdiaw ba haduh mynta kim shym la ïohi kano kano ka dak ne jingkular (signal) na ka liang jong ka sorkar ban pynurlong ïa kata ka jingdawa.
Namarkata, kum ki nong-ïalam kim shym la shongkli-kti ne shongthait hynrei nangne shakhmat kin sa shim da kiwei pat ki synjam ne ki jingïakhih ban pynkhlaiñ ïa ka jingdawa khnang ba kin lah ban pynurlong ïa ka jingthmu na ka bynta ka jingdonkam jong u paidbah ka dong ka thaiñ.
Katba na ka liang u Kyrmen Shangdiar u la ong ba na ka liang ki sengbhalang bapher bapher kiba hapoh jong ka Mawsynram Block kim shym la sngewhun ban ïoh ban leit ïa kynduh ïa u Chief Minister jong ka Jylla Meghalaya ne wat ïa u Myntri ba dei peit ïa ki C&RD Department, hynrei na ka liang ka seng ki hap ban kyrsiew thiah biang sa shisien ba ka sorkar kan kynmaw ïa kaei ba kum ki nongïalam jong ki sengbhalang ki la dep ban ai jingthoh ne dep ïa kren shakhmat bad kumba ki ki la kular.
U la pynkynmaw ruh ba kane ka Mawsynram Community & Rural Development (C&RD) ka dei kawei na ki C&RD kiba la rim tam bad kaba la donkam mynta ban kyntiew noh sha ka Civil Sub Division.
Namarkata, u la ong ba ha kine ki sngi ki ban sa wan kum ki nongïalam kin sa ïoh ban leit sha ki shnong ki thaw jong ka dong ka thaiñ Mawsynram ba kin pyn-sngew ha ki paidbah halor kane ka jingdawa jong ki namar kim sngewhun ba shu kut tang ban ïoh ban sam ïa ki kot lyngkdop.
Ha kane ka sngi ïa ki nongïalam ba hakhmat jong ka kynhun ki Sengbhalang la synrang lang ruh da ki dkhot jong ki sengbhalang bapher bapher kiba hapoh jong ka Mawsynram Block.
Khliehriat Iaïong 16: U Vijay Kumar lem bad uwei u dkhot, u ba kyrteng u Lal Mohan, kiba dei ki nongtrei mon sngewbha kiba na ka jylla Bihar ki la iaid da ka kjat bad buh thong ban iaid sha kylleng ka ri India bad mynta ka taiew ki la leit poi shaduh Tripura, Agartala bad ki bynta ba shatei lam mih ngi ha kaba ki la pynlong ruh ïa ka jingshah jingit kaba ar sngi ha ka 12 bad 13 tarik mynta u bnai, kane ka jingiaid kjat ka long ban pynsngew sha ka sorkar ïa ki phra tylli ki mat jingdawa jong ki.
Hynnin ka sngi, ka 15 tarik kine ki nongtrei mon sngewbha ki la wanpoi bad iaid ha ka surok bah Byndihati, East Jaiñtia Hills District da kaba ki la rah ïa ka lama ka ri India, ha ryngkat bad ki, la don uwei pat uba la iasynran lang ïa ki da ka kali khnang ban pynthikna bad ka jingiaid jong ki kan long kaba shngaiñ bad ki ju thiah ha kata ka kali haba lap ka miet.
Ha kaba ïakren bad ka nongthoh khubor ha Byndihati, u Vijay Kumar bad u Lal Mohan ki la iathuh ba ki la pynkong ïa kane ka jing iaid kjat jing ki ban pynpaw ne pyn sngew sha ka sorkar India halor ki phra tylli ki mat jingdawa kiba ki la buh hakhmat jong ka sorkar India.
Ki phra tylli ki mat jingdawa ba ki la dawa ki long ban pynkylla noh ïa ka rukom ha ka synshar khardar ha ka ri, ban pynkylla noh na ka Panchayat sha ka Parliament bad 80% dei ban ïa donbynta lang da ki samla, kaba lai ka jing dawa ka long ba ka sorkar ka dei ban siew allawance sha ki samla ba la nang la stad ki bymioh kam ioh jam, ban pynrung noh ïa ka kyrta trei kam na ka bynta ki politician ruh kumba leh ïa ki nongtrei sorkar, ban pynduh noh ïa ka double pension ïa ki dkhot jong ki iïng Dorbar Thawaiñ bad ki nong thaw aiñ (Politician), ki dawa ruh ba ïa ka Election dei ban pyniaid da ka jingpynlut na ka sorkar khnang ba kiba duk ruh kin ioh ban iashimbynta lang, na ka bynta ka jingmyntoi jongki paidbah, ïa ki Chief Minister bad u Prime Minister dei ban jied da ki paidbah ym satia da ki MLA bad ki MP bad ka jing dawa kaba phra ka long ba ka sorkar ka dei ban pynlong ïa ka ri India kaba lait na ki drok ban pyllaitluid ïa ki samla ka ri.
Jowai, Ïaïong 16: Ka Jaiñtia Students’ Movement (JSM) Western Region mynta ka sngi saitjaiñ kala ïoh ban pynskhem ïaki nongkitkam thymmai ka Thadlaskeiñ Circle kaba la long ha Orchid Thadlaskeiñ West Jaiñtia Hills District.
Ïa ka jingïalang la pynïaid da u General Secretary ka Western Region samla Chan Skhem Suchiang bad la ïoh ïa ki kyntien sneng da u samla Ribok Biam President Western Region, kumjuh na u samla Jimmiral Kharmutee Adviser Western Region, samla Wellborn Phawa ka Jowai Circle bad la pynbamsmai ïa kitei ki nongkitkam da u Chief Organizing samla P.
S.
Phawa.
Ki nongkitkam jong ka Thadlaskeiñ Circle ki long kumne President samla Gevanroy Suchiang, Vice President samla Kampher Phawa, General Secretary samla Michael Talang, Asst Secretary samla Pynyoladmiki Dhar, Organising Secretary samla Syiemki Supuh, Finance Secretary samla Kynmo Phawa, Sport Secretary samla Heihokmi Phawa, Asst Finance Secretary samla Phinku Shylla, Publicity Secretary samla Rimi Phawa, Discipline Secretary samla Paulus Syad lem bad ki 6 ngut ki dkhot ka Executive Committee.
Khliehriat Iaiong 16: Ka ‘er iong ‘er ngit kaba la khie ka la pyn julor ïa ki ar tylli ki iïng ha shnong Daistong, East Jaiñtia Hills District, ha kaba ka lyer ka la lied lut ïa baroh ki tin sop iïng bad ka um slap ka la rung lynshop hapoh ki iïng.
Ki iïng kiba la julor bha ki dei ka ïing jong u bah Old Dkhar bad ka iïng u bah Pheiñ Sutnga, ha kaba ka lyer ka la kit lut sha jmgai bah ïa ki tin sop ïing, kumjuh ruh ka lyer ka la pynjulor ïa ki lyntang kiba ker iïng, kane ka jing jia ka la jia hynnin jan miet ha ka por kumba 6.
30 haduh 7.
30 jan miet ong ki tyllong khubor ba la ioh lum.
Nongpoh, Iaiong 16: Ki paidbah jong ka dong Ri Bhoi kila hap ban shongdum mynta la kumba 3 miet khlem ka bording elektrik kaba la buh iaki paidbah hapdeng ka jingeh kaba khraw ban pyndep iaki kam ki jam bad khamtam ki samla pule kiba pynkhreh iaki eksamin bapher bapher.
Kane ka jingshongdum ka Ri Bhoi ka dei ruh hadien ba ka eriong ryngkat u phria kala khyrwit Ia bun tylli ki shnong haka them Ri Bhoi haka sngi Palei kaba la jynrat lut iaki dieng ki siej bad ki post elektrik watla ki bor jong ka tnad MeECL kidang pyrshang ban pynbiang iaka bording bad shna haki jaka ba shah ktah.
Bun naki paidbah kila ud la nam halor ka jingbym don bording ha Ri Bhoi ba kim ioh ban pyndep iaki kam ki jam, Kim ioh ruh wat ban pyndonkam mobile bad khamtam ki samla pule kiba dang pynkhreh iaki eksamin bapher bapher bad kyrpad ruh iaka tnad MeECL ban pynkloi katba lah naka bynta ban pynbiang iaka bording.
Nongpoh, Iaiong 16: Ka Synjuk ki Rangbah Shnong Nonglyndoh bad Nongkhrah ha ka 14 tarik u Iaiong ki la pynlong syndon da ka jingialang paidbah jong ki paidbah nongshong shnong na kitei ki ar tylli ki Raid na ka bynta ban ia kren halor ka jingpynsahteng u Contractor ia ka surok ban siang rong bad kaba la buh jjingeh ia ki paidbah la bun snem mynta ha ka leit ka wan ba u Contractor ba la ai kam da ka sorkar um lah satia ban siang rong kumba la buh por da ka sorkar.
Ia kane ka jingialang la pynlong ha Madan Mawiong ha kaba la wan ban iashimbynta da ki rangbah shnong jong katei ka synjuk, kiba kynthup iaka Nongtyrlaw, ka shnong Pahambirthem, ka shnong Pahamshiken, ka shnong Pahammardoloi, ka shnong Mawiong, ka shnong Pahambirlum kynthup iaki paidbah nongshong shnong kibala pynpaw ka jingbitar halor ka jingpynsahkut u Contractor ia ka surok ban siang rong na Pahambir sha Mawiong kaba don tang kumba 3 km ei ei ka jingjngai.
“Ha katei ka sngi la wan ruh ban kyrshan lang da u Bah Marcus Marten, President ka HNYF Northern Region bad uba dei ruh u Vice President ka HNYF Sengkmie ban kyrshan borbah halor ka jingshah iehnoh bein ki paidbah ia katei ka surok kaba la dei ban dep ban siang rong bad na ka daw ka jingpynsahtegn u Contractor ka la sahkut haduh mynta la kumba saw snem tam mynta.
Kum ban pynpaw paidbah, ka Synjuk ki Rangbah Shnong Nonglyndoh bad Nongkhrah ki la pynlong ruh ia kane ka jingialang lane ban lum ban lang ia ki paidbah nongshong shnong, ka dei halor ka jingleh kyllut ka tnad PWD ban phah pyndep siang rong noh ia katei ka surok, kaba la sahkut mynta la saw snem tam ei ei khlem da pyndep da u contractor ba la ai kam ban siang rong ia katei ka surok.
Ha katei ka sngi la ai jingkren ruh naduh ki nongialam ka Synjuk bad kynthup ruh u president ka HNYF Northern Region, u Bah Marcus Marten, kiba la pynrem jur halor kane ka jingaimon ka tnad PWD ia u Contractor uba khlem lah ban pyndep ia ka kam ban siang rong kumba la buh da ka sorkar.
“ Ka sur na kiba bun ba lang bad kynthup ruh naduh kitei ki nongialam bad ki paidbah ha katei ka sngi ki la shim ruh ka rai ban mih paidbah ban leit tur sha ka ophis u EE PWD, Nongpoh Division ban dawa weng noh ia u Contractor uba khlem lah ban siang rong ia katei ka surok bad ha kawei ka bynta ki la pynpaw ruh ba lada ka tnad PWD ka dang leh sting kum ki paidbah ryngkat ki synjuk kim banse ban shim noh da kawei ka lynti ban ia pyrshah namar ban shem jingeh ki paidbah tang na ka daw u Contractor ka long ka kam kaba kim lah ban pdaing bad ki paidbah ki syrtok ha ka leit ka wan.
Jowai, Ïaïong 16: Ki nongrep kiba hap hapoh ki kynhun bala khot ki Agroecolgy Learning Circle (ALC) kiba wan na ki shnong bapher bapher hapoh ka Distrik West Jaiñtia Hills kila wan ban ïashim bynta haka jingïa pyninam symbai kaba la pynlong da ka SURE ryngkat bad ka NESFAS kaba la long mynta ka sngi saitjaiñ haka shnong Sohmynting.
Ha kane ka sngi kumba 56 jait ki symbai la wan rah da ki nongrep na ka shnong Sohmynting, 55 naka Community Seed Bank na ka shnong Mulum, na ka ALC na ka shnong Lumtrep kala wan rah 18 jait ki symbai, ka ALC na Larnai 11 jait bad Ksehrynchang 12 jait.
Ha ka jingkren lamkhmat kum u shongknor jong ka jingïalang u Rev.
Dr H.
H.
Mohrmen ula pynkynmaw ba ka pyrthei mynta ka ïakren shaphang kata ka organic farming pynban kane ka rukom rep ka dei kaba la don lypa hapoh ka bri u Hynñiewtrep ïa kiba la hikai da ki longshuwa manshwa.
Ula ong ba ka sorkar kala dei ban thaw polisi ba haka jaka ba ngin ong ba ngin sdang rep organic ngin ong ba ngi nangpynkhlañ ïa la rukom rep tynrai la jong.
La ïathuh ruh ba ka rep tynrai ka dei ka spah kaba u long shuwa ula buh lypa bad ka por kala dei ban phai dien biang sha kane ka jingstad tynrai.
U samla Ebor Lang shiang uba long ruh research scholar kumjuh u Assistant Secretary jong ka Dorbar Shnong Sohmynting ula ïathuh shaphang ka spah ka mariang lyngba ki mar rep bad ki jhur khlaw kiba U Blei Trai Kynrad ula buh kyrpang ha ka shnong Sohmynting.
Ula pynkynmaw ruh ba ka shnong Sohmynting ka don ïa ki jingthung kiba pawnam kiba mih na kane ka shnong kum ka Sohphlang bad u Sohlah Sohmynting bad ki soh kum u Salyngkiah kiba ki khot mynshuwa kum u Sohmynting.
U Pius Rani uba long u Executive Director jong ka NESFAS ula ong ba ba u sngewkmen bad ha une u snem ka NESFAS kala dap artad shiphew snem ka rta naduh ba la seng ïa ka bad ba kala nangkiew bad nang ïaid shaphrang ha ka jing shakri jong ka ïa u paidbah nongrep jong ka jylla.
Shuh shuh ula pyn kynmaw ruh ba kane ka projek kaba kyrteng ka “Empowering Indigenous Community through Agroe cology Learning Circle, for resilient, integrated and innovative natural resource management," la bei pisa da ka World Bank lyngba ka jingkhmih jong ka Meghalaya Basin Management Agency.
Ula ong ruh ba ki ALC ki dei ki rynsan ha kaba ki nongrep kin ïakynduh bad ïamir jingmut ban nangpynkhlañ ïa ka rep tynrai hapoh ki shnong ki thaw.
Haka jingkren pdiang u Rangbah Mynjurlang Langdoh Pyrtuh uba long u General Secretary ka Dorbar Shnong ula pynkynmaw ba ka shnong Sohmynting ka long kaba riewspah haka spah mariang ha kaba kala don lai tylli ki khlaw kyntang hapoh ka shnong kum ka khlaw Langdoh ka kur Pyrtuh, ka khlaw Kyntang ka kur Kyndait bad ka jong ka Kur Langshiang.
Ki nongrep kiba la ai jingkren ha kane ka jingïalang ki dei ka nong Nesly Shadap naka ALC naka shnong Larnai kaba la kren shaphang ka sboh wieh, ka kong Wanpoiri Shadap naka ALC naka shnong Lumtrep kaba la kren shaphang ka rukom rep Sying, ki jingeh kiba ki ïakynduh bad kumno ba ki jop ïa kine ki jingeh.
Ka kong Roomika Pyrtuh naka ALC naka shnong Sohmynting kala kren shaphang ka rukom rep Sohphlang bad ka kong Rihun Sungoh naka ALC na Ksehrynchang kala kren shaphang ka rukom rep shriew saw.
Naka liang jong ka SURE la ïa ka jingkren na u samla Waiphangki Shadap.
Ki ALC kiba napoh ka cluster kiba la ïadonlang hangne ki dei 6 tylli na Sohmynting, Ksehrynshang 4 tylli, Lumtrep 2 tylli bad na Larnai 2 tylli.
Kiwei pat ki ALC kiba la wan ban ïashim bynta ha kane ka sngi ki dei ka ALC na ka shnong Mukhap, Iooksi bad kumjuh ki Community Facilitators na ki 20 tylli ki shnong kila ïadon ryngkat ha kane ka jingïalang.
Khnang ba ïasamlem ïa ka khubor shaphang kane ka projek la khotlang ruh ïa ki Village Organiser na ki shnong shnong Lumkhudung, na Phlongingkhaw.
Ha kane ka sngi la ïadonlang ruh ki nonghikai bad ki khynnah skul na ka Demthring Presbyterian Sec.
School bad kum ruh ki khynnah bad nonghikai na ka Sec.
School ka Sohmynting.
Shillong, Ïaiong 16: U MLA ka South Shillong Constituency Bah Sanbor Shullai, hynne ka sngi saitjaiñ, ula pynkup burom ïa palat 151 ngut ki briew kiba ai sngewbha ïaki jaka khlem siew dor ban shna ïa ki surok PWD ha kylleng ki jaka jong ka thaiñ Greater Lumparing.
Haba kren ha ka jingïalang, u Bah Sanbor ula ongba ki briew ki dei ban shim ïa ka nuksa na kine ki151 ngut ki Nongshongshong ka Constituency kiba kloi ban ai ei ïa ki jaka ban pyntreikam ïa ki kam pynroi bapher bapher ha ka Constituency, ki ban ai jingmyntoi ïa ki paidbah.
“Nga dei ban ai khublei ïa ka Monitoring Committee jong ka South Shillong Constituency, baroh ki 151 ngut ki trai jaka, ka Dorbar Shnong ka Lower bad Upper Lumparing, Laban Riat Madan bad Mynsaiñ, ki Nongïalam Niam kiba la ai jingbit ban pyndonkam ïa ki jaka jong ki ha kaban shna ïa ki surok ïaid kali hapoh ka Constituency" ong u Ban Sanbor.
U Bah Sanbor ula ong ba ki trai jaka wat hapdeng ka jingbym ïoh ïa kano kano ka jingsiew ïa ka bai jaka na ka Sorkar Jylla, hynrei kila kloi ban ai ïa ka jaka jong ki ban shna ïa ki surok ïaid kali na ka bynta ka bit ka biang jong ki paid Nongshongshnong ka thaiñ baroh kawei.
Ula bynrap ba watla kam shym la don satia ka jingsiew hynrei ka Tnad PWD kala mynjur ban ai jingiarap katto katne ha kaban pynbna ïa ki kynroh lane ki ïing lada kine ki trai jaka ki donkam.
Ha kane ka sngi, u Bah Sanbor ula aiti ruh ïa ki work order ban shna ïa ki RCC jingtap slab halor ka wahduid na Smile Scholl ha Dhobi Ghat haduh ka Ïingsah jong u Bah John Wahlang bad kiwei ha Jumer Lane Laban kaba jngai kumba 1.
2036 km, ha ka jinglut jingsep ba kot T.
1.
13 klur nalor kiwei pat ki work order ban shna ïa ka surok na ka jingkieng ba marjan ka Ïing i Kong Nora Hynniewta sha Ekindro Diengdoh haduh ka surok PWD kabadon mar pyr shah ka Ophis MeECL ha Mawnei, kaba jngai kumba 0.
281 km ha ka jinglut jingsep ba kot T.
4.
72 klur.
Shillong, Iaiong 16 : U nongïalam ka BJP uba dei ruh u myntri ha kane ka sorkar MDA u bah Sanbor Shullai, u la kyrpad ïa ki paid nongshong shnong ka jylla Meghalaya ba kin jied ïa ka BJP ha ka election MLA 2023 da kaba bud ïa ki nuksa jong ki paid Nagaland khnang ban wan ka jingkylla ha ka jylla Meghalaya.
U la ong kiba bun ki paid Khristan ha Nagaland ki la bud ïa ka BJP namar ki ngeit skhem ba dei tang kane ka party kaba lah ban wanrah ïa ka roi ka par jongka jylla.
ïa kane ula kren ha ka jingleh burom ïa ki 151 ngut ki trai jaka puta kiba ai sngewbha ïa ka jaka jongki na ka bynta ban shna surok hapoh ka Laban Constituency.
U la ong ki samla na Nagaland kiba trei bad pule kum ha Bangalore, Delhi, Mumbai, West Bengal, Gujarat ki la wan phai mynta sha ka jylla jongki namar ba ki la ïoh kam ioh jam hapoh la ka jongka jylla bad bad ioh ruh ban pule ha la ka jong ka jylla bad kane ka long hadien ba ka BJP ka la jop haduh 12 ngut ki MLA bad ka la ïoh ruh ïa ka shuki Symbud Myntri Rangbah ha katei ka jylla.
“ Naduh ba ka BJP ka la wan ha ka bor ha Nagaland, ka jylla ka la sakhi ïa ki jingpynroi pynpar bad ïoh ïa ka Engineering College, Medical College bad bun ki tnad pule kiba ka Nagaland kan dang ïoh shuh shuh" ong u bah Sanbor.
U la ong ba kane ka pynpaw ba ki paidbah ki la sdang ban shaniah ïa ka party bad pynduh noh ïa kata ka jingsngew ba ka dei ka party ba pyrshah Khristan.
“ Kumta nga kyntu bad kyrpad ïa ki paid nongshong shnong ka jylla ban bud ïa ki dienjat jong ki nongthep vote ka Nagaland bad pynjop don burom ïa ka BJP ha u 2023 khnang ba yn kiew yn roi ka jylla" ong u bah Sanbor.
U la ong ba ki paidbah ka Nagaland ki la kyntait ïa ka jingkynnoh ba ka BJP ka dei ka party kaba pyrshah Khristan namar dang shen ki la pynjop ruh ïa u Phangnon Konyak kum u MP ka BJP sha Rajya Sabha.
Ki paidbah khamtam ki samla ki la ngiah ïa ka jingbang nia bad jingkular jong ki seng saiñ pyrthei kane ka thaiñ ha ka por election bad na kata ka daw ki la sdang ban bud ïa ka BJP.
Ki paidbah kane ka thaiñ kum ha Nagaland, Manipur, Assam, Arunachal Pradesh bad Mizoram ki la ngiah shoiñ ïa ki jingkular bad kumta ki la rai mynta ban kyrshan noh ïa ka BJP ong biang u bah Sanbor.
Shillong, Ïaïong 16 : Ka All India Trinamool Congress kawei na ki party ba dang shu mih thymmai ha ka jylla ha ka sngi Saitjaiñ ka la leit ban pynïar ïa ka tnad treikam jong ka ha Sohïong, ka constituency kaba mihkhmat da u Bah Samlin Malngiang, MLA jong ka HSPDP.
Ha katei ka jingïalang ban pynskhem ïa ki nongïalam ba thymmai jong ka TMC Sohïong la wan ban donlang naduh u Vice President ka TMC Meghalaya, Bah James Lyngdoh nalor kiwei kiwei ki nongkitkamba kynthup ïa u Bansharai Pyngrope, President, Trinamool Student Congress, Meghalaya, Ïohdorlang Diengdoh, President ka Sohra Block Trinamool Congress nangta u Macmillan Kharbani President, Nongstoin Block Trinamool Congress bad kiwei kiwei.
Ha kane ka sngi la jied ruh ïa u Bah Stodingstar Thabah kum u President bad ïa u Bah Dinestar Rani kum u General Secretary.
Haba kren ha katei ka jingïalang u Bah Stoding u la pyntip ba mynta ka jingpynkhreh na ka bynta ban tei ïa ka kut ba skhem jong ka TMC ha Sohïong ka la ïaid shaid shaid.
“Ngi la kynduh ïa ki paidbah, ki nongïalam jongngi bad ruh bna ïa syllok bad ki nongshong shnong ban pynsngewthuh ïa ki ïa ka nongrim bad ka mat treikam jong ka TMC," u la ong.
U Bah James ha ka jingkren jong u, u la kyntu ïa katei ka kynhun ba thymmai ba kan trei borbah na ka bynta ban pynsngewthuh bad ban pynngam ïa ka nongrim jong ka seng ha ki shnong ki thaw kiba don ha katei ka constituency.
La ïoh ruh ïa ka jingkren na u samla Bansharai kumjuh ruh na u samla Ïohdorlang.
Shillong, Iaiong 16 : Ki bor pahara khappud jongka India ki Border Security Force (BSF) ki la pyrkhing bha ka jingpahara ha khappud bad pyrkhing ruh ban talasi ïa ki trok kiba wan kiew na Bangladesh hadien ba la dep pynhap maw bad dewiong da kaba pyndonkam ruh da ki ksew ban sma ïa ki trok namar ki suba jur ba ki don ki trok kiba kit ïa ki tiar siat bad drok ha ka por ba ki wan phai na Bangladesh sha India.
Kane ka jingpyrkhing talasi ïa ki trok ka long ha man la ki kad khaïi ka India sha Bangladesh ne ki Land Custom bad kaba jur eh ka long ha Tamabil, Dawki, West Jaintia Hills.
Ki BSF ki la pynsma ïa ki trok ym tang kiba wan kiew na Bangladesh hynrei wat ïa kiba hiar sha Bangladesh ruh namar ki suba ïoh don ki mar ba ki kit ban khaïi tuh pat sha Bangladesh.
Kane ka jingpyrkhing bad pyndonkam da ki ksew ka la sdang naduh mynta ka sngi, ïathuh ka tyllong khubor na ki BSF.
Ka jingtalasi kaba jur eh ka long ïa ki trok ba wan phai na Bangladesh hi.
Kane ka jingsdang talasi ki BSF ka long ruh hadien ba la ïai ïoh kurup ïa ki tiar siat kum ki suloi bad pistol Automatic ha kane ka jylla khamtam sha ri lum Garo wat hadien ba ym don kynhun kieng atiar shuh namar ki dang don hapdeng ka jingkren ïasuk bad ka sorkar pdeng bad ka sorkar jylla kata ka ANVC katba ïa ka GNLA la lah ban rat dyngkong naduh tynrai hadien ba u Chairman jongka ula shah kem bad hadien ba u la lait ruh u khlem leit rung shuh sha ka seng.
Nalor kata ka jingtroiñ jongka seng GNLA ka long khamtam eh hadien ka jingshah siat iap u Commander In Chief jongka u Sohan D Shira.
Kumba long mynta ki don ki kynhun pyntriem kiba lute bad rahbor ïa ki nongkhaïi ha ri lum Garo hynrei kaba pynlyngngoh ïa ki pulit ka long ba kine ki pyndonkam beit da ki suloi AK-47 bad pistol 9mm ki tiar ba ju pyndonkam tang da ki kynhun kieng atiar bad ki bor pulit.
Ha ki por mynshwa ki pulit ki ju ïoh kurup tang ki SBBL, suloi tynsah, ki suloi shna hi da ki dieng ki wait khukri bad kiwei kiwei ki tiar pynmynsaw na kum kitei ki kynhun nonglute hynrei mynta ka kynti la arsien ki pulit haba ki ïoh siat iap ïa ki kynhun nonglute ki ïoh kurup beit da ki suloi AK-47.
Lah ban pynkynmaw ba u myntri ba rim ka jylla uba long mynta u nongïalam ka Liang Pyrshah u Dr Mukul Sangma u pynpaw ka jingsngewdiaw ïa ka jingjyllei ki tiar siat ba khlaiñ bor kaba pynpaw ba ki dang don ki kynhun kieng atiar ha ri lum Garo kiba la ïoh jingpyntbit na u nongïalam ka ULFA-I u Dristi Rajkhowa shwa ba un leit pyndem ha ki pulit ka South Garo Hills.
Shillong, Iaiong 16 : Kawei ka trok 407 ka la hap ha wah Umngot najan Jingkieng Dawki ha ka janmiet Sngi Palei bad kat haduh ba thoh ïa kane ka khubor mynta ka sngi ki bor pulit, ki SRDF bad NRDF kim pat ïoh sei ïa ka met jong u nongñiah namar ba dang saw bad heh palat ka um na ka jingjur slap.
Kane ka jingjia ka la jia ha ka por ba kane ka trok ka dang wan phai na Bangladesh hadien ba la dep pynhap mawleiñ namar la ïathuh ba kane ka trok ka dei kaba kit maw na Pynursla bad leit pynhap sha Bangladesh.
La ïathuh ba na ka liang ki bor pulit ki la pyrshang ban kwai ïa ka trok hynrei ym pat lah ban sei satia bad ïa u nongniah ruh ym pat lap namar ba jngut palat ka um bad kim pat lap dien shaduh shano ka um ka la rong ïa u nongniah ruh.
Ki pulit ki la ïathuh ruh ba kat kum ka jingtip ba ki ïoh ha katei ka trok don tang u nongniah marwei ha ka por ba hiar sha Bangladesh tangba wat la katta ruh ki dang pyrshang hi ban wad jingtip bniah ïoh don kiba kiew lang bad u ha ka trok.
Shillong, Ïaiong 16: Ka East Khasi Hills District kaba shah ktah jur tam ha ka khlam Covid-19 ha kine ki laisnem tam, mynta kala lait na ka jingdon jong ki nongpang Covid-19 da ka jingkoit lut baroh ki nongpang.
Ha East Khasi Hills, haduh 47078 ki briew kila ïoh ïa kane ka jingpang hynrei napdeng kine, 46003 ngut kila ïoh pat ïa ka jingkoit bad 1075 ngut kila ïap.
Kat kum ka jingpyntip ka Tnad ka Koit ka Khiah, satang saw tylli ki District kiba dang don ïa ki nongpang mynta sa mar iwei (4 active case) bad kine ki dei ka East Jaiñtia, West Jaiñtia, West Khasi Hills bad Ri-Bhoi District.
Ka Jylla kala sakhi ba ha kine ki sawphew phra kynta bala leit noh, ym shym la don satia ki briew ba dang ïabit thymmai ïa ka jingpang bad kumjuh ruh kiba nang koit bad kiba dang ïap.
Haduh 93786 ngut ki briew kila ïabit ïa kane ka jingpang ha kine ki laisnem tam mynta hynrei haduh 92189 kila ïoh pat ïa ka jingkoit.
Shillong, ïaïong, 16: U President jong ka Khasi Author Society (KAS) u Dr.
DRL Nonglait u la ong ba ka ka jingkren jong u Myntri ka tnat Kam Pohing ka ri u Amit Shah ba ki phra tylli ki Jylla ha ka thaiñ Shatei Lammihngi ka ri India ki la pdiang ban pynrung ïa ka Ktien Hindi ha ki skul ka dang dei tang ka jingkren bad haduh mynta hi kam pat don kano kano ka jingpynbna kaba wan na ka Sorkar India.
“Kaba lyngngoh pat ka long ba u Amit Shah u ong ba ki phra tylli ki jylla ki la mynjur ban pynlong Compulsory ïa ka Ktien Hindi hynrei ynda nga la kylla na ki Ophisar ka Meghalaya Board of School Education (MBoSE), ki ong ba ym pat ïoh jingtip eiei halor kata.
Kam lah hi ruh ban long ba ka Hindi kan long ka Compulsory Subject.
Ban pynlong Compulsory kam lah ban loong ïa mynta ha Meghalaya namarba ka Education Policy hapoh ka Jylla Meghalaya ka Hindi kam pat long Compulsory," nong u Dr.
Nonglait haba ïakren bad u Nongthoh khubor.
“Lehse kane ka jingkren jong u (Amit Shah) ka long ka bym pat shym la pyrkhat bha.
Haoid, ka don ka jingshisha ban kyntiew ïa ka jingnang ïa ka ktien Hindi da baroh ki nongshong shnong ha ka ri India bad ïa kata ngim lah ban len namarba ka polisi ban hikai ha ki skul ïa ki ktien, ka don ïa ka Three Language Formula kaba kynthup ïa ka Mother Tongue, ka English bad ka Hindi," u la ong.
“Ha Meghalaya ngi don ïa ka Mother Toungue haduh 7 tylli kiba la hikai hapoh ka MBoSE kiba kynthup ïa ka ktien Khasi, Garo, Mizo, Nepali, Bengali bad Hindi.
Kane ka Mother Tongue ka dei ka First Language bad ngi shim ïa ka English kum ka Second Language.
Haba ai nuksa u Dr.
Nonglait u la ong, “lada u khynnah u pule ïa ka Khasi kum ka First Language, u shim ïa ka English kum ka Second Language kaba long Compulsory haduh Class X.
Lada u Khynnah u shim Hindi kum ka First Language u hap ban shim ïa ka English kum ka Second Language.
Ha Meghalaya, ka Hindi ka long kawei na ki MIL Subjek kumba long ka Khasi bad ka English ka long ka Compulsory Subject.
"“Mynta hi ban ong ba dei ban pynlong noh ïa ka Hindi kum ka Compulsorry sobjek haduh Class-X nga tharai ka dang dei tang ka jingkren jong u (Amit Shah) bad ym pat don kano kano ka jingtip na ka tnat Pule Puthi lane na ka MBoSE.
Ka jingkren u Amit Shah, lehse ka dei ka jingkren kaba khlem pat don ka jingpynshongnia bad pynshongnongrim bad peit bniah ïa ki Polisi namarba ha ka jingshisha dei ban ïasyllok shwa bad ki Sorkar Jylla," la ong une u President ka KAS.
“Ka MIL Paper ka dei ban don tang kawei kaba mut ka ktien Kmie ne ka ktien lajong.
Haba jied ïa ka Hindi kum ka Mother Tongue, ym lah shuh ban pule ïa ka Khasi kum ka MIL Paper.
Ki don ki Khasi kiba sah shabar kiba pule ha ki skul ki bym don ïa ka sobjek Khasi ki hap ban shim ïa ka Hindi kum ka MIL hynrei ha Meghalaya, ka rukom pynïaid jong ka MBoSE ka dei ban don tang kawei ka MIL Paper bad kawei ka Compulsory Subject.
Ïa ka Hindi hangne ki pule tang haduh Class-VIII.
Lada ki shim ïa ka sobjek Hindi kum ka MIL ki la duhnoh ban shim MIL ïa kiwei pat ki jait ktien namarba ha ka MBoSE ka sobjek English ka long kum ka Compulsory Sobjek," u la bynrap.
Haba kylli u la ong, “ka jingdawa jong ngi ban pynrung ïa ka ktien Khasi ha ka Eight Scheduled kam don jingïasnoh eiei bad ka jingkren u Amit Shah namarba ka jingkren jong u ka mut beit ïa ka Hindi ka long ban hikai ha skul.
Ka jingkren jong ngi patde ka don ïa ka nongrim jong ka riti synshar.
Ka dei kaba ka long aiñ hapoh ka Article 29 jong ka Riti Synshar ka ri India.
Kane ka long lajong ka mat bad kam don jingïasnoh eiei bad ka jingpynlong ïa ka Hindi kum ka Sobjek ha ki skul.
"Ha kaba ïadei bad ka jingong jong Amit Shah ba la thung 22 hajar ngut ki nonghikai Hindi ha ki skul jong ki phra tylli ki jylla ka thaiñ Shatei Lammihngi, u Dr.
Nonglait u la ong, “u (Amit Shah) pyrkhat ba ki 22 hajar ngut ki nonghikai Hindi ki la biang? Ha Meghalaya ki skul jong ngi kim don nonghikai Hindi hynrei don kiba shu thung hi da ki skul.
Haduh mynta ka Sorkar Meghalaya kam pat lah ban mang ïa ki phew hajar ki skul bad kim don satia ki nonghikai sobjek Hindi kiba la ïoh jingsiew da ka Sorkar hynrei lait noh tang katto katne ha ki skul Sorkar bad ha ki skul ba shu ïarap ka Sorkar (Govt.
Aided School) la shu thung hi da ki School Managing Commitee.
"“Ka jingkam ba la thung 22 hajar ngut ki nonghikai Hindi wat tang na ka bynta kawei ka Jylla ruh kam pat biang ïa ki nonghikai.
Ka jingkren jong u Amit Shah ka dei tang ka jingkren ba la thmu ban kyntiew ïa ka jingnang ban kren ïa ka ktien Hindi hapoh ka ri India bad ha ka jingshisha ngi ruh ngim pyrshah ïa kata," u la ong bad bynrap, “hynrei ban pynduhnoh ïa ka jinglong ka Mother Tongue lane ka ktien lajong kum ka First Language ngim lah ban pdiang bad kane ka long pyrshah ïa ka National Education Policy (NEP).
"“Haduh mynta ka jingkren jong u (Amit Shah) ka shu long tang kumto bad nga shim ba ka long tang ha ki lad pathai khubor.
Lada ka jingpynbna ka wan sha ka jylla jong ngi ngin ym sngap jar ïa kane bad ym dei tang ma ma ngi bad katkum ka National Education Policy (NEP) ka long ban hikai ïa ki khynnah da ka ktien lajong haduh Class-V (Upper Primary) bad ka jingïaleh jong ki jaidbynriew bapher bapher ban pynïoh ïa ka jinghkai haduh Class-X bad Class-XII ruh ka la nang ïaid shakhmat," la byrnap u Dr.
Nonglait.
Shillong, ïaïong, 16: Kum ka jingïashim bynta lang bad ki Khristan ha ka pyrthei baroh kawei, ki khynnah kiba wan na ki longing baduk kiba ju ïoh jinghikai na ka SPARK, ha ka sngi Thohdieng ki la rakhe ïa ka Sngi Thohdieng Bakhuid kaba dei ruh ka sngi kaba u Jisu u la shah ïap halor ka Diengphna ban siewspah ïa ka pop jong u khun bynriew ha sla pyrthei.
Ha u kyrwoh ba la phah da ka President jong ka SPARK ka Shima Modak, ka la ong, “wat hapdeng ka jingshah lynshop ïa ka jingpang khlam COVID-19, kine ki khynnah rit ki la dem hakmat u Trai Kynrad ban kyrpad ïa U ba Un beh noh sha jngai ïa ka khlam jingpang bad ban ïada ïa iwei pat iwei bad pan ruh ka jingkyrkhu na u Blei uba Un thehsei ïa ki jingkyrkhu ha manla iwei pa iwei.
"Ka long ka khyllipmat kaba myllung haduh katta katta ban ïohi ïa kine ki heprit ba kin wan shakhmat ban ïashim bynta ha ki jingduwai hakhmat u Trai Kynrad bad ban ïakren bad u Blei lyngba ki jingduwai.
Ha kum kine ki sngi khraw bad ki sngi kyrpang ka SPARK ka ju trei shitom ban lum lang ïa baroh ki khynnah kiba wan na ki longing kiba duk ba kyrduh ban ïakynduh lang kum shi ing shi sem.
Shillong, Ïaiong 16: Ka Ïingkashari Meghalaya High Court kala ai jingbit ïa ka Hima Sohra ban lum ïa ka musur ba T.
200 ïa ki kali kit mawshun bad kit maw, kiba pyndonkam ïa ka surok na Umdud sha Zero Point ha Bholaganj-Majai Land Custom Station.
Kane ka hukum kala mih ha 13 tarik Ïaiong na ka Ïingkashari bala khlieh da u Justice HS.
Thangkhiew haba shong bishar ïa ka mukotduma nala mudui pyrshah ïa ka Hima Sohra bad Hima Sohra Core Committee namar ka jing lum bai musur bad tah sticker ïa ki kali ba khaii mawshun bad khaii mar na Umduh sha Lang Custom Station Bholaganj.
“Ka nongshah mudui no 6 (Hima Sohra) lane lyngba ki briew ba ka ai bor, lada ka Dorbar kam lah ban pynïaid hi, la ai jingbit ban lum ïa ka bai musur ba T.
200 ïa kawei ka kali halor ka jingpyndonkam ïa ka surok (ïa kane ka hukum la pynmih naba ka Hima Sohra ka dei kaba peit bad sumar ïa kane ka surok) " ong ka Ïing kashari.
Ka Ïingkashari ka ong ba ka Hima Sohra kam lah satia ban lum tam ïa ka musur lane ka jinglum ïa kiwei kiwei ki khajna na ki kali kiba khaii ïa ki marpoh khyndew na kane ka surok na ka musur kaba T.
200 kumba la buh.
“Ki Nongmudui/Nongkhaii ki dei ban iatreilang bad ban ai jingtip lada don kano kano ka jingleh tam sha ka Ïing kashari" ong ka Ïingkashari haba bthah ïa ka Hima Sohra ban buh ïa ki jingkheiñ jingdiah halor ka pisa ba ki ïoh lum na ka musur.
Ka Ïingkashari ka ong ruh ba ka Hima Sohra kam lah satia ban khang ïa kino kino ki kali ba khaii marpoh khyndew kiba don ïa ki permit ban khaii lada kine ki kali kila siew ïa ka bai musur.
Ka ong ba kane ka huku kan trei kam tad haduh ka sien shong bishar biang ïa ka mukotduma ha ka 10 tarik Jymmang ban pynmih da kawei pat ka hukum.
Ha kajuh ka por, ka Ïingkashari kala bthah ba ka Hima kam lah shuh ban nang pynmih ïa kino kino ki hukum/jingpynbna lane ban leh ïa kano kano ka kam hapoh ka bor jong ka Hima Sohra Core Committee.
Ka Ïingkashari kala ong ruh ba ka Hima Sohra Core Committee kam lah shuh ban nang pyndonkam ïa ki sticker jong ki kali kiba khaii ïa u mawshun ne u maw na Bholaganj Land Custom Station khamtam ba ïa kine ki sticker la dep ban pynsangeh da ka Hima Sohra.
Ha kajuh ka por, ka Ïingkashari kala bthah ïa ka Sorkar Pdeng bad ka Sorkar Jylla ban file affidavit khamtam halor ka jinglong jingman jong ka surok na Umdud sha Zero Point ha Bholaganj-Majai Land Custom Station.
ha lane shuwa ka sien shong bishar ban wan.
Shillong, ïaïong, 16: Ka Khasi Author Society (KAS) ka la pynpaw ïa ka jingangnud ba ka kan sa phah da ka jingthoh sha ka Sorkar Jylla ba kan ai jingbit ïa ki skul kiba don hapoh rilum Khasi bad Jaiñtia ba kin pule noh da ka Ktien Khasi ïa baroh ki sobjek ha ki skul haduh ka kyrdan Pule Class-XII.
Ka Khasi Author Society ka dei ka kynhun ki stad ki jhad na kane ka jylla kaba la phah ïa ka jingdawa sha ka Sorkar India ba kan ai jingmynjur noh na ka bynta ban pynrung ïa ka ktien Khasi ha ka Khyrnit Baphra hapoh ka Riti Synshar ka ri India.
Ka Ingdorbar Thawaiñ jong ka Jylla Meghalaya ha u Nailur, 2018 ka la mynjur ïa ka rai ban tyrwa ïa ka Sorkar India ban pynrung noh ïa ka Ktien Khasi bad Garo ha ka Khyrnit Baphra jong ka Riti Synshar ka ri India.
Ïa kine ki ar tyli ki jait ktien la kren, la sngewthuh bad la pyndonkam da palat 23 lak ngut ki Khasi bad Garo bad ki dei ruh ki ar tylli ki jait ktien ba la mynjur kum ki Associate Official Languages hapoh kane ka jylla.
Ha Meghalaya ki don 14 lak ngut kiba kren ïa ka ktien Khasi bad palat 9 lak ngut kiba kren ïa ka ktien Garo katkum ka Khanasamari jong u snem 2011.
Naduh ki snem 1900, ïa ka ktien Khasi la ithuh da ka Calcutta University kum ka sobjek pule ha ka Entrance Level bad Degree Level naduh u snem 1919, katba ïa ki Scholars hapoh ka North Eastern Hill University (NEHU) la ai jingbit ban thoh ïa ki Thesis bad ki Dissertations ha ka ktien Khasi naduh u snem 1081.
Ïa ka ktien Garo, ka Calcutta University ka la ithuh kum kawei na ki Modern Indian Languages haduh ka kyrdan Matriculation ha u snem 1923 katba ka Gauhati University ka la ai jingithuh ha u snem 1947 bad ha ka skulbah NEHU la pynrung ïa kane ka ktien ha u snem 1996.
“Na ka Khasi Author Society (KAS) ngi kwah ban thoh sha ka Sorkar Jylla ba dei ban ai jingbit noh na ka bynta ban hikai da ka Ktien Khasi haduh Class-X bad lehse haduh Class-XII," ong u President ka Khasi Author Society (KAS) Dr.
DRL Nonglait haba ïakren bad u nongthoh khubor dang shen.
“Lada hikai da ka Khasi ïa ka sobjek Science kan dei ka sobjek kaba suk tam namarba ka jingeh jong ki khynnah skul ha Meghalaya ka dei ka ktien namarba ngi hap ban pule da ka ktieng nongwei, (ktien Phareng)," u la ong.
Haba ai nuksa ïa kiwei pat ki jaidbynriew ki kham kiew shaphang ha ka thoh ka pule na ka jingïohlad ban thoh bad pule ha ka ktien lajong, u Dr.
Nonglait, u la ong, “kum kiwei kiwei ki khynnah kiba pule da ka ktien lajong, ki Assamese bad ki Bengali ki suk.
Ngi pat ba ngi hap ban pule da ka ktien nongwei (ktien Phareng) ka shem shitom.
Haoid, ngi donkam shisha ban nang bun jait ki ktien.
"U la ong, “mynta lei lei ngi donkam ban ïoh jinghikai da ka ktien lajong haduh ka Degree Course bad ktien Khasi mynta ka la roi bha bad kam don jingeh ïa ngi ban hikai da ka ktien Khasi ïa ki sobjek bapher bapher haduh Class-X lada ka Sorkar jylla ka mon ban leh kumta.
"“Ngim don jingeh ban pynkylla ktien ïa ki sobjek.
Ha NEHU ngi don ïa ki Khasi kiba hikai ha ka Law, ha ka Science, ha ka Arts, Humanities bad kiwei kiwei ki tnat Pule bad ngi don lut ïa ki nonghikai kiba tbit bad kam don jingeh satia lada ka Sorkar ka pynrung ïa kano kano ka sobjek ha kano kano ka jingpule," u la ong.
Shillong, Ïaiong 16: Ka Bharatiya Janata Party (BJP)-Meghalaya Pradesh kala dawa ïa ka Sorkar Meghalaya Democratic Alliance (MDA) ban sei madan ïa ka audit report halor ki kam jyrsieh hapoh ka Jaintia Hills Autonomous District Council (JHADC) bad Garo Hills Autonomous District Council (GHADC).
Haba pynpaw ïa ka jingbym sngewtynnad ïa ka jingpynslem ban sei madan ïa ka kaiphod, u President ka BHP Meghalaya Bah Ernest Mawrie ula dawa ba ka Sorkar ka dei ban sei madan ïa kane ka kaiphod audit hapoh u bnai Jymmang lem kumta ka BJP kan shim ïala ka sienjam ban leh eiei.
U Bah Ernest u sngew ba wat hapdeng ki jingkyrpad kiba bunsien, ka Sorkar kam shym la lah ban leh eiei halor kane ka jingdawa jong ka BJP.
Lah ban kdew hangne ba ka BJP kala dawa ban thung da ka jingtohkit jong ka Central Bureau of Investigation (CBI) halor ka jingkynnoh pyndonkam bakla ïa ka song pisa ba kot da ki klur tyngka hapoh ka GHADC bad JHADC kaba la ai da ka Sorkar Pdeng lyngba ka Special Assistant Grant (SAG).
Hynrei ka Sorkar Jylla kala hukum ban phah leh da ka audit ïa ïa rukom pyndonkam ka GHADC ïa ka song pisa kaba long naduh u snem 2015 haduh 2020.
Shillong, Ïaïong 16 : U Working President jong ka UDP ba dei ruh u MDC jong ka Jaïaw, Bah Paul Lyngdoh u la ong ki isyier mynta ba ki paidbah ha ka jaka ba kin peit ïa ka manifesto lane ki mat treikam jong ki party pynban ki shah pynngop ha ka ‘moneyfesto’ lane ban shah thong ha ka pisa por elekshon.
Haba kren ïa kane ha ka jingïalang pynskhem ïa ki nongkitkam ba thymmai jong ka UDP Mylliem kaba long ha kane ka sngi Palei, u Bah Paul u la ong, “Ha kane ka juk ba ngi ïakren kumno ban pynkhreh noh ïa ka manifesto jongka party ka jongngi hynrei kiwei pat ki party ki ong ym donkam manifesto tang ka moneyfesto ka la biang hi.
"Shuh shuh u ong ruh ba dei na kane ka daw ba ki nongtrei jong ka party ki hap ban jop ïa ka mynsiem jong ki paidbah nongkyrshan khlem da donkam ban pynbiej ïa ki da kiwei pat ki rukom treikam.
Utei u MLA barim u la ong ruh ba kaei kaba la jïa ha u 2018 kam dei shuh ban dang ïai jia ha kane ka elekshon MLA 2023 ba ki paidbah ki la shah pynbiej da ka kynja song pisa ba 5000.
“Ha ka elekshon 2018 ki briew ki la shah buh dor da ka khlieh la jong.
5,000 tyngka ki ïoh kawei ka longiing ki la kmen palat bad ynda la dep ki kyndit bynriew bad ong ba ki la shah shet ha katei ka skim ba pyllait ha u 2017," la bynrap shuh shuh u Bah Paul.
Nalorkata, u ong ruh ba ki paidbah naduh mynta ki dei ban kyndit bynriew noh khnang ba ka UDP kan ïoh ban synshar hi noh ym ban shu snoh ha footboard bad kumba ong mano re ba lada shah kynjat la poi shabar (footpath).
“Ka la dei ïangi ban ñiah ïa ka kali.
Ngin pyntikna ba ha u 2023 ka UDP kan ïalam nakhmat ban synshar ïa ka jylla.
"U Bah Paul u la ong ruh ba ka por ka la biang ba wat ïa ka bor synshar ym dei shuh ban aiwai thik kumba ai wai khiew ai wai pliang ha ka por khawai.
Shillong, Ïaïong 17: Ka jingïakhun hapdeng ka Imson SC bad Smit SC ha ka lymoung ïalehkai First Division Football League jong ka Shillong Sports Association (SSA) ha ka sngi Saitjaiñ kala kut noh khlem da ïoh ban ïathep kol, ha kaba kitei ki ar tylli ki kynhun kila hap ban shu ïasam mar shi point.
Haba phai sha ka jingïakhun baroh ar tylli ki team kila ïakhun tyngeh naduh kaba sdang, hynrei sepei haduh kaba kut jong ka jingïalehkai ki khlem lah ban pynrung ïa kiba bun ki kabu ba kila ïoh.
Lyngba da kane ka jingïakhaid, ka Imson SC haduh mynta ka kamai 1 point na ki sawsien ïakhun, katba ka Smit SC kaba la shah rem ha baroh sawsien ïakhun ka kamai 1 point bad don ha trai duh na ka miej kheiñ point.
Shillong, Ïaïong 17: Ka Seng Samla Shnong Mawphlang ha ka 16 tarik Ïaïong 2022, kala pynkup burom ïa u samla Banshemphang Pathaw u ba shong basah ha shnong Mawphlang, hadien ba u la ïoh ban khur ïa ka takma Rupa na ka kyrdan ïakhun ba 45 kg jong ki shynrang ha ka jingïalehkai Kickboxing kaba la long ha jylla Goa ha ka 1 bad 2 tarik Ïaïong 2022.
Ha kane ka jingïalang la ïoh ruh ka jingkren na u rangbah shnong bad ki riew rangbah jong ka shnong Mawphlang kiba la ai ïa ka kyntien kitbok kitrwiang bad kumjuh ki ktien sneng ktien kraw ïa u Samla Banshemphang Pathaw.
La ïoh ruh ka jingkren na u President ka Mawphlang Sports Club Bah Alanstar Kharbani bad na u Samla Tyngshailang Wankhar uba long ruh u General Secretary ka Seng Samla Shnong Mawphlang, Bah Bashankupar Khonghat bad kiwei kiwei kiwei.
Na ka liang ka Seng Samla Shnong Mawphlang ka dap da ka jingsngew sarong ba u samla Banshemphang Pathaw u la wanrah ïa ka nam bad ka burom ym tang ïa ka ïing ka sem hynrei wat ïa ka shnong ka thaw bad kumjuh ruh ïa ka jylla hi baroh kawei.
Kila kyntu ba un nang pyndonkam hok ïa ka sap ba U Blei u la ai bad ban kiar na kiba bun ki jingpynshoi khamtam na ki jingmlien ba sniew kiba pynjot ïa ka jingim, hynrei ban pynleit jingmut beit ha kane ka kam kaba ymdei tang ka jingïalehkai pynbyrniga hynrei kadei ruh ka lad kamai jakpoh.
U samla Banshemphang Pathaw u la ai khublei ïa ka Seng Samla Shnong Mawphlang kaba la pynkup burom kyrpang na bynta jong u kaban long ka jingai mynsiem shuh shuh na bynta jong u ban nang leh bha nangne shakhmat bad kumjuh ruh ïa ki riew rangbah kiba la ai ki kyntien sneng kyntien kraw na bynta jong u.
Haba ki khun ki la kynjoh sha ki rta ka jinglong samla, kum ki kmie ki kpa ki dei ban tip ba ka la dei ka por ïa ki ba kin im ka jingim kabalaitluid.
Ka dei ruh ka por kaba donkam ïa ki kmie ki kpa ba kin tip kumno ki khun jong ki kin don hapdeng ka jingim kaba laitluid bad kaba pynkmen ïa ki.
Ka jingim kaba laitkuid ka ai jingmyntoi shibun ïa ki khun, ka ai jingmyntoi ïa ki kumno ba kin don ka jingkit khlieh, kumno ba kin ïeng hala ki jong ki kjat bad ba kin tip ruh ïa kaba dei bad ïa ka bym dei.
Ka dei ruh ha kum kane ka por ba ki khun kin sngewthuh kumno kin lah ban kyrshan ïalade hadien habud.
Ban ai ïa ka jinglaitluid kam dei ba ki kmie ki kpa kin ai lad ba ki khun jong ki kin leh kat kaba ki mon, namar ka lah ban wanrah ïa ka jingma ïa ki bad ki lah ruh ban shim ïa ka jingjied kaba bakla lane ban ïaid ha ka lynti kaba bym dei ha ka jingim jong ki.
haduh katno kum ki kmei ki kap ki dei ban tip ba ki hap ban ai ka jinglaitluid ïa ki khun jong ki ??Ban ai ïa ka jinglaitluid ïa ki khun ka long ruh kum ka jingpyrkhreh jong ki hadien ba ki la heh la san.
Hynrei ka long ruh kaba ju jia baraabor ba ki kmie ki kpa ki lah ban don hapdeng ka jingkulmar jingmut, haduh katno ki dei ban ailad lane ki dei ban ai ka jinglaitluid na ka bynta ki khun jong ki.
Kane baroh ka shong ha ki kmie ki kpa, ka shong ruh ha ka jingsngewthuh jong ki khun, ka snem jong ki, ka jingkyrshan kaba ki ïoh na ïing na sem, ka jinglong kit khliejh jong ki bad haka jinglong jong ki.
Ka jingai ïa ka jinglaitluid bun ki khun ki ju sngewtynnad ban sdang ïa kiei kiei kiba long thymmai ha ka jingim jong ki la ka dei ha ka jingpule lane ka dei ha kino kino ki kam ruh kumjuh.
Ki don ruh ki khynnah kiba mad ïa ki jingeh ha ki por kiba la leit, bad kim don shuh ka jingshlur lane ka jingshanniah halade, kum kine ki khynnah, ki donkam ïa ka jingïalam bad ka jinglong kaba skhem na ki kmie ki kpa.
Kim don kino kino ki jingbit lane ki aiñ kum ki kmie ki kpa ba ki dei ban buh ïa ki khun shwa ban kin ai lad ïa ki ba kin im ka jingim khlem kano kano ka jingshanniah ha kiwei lane ka jingim kaba laitluid, hynrei ki lah ban don katto katne ki jingjied kiba bakla kum ki kmie ki kpa.
Ki katto katne ki jingai jingmut ban lait na kano kano ka jingjied kaba bakla ki long:Ka rta jong kiPhi dei ban ailad ïa ki khun jong phi ban leh ïa kino kino ki kam katkum ka rta jong ki.
Kum ka nuksa ki khun jong phi haba kim pat kynjoh ïa ka rta kaba 18, phim dei ban shah ba kin ñiah kali namar ka rta jong ki kam pat dei.
Kim dei ban leh ïa kino kino ki kam palat ïa u pud khlem jingsngewthuhHaba ki khun ki kylli shwa ba kin leh ïa kiei kiei, phi dei ban buh ïa u pud bad ba kim dei ban palat.
Kane ka jinglien ka ïarap ïa ki ba kin don ka jingkit khlieh la ka dei ha kano kano ka kam ba ki trei lane ki leh.
Kum ka nuksa haba ki kylli ban leit kai bad ki paralok, phi dei ba buh ïa ka por ba ki dei ban poi noh ha ïing bad kim dei ban pynkheiñ ïa kane.
ka long ruh kumjuh ha ka pule puthi jong ki, ki dei ban tip ïa ka por ba kin lehkai, peit TV bad ba kin hap ban leh ïa ki homework bad ban pule kot.
Haba ki khun jong phi ki pynkheiñ ïa kaei kaba kum ki kmei ki kpa ki buh, ka dei ka por kaba biang ba phin pynbeit bad ban hikai ïa ki, khnang ba kin ym bteng biang ban leh ïa ki juh ki jingbakla hadien habud.
Ka jinglaitluid jong ki ka dei ban don ruh ka jingïadei bad ka jingkit khliehKhnang ba ki khun kin tip kumno ban kunai ïa ka pisa, phi dei ban hikai ïa ki ba ka jinglaitluid ka dei ban don ka jingïadei bad ka jingkit khlieh, ai lad ïa ki ba kin trei ïa ki ka ki jam halaïing, ban siew ban tda bad bad kiwei kiwei ki kam.
Kane kan ïarap ïa ki ba kin tip ïa ka jingkordor ha ka liang ka pisa bad kin tip ruh ban don ka jingkit khlieh.
Ka nongbah Shillong tang shupoi ka por long skul, khamtam lei lei naduh ka por 8:00 baje mynstep ka mad beit ia ka dheng kali kaba jur kaba la buh ha ka jingeh kaba khraw ïa ki nongleit nongwan la ka long naduh kiba wan na ki thaiñ Ri Bhoi, thaiñ Jowai, thaiñ Sohra bad ruh na ki bynta jong ka West Khasi Hills kaba la poi haduh u pud ba ki paidbah ki hap ban pynlut bun kynta ba kin poi sha ki kam ki jam jong ki.
Ka thaiñ Laitumkhrah bad ki bynta ban leit sha Khyndailad ki dei ki jaka kiba shah ktah tyngeh namar kadei ka jaka pdeng kaba ki nongleit nongwan ki bun bha.
Ha Laitumkhrah lei lei tang shu poi kitei ki por, la lynguh hi pum namar baroh baroh ki kali ki iabeh por ban poi sha skul.
Lah ruh ban kynnoh ba ka daw ka jingjur palat ka dheng kali ha ki bynta jong ka Laitumkhrah kadei namar ba baroh baroh ki leit ban buh skul da ki kali lajong kaba mut lada don 1000 ngut ki khynnah skul ki kali ruh kin don 1000 tylli kiba wan buh skul.
Kane ka dheng kali lehse lah ban ong ba kadei na ka jingnang bun ki kali bad ruh na ka daw ka jingbym don shuh ki jaka pynïeng kali kiba biang ha kylleng ki bynta jong ka nongbah.
Ka por ka dawa ba ka sorkar ka la dei ban pyrshang noh da ki lad ki lynti kumno ban wanrah noh da ki fly-over ha kito ki jaka ba kham jur ka dheng kali khamtam eh ha ki jaka ba kham long pdeng kum ha ki bynta jong ka Barik, Jingkieng Mawlai bad ruh wat ha ki bynta jong ka Umshyrpi.
Kaba kham pynisih eh kadei ba ha ki por ba don ka dheng kali, wat ki ambulance ba ïaid ruh ki shem jingeh ban ïoh rung napdeng.
Na ka liang ka sorkar kam dei shuh ban pynslem hynrei ka la dei ban buh kham bun ki jaka pynïeng kali kiba kham kylluid bad ruh ban pyrshang pyntreikam noh da ki school bus ha kito ki jaka ba jur dheng kali.
Kan ym don jingmut ban pynheh ïa ka surok pajih na sor lada ki surok hapoh ka nongbah pat ki long kiba rit bad kiba khim.
Donkam ruh ïa ki bor ba dei peit ba kin shimkhia wat ban pynkynriah noh ïa ki ïewdie lang pajih na pdeng sor.
Lehse da kaba leh kumta, ka jingrung ki kali heh ba kit ïa ki mar rep kin ym donkam shuh ban rung shapoh Ïewduh hynrei beit beit sha kito ki jaka ba la buh kyrpang.
Lah ruh ban ong ba ka jingdon tang kawei ka jaka ba long ïew kumba long ha Ïew Themawlong bad ha Khyndailad kadei ka dawbah kaba pynlong ïa ka dheng kali kaba jur namar baroh la shu ïa poi lut hajuh.
Jin lada ka long kaba lah ba ïa ki ïew jhur ïew doh lane ki ïew jain ïew nep kin long ha ki jong ki jong ki jaka khlem artatien kata ruh kan ïarap ïa ka dheng kali, bad kan weng ruh ïa ka jingeh kaba ki paidbah ki ju ïakynduh na ka por sha ka por halor kane ka jingdheng kali ha Nongbah Shillong.
Hynrei kane baroh baroh ka shong eh ha ka jingshemphang bad ka jingstad jong ka sorkar kumno ka kan leh ryngkat ryngkat ka jingïatrei lang ruh bad ka District Council bad ruh ka Hima Mylliem namar lada tang ka sorkar marwei hi kan ym lah ban leh ei ei ruh ban weng ïa kane ka sohkyrdot.
Mawkyrwat, Ïaïong, 17: Ka Mawkyrwat District Sports Association (MDSA) lyngba ka Athletics Committee mynta ka sngi ka la ïoh ban pynlong ka Selection Camp (SC) ha madan Mawmerïong jong ka shnong Sakwang, South West Khasi Hills District ban jied na ka bynta ki khynnah ïalehkai ki ban sa mih khmat ïa ka South West Khasi Hills District ha ka Meghalaya Games 2022 ha Shillong ka ban sdang naduh ka 2 haduh 7 tarik u Jymmang, 2022.
Haba kren ha ki lad pathai khubor, u Jompsingstar Ramsiej, Secretary In-charge ka Athletics jong ka Mawkyrwat District Sports Association (MDSA) u la pynpaw ka jingaikhublei kaba kyrpang na ka bynta ki khynnah samla kiba la wan mynta ka sngi ban ïashimbynta ha kane ka Selection Camp ba kin long ki khynnah ban sa mih khmat ïa ka distrik ha ki jingïalehkai bapher bapher ha Shillong.
U la ong ruh ba ka jingthmu jong kane ka Selection Camp (SC) ka long ban jied ïa ki ‘rang bad ki ‘thei ïalehkai ba kynsai ba kin sa leit ban ïa khun ha ka Meghalaya Games 2022 kaba ynsa pynlong shen ha Shillong, East Khasi Hills District.
U la ïathuh ruh ba ha ka jingwan jong ki khynnah samla ha kane ka SC kim da bun eh namar ka jingpyntip ruh ka la long ha i por iba lyngkot, hynrei watla kata ruh kum ki nongpynïaid ki la ïaleh hi ban phah ne pyntip ha manla ki shnong.
U la ïathuh ruh ba kane ka jingpynlong ïa ka Selection Camp ne ka jingjied na ka bynta ki khynnah samla kiba leit ïa shimbynta ka la long ruh ha ka sien kaba ar, “ka jingpynlong kaba nyngkong ka dei ha madan jong ka shnong Sohkhyllam, South West Khasi Hills District kaba dei ha u snem 2020", u la ong.
Na ka liang u Working President jong ka Mawkyrwat District Sports Association (MDSA), u bah Y.
G.
Lyngdoh pat u la ïathuh ba hadien jong ka jingïalang ne committee kaba la long ha kine ki khyndiat sngi ki la shim ïa ka rai ban bynshet ha ka Athletics Committee ba kan shim ïa ka bynta ban pynlong ïa ka Selection Camp ban jied ïa ki khynnah samla shynrang bad kynthei ki ban mihkhmat ha ka Meghalaya Games 2022 ha Shillong.
U la ong ruh ba u don ka jingkyrmen ba lyngba kane ka komiti kin sa ïoh ban jied ïa ki ‘rang bad ki ‘thei ba kynsai kiba leit ïa shimbynta na ka bynta ban mihkhmat ïa ka South West Khasi Hills District lyngba ka MDSA.
Ha kajuh ka por u la pynpaw ruh ba na ka liang ka MDSA ka don ruh ïa ka jingangnud kaba khraw ba kum ki nongïashimbynta na kane ka distrik ki ju poi ban ïoh ïa ki khusnam ha ki jingïashimbynta ha ki jingïamareh ne ki ‘long distant’ bad kyrmen ruh ba kine ki ban sa mihkhmat kin sa wanrah ïa u soh jong ka jingjop.
“Ha kiwei pat ki jingïalehkai ngi kham duna, hynrei kyrmen ba lyngba kane ka selection camp kaba la long mynta ka sngi kin sa ïoh ban bteng ruh sa da ka coaching camp khnang ba kin khynnah kiba la shah jied kin ïoh shuh shuh ïa ki jingai jingmut kumno ban ïaleh ban poi sha ka thong", ong u bah Y.
G.
Lyngdoh.
U la ïathuh ruh ba ha kane ka Meghalaya Games 2022 ka ban sa long, kum ka MDSA kan sa phah ïa ki nongïashimbynta ba nalor ka Athletics kan sa phah ïa ki nongïashimbynta sa ha ki ar tylli ki bynta kata ha ka jingïalehkai kynjatbol bad ha ka jingïasiat-khnam (Archery) kaba long Modern bad Traditional.
“Ha ka Athletics ki ban sa ïa shimbynta ki don ha ka Under-23, Under-18 bad Under-16, ha ka jingïalehkai kynjatbol ki don tang ha ka Under-23 jong ki khynnah shynrang bad kynthei bad ha ka jingïasiat-khnam (Archery) pat ki don ha ka Under-23, Under-18 bad Under-16", ïathuh u bah Y.
G.
Lyngdoh.
U la bynrap ruh ba ka thong ba hakhmat eh jong ka Mawkyrwat District Sports Association (MDSA) ka long ban lam lynti na ka bynta ki ‘rang bad ki ‘thei ïalehkai ba kin long kiba tbit ha ki jait jingïalehkai bapher bapher.
Namarkata, u la buh ka jingkyrpad na ka bynta ki khynnah samla kiba la shah jied ban leit ïashimbynta ba kin ai ka jingïatreilang bad ki nongpynïaid khnang ba ïa kaei kaba ki ki thmu kan sa wanrah ïa u soh jong ka jingjop ymtang ïa ki shimet, hynrei na ka bynta ka shnong ka thaw bad ka distrik hi baroh kawei.
U la buh ruh ka jingkyrpad na ka bynta ki nongïashimbynta ba kin long kiba ryntih ha kiei kiei baroh haba kin sa leit ban ïa shimbynta khnang ba kan nym don kano kano ka jingshah bud-nam.
Nongstoiñ, Ïaïong, 17: Ka jingdawa ban khanglad ïa ka jingwan rung kyrthep ki bar jylla hangne ha Meghalaya, ka dei ka mat kaba la sem bha ba ki sengbhalang ki la dawa ban pyntreikam, hynrei kam shym pat la urlong haduh kine ki sngi.
Ki riew rangbah na West Khasi Hills haba ïakren bad u nongthoh khubor halor katei ka mat, ki la ong ba ka seng ki samla pule ka Khasi Student Union ka la sdang ïa ka jingïakhih ban beh noh ïa ki bar jylla naduh ki snem 1985-86 ter ter.
Hynrei katba nang ïaid ki snem ki ka jingwan rung jong ki bar jylla ka la nang jur bad ka jingbun paid jong ki ka la nang kiew.
Ki la pynkynmaw ba ha kitei ki snem da ki hajar ki Nepali kiba shong khuti masi bad muid ha kylleng ki jaka ha West Khasi Hills, ki la shah beh krad bad ki la leit shong leit sah ha Assam, ha ki thaiñ Shallang, ha ki thaiñ Langpih bad kiba kham bun ki la kiew sha Shillong bad ki la shong la sah ha ki jaka bap er bapher haduh kine ki sngi.
Ki la ong ba ïa ki Nepali kiba shong khuti ka long kaba suk ban pynkylla ha kano kano ka rukom, namar ki Nepali ki sngewthuh ba haba ki shong ha ki jaka kiba hap ha ki hima Syiem, Sirdarship ne Lyngdohship ki hap ban kohnguh ïa baroh ki kyndon ba la pyntreikam da ki Syiem bad ki Sirdar.
Ha kajuh ka por ki la kdew ba ïa ki Nepali ym lah ban khanglad ba kin rung ha India, namar ka don ka soskular kaba la tip kum ka “Indo Nepal Treaty", kaba ka sorkar India bad ka sorkar Nepal ki ju pynthymmai na ka por sha ka por.
Ha kaba ïadei bad katei ka mat ki la ong ba ka jingeh ka long ïa kiwei pat ki bar jylla kiba dang wan rung naduh ki snem 1987-88 ter ter.
Kumta ka snem ot kyrteng ka donkam haduh katta katta ba ki nongmihkhmat kin rah ïa katei ka mat ha ?ing Dorbar Thaw Aiñ, ban ïatai sani bad ban bishar bniah bad ban pynlong aiñ khnang ban lait na ka jingshah tap lup ha ki bar jylla.
Ki la ong ruh ba haba peit ïa ka jinglong jingman jong ka jaitbynriew Khasi ha kine ki sngi dei tang ha West Khasi bad ka South West Khasi Hills ba ki Khasi ki don ka jingbun paid kaba biang.
Hynrei haba phai ha East Khasi Hills, Ri Bhoi, Jaiñtia Hills bad ha ri lum Garo ka jingbun paid jong ki bar jylla ki la palat ïa ka marshiteng ia ki trai jylla.
Lada kheiñ ha sor Shillong lyngba ka jingdon jong ki nongthep vote, ki trai jylla ki tam satang shi bynta na ka saw bynta ïa ki bar jylla.
Ha kajuh ka por ki la ong ba khlem artatien ha ka election kaba sa long ha u snem 2023, ka jingdon ki nongthep vote bar jylla bad ki trai jylla ka la ïa ryngkat ne ki bar jylla ki lah ban tam ha ka jingbun briew.
Nalorkata ki la ong ruh ba ka jingdawa jong ki sengbhalang ha kine ki sngi, ban pyntreikam mar dor ïa ka Inner Line Permit ka dei ka mat kaba baroh ki paidbah ki kyrshan bad lada la pyntrei kam ïa ka ILP bad ba ka sorkar kan shim khia ban pyntrei kam ïa ka snem ot kyrteng ka jylla kan long kaba shong suk shong saiñ.
Ki la kyntu ïa ki nongmih khmat ba kin shimkhia halor katei ka mat, namar lada ka sorkar ka klet ban shimkhia ïa katei ka bynta ka lawei jong ka jaidbynriew ka don ha ka jingma kaba khraw.
Mawkyrwat, Ïaïong, 17: Hadien ka jingwan jong ka lyer kaba jur ha ryngkat u phria hynnin ka shiteng jong ka miet kaba la dei ha ka sngi U Blei, ka la jia kawei ka jingjia ha kaba ka lyer ka la khyrwit bad rad ïa saw tylli ki ïing bad kynthup de ïa kawei tylli ka dukan hapoh jong ka Shnong Domsohkhai, Nongnah, South West Khasi Hills District.
Ka tyllong khubor na u Secretary Shnong Domsohkhai Nongnah, u bah Kyrmen Kharryja u la ong ba ka jingwan jong ka lyer kaba ka dei ha ki por kumba 1 baje ei ei jong ka step Sngi U Blei ha kaba ka lyer, u slap ryngkat bad u phria ki la wan lynshop bad la rong bad rad ïa ki katto katne ki ïing ba ki briew ki shong ki sah.
La ïathuh ba ki 4 tylli ki ïing kiba la shah ktah ki kynthup ïa ka ïing jong u bah Benhavestar Lyngkhoi, kong Diamon Nonglong, bah Oristar Langte bad ka kong Lustida Paliar bad ka dukan jong u bah Kyrmen K.
Ryja.
Ha kane ka jingjia ym shym la don mano mano ba mynshwa bad na ka bynta ki jingduh-nong jong kitei ki longïing kat haduh mynta ym pat shym la lah ban tip.
Halor kane ka jingjia, u Secretary Shnong Domsohkhai, Nongnah, u bah Kyrmen Kharryja u la ai jingtip ruh ha u Gram Sevak uba dei peit ïa ki shnong kiba hapoh ha ka Ranikor C&RD Block khnang ba un ai sha ki bor ba dei peit kum hapoh ka ophis jong u Block Development Office, Ranikor C&RD Block.
Nongstoiñ, Ïaiong 17: Ka kynhun ïalehkai jong ka Seven Brothers FC ka la rah ïa ka nam kum ka lahduh, ha ka lympung ïalehkai phutbol ha Laitkseh, ïa kaba la tip ruh kum ka CMiv LPFT 2019-2020.
Kane ka nam lahduh sha ka Seven Brothers FC ka la jïa long ha ka jingïalehkai Final ha ka sngi saitjaiñ ha madan Mawkynjoiñ Laitkseh, ha kaba ka la lah ban pynliem ïa ka Ryntih SC da ar kol la nod.
Haba phai sha ka jingïalehkai, ka la long kaba itynnad bad kaba pynhun ïa ki paidbah nongpeitkai kiba la tuid na kylleng ki jaka.
Hynrei, ka jinglah jong ka Seven Brothers FC ban thep ïa ka kol ha ka minit kaba 46 lyngba u Khongiong ka la ai mynsiem ïa ka kynhun baroh kawei.
Ïa kane la sakhi ha ka kylla miet ha kaba ka Seven Brothers FC ka la nang ïalehkai khambha shuh shuh bad thep sa ïaka kol kaba ar lyngba u Samson Nongrum ha ka minit kaba 77.
Lyngba kine ki ar kol, ka Seven Brothers FC ka la kheit ïa ka jingjop bad rah syndon ruh ïa ka nam lahduh jong kane ka lympung.
Ha kane ka sngi la don lang ruh u bah G.
Marbaniang kum u kongsan, u ba la shim ïa ka bynta ban sam ïa ki khusnam bapher bapher.
Ki khusnam ha kane ka sngi ki kynthup ïa ka Man of the match kaba la leit sha u Samsom Nongrum, Best Defender sha Dapbor Bareh bad Best Goal Keeper sha u Kenio Lyngkhoi jong ka Seven Brothers FC.
Katba ïa ka khusnam Best player of the Tournament la ïoh da u Reson Malngiang jong ka Ryntih SC.
Shillong, ïaïong: Ka ‘Erlangthari kyndit kynsan ka la wan bad ka la lied bad rong ïa ki tnum jong ki katto katne tylli ki ïing ha shnong Umphrew, ka shnong kaba markhap bad ka Umroi constituen cy, Ri Bhoi District, kaba dang hap pat hapoh u pud u sam jongka Mawlai konstitwensi.
Katkum u Rangbah shnong ka Umphrew u bah D.
Sophshang u la ïathuh ba kane ka la jia ha ka 14 tarik u Ïaïong jong ka sngi Palei, ha ka por kumba 12 shiteng baje eiei.
U ïathuh ba ka tnum ïing jong ka kong Anita Kharbangar ka la shah rat bad shah rong ha kane ka lyer kaba jur bad kane ka tnum ka la leit hap pat ha ïing jong ka para jong ka, kaba don marjan bad ka ïing jong ka.
Haba ïa dei bad kane ka jinghap kane ka tnum kane ka ïing jong ka para jong ka ruh ka la julor lang.
U ïathuh ruh ba ka don sa kawei ka ïing kaba la shah ban ha u dieng ba la khyllem halor jong ka.
“Ki don ruh sa kiwei ki tnum ïing kiba la shah lied na kane ka lyer kaba jur kaba la wan kyndit kynsan bad ki don ruh ki sem masi bad sem sniang ba la shah pynjulor na kane ka bor mariang," ong u rangbah shnong.
Ki la don bun bha ki ïing kiba la julor, hynrei kiba la kham julor ki don phra tylli, bynrap u bah Sohshang.
U la ai khublei bad pynpaw ruh ïa ka jingsngewnguh ïa u MLA ka Mawlai u Bah Process T Sawkmie u ba la shimkhia ban wan khmih ïa kine ki jingjulor hadien ba u la pyntip sha u.
Hadien ba la dep khmih da la ki jong ki khmat ïa ki jingjulor u MLA u la ai jingïarap da ka song pisa sha ki phra tylli ki longïing naka bynta ka jingdonkam kyrkieh jong ki.
U pyntip ruh sha ki ba un sa pynpoi sa ïa ki tin sop ïing ha ka sngi baar na ka bynta kiba la shah pynjulor ki tnum ïing.
U ïathuh ruh ba ka leit dei ka Good Friday hynnin ka sngi, kumta u la wan noh mynta ka sngi Saitjaiñ ban ïakynduh ïa ki longïing kiba la shah pynjulor.
U MLA u pyntip shuh shuh baka ophis jong ka Deputy Commsionner ka East Khasi Hills District ruh kan sa ai jingïarap ïa ki haba ïa dei bad kane ka jingshah pynjulor.
Nongpoh, Ïaiong 17: Hadien ka eriong kaba jur ryngkat u phria bad u slap, kala khyrwit haki bun tylli ki shnong ha Ri-Bhoi District dang shen kaba la wanrah ruh ka jingjulor kaba khraw ïaki iing ki sem, ki kali motor bad kumjuh ruh ki jingthung jingtep, ki lad jingïarap kila sdang ban tuid sha ki lanot kiba mad ïaka jingshah lyngshop haka eriong bad phria.
Naka liang u MLA bad MDC jong ka Umsning Constituency kila leit ban ai jingïarap kumba 24 ban ka tin sopiing, ka Khasi Student Union, Umsning Circle kala leit ban ai jingïarap kumba 10 ban ka tin sopiing sha ki lanot haka shnong Nongdewsaw kaba hap ha Umsning C&RD Block.
Kum ban pynkynmaw, ki khatsan tylli ki longiing ha ka shnong Nongdewsaw ki la shah ktah ha ka jingwan lynshop kyndit kynsan ka eriong ha ka miet jong ka 10 tarik Ïaiong, kaba hap ha ka Sngi U Blei bad kaba la pynjulor ha kiba bun tylli ki tnum iing bad ka jingkhyllem ki diengbah kiba la ban ïaka iing ka sem bad kumjuh ruh ka jingsahkut kali ha ki surok bah bad kumjuh ruh ka jingkhyllem ki post elektrik kaba la wanrah ia ka jingdum ha katei ka shnong kumba la pyntip da u Bah AB Warjri Rangbah Shnong.
Ha kaba ïadei bad ka jingjia haka 14 tarik Ïaiong ka EC jong ka Dorbar shnong Lumdaitkhla Bhoirymbong, U MDC ka Umroi Constituency lem bad ka Bhoirymbong C&RD Block lyngba u BDO Dr.
CJK Warjri ki la noh synñiang jingïarap ïa ki lanot kiba lah shah lynshop ha ka eriong sha kumba 70 tylli ki longiing ha kaba naka liang u BDO u la pynpoi 3 quintal u khaw, u Bah R Kharbuki MDC u la nohsynñiang kumba 70 hajar tyngka ka pisa bad naka liang ka Dorbar Shnong Lumdaitkhla kumba 70 hajar.
Jowai, Ïaïong 17: Ka 7-Aside Knock Out Football Tournament ba pynïaid da ka Sports & Games Committee jong ka Shnong Panaliar kala sdang ïa ka lympung ïalehkai jong ka, ha kane ka 16 tarik u Ïaïong ba la wan plie pyrda da u kongsan ma Justice Lyngdoh uba dei ruh u Waheh Chnong ka Shnong Rymbai EJH.
Hashwa kane la don ka jingïalang ba lyngkot ba la pynïaid da u Owaker Pasweth, Chairman, S&G Committee, la ïoh ruh ka jingkren na u Waheh Shnong Panaliar ma Riquoma Rq.
Laloo uba la pynsngew ba ka jingïalehkai phutbol ka long kawei na ki lah ban pynïoh ha ka jingim u briew ïa ka met kaba koit ba khiah.
Na ka liang u kongsan jong kane ka sngi u Justice Lyngdoh haba kren ula ai ka jingïaroh ïa ki nongkitkam ka shnong Panaliar kiba la lah ban pynlong ïa kum kane ka lympung ïalehkai phutbol, ula ai mynsiem ïa ki nongïalehkai ba kin long kiba treishitom ha ki jingïakhun haduh ban da ïoh ïa ka thong jong ka jingjop, da kaba pynsngew ba ha ka jingïaleh kin don beit ki nongjop bad ki nongshah rem.
Katba ïa ki kyntien ai khublei la ïoh da u Sienmitre Sumer, Secretary, S&G Committee ka shnong Panaliar.
Ha kane ka sngi la don lang u General Secretary ka shnong u Careme Phawa, u Treasurer ma Jait dao Sumer bad kiwei de.
Haba phai sha ka jingïakhun ba nyngkong hapdeng ka LMK FC pyrshah ïa ka Seiñ Kynjei FC kala long kaba itynnad bha namar haduh ba kut jong ka jingïakhun ka Seiñ Kynjei FC kala jop ïa ka LMK FC da 3-0 kol.
Nongpoh, Ïaiong 17: Kum ka jingkyrshan bad ka jingai mynsiem ïaki bor pynïaid jong ka Northern Ri-Bhoi College kaba dei ruh ka college kaba la angnud da u Dr DD Lapang MLA barim ka Nongpoh, ba long ruh u nongaibuit ka sorkar Meghalaya, u MLA ka Nongpoh u Bah Mayral Born Syiem u la leit ban ïakynduh ïaki bor pynïaid katei ka college naka bynta ban dang kyntiew shaphrang ïa katei ka college ban long ka jingkyrkhu ïaki samla pule ha katei ka thaiñ.
Ha katei ka jingleit kynduh jong u Bah Mayral Born ïaki nonghikai bad ki dkhot ka sponsoring body bad governing body u la aiti ruh ïaka work order kaba 5 lakh tyngka kum ka jingïarap naka bynta ka tulop ki nonghikai bad kiwei kiwei ki jingdonkam jong katei ka college ban dang pyntyllun ïaka shalyntem jong ka jingnang jingstad kumba kadei tang katei ka college kaba don ha katei ka thaiñ.
Naka liang u Bah Mayral Born Syiem u la ong ba ïa katei ka college la seng ha u bnai Nailur 2021 ha Diwon Umden, ban pynurlong ïaka jingphohsniew jong u Dr DD Lapang u ba la don ka jingangnud naduh ki por ba mynshuwa ban wanrah ïaka Northern Ri-Bhoi College ha katei ka thaiñ, nakata ka daw kum u nongmihkhmat bala shimti ïaka kam u la shim ïaka bynta ban pynurlong ïa katei ka college bala lah ban plie paidbah ïaka hapdeng ka jingiphuh iphieng ban long kum ka shlem hikai naka bynta ki khun samla ka thaiñ haka Arts Stream ba kim donkam shuh ban beh shaduh Nongpoh bad kiwei kiwei ki jaka pule ba sha jngai hynrei katei ka college kan long ka jingkyrkhu khamtam ïaki kmie ki kpa kiba phah pule ïala ki khun.
U la ong ruh ba katei ka college mynta la shu pynlong ha ka jaka jong ka Nongtluh Higher Secondary School shipor bad naka liang jong u kum u MLA u la lah ruh ban ïarap kumba 5 lakh haka sngi plie bad kumjuh ruh 5 lakh tyngka mynta u bnai kum ka jingïarap ban siew ïaka tulop ki nonghikai bad kiwei kiwei ki jingdonkam kum ka jingkyrshan kat bym pat ioh jingïarap naka sorkar bad dang don ruh hapdeng ka lynti ban wad ïaki jingïarap.
“Kynmaw lem haki jingduwai ba katei ka college kan dang kiew shaphrang ban long ka jingkyrkhu ïaki samla pule na kylleng ki shnong bad ki thaiñ ba markhap jong ka Umden bad lehse lyngba katei ka college kin sa mih ki khraw pyrkhat ban long ka jingtyngshaiñ ïaka shnong ka thaw bad ka thaiñ baroh kawei" bynrap u Bah Mayral.
Jowai, Ïaïong 17: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kaba la long ha kane ka sngi saitjaiñ 16 tarik u Ïaïong ha madan Kiang Nangbha Stadium Jowai.
Ha ka jingïakhun ba nyngkong na ka liang ka kynhun ïalehkai jong ka Catholic Youth Mihmyntdu kala jop da 2-0 kol pyrshah ïa ka Mupliang bad ïa katei ki kol na ka Catholic Youth Mihmyntdu la theh da u Pyniaid Shadap ha ka minit ba 45, u Firsterborn Talang haka minit ba 53.
Ka jingïakhun ba ar kala long hapdeng ka Pamanik pyrshah ïa ka Tpep-Pale, na ka liang ka kynhun ïalehkai jong ka Pamanik kala jop da 4-2 kol, ki rangïalehkai jong ka Pamanik kiba la theh kol ki long u Emlang Pakma ha ka minit ba 8 & 14, u Heilangki Suchiang ha ka minit 16 bad u Dawan Pakma ha ka minit ba 33.
Na ka liang ka Tpep-Pale ïa ki ar kol la thep da Wansani Pakma ha ka minit ba 22 bad u Redulent Challam ha ka minit ba 26.
Katba ha ka jingïakhun kaba lai bala wan ban aireng hapdeng ka Lumbhahdakha Wahiajer pyrshah ïa ka Mookaswan Dongnein, ha kane ka jingïalakai kala long kaba kham noh shilliang ha kaba ka khunhun ïalehkai jong ka Lumbhahdakha Wahiajer ka la jop da 6-0 kol bad ïa kitei ki kol la theh da u Heimonmi Dkhar ha ka minit ba 13 & 70, u Gideon Mukhim ha ka minit ba 34 & 60, u Clever Lyngdoh bad u Kamwamut Pakem kila ïoh thep mar ar kol ha ka minit ba 39 bad ka minit ba 80+2.
Ka jingïakhun lashai ka sngi nyngkong jong ka 18 tarik kan long hapdeng ka Pateinki Sabah pyrshah ïa ka Khliehmyntdu Neinchnong ha ka por 11 baje mynstep, ka Saindur Mihmyntdu pyrshah ïa ka Khliehmuchut Shangpung ha ka por 1 baje nohphai sngi bad ka Mawsiang FC Nongkhroh pyrshah ïa ka Iong-I dahi FC haka por 3 baje janmiet.
Khliehriat Iaiong 17: Katkum ka jingpyllait hukum u Deputy Commissioner ka East Jaiñtia Hills District myn ha ka 12 tarik mynta u bnai, la hukum ba ka ophis C&RD Block Wapung kan treikam ruh shi sien shi taiew ha Lumshnong, Elaka Narpuh, kata tang ha ka sngi ïew Lumshnong, kata ha ryngkat ka jingtip lang u Waheh Shnong jong ka shnong Lumshnong.
La bthah ruh ba baroh ki nongtrei naduh ki officer kiba trei na ka bynta ki skim pynroi bapher bapher ha ka thaiñ ki dei ban treikam man la ka taïew ha ka sngi ba dei ka sngi ïew Lumshnong katba ha kiwei kiwei pat ki sngi kin trei na Wapung.
La bthah ruh ba u BDO u dei ban peit bniah halor kane ba ka kam kan iaid bad ruh ban pynpoi ïa ki kaiphot sha u Deputy Commissioner bad sha u Chairman jong ka DRDA man la ka taïew bad kane ka hukum kan treikam noh mardor.
Amlarem, Ïaïong 17: Ka jingjur palat jong u slap bad ka lyer kumba la ar taiew eiei naduh ka miet sngi Thohdieng ka la wanrah ïa ka jingeh bad jingduh nong ïa ki paidbah nongshong shnong ha ka thaiñ War Jaiñtia Amlarem Sub-Division, la pynsngew da uwei na ki riew rangbah ka thaiñ u bah K.
Pohshna uba long u Adviser jong ka Synjuk Ki Waheh Shnong ha u Mawphor.
La ïathuh kane ka jingjur shaba palat jong u slap bad ka lyer kala buh jingeh ïa ki paidbha ka thaiñ ha ka ïaid ka ïeng, ka leit ïew leit hat bad khamtam eh ki paidbah kiba mad ïa ki jingeh haba ki thmu kyrkhieh ban leit sha ki jaka ba donkam na ka jingtwa jong ki khyndew bad ka jingur ki dieng ki siej sha surok ha kiba bun ki shnong hapoh ka thaiñ AmlaremYm tang katta kane ka la wanruh ka jingduh bording hapoh ki shnong jong ka Amlarem Sub-Division da ki bun bun sngi namar ka jingshah pynjulot ki sainar, ki post light bad ki Transformer na ka jingwan lynshop ki bor mariang.
Kumjuh ruh kane kala ktah ïa ki ïing ki sem ki nongshong shnong kiba duk ba kyrduh kiba la wan ud wan nam namar ka jingjulor ki ïing ki sem jong ki.
La ong ba ki paidbah ki la hap ban leit ud leit nam sha ki rangbah bad ki nongïalam ka War Jaiñtia, khnang ba ka sorkar kan sngewbha ban pynkloi katba lah ban pyntrei ïa ki jingeh khamtam ïa ki surok ïa ki lynti ki synkieñ bad kaba kongsan eh ka dei ka light ha kaba man la ka por ka thaiñ kam ïoh light shuh kaba biang.
Halor kane na ka liang ki riew rangbah ka thaiñ ki la kyrpad jur ïa ka sorkar bad khamtam ïa u Local MLA bah L.
Rymbui bad kumjuh ruh ki MDC jong ka War Jaiñtia ba kin wad ki lad ki lynti ban wanrah bad pynbha ïa kine ki jingeh jong ki paidbah kiba la shem shitom ha kine ki sngi ba la bun bun sngi kim ju ïoh ïa ka light bad mar ïa slap malu mala ka light ka duh beit.
Kumta utei u riew rangbah u kwah ïa ka MeECl ban wad bniah na kaei ka daw jong kane ka jingduh light kaba la ktah ïa ka imlang sahlang namar ba bun ki kam mynta la donkam beit ïa ka light bad kane ka jinglip light khah khah ka wanrah ïa ka jingdkoh ha ka trei ka ktah ki paidbah ha ka thaiñ naduh ki office sorkar, ki cyber, ki furniture bad ïa ki khynnah skul ruh kiba la shah ktah namar ka jingbym biang ka jing ai bording light.
La pynsngew ruh ha ka jingleit survey la lap bun ki tiar ki la jot la pei kiba shu repair te ki buh ka jingkyrpad ïa ka MeECL ba kan pynbiang noh ïa ka office jong u Sub-Divisional Officer ha Amlarem naduh ka office haduh ki tiar ki tar bad ki nongtrei namar ba ïa kine ki jingeh ki mih ba duna eh ki nongtrei bad ki linemen hapoh ka Amlarem Sub-Division khamtam eh ha kine ki sngi ba ka la ïoh laka jong ka centre.
Kumba long mynta ka Amlarem Sub-Division ka la nangroi nongpar ha baroh ki liang kumta la buh biang ka jingkyrpad ïa ki bor sorkar ban pynbiang noh ïa ka office bad ki tiar ki tar bad kumjuh ki nongtrei kiba long tista ki ban peit bad ban pynïaid nangne shakhmat ha kaba ïadei bad ka imlang sahlang ha Amlarem Sub-Division.
Utei u riew rangbah ula pynsngew kaba donkam eh ka long ka jingujor pyrshah ïa ka company Jio bad Airtel ki bym pynbiang ïa ki network ha baroh ki shnong War Jaiñtia ki paidbah ki shem shitom namar ba kim don network tista shu lut tang ka pisa ban thep balance, bad kane ka shem shitom haba don kano kano ka kam kyrkieh.
Halor kine ki jingeh jong ki paidbah ki paid a thaiñ ki kyrpad ïa ki bor ba dei peit ba kin sngewbha ban leh ia kaba donkam lym kumta kila kren shai ba kin hap ban ujor sha ki bor ba ha khlieh duh ba kin leh ïa kaba donkam.
Jowai, Ïaïong 17: Ka seng ki nonghikai hapoh ka lama jong ka Federation of All School Teachers of Meghalaya (FASTOM), kaba kynthup ïa ki Lower Primary (LP), Upper Primary (UP), Secondary bad Higher Secondary jong ki ar tylli ki District ka West bad East Jaiñtia Hills ha kane ka sngi saitjaiñ kila pynlong da ka jingïakynduh lang ha Tympang Club, Iawmusiang Jowai.
Ka jingthmu jong kane ka jingïalang ka long shi bynta ban pynkhreh ïa ka jingïaid rally ba jai jai ka ban long ha kane ka 22 tarik mynta u bnai Ïaïong, 2022 ha nongbah Shillong, kane ka rally ka long shi bynta ban dawa na ka sorkar halor ki mat jingdawa ban pynkiew kyrdan noh ïa baroh ki nonghikai Adhoc School hapoh ka jylla.
Na ka liang u Spokeperson ka FASTOM bah Mayborn Lyngdoh haba kren sha ki lad pathai khubor ula khot lang ïa baroh ki para nonghikai kumjuh ki kynnah skul ba rim (Ex-Student) ba kin wan sha kane ka rally bah da ka’ jingtip Briew tip Blei’ ym da kaba buaid tang lang, khnang ba katei ka jingthmu kan long kaba jop.
Khliehriat Iaiong 17: Ka long kaba sngew phylla ba ka jingthut ka bor ding electrict ha East Jaiñtia Hills District ka ju jia khah khah bad kane ka buh jingeh haduh katta katta ïa ki paidbah ka thaiñ, ki don ki shnong bad ki dong kiba mynta la jan don shi taiew ruh kim pat ioh bor ding.
Na ka liang ka Khasi Students Union Narpuh Circle lyngba u General Secretary u samla Sanatomba Bamon, ka kyntu jur ïa ka tnat bor ding ba kan pyrkhat lem ïa ki jingeh jong ki paidbah.
“Ka jingbymioh bor ding shuh mynta da ki taïew, ka long kaba sngew lyngngoh shisha, hooid ngi la sakhi ba ka jingjur palat u slap ka la pynlong ïa ka jingduh bor ding, hynrei pat ka seng ka i phylla ba tang shu hap slap malu mala ruh ka bor ding ka la shu lip la ka lip hi, ym tip shuh na kaei ka daw kaba pynlong kumtei.
Ka jingbymbiang ka jingioh bording ha ka thaiñ Narpuh ka dang iai bteng man la u snem" ong u kyrwoh na ka KSU Narpuh.
Ka seng ka kynnoh tyngeh ruh ba ka sorkar ka la leh shiliang shaba palat ha kaba iadei bad ka jingioh bor ding ki paidbah, ka tnat Ka MeECL kam juh map wat la ha ki por exam jong ki khynnah school ruh, katne ka paw shai dei ka jingshah iehbeiñ ka thaiñ Narpuh, i kumba ym don nongmihkhmat naduh MDC, MLA bad MP ki bym juh kren halor ka jingbymioh bording ba tikna sha ka thaiñ, ym tang ka bor ding ka seng ka pynpaw ka jingshah ieh beiñ ka thaiñ wat ha ki lad pynroi ruh ki long kumjuh hi.
Haba kren halor ka jingbym biang ka bor ding hapoh ka District bad ha ka thaiñ Narpuh hi, ka KSU Narpuh ka pynpaw ba kiba bun ki paidbah ki shu shong ha ka jingdum da ki taiew katba ka bai bor ding pat tang shu poi 15 ne 16 tarik ki la wan lum beit ha kaba ki paidbah ki hap ban siew beit, ka seng ka kyntu jur ïa ka tnat bor ding ba kam dei ban shu sngap mynthi halor kane ka jingeh jong ki paidbah.
“ Haba phai pat sha baroh ki kharkhana dewbilat kiba don sawdong ha ka thain Narpuh, kine ki thaba khrek wat hapdeng u lapbah bajur ruh, dei halor kane ka nongrim ba ka seng ka kynnoh ba ka sorkar ka leh arsap" kynthoh jur ka KSU Narpuh.
Kum ban shu bynrap, kiba bun ki nong shnong shnong jong ka East Jaiñtia Hills District khamtam ki shnong kiba sha kyndong kiba mad jingeh ha ka jingioh bor ding, katba ïa ka bai bor ding pat ki hap ban siew beit, ka long kaba i jah burom ruh ba wat ha Khliehriat kaba dei ka Headquater jong ka District ruh ka jingduh bor ding ka jia khah khah, kane ka buh jingeh wat ïa ki khynnah skul, ki nongtrei ha ki ophis treikam bapher bapher, ka wanrah ruh ka jingthut ha ka rukom treikam ki paidbah kiba pyndonkam da ka bor ding electrict, lah ban kynthoh ruh ba ka don ka jingdkhoh ha ka rukom treikam ka tnat bor ding ha East Jaiñtia Hills District ha ka rukom sam bor ding sha ki paidbah.
Sohra, Ïaïong, 17: Ki nongshong shnong jong ka shnong Ryngud kawei na ki shnong kaba dang hap ha ka thaiñ Sohra ki la duhei lut baroh khait ïa u Kwai namar ka jingther jong u lapbah lapsan uba jur ha kine ki khyndiat sngi kiba ladep.
Katkum ka jingïathuh jong ki nongshong shnong jong ka shnong Ryngud, u slap u la ther tyngeh baroh shitaïew ha kaba ki wahheh ki la kyrhuh bad ki wahduid ruh ki shlei lut kat haduh ba la mih ruh wat ki umpohliew ha manla ki jaka.
Ym tang katta kane ka jingther jong u lapbah lapsan ka la wanrah pat ïa ka jingduhnong kaba jur ïa ki nongrep kwai ha kane ka shnong, namarba u kwai u la hap lut plaiñ na u dieng kwai wat uba dang lung bad u bym pat long ban die bad ban bam.
U Bah W.
Shangpliang uwei na ki riewrangbah jong ka shnong u la ong, ki katto katne tylli ki kwai kiba la hap ban kheit ki la ïoh tang wei ar tylli eiei hynrei uba bun pat ki la hap ban shu thad ban pynlong kum u Kwai supari.
Kum ban shu pyntip, u kwai bad tympew jong ka shnong Ryngud u dei uwei na kiba mar bakongsan bha bad u dei ruh u markhaii uba long u budlum jong ka ïoh ka kot ïa kane ka shnong hynrei mynta u snem baroh shi shnong ki la mad ïa ka jingduhnong shaba palat namarba u kwai supari u dei uba tad dor bad u bym don ïew satia.
Shillong, Ïaiong, 17: U National General Secretary ka All India Trinamool Congress (AITC) Abhishek Banerjee un sa wan iuhkjat ha Meghalaya ha ka 3 bad 4 tarik Jymmang ban pynkhlaiñ ïa ka Party sha ka elekshon MLA 2023.
Kum ka jingpynkhreh ïa ka elekshon, ka AITC kala sdang ban thaw mynta ïa ki Shnat treikam ha ki Block jong ki Constituency bapher bapher.
Dang shen u President ka Meghalaya Pradesh Trinamool Congress (MPTC) Bah Charles Pynrope, u Nongïalam ka Parliamentary Party (PP) Dr Mukul Sangma bad Vice President James Lyngdoh, dang shen kila leit sha Kolkata bad ïakynduh ïa ki Heh Nongïalam jong ka Party.
Ka tyllong khubor na ka AITC ka ïathuh ba kane ka jingïakynduh jong ki Nongïalam naMeghalaya ka dei eh halor ka jingpynkhreh ïa ka elekshon MLA 2023.
Ka AITC kala pynkhamti ha u Manas Bhuiya bad Sabyasachi Dutta ban khmih ïa ka jingpynkhlaiñ ïa ka Party ha Jylla Meghalaya.
Shillong, Ïaiong 17: Ka Tnad Meghalaya Police kala kyntu ïa ki riew paidbah ba kin phikir bha namar ka jingmih jong ki riewshukor kiba kam ïalade kum ki Heh Ophisar ban kamai pisa.
Kat kum ka Superintendent of Police (CID) Supriya Das, IPS, ka Tnad Pulit kala ïoh jingtip ïa ka jingdon jong ki briew kiba lum jingtip ïa ki jaka treikam bad ki nongtrei jong ki na ki kor Internet kynthup ïa ki Heh Ophisar khnang ba kin ïoh ak ïalade kum ki Heh Ophisar ban ïoh thok pisa.
Kine ki briew ki ju phah ïa ki email/message sha ki nongtrei ba rit kyrdan bad phah thied ïa ki amazon e-gift card na ka bynta jong u bad phah ïa kine ki card lyngba ka whatsapp ne email.
Kane ka Heh Pulit ka ong ba ki paidbah ki dei ban husiar bha ban nym ngop ha kine ki email ne whatsapp message bad ki dei ruh ban da pynthikna shuwa hashuwa ban pynlut pisa haba thied ïa kine ki card nalor ban ai jingtip marmar sha ki Thanad Pulit ba marjan ne sha ka Cyber Crime Wing ba ka leh eiei.
Shillong, ïaïong, 17: U Myntri ka tnat C&RD u Bah Hamletson Dohling ha ka sngi Saitjaiñ u la plie paidbah ïa ka Water Conservation Tank ha ka shnong Mawnianglah, East Khasi Hills.
Haba kren ha kane ka sngi, u Bah Hamletson u la ong ba kane kan long ka sngi kaba kmen tam ïa ki paidbah jong kane ka shnong kiba la ap khmihlynti la slem ban ïohi ba la plie paidbah ïa kane ka top pynlang um.
U la ong ba na kane top pynlang um yn sa sam ïa ka um sha ki paidbah ym tang ban sum ban sait hynrei ban bam ban dih.
U la ïaroh ïa ki paidbah kiba la ai ka jingïatreilang ban ai jaka bad ban ïatreilang bad ka tnat PHE khnang ban dup pyndep ïa kane ka projek ha ka por kaba biang.
Lah ban kdew hangne ba ïa kane ka top um la shna ha ka jinglut kaba T.
17.
50 lak lyngba ka District Mineral Fund bad ka um ka lah ban ngiam ha kane ka top ka long haduh 148420 litar.
Kiwei kiwei kiba la don lang ha kane ka sngi ki kynthup ïa u BDO jong ka Mylliem C&RD Block u Bah P.
T Passah, u Rangbah Shnong ka Mawnianglah u Bah S Kharkongor bad kiwei kiwei.
Nongstoiñ, Ïaiong, 17: Naduh ba ka khlam covid 19 ka la wan lyngshop ha ka jylla, ki paidbah nongshong shnong ki la mad shibun ki jingeh la ka long ha kamai kajih, ha ka ïoh ka kot, ka pule puthi, ka bylla ka sngi bad baroh ki bynta kiba ïadei bad ka jingim ba man ka sngi.
Ha kine ki sngi kawei pat ka jingeh kaba ktah ïa ki paidbah ka dei ka jingpynslem jong ka sorkar ban siew ïa ka bai bam jong ki tymmen kiba la hynriew phew snem shaneng kaba la bei pisa da ka sorkar pdeng lyngba ka Old Age Pension Scheme.
Ha kaba ïadei bad katei ka jingeh la ïoh ban ïakren bad u paieit E.
Lyngkhoi 81 snem ka karta na ka shnong Siejlieh, ha kaba u la pynpaw ka jinglyngngoh haduh katta katta ïa ka jingpynslem jong ka sorkar ban siew ïa katei ka bai bam jong ki riew tymmen namar ha kne ki bnai ba la leit noh baroh ki ju ïoh man la u bnai hynrei mynta la lai bnai kynthih kim pat ïoh satia ïa katei bai bam tymmen.
U la ong ruh ba kiba bun ki tymmen kiba la palat ïa ka hynñiew phew snem ka karta ki dei kba duk hynrei ki donkam shibun ka pisa ban pynlut ha kaba thied ïa ki jingbam ba tei met khamtam kito kiba ki khun ki ksiew jong ki, ki im tang da kaba bylla sngi.
U la ong ruh ba lada ki dei ki riew tymmen kiba don ïa ki khun ki ksiew kiba ïoh ba kot te kim da khuslai than.
U la ong ruh ba la kumno kumno ka sorkar ka dei ban shimkhia ïa kane namar lada ka leh beiñ ïa ki tymmen bapli ka long ka pop kaba khraw.
Shillong, Iaiong 17 : Ka Synjuk jong ki Language Department ka Sankardev College Shillong ha ryngkat ka jingïatrei lang bad ka Bansara Eye Clinic, Shillong ka la pynlong ïa ka rynsan jingsumar khmat ei khlem kano kano ka jingsiew na ka bynta ki khynnah pule, ki nonghikai bad ki nongtrei ophis jong ka college.
Kum ka sienjam ban shakri lem ïa ka imlang sahlang la khot sngewbha ïa ki khynnah skul ba marjan jong kane ka dong ka thain ba don ka college ban ïashim bynta ha kane ka program.
Ka kynhun ki hynriew ngut ki Doktor kiba wan na Bansara Eye Clinic ki la pyndep ïa kane ka kam.
Kumba 145 ngut ki la ïashim bynta lut kynthup ïa I Principal jong ka college, Dr.
Eureka F.
P.
Lyngdoh.
La pynlong khnang ïa kane karynsan sumar khmat ei, ka long kum shi bynta na ka jingrakhe ïa ka Diamond Jubilee Celebration jong ka College mynta u snem.
Shillong, Ïaiong 17 : Ha ka juk ba ka mynsiem ïarap para briew ka la nang hiar arsut, pynban dang don ki briew kiba don ka mynsiem sngewlem ban kyrshan bad ai biang ka jingkyrmen na bynta kito ki longing ba duh jingkyrmen ba kin lah pat ban ïoh ïa ka durkhmat kaba phuh samrkhie ha ka jingim.
Kam dei satia ka kam kaba suk ba ha ka jaka ba ju ïeng i ïingtrep ba rit yn tei bujli pat da ka ïing bha kaba haduh saw kamra.
Hynrei, da kaba buh hakhmat ïa ka mynsiem ban ïarap ïa ki para nongshong shnong, ka Seng Samla Dong Mawbynna ryngkat ka Synjuk Seng Samla Shnong hapoh ka jingïalam jong u samla Ricky Pathaw hapdeng bun ki jingïakhun ki la lah thiaw ban pynïeng ïa ka ïing ha Mawbynna hi kaba ki la pynlut haduh 6lak tam.
Katei baroh ka urlong da ka jingkyrshan borbah jong ki 60 ngut ki nongsamarïa ba bha khamtam eh u MLA ka thain, Bah Hamlet Dohling u ba dei u nongkyrshan ba jar jar ha ka por ba ki sdang ïa katei ka projek.
Katkum ka kaiphod lyngkot, la ong ba ïa katei ka ïing la shna ha ka jinglut kaba kot sha ka 6lak tam bad na kane, kumba 4.
90 lak kadei kaba ki paidbah ki noh synñiang da ka pisa bad kumba 1.
20 lak pat kadei kaba ki thied da ki tiar kum u nar rot, dewbilat, shyiap bad kiwei kiwei.
Haba bynrap lang, na ka liang u Bah Willson Dohling, Rangbah Dong u la ai ka jingïaroh ïa katei ka kynhun kaba wanrah da ka rukom treikam kaba thymmai bad kaba kham pher da kaba len ïalade na ka bynta ka bha ka miat jong ki para nongshong shnong.
Na ka liang u nongai buit ka kynhun, Bah Ricky Pathaw u la ïathuh ba nyngkong eh dei lyngba ka jingkyrshan ba jar jar jong u MLA ba ki la lah ban pynïaid shakhmat ïa ka kam.
Katba na ka liang i trai-ïing ryngkat ka mynsiem kaba kmen i la pynpaw ka jingsngewnguh ïa baroh kiba don bynta ban pynïeng da ka ïing kaba thymmai, kaba skhem bad kaba kham kylluid ha ka jaka kaba ïeng mynshwa da ka ïing kaba la tor bad jot lut.
“Nga sngewnguh ïa baroh kiba la ïarap ïanga khamtam ïa i Bah Ricky Pathaw namar nga khlem poi pyrkhat ba ngan ïoh haduh kat kane ka ïing.
Ngam don ei ei hynrei tang ki jingduwai bad ki jingkyrkhu ba phin nang lah shuh shuh ban ïai ïarap ïa kiba donkam," i la ong.
Na ka liang u MLA haba kren shwa ban aiti ïa ka ïing, u la ong ba u sngewkmen bad sngewheh mynsiem ban ïohi ïa ka jingtylli jong ki samla katei ka dong kynthup naduh ki bor shnong, ki longkmie, ki longkpa bad ki samla ban shim ïa katei ka sienjam kaba dei shisha ban ïoh ïa ka jingïaroh.
“Ki dang khynnah hynrei ki don pat ïa ka mynsiem ban ïarap.
Katno ka long kaba itynnad ban ïohi hapdeng ki Khasi ba ki don ka mynsiem ban ïarap para briew," u la ong da kaba pynpaw lang ïa ka jingkyndit ba katei ka kynhun ka lah ban pynïeng ïa kat katei ka ïing.
Shuh shuh u la ai ka jingkhublei ïa baroh kiba don bynta ban snohkti lang ban pyndep pura ïa katei ka ïing.
Ha kajuh ka por u la ong ruh ba katei ka longkmie ka donbok haduh katta katta ba ki ïoh ïa ka ïing kaba la shna bha, kyntiak bad pynwan dur bha.
Ïa kane ka ïing la aiti da u MLA hi kum u Kongsan sha ka trai ïing, Kong Veroca Kharbudnah ha ka jingïalang kaba lyngkot bad kaba myllung bha ryngkat ka jingsakhi lang ki nongïarap khamtam eh ki nongïalam jong kitei ki samla kiba aiti met bad mynsiem naduh ba sdang haduh ban da dep ka kam.
Ha kane ka sngi la pynshongkun da ka jingdonlang ki nongialam shnong, ki longkmie bad kiwei kiwei.
Ha kane kajuh ka janmiet, na ka liang ka FKJGP, Upper Shillong hapoh ka jingïalam jong u Bah Kitboklang Nongphlang ki la aiti ruh da ka laptop sha i samla Phibajanai Nongsiej i ba dei na katei ka dong hi hadien ba i la ïoh ban pule doktor ha Neigrihms.
Katba na ka liang u MLA bad ruh na ka Seng Samla Dong Mawbynna ki la snohkti lang ban noh jingïarap kum ka jingkitbok ïa itei i samla ba wan na ka longïing kaba kham duna ka ïoh ka kot hynrei iba minot ha ka pule puthi.
Shillong, Ïaiong 17 : Da ki spah ngut ki thei sotti bad ki rangkynsai na kylleng ki shnong bad ki dong ki la wan ban shim bynta ha ka Shad Lyngdoh jong ka Raid Wahkhen kaba long ha kane ka sngi U Blei ha madan shad kaba don ha Wahkhen ha ka rukom kaba shongkun bha.
Katkum ka jingïathuh da u Sordar ka Raid, Bah Skhembor Khongjirem, katei ka jinglehniam ka la sdang naduh ka 14tarik, ban ai ïa ka nguh ka dem ïa u‘lei raid ‘lei shnong uba dei u Lyngdoh kaba u longshwa manshwa u hikai ban pyndep ïa ka niam ka rukom, ka suit ka shor, ka duwai ka phirat ban ai ka khiah ka nang, ban ai ka shait ka khlaiñ bad ruh ïa ka kamai kajih kaba bit ka biang.
“Ha kine ki arsnem ngi khlem lah ban pynlong ïa ka shad namar ka khlam COVID tangba ngi pyndep pat ïa ka nguh ka dem ka suit ka shor bad ka lehniam jongngi," la bynrap shuh shuh u Sordar da kaba ai khublei ïa ki nongshad kiba wan na kylleng ki shnong jong ka rilum Khasi-Jaiñtia.
La ïathuh ruh ba ha katei ka Shad Lyngdoh ki kynthei kiba lah ban shad ki dei tang kiba dang sotti katba ïaki shynrang pat ym don jingkhang.
“Ngi don ruh ka skul hangne kaba hikai ym tang ka shad hynrei wat ha ka tem ka put ruh.
"Haba bynrap lang, u Syiem ka Hima Khyrim, ‘Paiem Balajied Sing Syiem haba ïathuh bniah halor katei ka Shad Lyngdoh, u ong ba ïa katei ka shad ki ju pynlong hadien ba la dep ka lehniam.
“Ki don ruh ki khynnah rit watla kim pat biang ki riam ki beit ruh hynrei ki mih sha madan ban shim bynta lang ha katei ka shad ban pynkmen ïalade bad ïa ka ïing ka sem namar ka long ka burom ïangi ruh ba ka don ka jingsngew shngaiñ ba naduh dang rit ki la shim bynta lang ka mut kaei kaei kaba buh u barim, ka tem ka put, ka shad ka kmen ka sah ka neh," la ong u Paiem.
Ha katei ka sngi la donlang ruh naduh ka SDO (Civil) jong ka Sohra Civil Sub-Division, Kong E Warjri, nangta ki Bakhraw jongka Hima Khyrim, ki khlieh nongsynshar, ki nongïalam shnong bad ki kmie ki kpa kiba wan ban synran ïa ki khun ki kti bad khamtam eh ki nongshong shnong ka thaiñ kiba la mih ryntih ban wan sakhi ïa katei ka shad Lyngdoh kaba dei kawei na ki jingshad kaba pawnam bha ha katei ka thaiñ.
Jowai, Ïaïong 17: Ha ka jingïalang ba la khot pynlong da ka Hynñiewtrep Border Disputed Redressal Forum (HBBRF) ha kane ka sngi saitjaiñ 16 tarik u Ïaiong, 2022 ha shnong Mukroh West Jaiñtia Hills District, ki paidbah na ka thaiñ khappud jong ki 36 tylli ki shnong ka Block-I da kawei ka jingsur kiba rai ban dawa na ka sorkar ‘katba long ba ka Block-1 ka dei ban hap beit shapoh u pud u sam jong ka jylla Meghalaya.
La pynsngew ha kane ka jingïalang paidbah ba ka Elaka-Labang Nongphyllut Pangam Raliang, kala duh noh ïa u Dolloi jong ka tang namar ba la pynhap ïa ka shapoh ka Karbi Anglong District Assam, kum ki nongshong shnong kiba dei ki Pnar ki la dawa jur na ka Sorkar Jylla ba kane ka jingpynbeit pud ba ar Phase-II baroh kitei ki shnong Block-I dei ban pynwan biang (Re-tranfer) ïa ki shapoh ka Meghlaya.
Ïa ka jingïalang ha kane ka sngi la pynïaid da u Bah Aiborlang Shadap uba dei u MDC ka Barato-Mukroh, na ka liang u Woh M.
M.
Thaiang ula kren maitlynti halor ki mat jingjingdawa naduh ki por mynshwa ban pynwan biang ïa kitei ki jaka shapoh Meghalaya da kaba ula pynsngew ba ki don ki kot ki sla bad ki sakhi satar kiba biang ba kitei ki jaka ki dei ki bynta jong ka Meghalaya.
La ïakren ruh halor ka Memorandum of Understanding ba la ïa soi hapdeng u Myntri Rangbah ka Jylla Meghalaya, Conrad K Sangma bad u Myntri Rangbah ka Jylla Assam, Himanta Biswa Sarma ha ka 29 tarik u Lber, 2022 ha khmat ka Sorkar India ban pynbeit ïa u pud u sam ha ki 6 tylli ki jaka kata ha ka Phase-I.
Ka daw ka long ba ki ar Sorkar ki don ka jingthmu ban pynbeit pud sa ha ki 6 tylli ki jaka, ha kaba ka Block-I ka hap lang ha ka Phase II bad la pyntip ruh ba yn sdang ha u bnai Naitung mynta u snem.
Ki nongai jingkren ki la kyntu ïa baroh ban ïatreilang bad sngewthuh jingmut na ka bynta kane ka kam im kam ïap jong u pud u sam.
Ki la pynpaw ba dei ban ïoh pynneh biang ïa ki jaka kiba ka Jylla Assam ka la khlad jubor na ka Hima Jaiñtia (Jowai Civil Sub-Division) bad pynhap jubor sha ka United Cachar & Mikir Hills District ha u snem 1951.
Da kaba pynpaw ba kin phah jingthoh ruh sha ka Sorkar Meghalaya halor kane, ki la ong ba kin ym pdiang da lei lei ruh lada ka Block-I kam neh ha ka Jylla Meghalaya.
Nalor ki nongïalam ka Forum, la ïa donlang da ki kynhun sengbhalang bapher bapher ka Ri-Lum Jaiñtia ba kynthup ïa ka HYC, KSU, JSU, NHP nalor ki seng treimon sngewbha, ki nongïalam shnong, ki nongïalam Elaka, ki nongïalam ka Sur u Paidbah ka Bri U Hynñiewtrep ba kynthup ïa u Bah Rastingwel Thabah, Chairman, u Bah Thomas Passah bad kiwei pat.
La ïa donlang ban ïa mynsiem bad kyrshan ïa ka Forum da u Doloi ka Elaka Raliang, Ma C Lyngdoh, u Ma A Lipon, Chairman ka Synjuk Waheh Shnong Ri Jaiñtia, u Bah C Sungoh Chairman ka Forum, Secretary ka Labang Nongphyllut Pangam Raliang Council, u Bah BL Nongum, MLA barim ka Mairang bad u Bah Erwin K Syiem Sutnga, nongïasaid aiñ ba la rangbah bad paw khmat ka Jylla.
Na ka liang u bah Sutnga ula pynsngew ba la dei ka por ban pynkhreh noh ïa kane jingïakhun shaduh ka ïingbishar ba don burom jong ka Supreme Court namar ka sorkar kala pynkhieñ kumjuh ïa ka nongrim jong ka Six Schedule jong ka Council.
Ha ka juh ka por u kyntu ïa kitei nongshong shnong khappud ‘na ka bynta ka jaitbynriew dei don ka jingkitkhlieh halade bad ka jingïatylli lang kawei ban ïakhun ïa kane haduh ban da jop’.
da kaba pynsngew ruh ba ka jaitbynriew Khasi Pnar ka don tang kumba 16 lak eiei.
Ula kynthoh jur ïa kane ka sorkar MDA ba mynta kaba la leh jubor ïa kane ka jingïasoi memorandum of understanding (MoU) khlem ka jingtip jong kiba bun ki nongshong shnong ha ki jaka khappud bad kane ka jingsoi (MOU) hapdeng ki ar myntri rangbah (Meghalaya-Assam) ka la long kum kata ka ‘Mait’, ‘Ot’, pynsah ‘Umdum’ ïa u paidbah ong u ma Sutnga.
Nongstoiñ, Ïaiong 17: Ha ka miet sngi saitjaiñ, u phria ryngkat ka lyer kaba jur bha u ka syllad ïa kiba bun ki shnong ha West Khasi Hills, kat haduh ba ka la wanrah ïa ka jingjulor jur jong ki ïing ki sem bad ki jingthung jingtep.
Ki tyllong khubor ba la ïohlum hynne ki ïathuh ba ki shnong kiba don ha ka thaiñ Rambrai ki la shah ktah bha na kane ka jingther phria.
Kat haduh ba thoh ïa ka khubor, la ong ba ki shnong kiba shah ktah eh ki long ka RL iew Rambrai, Mawrang, Umsiej, Nongkroh Phodumbah bad kiwei pat ki shnong ba marjan.
La ong ba kiba bun ki ïing ki sem ki la julor jur na ka jingther phria, ha kaba ki tnum ïing ki la pei thliew lut bad don ruh ki tin kiba la shah rong ha ka lyer.
Nalor nangta, la ong ba ki jingthung jingtep kiba dang khie lung kum u riewhadem, u phan bad kiwei ki jait jhur kiba don ha ki kper ki phrah, ki la julor lut.
U Bah Jistarlan Lyngkhoi u la ong ba ym lah ban tip satia haduh katno ki shnong bad haduh katno ki ïing kiba la shah ktah.
Hynrei, u la ong pat ba khambun na ki shnong kiba don ha ka thaiñ Rambrai ki la shah ktah haduh katta katta na kane ka jingther phria ïa ki ïing ki sem bad jingthung jingtep.
Kynshi: Bun tylli ki ïing ki la julor ki tnum ha Shnong Nongriat, West Khasi Hills District namar ka jinghap u phria ba jur ha ka Sngi Saitjaiñ mynmiet.
U Sordar jong ka Shnong, u la ïathuh ba la jan baroh ki ïing kiba sop da ka tin ki la pei thliew namar u phria uba hap ruh udei uba heh ba heh, ha kaba la antad ba u don uba heh haduh 2 ne 2 inshi shiteng ruh.
Ka jinghap u phria ka la jia ha ka por 11 baje mynmiet.
Nalor ka Shnong Nongriat, ka Shnong Domkohmen ruh ka la shah ktah ha kane ka jinghap phria.
Shillong, Iaiong 17 : U nongai buit jong Ka Sur U Paidbah Hynniewtrep u bah Erwin K Syiem Sutnga u la dawa ba dei ban bishar bniah biang ïa ka Indo-Nepal Friendship Treaty ha kane ka jylla Meghalaya namar ki Nepali kiba sah ha ki shnong kiba hap ha Block I bad Block II ki long pynban ki nongpynsyier ïa ki paid Khasi-Pnar.
\ ïa kane u la kren ha ka jingïalang paidbah ba la pynlong daka Hynniewtrep Border Dispute Redressal Forum(HBDRF) bad ka Labang Nongphyllut People Council (LNPC) ha Mukroh ba la don lang ruh da u MDC ka Mukroh u ma Aibor Shadap.
“ Ki jaidbynriew Nepali ki la wanrah pynban ka jingshong syier ïa ki paid Khasi-Pnar kiba sah ha Block I bad II namar ki ïoh ban rung laitluid sha ka jylla Meghalaya namar kane ka jingïateh paralok ( Treaty)" ong u bah Erwin Sutnga.
Nalor kane u la ther ruh ïa ka soskular ne ka Memorandum of Understanding (MoU) ba la ïasoi hapdeng u Myntri Rangbah ka Meghalaya u Conrad K Sangma bad Myntri Rangbah ka Assam u Himanta Biswa Sarma da kaba ong ba kane ka soskular ka dei kaba ktah jur ïa ki paid nongshong shnog ka jylla Meghalaya namar ka jingïasoi kyrkieh ka la wanrah ka jingduh nong kaba khraw ïa ka jylla namar bun ki jaka puta ki la leit sha ka Assam.
U la ong “ U Conrad um don hok ban ïasoi ïa ka soskular namar ki jaka kim dei jongka sorkar hynrei jong ki riew paidbah bad ki Raid, ki Hima bad kane ka jingleh jongu ka long kum ka jingïuhroit ïa u pud u sam ka Sixth Schedule".
U la ïathuh ba un sa ïakynduh ïa ki Dorbar Shnong, Raid bad Hima bad kumjuh ruh ïa kito ki paid nongshong shnong kiba la shah ktah jur na kane ka soskular ha ka Lah Sngi U Blei ban ïa shim rai ban ai ka jingujor mukotduma sha ka ïing bishar Supreme Court halor kane ka MoU.
Nongstoiñ, Ïaïong 17: Naduh ba ki ar ngut ki Myntri Rangbah u Conrad Kongal Sangma bad u Himata Biswa Sarma, ki la pynbna ba ki la dep ïasoi ïa ka soskular pynbeit pud ha Delhi hakhmat u Amit Shah, ha kaba ki khatwei tylli ki shnong ha ka thaiñ Malangkona kiba dang hap hapoh u pud u sam jong ka hima Nonglang Sirdarship ki la shah khynñiat noh sha Assam, ki paidbah jong katei ka thaiñ kim pat sangeh ban pynlong ïa ki jingïalang paidbah, ban pynpaw ïa ka jingpyrshah ïa katei ka soskular bad ban dawa ba dei ban pynthymmai biang bad ban pynïoh ïa ka hok jong ki kum ki nongshong shnong ba pura jong ka jylla Meghalaya.
Ha ka 16 tarik mynta u bnai kaba dei ka sngi saitjaiñ, ki nongïalam ka Federation of Khasi Jaiñtia & Garo People West Khasi Hills, ki la hiar sha katei ka jaka pyntip ban twad jingmut halor ka jingbym hun jong ki ïa ka soskular ba ki ar ngut ki Myntri Rangbah, ki paitbah na katei ka thaiñ naduh ki rangbah, ki longkmie bad ki samla ki la ïa tuid ban sngap kaei kaba ki nongïalam ka seng ki don ban ong.
Ha katei ka sngi la pynlong ïa ka jingïalang ha madan jong ka Malangkona Higher Secondary School ha Siminaguri, ha kaba la pynïaid da u bah Somit K.
Sangma vice president ka Joint Action Committee Malangkona Border Area ha kaba ki rangbah kiba la ai jingkren ki long u Headman ka Tarabari u bah Enos G.
Momin, u bah Jedick Sangma Headman barim ka shnong Huwapara, u bah Sakhar Riangtem Headman ka shnong Joypur, u bah Carry Oscar Kharmuti General Secretary ka FKJGP West Khasi Hills bad u bah Birbor Riangtem Secretary ka hima Nonglang Sirdarship.
U bah Carry Oscar Kharmuti haba ai jingkren ha katei ka sngi, u la ong ba hadien ba ki nongïalam jong ka seng ka la ïoh jingtip ba ki paitbah katei ka thaiñ kim hun satia ïa ka soskular ba ki Myntri rangbah ki la dep ïasoi ha kaba ïadei bad ka jingpynbeit ïa u pud u sam.
Kumta, na ka bynta ban tip ïa ka jingshisha ki la pyntip sha ki rangbah shnong ba kin leit ban ïakynduh ïa ki ban ïaphylliew jingmut bad ban thaw ki lad ki lynti kumno kin leh.
Ka long pat kaba phylla haba ki la poi ha katei ka jaka ba ki paitbah shynrang bad kynthei ki la ïa mih da ka jingsngewkhia ban pynpaw ba kim kwah dalei lei ban leit sha Assam.
Halor katei ka jingshisha ba ki paitbah ki la pynsngew bad pynpaw ha katei ka sngi, u bah Kharmuti ryngkat ki para nongïalam ki la ai mynsiem ïa ki paitbah ka thaiñ, ba ki dei ban ïeng skhem ban dawa haduh ba kin da ïoh ïa ka hok jong ki.
U la ong ba na ka liang ka seng kan ai ka jingkyrshan ba pura bad kan leit ban ïakynduh ruh ïa u Myntri ranbah ka jylla, ban dawa ba u dei ban ïasoi biang da kawei pat ka soskular ban pynthymmai ïa u pud u sam bad ban kynthup biang ïa ki khatwei tylli ki shnong hapoh Meghalaya.
U bah Birbor Riangtem Secretary ka hima Nonglang Sirdarship bad kum u nongpeit nongkhmih ïa ka synshar khaddar hapoh ka hima, haba ai jingkren u la ong ba ki kynrum kynram kiba mih na ka jingïasoi jong ki ar ngut ki Myntri Rangbah ïa ka soskular pynbeit pud hapdeng ka Meghalaya bad Assam, ka dei namar ba ïa ka District Council, ki Nongsynshar hima bad ki rangbah shnong, ym shym la kynthup lang ha ka Regional Committee on Border Dispute bad dei na kata ka daw ba ki Mynri Rangbah ki nud ban ïasoi ïa ka soskular.
Ha kajuh ka por u la ong ba katba ka sorkar kam pat sngap ïa ka jingdawa ki paitbah kin ym sangeh ban dawa.
U bah Riangtem u la ong ba ha kine ki sngi ka jingïakawang ktieh hapdeng u Myntri Rangbah barim u Dr Mukul Sangma bad u Myntri Ranbah ba mynta u Conrad Kongal Sangma, lyngba ki lad pathai khubor bad ki Social Media, ka jur haduh katta katta ha kaba u Conrad Kongal Sangma u pynksan ïalade da kaba kam ba ïa ka soskular pynbeit pud la bud thik katkum ka map ba la dro bad mynjur da ka sorkar MUA II ha u snem 2011 ha ka por ba u Dr Mukul Sangma u long u Myntri Rangbah.
Katba u Dr Mukul Sangma pat u pynksan ïalade da kaba ong ba ka jingïasoi ïa ka soskular pynbeit pud khlem ka jingmynjur jong ki Nongsynshar hima bad ki paitbah nongshong shnong ka long pyrshah ïa ka mon u paitbah.
Ha kaba ïadei bad katei ka mat, u bah Riangtem u la ong ba ha ka jingshisha lada u Conrad Kongal Sangma u ong ba ka map ba la dro ha ka por u Dr Mukul Sangma ka dei ka ba bakla, u la dei ban pynbeit ym ban shu ngeit ïa kaba bakla.
U Dr Mukul Sangma ruh ha ka jingshisha shuwa ba un phah dro ïa ka map, u la dei ban khot lang ïa ki nongsynshar hima bad ki rangbah shnong ban ïa bishar lang ïa ka map bad ban pynshai sha ki paitbah la ki hun ne em.
U bah Riangtem u la ong ba kumba ka ktien ki riew shemphang ka ong ba ka sur u paitbah ka dei ka sur u Blei, ha kaba u la kyntu jur ïa ka sorkar la dei ban sngap ïa ka jingdawa jong ki paitbah.
U la ong ruh ba katba ki paitbah ki dang pynlong ïa ka jingïakhih da kaba jai jai, ka dang biang ïa u Myntri Rangbah ba un pyrkhat bniah halor katei ka kam.
Namar lada kim sngap ïa ka jingdawa ki paitbah, khlem artatien kan mih ka huri hura kaba lah ban poi shaduh u pud jong ka jingïamynsaw ruh.
Lada kitei ki jingeh kin mih ha katei ka thaiñ u Myntri Rangbah u hap ban shim ïa ka jingkitkhlieh.
Shillong, Iaiong 17 :U Nongaibuit jongka ka United Democratic Alliance (UDP) u bah Bindo M Lanong u la pynpaw ka jingbynniaw halor ka jingleh kyrkieh jong ka sorkar Meghalaya Democratic Alliance (MDA) ka ba la ïalam da u Conrad K Sangma kum u Myntri rangbah ban pyndep noh kloi kloi ïa ka jingpynbeit ïa u pud u sam na ka bynta ki 6 tylli ki jaka ki ba don ka jingïakajia hapdeng ka Assam bad Meghalaya.
“Ha ka jingïohi jong nga , nga ïohi ba ka sorkar MDA ka la shu leh kyrkieh ban pynbeit noh ïa kane ka kam kaba la sah teng la bun bun snem.
Lada kiwei ki sorkar ba la dep kim lah ban pynbeit ïa u pud u sam, kumno kane ka sorkar MDA kan lah ban pynbeit noh tang hapdeng ka 6 bnai" la ong u bah Bindo sha ki lad pathai khubor.
U la bynrap ruh “Lada ki sorkar ba la dep ki kwah ban leh kyrkieh kum ba leh ka sorkar MDA , ïa kane ka kam la lah ban pynbeit naduh mynshuwa hynrei ka jingleh kyrkhieh ban pynbeit noh ïa u pud u sam da ka sorkar MDA ka ba la wanrah ka jingbym hun jong ki ba bun balang mynta".
U bah Lanong u la ong ïa ka sorkar jylla ba kane ka jingleh kyrkieh jong ka sorkar MDA ka lah ban ktah shirta ïa ka jylla ,kumta na ka liang ka sorkar kam dei ban leh kyrkieh bad ka dei ruh ban bud ïa ka rukom ka ba shnong nia bad da ka lynti ka ban lah ban pdiang lang da baroh.
“Lada ka sorkar MDA mynta ka pynbeit ïa u pud u sam da ka lynti kaba don ka nongrim kaba shongnia, ki nongshong shnong ruh kin pdiang ïa kane hynrei lada pyrshang ban pynbeit ïa kane ka mat, tang ban ïoh pyndep noh bad tang ha ka jingsngew jong ki, kane kan ym lah ban ym pynhun lano lano ruh ïa u nongshong shnong ha ka jylla " ong u bah Bindo.
U bah Lanong u la ong ruh ki Sorkar la ki dei ki ba la dep ne kaba mynta ki dei ban nang ban wad ïa ki lad ki lynti ban pynbeit ïa kane ka mat, namar ba kin shu shim rai tang ban ïa hun para sorkar kam long.
“Ban pynbeit hi ïa u pud u sam ka sorkar ka dei ban shimkhia ban shim ïa ka jingïasyllok na baroh ki mamla kiba kynthup lang ïa ki Hima bad ïa ki nongshong shnong na ki thaiñ khappud" u la bynrap shuh shuh.
Na ka liang u ne u nongïalam rangbah ha ka jylla u la kdew ruh ba kan long ruh kaba donkam ba ka sorkar kan wad ïa ka jinglong jingman jong u pud u sam naduh ba sdang ,bad kane ka dei tang ban don jingtip halor kane ka mat ba ki pyrshang ban pynbeit.
“Lada don ka jingtip ïa ki dulir naduh ba ka sdang wat la mynta ym lah shuh ban ïeng kat kum kine ki dulir kan don jingmut ban ïa kren, ïa kdew ïa dawa ïa la u pud u sam hynrei lada ym don ïa ka jingtip ruh yn ym lah ban ïa ktah ruh ïa kane ka bynta" la ong u bah Lanong.
U bah Lanong u la kdew ruh ïa ki katto katne ki nongrim ba ka sorkar jylla ka dei ban phai ki khmat jong ka ha ba ka ïaid ban pynbeit ïa u pud u sam ka ba nyngkong ka long ban peit ïa ki kot ki sla ki ba don, ka ba ar ka long ban ïasyllok bad ban sngap ïa ki nongshong shnong na ka jylla, bad ka ba lai ka long ba ki dei ban ïa kdew halor ki nongrim naduh ba sdang bad halor ka nongrim ba lah ban pdiang lang mynta.
“Ka Sorkar Jylla haba ka kwah ba ki paid nongsho9ng shnong kin pdiang ïa kane ka rai jong ki, ka dei ban shim ïa ka jingïamynjur lang jong ki Hima ki shnong ki thaw bad ki nongshong shnong , hynrei lada ki bor sorkar kim wad, kim thaw ,kim ïeng ha kine ki nongrim ban sngewthuh jingmut ,kane ka jingthmu ban pynbeit ïa u pud u sam ,wat la kin ïa shong pynbeit da ki phew snem ruh kan ym don jingmut".
Ka jingïapynbeit ïa u pud u sam hapdeng ka sorkar Assam bad Meghalaya hadien ka 50 snem kan long ka ba jop lada ka sorkar kan shim khia ban ïa pynbeit lang sorkar para sorkar , bad kan dei ka kamram jong ka sorkar jylla ba kan shim khia ban kynjoh ktien ban pynsngewthuh, bad ki Hima ,ki shong ki thaw bad ki nongshnong shnong ha ka jylla.
“Ka sorkar ka dei ban shim ka jingkitkhlieh ban pynsngewthuh ïa ki nongshnong ha ka jylla ba lada ki kwah ba kane ka jingpynbeit u pud u sam kan ïeng kat kum ki kot ki sla naduh ki por mynshuwa, kane kan ym lah ban poi shaei ruh".
ong u bah Bindo.
Nongpoh, Ïaïong, 17: Uwei u rangïalehkai Table Tennis bapaw ha ka ri India uba dang 18 snem ka rta ïa uba la tip kyrteng kum u D.
Vishwa ryngkat u nongñiah jong ka kali Maruti Swift Desire ki la duhei ïa la ka jingim ha ka jingjia aksiden ha ka sngi U Blei ha ka shnong Shangbangla, Ribhoi District.
Ïa u nongniah jong ka kali Maruti Swift Desire uba la tip kyrteng kum u Dipal Das.
Katba 3 ngut kiwei pat kiba shong lang hapoh kane ka kali ki la mynsaw bad la pynkit noh sha Civil Hospital, Nongpoh bad hadien pat la pynkynriah sha NEIGRIHMS, Shillong.
Katkum ka jingïathuh jong ki Pulit, kane la jia ha ka por 1.
45 baje eiei katba une u rangïalehkai uba shong da ka kali Maruti Swift Desire na Guwahati, uba dang wan na Chennai, bad mih na Guwahati Airport ban leit sha Shillong na ka bynta ban ïashim bynta ha ka 83rd Senior National Table Tennis Championship ka ban sa long ha nongbah Shillong.
Ynda la poi ha Shangbangla kawei ka trok kit dpei dewiong kaba don ïa u nombar AP 16 TH 1393 ka la tynrah ïa ka kali SwiftDesire Tourist kaba don ïa u nombar AS 25 CC 8413.
Kane ka trok kaba la tynrah ïa ka kali Tourist ka la thung baji sha riat kaba jrong kumba 50 mitar na surokbah National Highway.
Ha kane ka jingjia ka Trok bad ka Maruti Swift ki la pra na ka jingïatyngkhuh bad u nongñiah jong ka trok u la mynsaw jur.
Ïa u nongñiah jong ka trok uba la mynsaw jur la pynkit noh sha Civil Hospital Shillong na ka bynta ka jingsumar.
La ïoh jingtip ba u D.
Vishwa u dei ruh uba dang pule ïa ka B.
Com ha Loyola College, Chennai uba dei ruh u rangïalehkai jong ka Tamizhaga Table Tennis Association (TTTA).
U la long ruh u lahduh ha ka U-19 boys Singles Title ha ka National Ranking Tournament ha Dehradun ha u snem 2021 bad u la thmu ban wan sha Shillong na ka bynta ka National Table Tennis Championship.
Na ka liang jong ki Pulit ki la register case bad pynlong ruh ka jingtohkit halor kane ka jingjia.
Halor kane ka jingjia basngewsih, ka Meghalaya Table Tennis Association (MTTA) lyngba u Vice-President u Bruce P Marak bad u General Secretary u Chiranjib Choudhury ki la pynpaw ïa ka jingsngewsih kaba jur bad ong ruh ba kan long ka jingduhnong kaba khraw ïa ka ri India hi baroh kawei.
U Kpa bad ki bahaing hasem jong u Vishwa tang shu ïoh jingtip halor kane ka jingjia kin wan sha Nongpoh ban shimti ïa ka met jong u lashai ka Lah Sngi u Blei.
Ka MTTA ka la pyntip ba ka la phah arngut ki dkhot sha Nongpoh khnang ban pynthikna ba baroh ki jingdonkam yn pyndep noh mardor bad ban pdiang burom ruh ïa ki bahaing hasem jong u Vishwa ha Guwahati Airport lashai ka Lah Sngi u Blei.
Ki bor synshar ka Ri-Bhoi kin sa shimti ban pynpoi ïa ka met jong u sha Chennai.
Shillong, Iaiong 17 : Ka ïing Bishar High Court ba don burom jongka jylla ka la bthah ïa ka Khasi Hills Autonomous District Council (KHADC) ban ai jubab shai halor ki nongrim ba ka ïeng na ka bynta ka hok ki kynthei halor ka jingïashim bynta ha ka election ban jied bad ïakhun Rangbah Shnong.
Halor kane ka ïing bishar ka la ai por ïa ka KHADC ban ai jubab hapoh saw taiew.
Ka KHADC kham mynshwa ka la pyntip sha ka Iing Bishar High Court ba ka dang bishar bniah ïa kane ka kam.
Hynrei ka ïing Bishar ka la ong “ Lada ka long kaba lah la dei ban pynlong da ka referandum ne ban vote da ki paidbah halor kane ka mat khnang ba ki kynthei kin ïoh ïa ki hok jongki".
ïa kane ka mukotduma la ujor da ka kong Aneeta Synrem pyrshah ïa ka Ain kaba khang lad ïa ki kynthei ban ïashim bynta ha ka election jied ne ïakhun ïa ka kam Rangbah Shnong.
Kat kum ka mukotduma la ujor pyrshah ruh ïa ka Khasi Hills Autonomous District Council ( Appointment and Succession of Syiem, Deputy Syiem Act 2007 bad ïa ki Rules ba la thaw ha u 2015.
Namar kine ki aiñ ki la khang lad ïa ki kynthei ban ïashim bynta ha ki election ym tang ba kin ïoh ban ïajied Rangbah Shnong hynrei ban ym shah ba kin ïakhun ïa katei ka shuki ruh.
Na ka liang ka sorkar jylla bad ka KHADC ki la dep ai ka jubab ne affidavits sha ka ïing bishar hynrei mynta ka ïing bishar ka pan da ka jubab kaba shai kdar.
Ka ïing Bishar kan shong bishar biang halor kane ka mukotduma ha ka 12 tarik Jymmang 2022.
Shillong, Ïaïong 18: Ka kynhun ïalehkai football jong ka jylla Meghalaya kala sdang ka jingïaid lynti jong ka da ka nam jop ha ka Santosh Trophy (National Football Championship) da kaba pynliem da 3-2 kol pyrshah ïa ka Rajasthan ha ka jingïalehkai na ka ka Group A ha ka sngi Nyngkong ha Kottappadi Football Stadium, Kerala.
Ha kane ka jingïalehkai dei ka Rajasthan kaba la thep nyngkong lyngba u Youraj Singh, hynrei ka Meghalaya kaba la ïakhun tyngeh kala wan urlong lyngba u Figo Syndai uba la thep syndon ar kol ha ka jingïakhun jong ka kylla step bad lamkmat da 2-1 ïa ka Rajasthan ha kaba kut jong ka kylla step.
Haba wanphai sha ka kylla miet, ka jingïakhun hapdeng kine ki ar tylli ki team kala nang shongshit bad ïathnem bha, khamtan hadien ba ka Rajasthan kala ïoh ban pynïakhaid lyngba ka kol ba la thep da u Imran Khan.
Watla kala shah pynphai, hynrei ka kynhun ïalehkai jong ka jylla Meghalaya kala trei shitom khlem da kynran dien bad ïakhun tyngeh beit triang ban pynphai kol.
Bad lyngba kane ka mynsiem ïakhun bad da ka jingïapashat bol kaba itynnad bha, kala pynlong ïa ka Meghalaya ban ïoh ka kabu thep kol lyngba ka penalty.
Kumta u Hardy Cliff Nongbri uba dei ruh u kapten haba wan ban bahkhlieh ïa katei ka penalty ha ka minit ba 64, khlem da pynlehnoh ei u la thep beit jlang ïa ka bol hapoh ka jar.
Kumta ka kynhun kala nang pynskhem khamtam ha ka liang ka bynta ba shadien bad khlem da ailad ïa ki jingpyrshang thep kol ki rangïalehkai ka Rajasthan ha kaba haduh kaba kut kala khur syndon ïa ka nam jop da 3-2 kol.
Ka Rajasthan kala mad nam rem arsien ha kane ka group ba donlang ki lahduh barim ba kynthup ïa ka West Bengal, Kerala bad Punjab.
Ka Meghalaya kan pynkhreh pat ban aireng pyrshah ïa ka Kerala ha ka sngi Balang ha ka por 8 baje janmiet.
Jowai, Ïaïong 18: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kaba la long ha kane ka sngi 18 tarik u Ïaïong ha madan Kiang Nangbha Stadium Jowai.
Ha ka jingïakhun ba nyngkong na ka liang ka kynhun ïalehkai jong ka Pateinki Sabah kala jop da 2-0 kol pyrshah ïa ka pyrshah ïa ka Khliehmyntdu Neinchnong bad ïa katei ki kol na ka Pateinki Sabah la theh da u Lakhon Dkhar ha ka minit ba 18 bad u Trei Shyllai ha ka minit ba 41.
Ka jingïakhun ba ar kala long hapdeng ka Saiñdur Mihmyntdu pyrshah ïa ka Khliehmuchut Shangpung, ka jingïakhun kala poi noh da ka jingïakhait da mar 2-2 kol.
Ïa ki ar kol na ka Saiñdur Mihmyntdu la thep da u Damon Rymbai ha ka minit ba 74 bad u Azariah Lamare ha ka minit ba 76, katba na ka Khliehmuchut Shangpung la theh da u Arwan Phhadong ha ka minit ba 48 bad u Elizer Suiam ha ka minit ba 77.
Katba ha ka jingïakhun kaba lai ka khunhun ïalehkai jong ka Mawsiang FC Nongkhroh ka la jop da 4-3 kol ïa ka Iong-I dahi FC, ïa ki kol na ka Mawsiang FC la theh da u Pyndapbiang Myrboh ha ka minit ba 5, u Desiders Pyrtuh ha ka mint ba 18 bad u Rio Myrboh ha ka minit ba 45 & 79.
Na ka liang ka Iong-I dahi FC la theh da u Confirm Sana ha ka minit ba 55, u Stingbha Dkhar haka minit ba 67 bad u Denis Lyngdoh ha ka minit ba 75 min.
Ka jingïakhun lashai ka sngi nyngkong jong ka 19 tarik kan long hapdeng ka Iooksi Youth Welfare pyrshah ïa ka Pasyih Cultural and Sports Club ha ka por 11 baje mynstep, ka Mookynphad Mihmyntdu pyrshah ïa ka Risingsun Mukhla ha ka por 1 baje nohphai sngi bad ka Mukhla Umlangshor pyrshah ïa ka Nonglatem haka por 3 baje janmiet.
Shillong, Ïaïong 18: U Myntri jong ka tnad ïalehkai jong ka sorkar jylla u Bah Banteidor Lyngdoh u la pynbna ba ka jylla kan sa pynlong noh shen ïa ka Meghalaya Games ha u Jymmang bad ïa ka NorthEast Olympics ha u Risaw-Naiwieng 2022.
Ïa kane u Myntri u la pynbna haba kren kum u symbud kongsan ha ka jingplie pyrda ïa ka lympung ïalehkai Senior National Table Tennis Championship kaba 83 ha Indoor Training Centre jong ka SAI ha NEHU.
U la ong ba ka sorkar jylla ka don ka thong ban kyntiew ïa ki kam ïalehkai hapoh ka jylla da kaba pynlong ïa kiba bun ki lympung ïalehkai kiban ai mynsiem na ka bynta ki nongïalehkai ba kin pynpaw pyrthei ïa ka sap ïalehkai kaba ki don.
“Ban kyntiew ïa ka kam ïalehkai donkam ban don ki lympung ïalehkai bad na ka liang ka sorkar jylla ka ai ka jingkyrshan kaba pura ïa kane ka championship kaba dei ruh kawei napdeng lai tylli ki lympung ba ka Meghalaya kala buh jingmut ban pynlong mynta u snem.
"U la pynpaw ruh ba ïa kane ka championship la dei ban pynlong ha ki bnai ba lahdep hynrei na ka daw ka jingshah pynthut ha ka khlam jingpang Covid-19 ïa kane ka lympung la pynsangeh noh.
“Ka Meghalaya kala ïoh ban pynlong ïa ka Meghalaya Games jong u snem 2018-19, bad ha u Jymmang ka Meghalaya kan pynlong biang ïa kane ka lympung bud pat sa ka NorthEast Olympics ha u Risaw-Naiwieng 2022," ong u Myntri.
U Myntri u la pdiang sngewbha ruh da ka jingkmen ïa ki nongïalehkai kiba ïashim bynta ha ka Senior National Table Tennis Championship bad kyrkhu kyrdoh ba kin ïalehkai bha ban ïoh ïa ka jingjop.
U la ai khublei bad ïaroh ruh ïa ki nongpynïaid kiba la shimkhia bad kiba la trei shitom ban pynurlong ïa kane ka lympung.
Nongpoh, Jylliew 18 : Ka United Democratic Party (UDP) ha Ri Bhoi shuwa ban kynjoh sha ka election 2023 ka la dang ioh bor shuh shuh ha Ri Bhoi bad kane ka la paw pyrthei mynta ka sngi hadien ba bun ki nongïalam ba hakhmat ka Congress bad kynthup ruh na ki nongïalam barim ki seng bhalang ki la wan ban pynïasoh sha ka UDP party na ka bynta ban dang pynkhlaiñ ïa kane ka party.
Kine ki nongïalam ki la wan ban pynïasoh sha ka UDP party, ka dei ha ka jingïalang kaba la long HYNINka sngi ha Ing Dorbar Hall, Sajer Nongpoh ha kaba la pdiang burom ïa ki da ki nongïalam ka UDP ba kynthup naduh u Dr.
Jemino Mawthoh, General Secretary ka State UDP, u Bah Paul Lyngdoh, Working President, ka State UDP, u Bah Donbok Khymdeit, President ka UDP Ri Bhoi District, u Bah Balajied Rani, MDC ka Nongpoh bad kynthup kiwei kiwei ki nongïalam ka party.
Kitei nongïalam kiba la wan ban pynïasoh sha ka UPD Party ki kynthup ïa u Bah Doris Sulein, Nongseng ïa ka seng Confederation of Ri Bhoi People (CORP), u Samla Pynskhemborlang Sun, President ka Umroi Youth Congress Committee lem bad kiwei ki nongïalam seng bhalang bad ki nongïalam na ka party Congress.
Kumba la pynpaw da kitei ki nongïalam ba la wan ban pynïasoh sha ka party UDP, ka sur kaba la mih na ki ba ki la wan ban pynïasoh sha ka UDP party, ka dei halor ka nongrim ba ki la iohi ba dei tang ka UDP party kaba don jingkyrmen ba kan ïalam ïa ka sorkar ha ka election 2023 bad lait na ka UDP party kim don pat kiwe ki party ba ki paidbah ki dang shaniah na ka bynta ban kit ban bah ïa ka eh shon jong ka jylla.
Na ka liang ki nongïalam ka UDP ba kynthup naduh u Bah Donbok Khymdeit, uba dei u president ka UDP na Ri Bhoi, u Dr.
Jemino Mawhthoh, General Secretary ka UDP hapoh ka jylla bad u Bah Paul Lyngdoh, Working President, haba kren ha kane ka sngi ki la pynpaw ïa ka jingsngewkmen bad ki khmih lynti ruh ba kajingwan pynïasoh kine ki samla sha ka UDP kan dang pynkhlaiñ bor ïa ka UDP ha kane ka election 2023 ban sa long hapoh ha ka jylla.
Kitei ki nongïalam ba hakhmat ka UDP ki la kren shai ruh ba ka UDP kan trei bor bah bad kan dang trei shitom ruh ban dang pynkhlain ïa ka party, namar ka jingangnud hi ka long ba ka UDP kan ioh ban synshar ha katei ka election 2023 ban sa long hapoh ka jylla.
Shillong, Jylliew, 18: U MDC jong ka Mawlai Constituency u Bah Teiborlang Pathaw ha ka sngi Saitjaiñ u la plie paidbah ïa ka kamra ba la pynkha na ka bynta ban shet jingshet hapoh ka Indoor Sports-cum-Ccommunity Hall jong ka shnong Mawlai Phudmuri ïa kaba la mang pisa lyngba ka skhim Excluded Area jong ka Khasi Hills Automonous District Council (KHADC)Ha kane kajuh ka sngi u MDC u la aiti ruh ïa ka Work Order kaba T.
2 lak ban shna ïa ka paiñkhana ha kane ka jaka kaba u la pynïoh lyngba ka skhim Goods and Service Tax (GST).
Haba ai jingkren ha ka jingïalang, u Bah Teibor u la ong ba kum u MDC u pyrshang ban wad ïa ki lad ki lynti bad ka jingïoh jong u ïa ka skhim ka long hadien ba u la wad jingtip bad lap ba ka don ka skhim jong ka Sorkar Pdeng halor ka ‘Swacch Bharat Abhiyan.
’U la ïathuh hadien ba u la ïoh jingtip halor kane ka skhim u la leit ban ïakynduh ïa u Commissioner jong ka GST, Meghalaya ban pynsngew ïa ka jingdonkam jong ka shnong bad khlem da shim por na ophis GST u la ïoh ïa ka Work Order kaba T.
2 lak ban shna ïa ka paiñkhana.
Ha kane ka sngi la sakhi lang da u Acting Rangbah Shnong jong ka Mawlai Phudmuri, ki nongïalam ka Seng Longkmie, ki Seng Samla bad ki nongkitkam shnong.
Ha une u snem ba 75 hadien ba ngi la ïoh ïa ka jinglaitluid, u Myntri Rangbah Duh u la kyntu ïa ngi ba ngin ïawan lang ban rakhe ïa ka ka Azadi ka Amrit Mahotsav bad ban pynkylla ïa kane kum ka jingïakhih paidbah.
Ka India ka la ïaid ka lynti kaba jrong ha kine ki 75 snem ba la dep.
Hynrei ki kam kiba ïadei bad u dewïong, ki la shem ïa ki jingkylla tang ha kine ki 8 snem ba la dep.
Ki kam kiba ïadei bad ka bording bad ki karkhana ha India ki la mad ïa ka jinglong kaba kyrpang mynta.
Namar ka jingkhluit tasam ka sngi, bad ka jingkiew ki karkhana ha ka jingbteng ki kam ka ïoh ka kot hadien ka khlam kaba la ktah ïa baroh kawei ka pyrthei, ka la don ka jingdawa ban ïoh shuh ïa ka bording.
Namar ki jingpynkylla jong ngi, mynta ngi la long kiba khreh bad kiba sngewshngain ba ngin ïakynduh ïa kane ka jingeh bad pynkylla ïa kine ki jingeh sha ki kabu.
Ki bynta jong ki kam dewïong ha kaba ïadei bad ka bording ha India ka long kaba khraw.
U dewïong u long kum ka tyllong jong ka bor jong ka India.
Hadien ka jingbun ka jingpynpoi bording elektrik sha ki longiing ha kine ki 8 snem ba la dep, hadien ka jingtrei ki karkhana baroh shi sngi, hynniew sngi shi taiew, hadien ka jinglong jingman kaba bha jong ka ïoh ka kot, u dewïong u la long kum u budlum.
Na ka jingdum sha ka jingshai: Ki sienjam kiba shlur naduh u snem 2014 ki la ïarap ïa ki kam kiba ïadei bad u dewïong bad ka jingtih mar poh khyndew ba kin kiew ha ka rukom kaba don jingbah khlieh, kiba lah ban ïaineh bad kaba plie lad ïa ki karkhana.
La pyntreikam ïa ka Coal Mines Special Provision Act ha u snem 2015, kaba la pynkut ïa ki phew phew snem jong ka jingtrei torti bad ka jingleh shiliang ha kaba ai ïa ki jingdon jingem.
Ka jingpyntreikam ïa ka CMSP ka la don ka bynta kaba khraw ban pynthikna ka jingpynbiang dewïong ïa ki karkhana kiba trei ha ki kam kiba ïadei bad ki nar, ka dewbilat, ka bording, kiba donkam bha na ka bynta ka roi ka par jong ka ri, bad ban kyntiew ïa ka jingpynmih dewïong lyngba ka jingai kaba shai ïa ki par dewïong hadien ka jingdie lilam.
La don 10 tylli ki tanche jong ka jingdie lilam hapdeng u 2015 bad 2020.
35 tylli ki jaka ba don dewïong ki dei kiba la dep die lilam lyngba kine ki tranche.
85 tylli ki jaka don dewïong ki dei kiba la aiti – kiba kynthup ïa kito kiba la dep die lilam bad kito kiba sah, ha kaba ka Peak Rated Capacity (PRC) ka long 440.
6 MT.
Khnang ban pynthikna ka jingpynbiang ïa u dewïong sha ki kam kiba ïadei bad ka bording, ka Sorkar ka la wanrah ïa ka Scheme for Harnessing and Allocating Koyala (Coal) Transparently in India (SHAKTI) policy ha u 2017.
La pynïasoh ïa ki tyllong dewïong bad ki kam kiba ïadei bad ka bording hapoh ka SHAKTI policy na ka bynta ka jingïasam ïa u dewïong kaba ryntih.
Ka lawei kaba thymmai: ka jingdie lilam ïa ka kam tih dewïong: U Myntri Rangbah Duh u la plie ïa ka jingdie lilam ïa ka kam tih dewïong ha u snem 2020.
Kane ka la wanrah shisha ïa ka jingsngew laitluid ha ki kam kiba ïadei bad u dewïong lyngba ka jingwanrah ïa ka jingshai, ka jingsuk ban trei ki kam khaii, ki lad bei tyngka, bad ka la plie khait ïa kine ki kam.
La weng ïa ki jingpyrkhing ban pyndonkam ïa u dewïong, la shah ban don 100% ka FDI na ka bynta ka jingbei tyngka kaba kham bun bad ka jingïaleh kaba khuid.
Ki jingpynkylla ha u snem 2020 ki la plie ïa ka iew dewïong ha kaba la don ka jingïashim bynta ki briew bad ki kynhun shimet, bad kane ka la wanrah ïa ka jingïaleh kaba khuid bad ka jingtrei kham bha ïa ki kam.
La wanrah ruh katto katne ki jingkylla ha ki rukom treikam khnang ban kyntiew bad pynïaid ryntih ïa kine ki kam, kum ka jingpynduna 50% na ka bynta ka jingpynmih kham kloi, ka jingshah tang kawei ka jingtyrwa ban thied lilam, ki kyndon kiba kham laitluid bad kiwei kiwei.
Naduh ba la sdang ïa ka Commercial Coal Auctions ha u Jymmang 2020, la pyndep 4 tylli ki tranche.
La dep die lilam ïa 47 tylli ki jaka don dewïong haduh mynta haba ka Peak Rated Capacity ka long 101.
5 MTPA.
Kine ki jaka pynmih dewïong kin wanrah kumba T.
11,172 klur ka khajna bad ki don lad ban ai kam ïa palat 1.
17 lak ngut ki briew.
La shah ïa kito kiba pynmih dewïong ba kin die 50% jong u dewïong ba ki pynmih ha ki iew hadien ba ki la pyndap ïa ki jingdonkam jong ki karkhana.
Ka jingtih mar poh khyndew kaba don jingbahkhlieh: Mission Coal Gasification & ki sienjam na ka bynta ka mariang.
Ka Sorkar ka sngewthuh ba wat haba u dewïong un dang long kum ka tyllong kaba donkam eh jong ka bording ha ka ri, ka lynti shakhmat ka dei ha ki teknoloji kiba khuid kiba ïadei bad u dewïong bad ka jingpynïar ïa ki kam.
Ngi la kut jingmut ban pynïar shuh shuh ïa ki kam tih mar poh khyndew ha ka ri ha ka rukom ka bym ktah ïa ka mariang.
Ka National Coal Gasification Mission ka la shem ïa ka lynti hadien ba ka Myntri Kam Pla Tyngka ka la pynbna ïa 4 tylli ki pilot project, ha ka jingai jingkren jong ka haba ka la pyllait ïa ka mang tyngka mynta u snem.
Khnang ban ai jingmyntoi ïa ka jingïashim bynta shuh shuh bad ka jingkyntiew ïa ka jingpynmih dewïong, ïa ka jingpynduna dor kaba 20% la kyntiew sha ka 50% ïa kito ki nongtyrwa dor kiba jop kiba pyndonkam ïa u dewïong jong ki na ka bynta ka coal gasification bad liquefaction.
Ki PSU kiba ïadei bad u dewïong ki la pynkhreh ïa ka plan bei tyngka kaba jan T.
2.
5 Lak klur shuwa u snem 2030 ha ki kam kiba thymmai, ki teknoloji kiba khuid kiba ïadei bad u dewïong, bad ka jingkyntiew ïa ki par kiba thymmai.
Ka NLC India ka dei ka CPSE kaba nyngkong ha ka ri ka ban kot sha ka jingpynmih bording solar kaba palat 1 GW.
Haduh mynta ki PSU kiba ïadei bad u dewïong / lignite ki la thung jan 100 million tylli ki tynrai dieng.
Bteng ki jingpynkylla: Ha ka sienjam kaba dang shen, la ailad shisien ïa ki PSU ba kin ai noh ïa ki par dewïong bym treikam khlem da don kano kano ka jingdain kuna.
Kumba 16 tylli ki jaka dewïong kin dei kiba pyllait da ki PSU.
Sa kawei ka jingpynkylla kaba kongsan ka kynthup ïa ka jingpynïasoh ïa ki e-auction bad ka jingtyrwa dewïong lyngba kawei ka single e-auction window.
La kyllum lang 5 jait ki e-auction window.
Ban pyndonkam ïa ki jaka ba la dep tih mar poh khyndew ki bym ïahap bad ka jingtih dewïong, ngi la ai jingbit ïa ka polisi na ka bynta ka jingpyndonkam bha ïa ka jaka ba la shim hapoh ka CBA Act.
Kane ka polisi ka plie lad ïa ka jingpyndonkam ïa kum kine ki jaka na ka bynta ka jingkyntiew bad ka jingseng ïa ki jingdon jingem kiba ïadei bad u dewïong bad ka bording.
Kane ka polisi kan plie ïa ki jaka na ka bynta ki jingdon jingem kiba ïadei bad u dewïong bad ka bording bad kane kan plie lad ïa ka jingbei tyngka ha ki jaka ba sahdien jong ka ri.
Lyngba kane ka jingpynkylla kaba dang shen, bad ki jingpynkylla ban dang wan, ki kam dewïong ki la kloi ban ïakynduh ïa ki jingeh nangne shakhmat bad bteng ban pyndap ïa ki jingdonkam bording ka India.
Namar kine ki jingpynkylla, ki kam dewïong ki long kiba la kylla khait mynta.
Ha kine ki 8 snem ba la dep, ka jingpynmih dewïong ha ka ri ka la kiew da 37.
3% bad ka Domestic Coal Offtake ka la kiew da 43%.
Ka jingpynmih dewïong ha ka ri ka la kiew na ka 716 MT ha u snem mang tyngka 21 sha ka 777 MT ha u snem mang tyngka 22, ka jingkiew kaba 8.
5%.
Ka jingpynmih dewïong na ki par dewïong shimet ha kane kajuh ka por ka la kiew na ka 66 MT sha ka 86 MT, ka jingkiew kaba 30%.
Ka Domestic Coal Offtake ka la kiew na ka 691 MT ha u snem mang tyngka 21 sha ka 818 MT ha u snem mang tyngka 22, ka jingkiew kaba 18.
4%.
Ha kine ki 8 snem hapoh ka jingïalam jong u Myntri Rangbah Duh, ki kam dewïong jong ka India ki la mad ïa ka roi ka par ka bym pat ju ïohi mynshuwa bad ki la mih na ka jingdum ba ki ju don hapoh la bun bun snem mynta.
(U nongthoh u dei u Myntri Sorkar Pdeng ba dei khmihia ki tnat Coal, Mines bad Parliamentary Affairs).
Khliehriat Jylliew 18: Ka kynhun iarap jong ka jylla, ka State Rescue Team, mynta ka sngi ka la lah ban sei ïa ka met iap jong u nongbud trok ,u (L) Bishujit Chakrabarty, 36 snem kyrta, uba la jah naduh ka 16 trik na ka daw ka jingtwa ka surok ha Lumshnong hajan Tool Gate Plaza, ha kaba ka trok kaba u bud ka la ngam ha ka jingtwa.
Ki khubor pulit ki iathuh ba ka kynhun SRT ka la lah ban sei ïa ka met mynta ka sngi ha ka por 12.
30 myn sngi, bad ka shim por haduh shi kynta ban wan pynpoi ïa ka met sahlor surok bah, namar ka um ka la kit ïa ka met jong utei u nongbud trok ha ka jingjngai kaba haduh 200 mitar bad ha ka jingjylliew kaba 400 phut shapoh.
Ïa ka met iap jong utei u nongbud trok, ki pulit ki la rah noh sha ka jaka buh met iap ha Khliehriat CHC bad pyndep ïa ka post mortem bad ha kajuh ka por ki pulit ki la ai jingtip sha kiba ha iïng jong utei u lanot.
Kum ban shu phai dien, ha ka por ba ka trok kaba don u registration number AS 01 DD 4496 ka ngam shapoh ha ka jingtwa ka surok national highway ha Lumsnong kaba la jia myn ha ka 16 tarik mynta u bnai, u nong ñiah jong ka trok u la ïoh ban kynthih noh na ka trok katba utei u nongbud jong u pat ym shym la tip shuh shano u don dei haduh mynta ka sngi ba la lap pat ïa ka met iap jong u, u (L) Bishujit Chakrabarty u dei na ka shnong Teliamura Santinagar, Khowai, West Tripur.
Shillong, Jylliew, 18: U Bah Modrina Nongkynrih, ibaju khot ieid bad tip paitbah da ka kyrteng Bah Mo uba long uwei na ki nongsengkam lajong uba pawnam bha hapoh ka jylla Meghalaya u la khladnoh na kane ka sla pyrthei ha ka jinglong tymmen ha ka janmiet sngi Saitjaiñ ka 18 tarik u Jylliew, 2022 ha Super Care Hospital, Shillong.
U Bah Mo u dei u heh saipan ka jaidbynriew Khasi hapoh kane ka jylla bad u riew rangbah uba minot thop ha la ka kam kat haduh ki sngi ka jinglong tymmen ban pyndep hok ïa la ka kamram kaba u la seng.
Ka jingkhlad noh ka jong u ka long ka jingduh nong kaba khraw ïa ka jylla hi baroh kawei namarba u dei uwei na ki rishot ha ka khia ka shon ban kit ban tynrong lem ka jingkitkhlieh ban kyntiew ïa ka seng kam lajong da ki trai muluk.
Ïa ka met jong u lah buh ha ing sah ha Mawlai Nonglum, Shillong.
Shillong, Jylliew, 18: Namar ka jingsngewkhia ïa ka jingjulor jong ka surok kaba la jot na ka daw ka jingksam jong ka um na ka jingther jong u lapbah lapsan ha kine ki khyndiat sngi mynta ka taiew, ki dkhot jong ka Mylliem Youth Congress ha ka sngi Saitjaiñ ki la maramot ïa ka surok ha Lad Umdiengpun, 7 Mer, Upper Shillong.
Ki dkhot jong ka seng hapoh ka jingïalam jong u President u Samla Pynsuklang Nongkhlaw ki la pyndap khyndew ïa ki thliew ki syar ha kane ka surok kaba la buh jingeh ïa ki paidbah nongshong shnong jong kiba bun kiba ïaid lynti kane ka surok kaba la pynsalia bad pynartatien wat ïa kiba bun ki kali kamai ne ki kali jong ki riewshimet kiba ïaid sha ka thaiñ Upper Shillong bad sa kiwei pat ki kali kiba wan na ka thaiñ Sohra bad na kiwei pat ki District jong ka Jylla.
“Kane ka dei ka surok kaba pynïasoh ïa ki shnong sha ka thaiñ sepngi, ka thaiñ Sohra bad Pynursla bad ka dei ka surok kaba la pynthud bha ïa ka ïaid ka ieng jong ki paidbah bad ïa ki kali.
Kaba isangsot haba don kiba pang ba shitom ka pynthud bha namarba ka jingdheng kali ruh ka jur," ong u President ka Seng u Samla Pynsuklang Nongkhlaw.
“Na ka jingdheng kali, lah ban duhei wat ka mynsiem briew, ngim lah ban tip ïa kata.
Kum ka Youth Congress ngi la shim ïa ka rai ban maramot pynbha ïa kane ka surok hadien ba mynta la jan shi bnai ka jingsniew jong ka surok," u la ong.
Dei na kane ka daw ba ngi la shim ïa ka rai ban leh hi dalade, u la bynrap.
“Ha ka jingshisha ngi ap ïa ka kompeni ïoh ba ka pynbha ïa kane ka surok hynrei ïohi pynban ba ka Kompeni kam don shuh bad ngi shim rai hi dalade ban pynbha ïa kane ka surok," u la ong.
Ha kane ka sngi, la sakhi ba ki dkhot ka seng Congress ki la kit ïa ki maw bad u shyiap ha ki trok rit ban pyndap ïa ki thliew ki syar kiba la pei hapdeng ka surok kaba la khoh na ka daw ka jingther jong u lapbah uba jur.
Shillong, Jylliew 18: U Myntri Rangbah ka jylla u Conrad K Sangma mynta ka sngi u la pyntip ba ïa ka met jong u shipai BSF u Satish Kumar Singh na Maudha, Ghaziabad ba khlad ha ka jingtwa khyndew ha Lalghat BoP la pynkit sha Bagli BoP.
U Myntri rangbah u la pyntip ba namar ka jingdkut lut ki surok ban wan na Bagli sha Shillong ïa ka met jong u shipai BSF ym lah ban wan kit sha Shillong, la pyntip u myntri rangbah mynta ka sngi.
Ha ka juh ka por na ka liang ki bor synshar district jong ka South West Khasi Hills District kila kyntu ïa ki paidbah ba kin nym mih kulmar ban leit ban wan namar ka jingtwa ki surok, bad ki lum ban lait na ki jingmynsaw la kyntu ïa ki paidbah ba kin ïaleh katba lah ban kiar ha kum kane ka por ba dang jur ka slap.
Shillong, Jylliew 18 : Ka Garo Student Union (GSU) Rongkon Unit ka la pyntip ba ka thaiñ Rongkon bad Chigitchak kiba hap hapoh ka Dadenggre Sub Division ki la shong dum mynta la shibnai lynter namar ka jinglip ka bor ding ilektrik.
Kat kum ka jingpyllait khubor u President katei ka unit u Nasen Ch Momin ula pynpaw ba kane ka jinglip bor ding ba la shibnai lynter ka la wanrah bun ki jingeh ïa ki paidbah khamtam iaki khynnah skul.
Namar mynta bym don bor ding ban charge ïa ki mobile phone ruh ym long kumta ban phone ruh kim ïoh shuh ban pyndonkam lada don kino kino ki jingjia ruh.
Wat ki samla pule kiba pass ïa ka SSLC bad HSSLC kim lah ban sei ( download) ïa ki marksheet jongki namar bym don bor ding ilektrik ban plie ïa ki kor komputer.
Mynta sa ka eksamin shiteng snem ruh la poi bad ki khynnah skul kim ïoh ban pule kot mynmiet.
Kumta na kaliang ka seng ka kyntu ïa ki nongtrei ka MePCL ba kin shim khia ban pynbiang bor ding ilektrik noh sha katei ka tahiñ namar ka la ktah jur palat ïa baroh.
Nongpoh, Jylliew 18: Ki nongïalam ka seng United Democratic Party, Umsning Circle haka jingïalang kaba la long ha Sumer Umbang mynta ka sngi haka jingdonlang ki nongïalam jong ki Unit bapher bapher ka Umsning Circle, kila shim ïaka rai ban mynjur ïa u Bah Donkupar Sumer kum u kyrtong naka party UDP sha ka elekshon 2023 ban jied ïaki nongmihkhmat sha ka iing Dorbar thaw aiñ ka jylla.
Kitei ki nongïalam ka Umsning Circle kila mynjur ruh ban pan ticket ïa u Bah Donkupar Sumer kum u kyrtong ka party UDP na Umsning da kaba ïa rah kti bad ïa katei ka rai yn sa phah pat sha ki nongïalam ka Central Bopy ban rai halor ka ticket.
Kum ban shu pynpaw ba u Bah Donkupar Sumer u dei ruh u ba la ïakhun teng ïaka elekshon MLA ha ki snem bala leit bad ruh u ba la long kum u MDC barim ka Umsning Constituency, bad dei ha kane ka kynti ba mynta naka liang utei u rangbah u la rai ban ïakhun biang ïaka elekshon naka party UDP kaba un sa ap satang ka jingpynbna ïaka ticket hadien ba ki nongkyrshan kila dep ban mynjur ïa u kum u kyrtong.
