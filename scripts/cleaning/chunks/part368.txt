U la ai ruh ka jingkhublei kaba kyrpang na ka bynta u Fr.
Paul Coelho uba la long da shisha u nongprat lynti uba tbit ban khring ïa ki samla pule ba kin ïoh ban wan shah hikai ha ki lad jinghikai bapher bapher.
Ym tang kata u la ai ruh ka jingkhublei na ka bynta ki Father, ki Sister bad baroh kiba don bynta ha ka ban kyntiew ïa kane ka jaka pule.
U Fr.
Paul Coelho SJ, u Principal jong ka St.
Savier’s College & Higher Secondary School, Umoid ha ka jingkren lamphrang ha kaba ïa dei bad kane ka sngi ba ki la rakhe kum ka sngi kyrpang jong ‘ki kmie ki kpa’ ne ka ‘Parent’s Day’ u la pynpaw ba ka St.
Savier’s College & Higher Secondary School, Umoid ka don ha ka ïa ka jingthmu ban rakhe ïa kane ka sngi kyrpang manla u snem namar ka long kaba kongsan.
U la ong ruh ba kane ka dei ka sngi jong ka jingsngewnguh na ka bynta ki kmie kpa kiba la shim ïa ka synjam bad jingkitkhlieh ban phah ïa ki khun jong ki ha kane ka shlem ai jinghikai bad ka dei ruh ka sngi ha kaba ki khun jong ki mynta ka sngi kin pyni ïa kaei kaba ki ki la ïoh jinghikai.
U la ong ruh ba ka long ka jingkmen namar ki la ïoh ban rakhe ïa kane ka sngi kum kawei ka ïing bad long thik kum shi-ïing shi-sem ha kaba naduh ki nonghikai, ki samla pule kiba thymmai bad kiba rim ki la wan lang, bad kumjuh ruh ryngkat ki kmie ki kpa.
U la ong ruh ba kum ki nonghikai ruh ki don ïa kata ka mynsiem jong ka jingïatreilang bad ki kmie ki kpa ban ai ki lad jinghikai ïa ki khun jong ki ha ki por baroh.
U la pynkynmaw ruh ba kum uwei na ki nonghikai ne u nongai jingshakri ïa ki para briew ha kaba u la don bynta ha bun tylli ki jaka jong ka pule puthi kum ha ki skul bad ki kolej, u la lap ba ki samla pule hangne ha St.
Savier’s College & Higher Secondary School, Umoid ki long shisha kita ki samla pule kiba kloi ban ai ka jingïatreilang, kiba pyni ïa ka akor ka burom kaba bha , kiba ai ka jingïasnohkti lang, kiba kylluid mynsiem bad kumjuh ruh kiba don da shisha ïa ka mynsiem ban tip.
“Kaei kaba sngewsih, ba kiba bun hi ki samla pule ki don hapdeng ki jingduna ba bun haba ki wan shah hikai ha kane ka jaka bad kane kam dei ka jingbakla ka jong ki kmie ki kpa ne jong ki khynnah, hynrei ka dei ka jingbym ïoh bha ïa ki jinghikai naduh dang rit", ong u Fr.
Paul.
Namarkata, u la ong ruh ba kum ki kmie ki kpa ki don shisha ïa ka mynsiem jong ka jingsngewsarong ïa ki khun la jong bad ha kajuh ka por ki khuslai ruh na ka bynta jong ki bad na ka liang jong ki nonghikai ruh ki khuslai namar ki khun ki im ha kane ka juk jong ka jingkylla jong kane ka juk ha kaba noh shibun ki jinghikai ba sniew kum ka ‘mobile phone’ ba lada u khynnah ne u samla pule u pyndonkam hok un lah ban kiew hynrei lada u pyndonkam bakla tang katta u la jot.
Kumta, kumba ki kmie ki kpa ki don ka jingïatreilang bad ki nonghikai ha ki por baroh, u Fr.
Paul Coelho u la kyrpad ïa ki ba ki dei ban ïarap bad peit bha ïa ki khun ba kin don ka por ba kin pule kot ha ïing namar ki nonghikai ki ai ki jinghikai ha ki jaka pule hynrei kin nym lah pat ban peit bniah na ka bynta jong ki, bad ki hap ruh ban pule hi da lade.
U la ai mynsiem shuh shuh na ka bynta ki kmie ki kpa ba ki dei ban pynthikna ruh ba ki khun jong ki kin pule kot manla ka sngi ha ki ïing ki sem, bad kawei pat ba kin peit ruh kan nym don kano kano ka jingshah pynthut ha ka por ba ki dang don hapdeng ki jingpule ne kin don ïa ka jaka kaba paka.
U la kyntu ruh ba ki dei ban ai ruh ha ki ka jinglaitluid na ka bynta ka jingbha, bad kum ki kmie ki kpa ki dei ruh ban tip ba ki khun jong ki ki leh aiu bad ki don shano, kylli ruh ba ki pynlut haei ïa ka por, ïa ka pisa ba ki ki ïoh, bad ha kano ka rukom ki pyndonkam ïa ki tiar ki tar ba ki kmie ki kpa ki ai.
U la ai mynsien ruh ba kum ki kmie ki kpa ki dei ruh ban don ka por ban ïa kren bad kylli na ki khun ba ki don ki paralok kiba kumno, namar ha kane ka juk, ki khun jong ki ki ioh jingthikao shibun kiei kiei ym tang na ki kmie ki kpa ne na ki nonghikai skul hynrei ki tip ruh shaphang bun kiei kiei lyngba ki paralok bad lada ki ïoh ïa ki paralok kiba bha ki lah kylla bha bad lada ki ïoh ïa ki paralok kiba sniew hangta ki sa kylla sniew bad ka jingim jong ki ruh kan sa troiñ.
U la ong ruh ba lada don kaei kaei ba kum ki kmie ki kpa ki kwah ban pan jingïarap, kum ki nonghikai ki long kiba la kloi ban leh ïa kata namar kum ki nonghikai ki don ha ki ïa ka thong ban wanrah ïa ki jingbha ha ki liang baroh bad ki kwah ruh ba ki khun jong ki kin long ki nongjop ha ki por baroh.
Ha kane ka jingleh burom ïa ki kmie ki kpa la sakhi lang da u MDC ka Mawkyrwat Constituency, bah Carness Sohshang, u Parish Priest ka Mawkyrwat, Rev.
Fr.
Friding Khar-syiemïong, bad kiwei de kiba la shah khot sngewbha.
Nongstoiñ, Risaw, 23: Ka Dorbar Shnong Pyndengrei ka la pynbna paidbah ba kan khang ïaid kali noh shwa shi por ïa ka surok na Pyndengrei-FCI kaba mih sha surok bah Nongstoiñ Bye pass.
Ka Dorbar shnong kala pyntip ruh ba katei ka surok mynta ka dang don hapdeng ka jingmaramot ban pynbha bad siang rong noh namar kala sniew shaba palat.
Ïa katei ka surok yn sdang ban khang khang ïaid kali noh naduh ka 24 tarik u Risaw tad haduh ban da lah ban pyndep ban shna ïa katei ka surok.
Kumta na ka liang jong ka Dorbar Shnong Pyndengrei, ka kyntu ïa ki paidbah ba kin ïatreilang bad ka shnong da kaba kin ïai shah shitom shi por, khnang ba kan nym don kano kano ka jingthut haba pyntrei ïa katei ka surok.
Nongstoiñ, Risaw, 23: Ka United Hynñiewtrep Movement West Khasi Hills ka la leit ban buh ïa ka Memorandum hapoh ka jaka treikam I District Health & Medical Officer West Khasi Hills, na ka bynta ban dawa kyntiew kyrdan noh ïa ka Mawlangsu Sub centre shaka kyrdan Primary Health Centre (PHC).
Ki Nongïalam ka UHM ki la ong hadien ka jingwan kyrpad ki nongïalam shnong katei ka thaiñ, ki la shim ïa ka jingkitkhlieh ban kit lem ïa ka khia ka shon bad ïathuh ruh ba katei ka Sub Centre ka ai jingshakri ruh ïa ki 13 shnong, kaba hap ruh ha ka jingpeit ka Markasa PHC Eastern West Khasi.
Mynta kitei ki hap ha ka West Khasi Hills bad ki lah jngai ruh na ki jaka sumar ba kham biang, khamtam ha ka shitom ba kynsan ka buh jingeh ïa ki paidbah katei ka thaiñ, namar ka jingjngai ki jaka sumar ba biang ha kaba bun na ki paid nongshong shnong kibun kidei kiba duk.
Ka seng ka ong ba lyngba ka jingkyntiew kyrdan ïa katei ka Sub Centre kan long ka jingkyrkhu bad jingmyntoi ïa ki paidbah ban ïoh ka jingsumar kaba biang bad ba bha khamtam katkum kane ka juk.
Na ka liang I DMHO ka West Khasi Hills, I la kular ban leh kloi ïa kaba donkam na ka bynta katei ka Sub Centre bad phah ruh ban leit peit ïa katei ka Sub Centre ha kiba dei peit ïa katei ka jaka, khnang ban ïoh leh ïa kaba donkam.
Kynshi, Risaw, 23: Ka ophis u BDO Mawthadraishan C&RD Block ha ka 21 tarik mynta u bnai, ka la pynlong ïa ka ‘Special Convergence Camp for Awareness and Enrollment for Various Scheme’, lane ka jingpynshai bad pynsngewthuh paidbah ïa ka jingtreikam jong ki skhim bapher bapher ha Shnong Kynshi Mawria, Eastern West Khasi Hills District.
Ha kane ka prokram ki ophisar na Block kiba dei peit ïa ka MNREGS, nangta na ka ophis ICDS Mawthadraishan, na ka NRLM ki la pynshai halor ki skhim kiba treikam lyngba ka C&RD Block.
Ha kane ka jingïalang pynshai bad pynsngewthuh ba la pynïaid da u Sordar ka Shnong Kynshi Mawria, u Bah P.
Sohkhlet, la ïoh ruh ka jingpynshai halor ka jingrejistar ïa ki nongbylla sngi lyngba kata ka e-shram, kaba long ka jingpynrung kyrteng ïa ki nongbylla ba kin ïoh ïa ki jingïarap bapher bapher na ka sorkar, da u Labour Inspector.
La ïoh jingpynshai ruh na I ophisar jong ka tnad Food and Civil Supply jong ka DC ophis Eastern West Khasi Hills District, I ba la batai pynshai halor ka jingtreikam jong kane ka tnad sam marbam, khamtam eh ka jingdonkam ban pynïasnoh ïa ki Card Ration bad u Aadhaar Number.
Ki nongtrei na ka tnad Agriculture ki la pynshai halor ka PM Kissan Skhim ne ka jingïarap pisa ka sorkar na ka bynta ki nongrep hapoh ka Skhim Kissan, da kaba pynshai ba ka sorkar ka la pynkylla ïa ki kyndon ba kiba lah ban ïoh ïa kane ka skhim kidei tang kito kiba don jaka rep la ka jong.
Nangta ki la batai ruh ïa ka jingdonkam ban don u Farmers ID lane u number ne ID Card jong ki nongrep.
Hadien kane, ka la don ruh ka jingpynrung kyrteng Aadhaar na ka bynta kito ki nongshong shnong bym don Aadhaar Card kiba don hapoh ka thaiñ.
Nongstoiñ, Risaw, 23: U Francis Pondit R.
Sangma MLA barim ka Mawshynrut u la pynthikna ba un ïaleh elekshon MLA na ka party BJP ha u snem ban wan.
Kum ban pynkynmaw ba kham mynshuwa u Francis Pondit R Sangma, u la don ka jingthmu ban pan tiket na ka All India TrinaMool Congress ba la ïalam da u Dr.
Mukul Sangma, hynrei ym tip na kaei ka daw um shym la aplai tiket shuh na katei ka party.
Hadien kata u la pyrshang ban ïakynduh sa ïa ki nongïalam jong ka West Khasi Hills Blcok Congress Committee ban ïa sngew-thuh jingmut na ka bynta ba un aplai tiket, hynrei na ka ling jong ki Nongïalam ka District Congress Committee kim pdiang ïa ka jingtyrwa jong u.
Utei u MLA barim ka Mawshynrut hadien ba u la shah kyntait na kitei ki party naduh u bnai Jylliew, kumta u la sdang shait shait ban leit sha ki paitbah nong-kyrshan ban ïa phylliew jingmut kumno un leh, ha kaba ki paitbah ki la ai jingmut ïa u ba un pynrung kyrteng noh sha ka Bharatya Jnata Party lada u don jingmut ban ïaleh election.
Haba pyrshang ïakren bniah bha ha kaba ïadei bad ka rai jong u, u bah Sangma u la pynthikna bad u da ong ruh, “Nga kum u rangbah u ba la long teng u Nongmihkhmat, nga la lap ba kane ka sorkar NPP kaba la ïalam da u Conrad Kongal Sangma, ka dei ka sorkar kaba bam duh ïa ka ïoh ka kot jong ki paitbah bad ka dei ruh ka sorkar kaba sarong kyreit da kaba kam trai lut ïa ki skhim bad ki kam pynroi kiba la dep leh da ka sorkar ba rim".
“Kum u nongmihkhmat barim nga isynei haduh katta katta ïa ki paitbah, namar ki shah shet shukor ha kiba bun ki liang, kum ka jingpynsangeh ban pynmih ïa ka resol thung kam pulit, ka jinglehbeiñ ïa ki nonghikai, ka jingthok jong u Conrad Sangma ïa ki paitbah ha Shallang ha shuwa ka elekshon 2018 ba un pyllait noh ïa ka jingtih bad shalan dewïong hapoh hynriew bnai, hynrei haduh mynta ym pat lah ban pyllait luid kumba ju long", ong u Bah Sangma bad bynrap, “Halor kitei ki nongrim ba kum u rangbah u ba la shah jied teng kum u nong-mikhmat, nga hap ban rung sha ka BJP na ka bynta ban ïasaid na ka bynta ki jingeh jong u paitbah hapoh ka constituency".
Katba na ka liang u babu Spastarlin Nongrem na Nongstoiñ u rangbah uba la ïaid shaid shaid haman la ki shnong ban leit ïakynduh ïa ki paitbah Rambrai, ban pan jingkyrshan na ka bynta ka election ban wan, wat la um pat tip la ka party kan ai tiket ne em ïa u ba un ïaleh na katei ka constituency ha u snem ban wan, hynrei haba ïakren bad u nongthoh khubor u la ong ba namar ba u ïohi ba ki paitbah ki mad shibun ki jingeh ha baroh ki liang, um banse ban wad ki lad ki lynti kumno ban ïarap ïa ki.
U la ong ruh, “Nga la ïohlad ban leit sha Delhi bad ïakynduh markhmat bad u Narendra Modi Myntri Rangbah duh ka ri, ha kaba u la pynsngew ha u ïa ki jingdon kam kiba bun na ka bynta ban kyntiew ïa ka ïoh ka kot, ka kamai kajih, ka rep ka riang, ka jingpynïoh kam ïoh jam ïa ki samla bad kiwei kiwei, ha kaba u Myntri Rangbah duh u la pdiang da kaba sngewbha.
Kumta nga kyrmen ba ki nongïalam ba ha khlieh duh jong ka party hapoh ka jylla kin bynshet ha nga kum u kyrtong ban ïakhun ïa ka elekshon ha u snem ban wan.
".
Nongpoh, Risaw 23: Ka St.
Paul’s Past Pupil ka la rai ban pynlong ïa ka jingïakynduh lang jong baroh ki khynnah skul barim bad ruh ki khynnah skul ba mynta bad ka thong ka long ban don ka jingïadei bad ka jingïatrei lang na ka bynta ban ïa pyrkhat halor shibun ki kam kiba dang donkam ban kyntiew ïa katei ka skul kum kawei na ka shlem kaba ai jingnang jingstad ïa ka dong bad ka thaiñ ha Ri Bhoi.
Kumba la seng ïa kane ka skul St.
Pauiul kaba la dap mynta la 60 snem tam, ba kane ka skul ka la pynmih shibun ki nongshong ba kynsai bad ki riew paw khmat hapoh ka them Ri Bhoi bad na ka bynta ban don lang kata ka jingïaithuh I thaw bad ban ïa trei lan na ka bynta ka skul, ka St.
Paul Past Pupil ka la rai ban pynlong da ka jingïakynduh lang ha ka 29 tarik u Risaw, 2022 naduh ka por 10 baje mynstep ha St.
Paul Higher Secondary School Nongpoh.
Kumba la pyntip da u President ka St.
Paul Past Pupil, u Bah Silvester Mynsong, u la ong ba ïa kane ka rai ban pynlong ïa ka jingïakynduh lang jong baroh ki khynnah skul barim bad ki khynnah skul ba thymmai, ka dei hadien ba la ïa shong pyrkhat ha ka 20 tarik, u Risaw, 2022 ha Parish Hall ba la don ryngkat u Fr.
Peter Syiemlieh, Parish Priest ka Nongpoh Parish bad ruh ba la ïa ai jingmut lang ba dei ban don kata ka lympung ka jingïakynduh lang jong baroh ki khynah skul barim.
Khliehriat Risaw 23: Ka Jaiñtia Students Movement, ha ryngkat ka jingïatreilang bad ka National Law School University Demand Committee, hynnin ka sngi ka la pynlong ïa ka jingïalang kaba kyrpang ha Jaiñtia Eastern College Khliehriat ban pynshai paidbah halor ka jingdawa ban don noh ka skul bah ne ka University ha ri lum Jaiñtia kaba na ka bynta ki khynnah kiba pule ïa ka aiñ ne ka Law, la ong ruh ba na ka liang ka Committee ka la ka la dep ban ïa kynduh ïa ki bor sorkar ba dei peit ïa ka tnat pule puthi bad kumjuh ruh kin sa leit aiti ïa kane ka jingiadawa ka jong ki sa sha u Lat ka Jylla.
La ong ba ha ka jingshisha, ka jingthmu jong ka sorkar pdeng ka long ban buh noh ïa ka skul bah, ka National Law School University ha man la kawei pa kawei ka jylla, kumta hapoh Ri Lum Jaiñtia ki la thaw ïa kawei ka Committee kaba la tip kum ka National Law School University Demand Committee, kaba la lam khmat da ka Society for Study of Law,Haba kren ha ka jingïalang, u Principal jong ka Jaiñtia Eastern College Khliehriat, u Dr.
P.
Nongtdu, u la ong bad pynpaw ba ka ri Jaiñtia ka long shi sha kaba la shah ibeiñ haduh katta katta haba ïanujor bad kiwei ki District ha kaba ïadei bad ka jingioh ïa ki jingdonkam jong ki paidbah khamtam ha kaba ïadei bad ki shlem ai jingnang jingstad lane ki jaka pule puthi, ka ri Jaiñtia ka long shi sha kaba la shah ibeiñ haduh katta katta, u la ong ruh ba ka Ri lum Jaintia ka dei jaka kaba riewspah bha ha ka jingdon ki marpoh khyndew bad kumjuh ruh ha kiei kiei kiba don ha ka mariang hynrei ki briew pat ki long kiba duk kiba kup shiliang sem shiliang, kumta u la ong ba lada ka sorkar kan buh ïa ia kane ka jaka pule Law hapoh ka r ilum Jaiñtia kan ai jingmyntoi shibun ïa ki samla pule jong kane ka thaiñ, namar kum kine ki jaka pule jong ka sorkar ki long kiba duna ka jingsiew kumta kan ïarap shibun ban pynioh lad ïa kito ki ba duna ha ka ïoh ka kot ba kin lah ban leit pule ha kum kine ki jaka pule jong ka sorkar.
U General Secretary jong ka Federation of Khasi Jaiñtia and Garo people East Jaiñtia Hills District, u samla Deihok Sumer, u la ai ka jingiaroh ïa ka Society for Study of Law (SFSL), kaba la shim ïa kane ka synjam ban dawa na ka sorkar jong ka jylla Meghalaya ban buh ne wanrah ïa kane ka jaka pule hapoh ri lum Jaiñtia, u la ai ruh ka jingiarok ïa ka Jaiñtia Students Movement, East Jaiñtia kaba la khot ban pynlong ïa kane ka jingïalang hapoh kane ka District East Jaiñtia Hills District bad ruh kaba la don ka thong ban ïaid sha khmat haduh ban da ïoh ïa kane ka jingdawa kaba donkam ka ban long ka jingmyntoi ïa ki khun samla ka thaiñ.
Na ka liang u bah Damewanhi Rymbai, uba la khot bad kyntu jur ïa baroh ki hynñiew ngut ki MLA na ri lum Jaiñtia bad ïa ki 30 ngut ki MDC jong ka ri lum Jaiñtia ban kin mih sha khmat ha ka ban snoh kti lang ha kane ka jing dawa kaba donkam tam na ka bynta ki lawei jong ki ri lum Jaiñtia, namar da ka jingdon ryngkat jong ki kum ki nongmihkhmat kan kham ai bor shuh shuh halor kane ka jingdawa.
Kiba la ai jingkren ki kynthup ruh u bah S.
Ryngkhlem, uba dei u wei na ki nongïalam jong ka Khasi Students Union East Jaiñtia Hills District Unit, u Secretary jong ka Jaiñtia Students Movement, u samla Roitre Dkhar, u President jong ka Khliehriat Bar Association, u bah K.
Ksoo, kiba la ïa don ryngkat ha kane ka jingïalang ki kynthup ruh ki dkhot bad nongïalam jong ka Jaiñtia Youth Federation, ki dkhot bad nongïalam jong ka Synjuk ki Waheh Shnong East Jaiñtia Hills, ki dkhot bad nongialam jong ka Society for Study of Law.
Jowai, Risaw 23: Ki Khasi, ki Pnar, ki Bhoi, ki War.
Ki Dko, ki Lyngngam wat lada ki wan na ka juh ka thymei, hynrei pat ka ïapher ka ktien ka thylliej kawei ka thaiñ na kawei ka thaiñ.
Ha kane ka jingïapher ha ka ktein ka thylliej, ha Ri-Lum Jaiñtia la don ka jingpyrshang ban thoh ïa ka ktein Jaiñtia naduh ka snem 1900, ha kaba ïa ka riti treikam bad ïa ka rai ka Jaiñtia Dorbar la thoh ha ka ktien Jaiñtia, hynrei pat ym don shuh ban buddien bad ban thoh ha ka ktien Jaiñtia ba kan neh ha ki thiar buh kot.
Kham hadien ban pynneh pynsah bad ban don ka thoh ka tar ha ka ktien Jaiñtia, la mih katto katne ki Rangbah kum u ma (L) Albin Pariat, ma (L) Kistobin Rymbai bad kiwei kiba la pynim biang ban thoh bad pynmih kot ha ka dur jong ka poetry lane ka jingpynkylla ktien na ka ktien Khasi sha ka Jaiñtia bad kane ka jingpyrshang kala shu kut noh hadien bala khlad kine ki Rangbah.
Kane ka jingpyrshang ban thoh bad pynmih kot ha ka ktien Jaiñtia wat lada kam don ha ka thoh ka tar, hynrei pat ka paw ka ktien Jaiñtia lyngba ka jingai khubor da ka All India Radio, Shillong ban pynneh pynsah ïa ka ktien Jaiñtia ha ka thoh ka tar, mih sa ki rangbah kum u ma (L) Dr.
Barrister Pakem, ma Philo M Passah, kong Phidalia Toi bad kiwei de bad kane ka jingpyrshang tang shu khlad noh u Dr.
Barrister Pakem kala shu jah la ka jah kumto.
Ha kane ka kynti hapoh ka jingïalam u Dr.
Henry Lamin la pynlong bunsien ïa ki jingïalang jong kane ka seng ban jied ïa ki dak thoh, kiba donkam ha ka thoh ktien Jaiñtia bad hynnin ka sngi saitjaiñ jong ka 22 tarik u Risaw, 2022 ha ka jingïalang kaba la long ha NEHU New Guest House, Shillong hadien ba la ïa phylliew jingmut bad ka jingai jingmut na u Chairman Dr.
Henry Lamin, Dr.
P.
M.
Passah, Dr.
Silvanus Lamare, ma M.
M.
Thaiang, ma O.
Kyndiah bad kiwei de kila pdiang ïa ki 24 tylli ki Alphabet ban thong ktien Jaiñtia kiba long kumne (A-B-C-K-D-E-NG-H-I-Ï-J-L-M-N-Ñ-O-OO-P-R-S-T-U-W-Y) nalor ki Alphabet kiba la mynjur da ka Jaiñtia Hills Autonomous District Council bad ym slem shuh yn sa mih ki kot pule ha ka ktien Jaiñtia.
Shillong, Nailur, 07: U Symbud Myntri Rangbah ka Jylla u Bah Prestone Tynsong uba la kam um don jingtip eiei shaphang kita ki High Level kiba donkti ban khaii be-aiñ ïa u dewïong na kane ka jylla dang shen u la khot shakhmat ïa kino kino ki kynhun ne ki riewshimet ban ujor sha ka Sorkar lada ki ïoh sabut shaphang kine ki kam be-aiñ.
Ka Hynñiewtrep Integrated Territorial Organisation (HITO) ha ka miet synñia jong ka sngi Balang ka la pynlong da ka jingpynap shrip ha surokbah jong ka shnong Mawrynkneng, East Khasi Hills District ban ïohbat ïa ki trok kiba kit be-aiñ ïa u dewïong ban khaii shabar ka jylla Meghalaya ha kaba la kynnoh ba la pynïaid sop sop da kita ki High Level.
“Ngi la pynlong ïa ka jingpynap shrip ha ka por shiteng synñia haduh ka por 4 baje mynstep.
Ngi la ïoh ban bat 50 tyli ki trok bad bun kiba la lait phet bad ngi la ïoh ban ujor da ka ejahar tang ïa ki 18 tylli ki trok ha Mawryngkneng Police Station," ong u President ka HITO u Bah Donbok Dkhar ha ka jingïakren bad ki lad pathai khubor ha ka sngi Balang.
“Ngin sa ïa peit mynta hato ka Sorkar ka nud neem ban pynshitom namarba ngi don lut ki sakhi sabut naduh ki Video ba la ïoh ring dur ïa ki trok bad ïa ki nongniah," u la ong.
Ha ka ejahar ka Seng ka la kdew ba ki trok kiba kit be-aiñ ïa u dewïong khlem ka Challan bad ki kot ki sla kiba biang ki dei kiba wan na rilum Jaiñtia ban leit sha Guawahati, Assam.
U Secretary jong ka HITO u Bah Wanbun N.
Dkhar haba bynrap halor kane u la ong, “naduh u snem 2014 ka National Green Tribunal (NGT) kam pat weng satia ïa ka jingkhang ban tih bad shalan dewïong ha kane ka jylla jong ngi.
Hadien ba ngi la ïohi ba kane ka Sorkar ka la pyrshang ban tap eitmiaw da kine ki kam jyrsieh ngi la kwah ban ai jubab sha ka Sorkar MDA ha kaba ngi la ïoh bat ïa ki trok kiba la kit ïa u dewïong kiba wan na rilum Jaiñtia sha Guwahati.
"U la kam ruh ba ki trok kiba la ïohbat da ka HITO ki dei kiba la shu kam trai da ki Khasi kiba leh Benami katba ki trai kali ki de kiba na Assam.
Une u nongïalam ka Seng u la kam ruh ba ki Pulit ka Mawryngkneng Police Station ki la kyntait ban pdiang ïa ka ejahar ba la mudui pyrshah ïa ki 18 tylli ki trok ha kaba u Second Officer Incharge ka Mawryngkneng Police Station u la ong ba ym lah satia ban pdiang ïa ka ejahar namarba katkum ka Notification jong ka tnat Mining and Geology, ka Sorkar Jylla yn ym lah satai ban register case ïa kino kino ki jingkhaii be-aiñ ïa u dewïong.
“Kaba pynlyngngoh ïa ngi, lada ïa u nongñiah kali u bym rah ïa ka Driving Lisence ki lah ban daiñ kuna hynrei balei pat ïa kiba kit be-aiñ ïa u dewïong ym lah ban register case," la buh jingkylli une u nongïalam ka Seng ïa ka Sorkar bad bynrap, “don aiu sha lyndet ba ka Sorkar ka pyrshang ban thaw da ki aiñ Ïakjakor ban tap eitmiaw ïa ki kam jyrsieh.
"“Ngim banse ban ïaid sha ki bor ki bahalor wat ban leit tied ïa ka jingkhang jong ka Iingbishar na ka bynta ban ïoh ïa ka jingbishar kaba kot bad ban lap dien ïa ki buit sianti jong ka Sorkar kaba pyrshang ban da rapjot ïa kine ki jyrsieh bamsap," u la ong.
U Bah Donbok Dkhar u la pyntip ruh ba ka HITO kan sa ïakynduh ïa u State President jong ka BJP ban ai dorkhas ban dawa ba la donkam ïa ka jingtohkit jong ka Enforcement Directorate (ED) bad ka Central Bureau of Investigation (CBI) ïa ki kam jyrsieh bad khamtam ha kaba ïadei bad ka jingkhaïi tuh ïa u dewïong.
“Ïa kine ki sakhi sabut kiba la ngi la ïoh lum ngin sa aiti sha u Justice BP Katakey," la ïathuh u Bah Dkhar.
Ha kaba ïadei bad kane, u Myntri Rangbah ka Jylla u Conrad Kongkal Sangma u la len da kaba kyntait war ba kam don satia kano kano ka jingkhaii tuh ïa u deiwong hapoh ka Jylla.
U la kyntait ruh da kaba ong ba ka Sorkar ka la pynap pahara bun syrtap ha surok bad kino kino ki trok kiba kit be-aiñ ïa dewïong kin shah kem bad kin ngat beit ha ki kyndon jong ka aiñ.
Shillong, Nailur, 07: U Myntri Rangbah ka Jylla u Conrad Kongkal Sangma ha ka sngi Balang u la ong ba ka jingïakren hapdeng ka Sorkar bad ka seng kieng atiar Hynñiewtrep National Liberation Council (HNLC) kan ym ktah satia wat lada ka National Investigation Agency (NIA) ka la pynngat kyndon ïa ki saw ngut ki heh nongïalam ka HNLC halor ka jingpynbthei ïa u bom Improvised Explosive Device (IED) ha u Nohprah 2020 ha phyllaw ka Star Cement ha East Jaiñtia Hills.
Ki saw ngut ki heh nongïalam ka HNLC kiba la shah pyngngat kyndon ha ka NIA ki kynthup ïa u Marius Rynjah, ba ju khot sin Hep Koit, uba dei u Finance Secretary jong ka HNLC, uba la dawa pisa ha ka kyrteng ka Seng na ka Star Cement.
U Marius Rynjah u dei u nongshong shnong jong ka Baranumber (Barapunjee), Bangladesh.
Lai ngut kiwei pat ki kynthup ïa u Emmanuel Suchen, ba ju khot sin u Shwa, uba dei na ka shnong Lumshnong; u Bah Bobby Marweiñ, uba sah ha Islapunjee, Bangladesh; bad u Bah Saiñkupar Nongtraw u Publicity Secretary bad u ba sah ha Nunchera, Bangladesh.
Kum ban shu pynkynmaw hangne, ha ka jingpynbthei bom IED jong ka HNLC na ka daw ka jingpyneh jong ki bor pynïaid ka Star Cement, Lumshnong ban siew ïa ka pisa ba la dawa da ka HNLC, arngut ki nongtrei ka Star Cement ki la mynsaw.
Ha ka jingïakren bad ki lad pathai khubor u Myntri Rangbah u la ong, “ka jingtohkit jong ka NIA kaba long ka kynhun tohkit ba laitluid kan ym ktah ïa ka jingïakren bad ka HNLC.
"“Ngan ai ka jingkular ba kan ym don kano kano ka jingtuklar lane kan mih kano kano ka jingeh namarba kine ki jingtohkit ba la leh da ki Kynhun ba laitluid kin ym ktah satia ïa ka jingïakren ïasuk," la bynrap u Conrad.
Haba pynpaw ba kane ka jingïakren ïasuk bad ka HNLC ka dei kaba la tip da ka Sorkar India, u la ong ruh ba ka Ministry of Home Affairs (MHA) ka tip ïa ka jingkyllaiñ jong kane ka kam.
“Namarkata, kano kano ka jingïasyllok donkam ban ïakren bad ka MHA bad nga kular sha baroh ba kan ym don kano kano ka jingeh lane ka jingpynthud ïa ka jingïakren ïasuk," la ïai ban u Myntri Rangbah.
U Sangma u la kyntait ruh ban ïathuh ïa ki mat ïakren ha ka jingïakren ïasuk bad u la pynkynmaw ruh ba ka HNLC ka la wan shakhmat ban ïakren khlem da buh kyndon.
Shuh shuh u la ïathuh ruh ba u la pyntip ha u Myntri ka tnat Kam Pohing u Amit Shah halor ka jingsdang ka jingïakren ïasuk bad ka HNLC ka jingleit iuhkjat jong u dang shen sha New Delhi.
U la ong ruh ba ka Sorkar kan pynthikna ba kane ka jingïakren ïasuk kan long kaba seisoh khnang ban wanrah biang ïa ka shongsuk shongsaiñ ha ka Jylla.
U la ïathuh ruh ba u Amit Shah u la ai katto katne ki jingai jingmut kumno ban pyntyllun shakhmat ïa ka jingïakren ïasuk bad ka seng HNLC.
Shillong, Nailur, 07: Ka Kynhun Myntri ka Jylla ha ka sngi Balang ka la ïathir ïatai ïa ka aiñ-rew ba la tip kum ka Meghalaya Ropeway Bill, 2022 shwa ban rah ïatai ha ka Ingdorbar Thawaiñ ka Jylla ka ban sa long shen na ka bynta ban pyntreikam noh shen ha kane ka jylla Meghalaya.
U Myntri Rangbah ka Jylla u Conrad Kongkal Sangma ha ka jingïakren badki lad pathai khubor u la ong, “ka jingïatai halor kane ka Bill ka long ban plie lad na ka bynta ban pyntreikam ïa ka Rope Way kaba kit beit thik tang na ka bynta ki nongjngohkai pyrthei.
"“Ïa ka Shillong Peak Ropeway ba nyngkong eh kaba kot malu mala kumba T.
140 klur yn bei pisa lyngba ka New Development Bank (NDB) bad ngi khmihlynti ba yn sa khot tender noh shen halor kane ka Rope Way hapoh 15-30 sngi eiei," la ong u Myntri Rangbah.
U la ong ruh ba kane ka Bill kan plie lad kumno ban pyntreikam ïa ka Rope Way bad kiei de ki kyndon bapher bapher ïa kiba dei ban bud ha kaba buh ïa ka Rope Way.
“Ki kyndon ki long ïa ki kynhun ba pynïaid ki dei ban don ïa ka Laisen, bad ka jingbit bad ban pynthikna ïa ka jingshngaiñ bad ki lad jingïada.
Baroh kine ki la don lut ha ka Bill bad kane kan pynthikna ba ka Standard Procedure kan long kaba beit khnang ba ki nongjngohkai pyrthei kiba pyndonkam ïa ka Rope Way kin ïoh ïa ka jingshngaiñ bad ka jingïada, katba ki nongshong shnong ka jylla kin hap ban pyndonkam da kiwei pat ki jait Rope Way," ong u Sangma.
Haba kylli hato ka Sorkar kan pyntreikam neem da ki Rope Way ban weng ïa ka jingdheng kali, u Myntri Rangbah u la ong ba ïa mynta ka Sorkar kam pat pyrkhat eiei halor kane watla ka don ka jingsngewkhia halor ka jingdheng kali kaba jur ha nongbah Shillong hynrei watla katta lada i donkam kyrkieh ka Sorkar kan sa wad ïa ki lad ki lynti.
Ka Kynhun Myntri ha kane ka sngi, ka la ïathir ïatai halor ka Meghalaya State Consumer Protection Mediation Rules da kaba leh katkum ki Rul jong ka Sorkar India.
“Ka jingthmu haba shna ïa kine ki Rul ka long ban pynthikna ba ki nongthied nongpet kin ïoh jingïada ha kaba yn sa pyntreikam ha ki District Level ha kaba ïa kino kino ki ujor barit baria yn sa pynbeit noh ha ki District Level ym shuh da ki Appellate Authority,"la ong u Myntri Rangbah.
“Ka jingwanrah ïa kane ka Rul kan long ban pynthikna ba ka jingbishar kan long kaba kloi namarba ïa kane ka Rule la mynjur da ka Sorkar India," u la ong.
Ka Kynhun Myntri ka la ïathir ïatai ha kaba ïadei bad ka jingpynbeit thymmai katto katne halor ka Meghalaya Goods and Service Tax Ordinance, 2022 shwa ban rah ïatai ha ka Iingdorbar Thawaiñ ka Jylla.
“Ïa kine ki jingpynbeit kiba malu mala la leh katkum ka rai jong ka GST Council bad shisien ba ka Council ka la shim ïa ka rai, baroh ki Sorkar Jylla ruh kin hap ban wanrah ïa ki jingpynbeit thymmai ha Aiñ jong ka jylla," la ong u Myntri Rangbah.
Ha kane ka jingïalang la tyrwa ban wanrah ïa ka Meghalaya Profession, Trade Calling and Employment Tax.
“Kane ka dei tang ka Ordinance ïa kaba ngi ladep ïathir ha ka jingïalang Kynhun Myntri mynshwa bad ïa kaba yn sa rah ïatai ha ka Iingdorbar Thawaiñ," la ïathuh u Sangma.
Sa kawei pat ka Ordinance kaba la wanrah ha ka jingïalang Kynhun Myntri ka dei halor ka The Meghalaya Fiscal Responsibility and Budget Management Act.
“Ïa kane ka Ordinance ba la pynbeit katto katne na ka bynta ban pynkiew ïa ka Fiscal Deficit na ka 3.
5% sha ka 4% bad ïa kane la leh katkum ki kyndon bad ki jingbthah jong ka Ministry of Finance ka Sorkar India," la ong u Myntri Rangbah.
Shillong, Nailur 07 : U Myntri Rangbah ka jylla Conrad K Sangma ha ka sngi Balang u la ong ba ki nongïalam ka BJP na Delhi khlem pep kin pyntip beit ïa u lada don kano kano kaba ki kwah ban ong.
Kane ka jingkren jong u kadei halor ka jingkynthoh jong u National Vice President ba dei peit ïa ka Meghalaya, u Dr.
Chuba Ao ba ka party BJP kan sa weng noh na ka sorkar MDA hapoh shibnai.
Katkum ka jingong jong u Conrad, katei ka jingkren jong u Dr.
Chuba Ao ka dei ka jingkren shimet bad kam dei satia ka jingkren kum ka party.
“Nga ngeit skhem ba lada ki don ban ong ei ei ki nongïalam ka BJP na Delhi kin pyntip bad ïa syllok bad ngi," u la ong haba kren bad ki lad pathai khubor.
“Kumba nga ong (lada ki don ei ei ban ong), kadei ban don ka jingïatylli hapoh ka party bad kin hap ban don lang ruhki MLA bad kiwei ki nongïalam jong ka party ban pynsngew lang kawei ka sur hynrei kaei kaba ngi ïohi ka long ba tang uwei u riewshimet u pynmih ïa kane bad ym don satia ban kyrshan ïa u bad bun ki nongïalam bad ki MLA ki ong da kumwei pat," ong u Conrad.
Halor ka jingkam jong u Dr.
Ao ba ki Enforcement Directorate (ED) bad ka Central Bureau of Investigation (CBI) kin wan ban khynra ïa ka sorkar MDA halor ka jingsuba bamsap, u Myntri Rangbah u la ong, “Ki la ïatreilang baroh shi katta kumta lada uwei u kynnoh ïaka MDA ba donkti ha kine ki kma baroh, nga ngeit ba ki klet ba ki kdew lai tylli ki shympriah ïalade ha ka por ba ki kdew ïa kiwei.
"U ong ba kawei kaba ki skhem ka nongrim ka long ba kaei kaba ki leh ka long katkum ki kyndon jong ka aiñ bad ruh da ka lynti kaba khuid bad kaba shai.
Shuh shuh u Conrad u ong ruh ba ka jingkren jong u Dr.
Ao ka pyni ba u don ka jingïathut bad ka kam shimet badno badno.
“Ngi ju ïai ïohi ïa ki jingkren jong u kaba wat ki nongïalam party lane ki MLA ruh kim mynjur satia bad u," bynrap biang u Conrad.
La katta ruh u ong ba ka NPP ka la pyrshang ban pynbeit ïa baroh ki jingïapher jingmut kiba mih bad baroh ki kynhun synrop ba thaw ïa ka MDA kynthup ïa ka BJP.
U ong ruh ba ha ka jingtreilang ha kine ki sawsnem shiteng ki la don shibun ki jingat phyllung hynrei ki la ïatylli lang kawei ban ïakhun ïa kitei baroh.
Shillong, Nailur 07 : U MLA ka BJP ba dei ruh u Myntri ka tnad Arts & Culture ka sorkar jylla Bah Sanbor Shullai ha ka sngi Balang u la ong ba un ym weng satia na ka sorkar synrop ba ïalam da ka NPP, ka Meghalaya Democratic Alliance.
Katei ka jingkren jong utei u MLA ka BJP na Shillong South kadei hadien ba u National Vice President ka BJP ba dei peit ïa ka Meghalaya, u Dr.
Chuba Ao dang shen u la pynbna ba ka party kan sa rai ban weng noh na ka sorkar MDA hapoh shibnai.
Hynrei na ka liang u Bah Sanbor u la ong, “Ka BJP kan ym weng satia na ka sorkar hynrei kan ïai bteng haduh ba kut ka por," ong u Bah Sanbor ha ka kyrwoh khubor.
Da kaba kubur ïa ka jingkren jong u General Secretary ka Shillong South, ba lada weng noh na ka sorkar ha kum kane ka por kan sa kyrtoh kylla namar kan pynlong ïa ki paidbah ban pyrkhat bakla bad ong pynban kaei kaban jia lada hap ban ïa treilang biang bad kijuh ki party ha u 2023 ruh.
Kumta halor kane, u Myntri u la kyntu ïa baroh ki nongïalam ka BJP ba kin kiar na kaba kren kum kitei ki kyntien kaba lah ban ktah ïa ka jingïadei bad kiwei pat ki party.
“Ngi la dei ban pynleit jingmut pynban kumba la kdew da u BL Santosh National General Secretary ba la ai jingmut ïangi ban pynleit jingmut ban jop kham bun ngut bad kyntiew ïa jingdon ki nongkyrshan," u la ong.
Da kaba kam ba ka BJP ka la nang ïohbor shuh shuh ha Meghalaya, u Bah Sanbor u la ong ba ka party mynta ka buh thong ban kot phew ngut kiban jop ha kane ka elekshon.
“Ngi la pynkhreh bha bad ngin ïakhun tyngeh mynta ka kynti ban pyntikna ba ka BJP kan ïoh jaka ha kane ka jylla.
".
Ki khubor na kylleng ka Jylla ha ka 6 tarik Nailur 2022.
Jowai, Nailur 08 : Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun hapdeng ki ar kynhun ka Khimusniang pyrshah ïa ka Nangbah Mulang, na ka liang ka Nangbah Mulang kala kham ïalehkai bha bad haduh kaba kut jong ka jingïakhun ka jop da 4-0 kol ïa ka Khimusniang.
Ïa kitei ki saw kol na ka Nangbah Mulang la thep marwei da u rangïalehkai jong ka u Pynishai Lathong ha ka minit kaba 39, 66, 77 bad 79.
Ka jingïakhun lashai ka sngi 9 tarik kan long hapdeng ka Mynthong pyrshah ïa ka Shangpung Lumïawmushai ha ka por 3 baje janmiet.
Shillong, Nailur 08 : Ka Nangkiew Irat SC ka la wanphai da ka nam jop ha ka lympung ïalehkai OC Blue Shillong Premier League (SPL) 2021-22 hadien ba ka la pynliem da 3-2 kol pyrshah ïa ka Shillong Lajong FC ha ka jingïalehkai kaba jwat bha ha ka sngi Palei ha madan Third Ground, Polo, Shillong.
Haba mih madan ha ka sngi Palei, ka Nangkiew Irat ka don ha ka kyrdan kaba san da 13 poiñ katba ka Shillong Lajong ha ka kyrdan kaba hynriew da 11 poiñ.
Lyngba katei ka jingjop ka Nangkiew Irat ka la lait ban don ha ka kyrdan jong ka jingshah pynhiar kyrdan.
Ha ka jingïalehkai kaba nyngkong ba ki la ïakhun kata ha ka 28 tarik Jylliew kitei ki ar tylli ki team ki la ïakhaid da kaba thep mar shi kol.
Haba phai pat sha ka jingïalehkai ha kane ka kylla kaba ar ne second leg, ka jingïalehkai ka long kaba mar ïabam bad dei ka Shillong Lajong kaba la ïoh ban pynkhih jar nynkong ba la thep da u Ioanis Suchen ha ka minit ba 14 jong ka kylla step shwa ba u Banshan Nongdhar u thep ïa ka kol pynïakhaid na bynta ka Nangkiew Irat lyngba ka penalty ha ka minit ba 41 jong ka jingïalehkai.
Ha ka jingïalehkai jong ka kylla miet, kumba baroh ar ki hap ban jop khnang ban lait na ka jingshah pynhiar kyrdan ha kaba ki la ïakhun tyngeh bad mar ïabiang bor bha la ka long ha ka liang ka pashat bad pynshat bol.
Hapdeng ka jingïakhun kaba mar ïakhaid, u Rapborlang Marweiñ u la ïoh ban thep ïa ka shi kol na bynta ka Nangkiew Irat kaba la tam da 2-1 kol.
Lyngba kitei ki ar kol ka la nang ai mynsiem ïa ka kynhun kaba la nang pynskhem bha ïa ka bynta ba shadien bad ñion sha ka kut jong ka Shillong Lajong bad da katei ka rukom ïalehkai ha ka minit ba 62 u Pynche Tyngkan u la ïoh ban thep ïa ka kol kaba lai na bynta ka Nangkiew Irat kaba la nang pynskhem ïa ka kynhun ban khur jingjop.
Ka jingïalehkai ka la nang ïathem ha baroh arliang, ki rangïalehkai ka Shillong Lajong ruh ki khlem duh mynsiem bad ïakhun tyngeh beit triang hynrei ki khlem lah ban pyndep ha ka liang ka thep kol bad dei tad haduh ka jingïalehkai jong ka minit ba 85 u Ïohbor L Lyngkhoi u la ïoh ban thep ïa ka shi kol hynrei namar ba ka por ka la lyngkot eh, ka Nangkiew Irat ka la lah ban khanglad ïa ka jingthep kol ha kaba ka la lah ban pynliem syndon da 3-2 kol.
Mynta ka sngi Thohdieng ka jingïalehkai kan long hapdeng ka Langsning FC kaba don ha ka kyrdan kaba ar pyrshah ïa ka Rangdajied United FC kaba don ha ka kyrdan kaba lai.
Baroh ar kitei ki team ki donkam ban jop ban ïoh ïakhun ban knieh nam lahduh.
Kat haduh mynta ka Mawlai SC ka bat kyrdan ba hakhlieh da kaba kamai 29 poiñ na ki 11 sien ïalehkai katba ka Langsning bad ka Rangdajied ki kamai mar 21 poiñ.
La sakhi ha kine ki sngi ba ka la don ka thma ktien kaba jur hapdeng ki nongïalam jong ka BJP kiba la byrngem ban mih noh na ka sorkar MDA ba ïalam da ka National People’s Party hapoh ka jingïalam jong u Conrad K Sangma.
Hynrei ha kajuh ka por pat la ïohi ba u Conrad la ong ba lada ka poi haduh uta u pud, ki nongïalam ka BJP na Delhi khlem pep kin pyntip beit ïa u lada don kano kano kaba ki kwah ban ong halor katei ka bynta kumba la byrngem.
Kane ka jingkren kob kylla sa na ka liang jong u Myntri Rangbah ka jylla ba dei ruh u nongïalam ka NPP kadei halor ka jingkynthoh jong u National Vice President ba dei peit ïa ka Meghalaya, u Dr.
Chuba Ao ba ka party BJP kan sa weng noh na ka sorkar Meghalaya Democratic Alliance hapoh shibnai.
Katkum ka jingong jong u Conrad, katei ka jingkren jong u Dr.
Chuba Ao ka dei ka jingkren shimet bad kam dei satia ka jingkren kum ka party bad u ong ruh ba kadei tang ka jingdawa shimet jong utei u nongïalam ka party ym dei da ka sur jong ka party ryngkat bad ki MLA jong ka.
U Myntri Rangbah u ong ruh ba katei ka jingkren utei u heh BJP ym don satia kiba kyrshan la ka long na ki nongïalam ka party ha ka jylla lane na ki MLA.
Kawei pat kaba u Myntri Rangbah u kynthoh kylla halor ka jingbyrngem jong u Dr.
Ao ba ki Enforcement Directorate (ED) bad ka Central Bureau of Investigation (CBI) kin wan ban khynra ïa ka sorkar MDA halor ka jingsuba bamsap, u Myntri Rangbah u la ong ba ka BJP ruh kam lah ban lait na kitei ki jingkynnoh namar baroh shi katta ki don bynta lang ha ka sorkar bad ka dei ruh ban kynmaw ba lada ka kdew kti ïa ka sorkar MDA ka dei ruh bankynmaw ba lai tylli ki shympriah kti ki kdew ïa ka hi.
Kawei pat ka bynta kaba kham pynshongshit ïa katei ka jingïakynad hapdeng kitei ki ar tylli ki party ka long ba na ka liang u MLA bad Myntri sorkar jong ka BJP Bah Sanbor Shullai u la pynpaw ba da lei lei ka BJP kan ym weng satia na ka sorkar synrop kaba la ïalam khmat da ka NPP.
Kaei kaba u Bah Sanbor u pynpaw ka long ba lada ki weng noh na ka sorkar ha kum kane ka por kan sa kyrtoh kylla namar kan pynlong ïa ki paidbah ban pyrkhat bakla bad ong pynban kaei kaban jia lada hap ban ïa treilang biang bad kijuh ki party ha u 2023 ruh.
Ha kaba kut kane ka jingwad daw jong utei u heh BJP ka lashu kut noh kumto namar na ka liang ki nongïalam ka BJP kumjuh da ki MLA ka BJP ka long pynban markhongpong.
Shillong, Nailur 08 : Ka RC Evening Secondary School, Mihmyntdu, Jowai kaba mihkhmat ïa ka jylla Meghalaya ha ka kyrdan Sub-Junior Boys (U-14) ka la rung sha ka jingïalehkai quarter-final ha ka lympung ïalehkai 61st Subroto Mukherjee Cup 2022.
Ka RC Evening Secondary School ka la rung sha ka quarter-final hadien ba ka la pynbam kput da 13-0 kol pyrshah ïa ka skul na Gujarat ha ka jingïalehkai ha ka sngi Palei ha BR Ambedkar Stadium.
Ïa kitei ki 13 kol la thep da u Hamedayo Nongtdu uba la thep 4 kol, u Givenso Suting 3 kol, Samewon Khonglah bad Richan Mi-o Lyngdoh ki thep mar 2 kol nangta u Dangkermioo Ryngkhlem bad u Mar-oo P Shylla ki thep mar 1 kol.
Kumta ka RC Evening Secondary School ka la rung sha ka quarterfinal ha kaba kan sa ïakhun ha ka step jong ka sngi u Blei (11.
9.
2022) ïa ka team kaba jop na ka Pool D kaba don ka Jharkhand, Tripura bad ka TAFS.
Ka RC Evening Secondary School kaba don ha ka Pool C ka la sdang da ka nam jop ha katei ka lympung ha kaba ka la pynliem da 4-0 kol ïa ka skul na Maharashtra ha ka jingïalehkai ha ka sngi Balang ta ka taïew.
Mairang, Nailur 8: Kum shibynta ban ai jingpynshai sha ki nongtrei ASHA bad Anganwadi halor ka aiñ kaba ïadei bad ki nongshong shnong kiba don jingduna ha ki dkhot met, kata, ka Rights of Persons With Disability Act, ka Composite Regional Centre for Skill Development, Rehabilitation and Empowerment of Persons With Disabilities, Shillong (CRC-Shillong), kaba long kawei na ki shnat treikam jong ka tnat Social Justice and Empowerment ka sorkar India, ha ryngkat ka jingïatreilang bad ka ophis jong ka State Resource Centre for Disability Affairs, ka Commissioner of Persons With Disabilities bad kumjuh ka tnat Social Welfare bad ka tnat ka koit ka khiah jong ka sorkar jylla, hynne ka sngi ki la pynlong ïa ka prokram ai jinghikai bad jingpynshai halor ka phang ‘Disability & Rights of Persons With Disability Act’ ha Tirot Sing Memorial Hall, Pyndengumiong, Mairang.
Ki nongtrei ASHA bad Anganwadi ka thaiñ kiba la wan sha kane ka prokram jingpynshai kaba shi sngi, ki la ïoh jingpynshai halor kiba bun ki bynta jong ka aiñ kaba ïadei bad ki nongshong shnong kiba don jingduna ha ki dkhot met na ki riewshemphang halor kane ka mat, kiba kynthup ïa u Bah R.
J Wahlang u ba long u Physiotherapist, i Kong I.
Shadap iba dei I Clinical Psychologist, i Kong I.
Wahlang iba dei i Lecturer ha CRC Shillong bad i Dr.
M.
Nongphud iba dei i Pathologist.
Ha kane ka prokram ai jinghikai kaba shisngi, la ïoh ruh ïa ka jingkren na u ophisar ba dei khmih ïa ka CRC Shillong, u Ram Shakal Sahani bad u coordinator ka CRC, Shillong, u Akshay Kumar.
Mawkyrwat, ‘Nailur 08: Ka District Social Welfare Officer, South West Khasi Hills District, kong H.
Sahkhar, ka la pynkynmaw ba ka jingtyngkai bad kynshew ïa ka um ka long kaba donkam haduh katta katta la ka long lyngba ka jingshna ïa ki jaka pynlang um kiba biang ne da kiwei de pat ki lad bad ïa kane ka jingkren ka la pynsngew ha ka jingïalang ban pynsngewthuh paidbah halor ka ‘Poshan Vatika’ ha kaba ïa dei bad ka rukom pynlang bad pynneh pynsah ïa ka um bad ka jingsam symbai ba la long ha Mawkyrwat Community Hall.
Ka kong H.
Sahkhar, District Social Welfare Officer, South West Khasi Hills District haba kren lamphang halor kane ka prokram, ka ka la ong ba ïa ka Poshan Maah la rakhe naduh u snem 2018 ter ter bad la pyntreikam ïa katei ka skhim ha baroh kawei ka ri kaba ka jingthmu ka long ban rat dyngkhong ne pynduh pyndam ïa ka jingduna bam kaba la ktah ïa ka koit ka khiah jong ki kynthei, ki longkmie bad ki khyllung khynnah da kaba ban jur ba ka jingduna bam ka wanrah ïa ki jingpang ba bun jaid kum ka Anaemia bad kiwei bad ha kajuh ka por ka pynthut ïa ka jingheh jingsan ne ka jingkiew ka rynïeng ha ki khynnah (stunting).
Shuh shuh ka la ong ba lyngba kane ka prokram ka ban ai jinghikai ïa ki briew kumno ban rep ban riang ha ki kper jong ki Aganwadi Centers bad kumno ba kin nang ban tyngkai bad kynshew ïa ka um na ka bynta ban ïoh ban pyndonkam pat ha ki por kiba rkhiang.
U bah A.
Malang, Assistant Director jong ka District Horticulture, South West Khasi Hills District u la ong ba ka rep ka riang ka dei kawei kaba mynta ki la ñiewsting bad leh klet bad dei lyngba kum kine ki prokram ki ban pynkhih jingmut ban trei shitom na ka bynta ban ïoh ïa u soh uba bha.
U la bynrap ruh ba haba rep ki donkam ban da bud thik pa thik bad ban rep kat kum ka juk kaba mynta da kaba pyndonkam ïa ki symbai kiba bha bad ban thung ban tep ne ban bet kat kum ka por ka aïom.
Nangta, u la ong ruh ba kum ki briew ki jingthung ruh ki donkam ïa ki sawai bad ki jingbam kum ki ‘vitamins’ na ka bynta ban long ban man bad ban heh ban san bad namar ba kim lah shuh ban ïoh ïa ka eit masi ngi donkam ban pyndonkam da kitei ki dawai kum ka vermi compost, ka multi plex bad kiwei kiwei khnang ba ki jingthung kin heh kin san bad ba kan bha ka thung ka tep.
U bah K.
Khongsit, Assistant Engineer, Water Resources haba ai jingkren halor ka ‘Rain Water Harvesting’ u la ong ba ka jingduna um ka la sdang ban paw ym tang ha sor hynrei wat ha nongkyndong ruh namar ka jingkylla ha ka mariang bad ki sawdong sawkun bad dei na kane ka daw ba la sdang ban pyntreikam ïa ka ‘Rain Water Harvesting’ da kaba pynlang ïa ka umslap ha ki pung, ki nan bad lyngba ki tnum ïing da kaba shna da ki top um kiba la pynïaid da ki pipe lem bad ki jaka pynkhuid ne filter kiba lah ban jiar ïa ka um na ka bynta ban long ban pyndonkam.
U la ïathuh ruh ba ka tnat treikam jong u ka la dep ban leh ïa kane ka bynta, ha phyllaw jong ka ophis jong ka Deputy Commissioner, South West Khasi Hills District, Mawkyrwat, ha ophis Khasi Hills Autonomous District Council, Mawkyrwat bad ha Mawthawpdah PHC, Mawkyrat.
Haba bynrap halor kane ka rukom pynlang ïa ka um la ju leh naduh ki por mynshwa khamtam ha ki jaka ri shyiap.
U la ïathuh ruh ba kane ka rukom pynlang um ka long salonsar bha ha Tamilnadu da kaba pynshlur bad hikai ïa ki ban ïaleh ban tyngkai, ban pynlang bad ban nang ban kynshew ïa ka um namar ka um ka long kaba kordor kaba khlem ma ka u briew, u mrad, u jingthung jingtep kim lah ban im.
Ha kane ka sngi la ïoh ruh ban sam ïa ki symbai kum u kajor, muli, phresbin sha ki 4 tylli ki aganwadi centers kum ka Mawkyrwat, ka Mawbidong, Sohkhyllam bad Nonglang.
Kiba la wan ïa shimbynta ha kane ka snig ki long da ki dkhot jong ki Aganwadi Centres kiba hapoh Mawkyrwat.
Ïa katei ka prokram la pynlong da ophis Child Development Project Officer, South West Khasi Hills District ha kaba ka kong H.
Sahkhar, District Social Welfare Officer, South West Khasi Hills District, Mawkyrwat ka la pynïaid ïa ka jingïalang bad ai ïa ki kyntien pdiang sngewbha katba ka kong N.
Wanniang, Supervisor ka la ai ïa ki kyntien khublei.
Nongstoiñ, Nailur 8: “Watla ki ar ngut ki Myntri Rangbah jong ki ar jylla ka Meghalaya bad ka Assam, ki la dep ban ïa soi ïa ka soskular jong ka jingïapynbeit pud hakhmat u Amit Shah Myntri kam pohïing ka sorkar pdeng, hynrei na ka liang ki paitbah jong ki shnong khappud kim pat hun satia katba kim pat pynshisha da kaba sieh ïa ki mawpud ba thikna", ong u bah K.
P.
Pangniang.
U bah Pangniang haba ïakren bad u nongthoh khubor u la ong ba ha kaba ïadei bad u pud u sam, bun na ki paitbah kim sngewthuh haduh katno ka jingeh bad ki pyrkhat ruh ba ka dei ka kam kaba suk hynrei kam long kumta.
U la ong ruh ba ym tang ki riew paitbah kiba ong ba ka dei kaba suk, hynrei ki nongïalam jong ki seng saiñ pyrthei bapher bapher hapoh ka jylla ruh, ki kren ïa ki juh ki kyntien tang ban pynbiej ïa ki paitbah, hynrei kim sngewthuh pat de haduh katno ka long kaba eh, namar ki dei kiba shong ha ki jaka ki bym don kano kano ka jingïa kajia pud bad kiwei pat ki jylla.
U la ong ruh ba u nud ban kren ïa kata namar ba u dei u nongshong shnong ha khappud bad u dei ruh u ba mad ïa katei ka jingeh naduh ba u dang khynnah.
Ha kajuh ka por u la ong ba lada ki nongïalam jong kiwei pat ki seng saiñ pyrthei ki ong ba ka kam pynbeit pud ka dei kaba suk, u nud ban ong ba ka jingïoh ïa ka jylla ba pura ka la kynjoh sha ka sanphew snem, hynrei kim lah pat ban pynbeit bad ki pynlong sohpdung pat ïa ki paitbah nongshong shnong ha ki pulit ka Assam.
U la buh jingkylli ruh ba lada ki la trei shitom na ka bynta ban pynbeit ïa u pud u sam, ki dei ban sei ïa ki jingshisha da kaba pyni katno tylli ki memorandum ki la thoh sha ka sorkar pdeng, ban pyntip halor ka jingeh ba ki paitbah ha ki shnong khappud ki ïakynduh.
U bah Pangniang u la ong ruh ba naduh ba la ïoh ïa ka jylla ba pura, u (L) bah Hopingstone Lyngdoh bad ka HSPDP ki la dawa na ka por sha ka por bad da ki hajar sien u (L) bah Hopingstone Lyngdoh u la dawa hapoh Assembly hynrei kim sngap satia.
Nalor kata u la ong ruh ba ka daw kaba kongsan jong ka jingbym don ïa u pud u sam, ka dei namar ba ha ka por ba ka sorkar India ka la ai ïa ka jylla ba pura, kam shym la kdew satia ïa u pud u sam bad wat la ki MLA ka HSPDP ki ïai dawa na ka por sha ka por ruh ka sorkar kam sngap namar ba ki don ha ka liang pyrshah.
Ha kaba ïadei bad ka jingïapynbeit pud kaba dang ïaid mynta, u la ong ba ki hynriew tylli ki jaka ïakajia kiba ki Regional Committee on Border Dispute kim pat sdang ban jurip, kata ka Block I Block II ba kynthup ruh ïa ka Langpih sector, ki dei ki jaka ïakajia kiba eh tam ban pynbeit.
Hynrei kumba u Himanta Biswa Sarma Myntri rangbah ka Assam u la pynsngew ha ka khat hynriew tarik Naiwieng jong u snem ba la dep ha ka jingïalang kaba la long ha Langpih, ba ka jingïapynbeit ïa u pud u sam yn pynshong nongrim katkum ka jinglong jong ki jaka, ki nongshong shnong bad ka riti ka dustur, u don ka jingkyrmen ba kan long kumta.
Ha kajuh ka por u la ong ba ka jingeh ban pynbeit ïa ka Langpih sector ka dei namar ba ki Nepali kiba wan buhai shnong ha katei ka thaiñ ki kwah ban leit sha Assam.
Wat la katta ruh u kyntu ïa ki nongsynshar la ki dei ki Syiem, ki sordar ne ki riew rangbah, ba ha kaba kum kane ka por ki dei ban ieng tylli kawei, ban dawa shuwa ïa u pud u sam uba biang bad ban ym shah ba ka Assam, kan shu leh katba ka mon bad lada la lah ban pynbeit ïa u pud u sam u ba biang, ïa ki Nepali yn sa ïakren hadien.
U bah Pangniang u la kyntu ruh ïa ki paitbah ba kin ïeng tylli ban ïakhun na ka bynta ka hok la jong bad lada kan long ha kano kano ka rukom ruh, kin ym sheptieng hynrei kin ieng skhem bad kum u nongïalam jong ki un ym salia wat lada kan poi ha uno uno u pud ruh.
Mawkyrwat, ‘Nailur 08: U MDC ka Mawkyrwat Constituency, bah Carness Sohshang bad kum u President ka Alumni Association jong ka Sngap Syiem College, Mawkyrwat mynta ka sngi u la ïoh ban plie paidbah ïa u mot sah jingkynmaw jong u Sngap Sing Syiem uwei na ki syiem bakhraw jong ka Hima Maharam bad kumjuh ruh ïa ka ‘Ramp’ kaba dei ka lynti ïaid khnang ba ki briew kiba don ka jingduna ha ki dkhot met kin ïoh pyndonkam ban kiew ban hiar ka dei ha ka mang pisa kaba kot T.
4 lak tyngka lyngba ka KHADC.
Haba kren kum u kongsan ha ka jingïalang, u bah Carness u la ong ba ka jingdon ka dur jong u mot jong u Sngap Syiem uba ïeng hakhmat jong ka Sngap Syiem College, Mawkyrwat kan kren bad pyni ïa ka dak ban ngin kynmaw ïa ka jingieit jong u kum u ‘riew khraw ba u kwah ba jaidbynriew jong ngi kan neh ha la ka jong ka nongrim bad kumjuh ruh ban kynmaw ruh ïa ki kam bad matti kiba khraw ba u u la leh.
Ha kaba ïa dei bad une u mot, u bah Carness u la ban shuh shuh ba une u mot ne statue um lah shuh ban kren hynrei une un ïeng ban pynkynmaw ïa ki samla pule bad ki samla jong ka jaidbynriew shaphang kiba bun bah ki kam kiba u Sngap Sing Syiem u la leh ha ki sngi ba mynbarim bad un pynkynmaw ruh ba kum ki paidbah ki dei ban ieit ïa la ka jong ka jaidbynriew, ïa la ka jong ka hima bad ïa la ka jong ka jaka ka puta.
U la ïathuh ba u Sngap Sing Syiem ha ka por ba u ïaleh thma, u khlem ïaleh na ka bynta ka myntoi shimet hynrei u ïaleh na ka bynta ka jingmyntoi jong ki briew baroh.
Ha kajuh ka por u la ong ruh ba une u mot jong u Sngap Sing Syiem u pyni ruh ha ngi ba hato kane ka pateng kaba mynta la ngi la long ne em kiba la kloi ban ïeng ïaleh pyrshah lada wan ki bor kiba nabar ne wan ki briew kiba wan knieh jubor ïa ka jinglong trai jong ngi ïa ka khyndew, ka shyiap la jong.
U Dr.
K.
K.
Nongsiej, Principal ka Sngap Syiem College, Mawkyrwat pat u la pynkynmaw ïa ki katto katne ki mat jong ka jingsdang ïa kane ka Sngap Syiem College, Mawkyrwat bad kumjuh ruh ïa ki daw ba la tei ïa une u mot jong u Sngap Sing Syiem.
U la pynkynmaw ruh ba ïa u Sngap Sing Syiem la shu antad ba la kha ha ki snem 1770 ei ei bad ïa ka jingkhlad la antad ha ki snem 1848.
Ha kaba ïa dei bad ka jingsdang ïa ka kolej, u la pynkynmaw ba la sdang ha ka 11 tarik u Ïaïong, 1985 bad la ai kyrteng ïa ka ‘Sngap Sing Syiem Memorial, Collage’ kum ka dak ban pynsah nam ïa une u syiem bakhraw jong ka Hima Maharam uba la ïeng ïaleh ïa ki phareng ha ki spah snem kiba la leit.
Hynrei hadien u snem 1994 ha ka 4 tarik u bnai Jymmang, ka Governing Body ka la pynkylla noh sha ka ‘Sngap Syiem College’.
“Ka jingmut ban kyrteng ‘Sngap Syiem College’ ka long ban kynmaw ïa ki matti bad jingnohsynñiang jong u hapoh jong ka Hima Maharam, ha kaba ka sorkar ruh ka la ñiewkor ïa ki matti jong u, ha kaba ha ka 30 tarik jong u bnai ‘Naiwieng manla u snem la ju rakhe kynmaw ruh ïa kane ka sngi.
Namarkata, halor kane ka kam kaba khraw mynta ka sngi u la pynpaw ka jingaikhublei kaba kyrpang na ka bynta ka Alumni Association kaba la pynurlong ïa kane ka jingthmu naduh ba sdang bad haduh ban da ïoh ban plie paidbah ïa une u mot mynta ka sngi ka 8 tarik ‘Nailur, 2022 bad kumjuh ruh ban plie ïa ka ‘Ramp for Students’ with Disabilities and Different-able’ kaba dei ka lynti ïaid khnang ba ki briew kiba don ka jingduna ha ki dkhot met kin ïoh pyndonkam manla ka sngi.
Ïa kane ka sngi, la sakhi lang naduh ki nonghikai, ki samla pule, ki nongkitkam jong ka Alumni Association ryngkat ki kmie ki kpa ki samla pule jong kane ka Sngap Syiem College, Mawkyrwat.
Ïa ka jingïalang la pynïaid da ka Dr.
B.
Marweiñ, Vice Principal jong ka Sngap Syiem College, Mawkyrwat.
Mawkyrwat, ‘Nailur 08: U bah P.
S.
Lyngdoh, uwei na ki samla rangbah jong ka dong ka thaiñ Phlangdiloiñ da ka jingsngewkhia u la phah syndon da ka shithi sha ki 36 ngut ki Member jong ka Legislative Assembly jong ka Meghalaya kiba dei nongmihkhmat khasi ban kyrpad ïa ki ban kren ei ei na ka bynta ka lawei jong ki samla ka Jaidbynriew, ha kaba ïa dei bad ka ‘Reservation Policy’ hapoh ka jylla Meghalaya.
Ha ka shithi ba u la phah, u bah P.
S.
Lyngdoh uba don jingkitkhlieh ïa ka jaidbynriew u la ong ba khnang ban pynpoi kane ka jingkyrpad sha baroh ki nongialam bad nongmihkhmat nangne napoh ka Ri Khasi kiba hapoh ka jylla jong ngi ba hadien ka jingïatwad jingmut lyngba ki para samla bad ki nongshong shnong hapoh ka Jaidbynriew ma ki ki don hapdeng ka jingduh jingkyrmen haba phai ïa ka lawei ki samla jong ki samla naba ki don hangne hapoh ka jylla bad ka ithuh ïa ngi kum ki khasi kaba mut (Khynriam u Pnar, u Bhoi, u War, ki Maram, ki Lyngngam, ngi ki paidbah khasi ba ïar) hynrei naduh ki mynnor ngi lah shah phiah lyngba ka ‘political division’ bad watla ngi long kajuh ka snam ki khun u hynñiewtrep hynrei ha ka ‘political division’ ïa ngi lah phiah ha ki ar bynta kata “Khasi & Jaiñtia".
U la ong ruh ba kumba la tip hapoh ka Jylla Meghalaya jong ngi ngi don Khasi, Jaiñtia & Garo hynrei haba phai pat sha ka bhah ïoh kam ïoh jam, ka bhah ban ïoh leit pule lyngba ka bhah ‘seats government’ (Reservation Policy) ïa ngi ki khasi la shah khñiot bad kam shym long ïa ryngkat satia hapdeng jong ngi ki Khasi, Jaiñtia bad Garo kata ka long 20% ïa ki Khasi, 20% ïa ki Jaiñtia bad 40% ïa ki Garo bad lada ngi phai katkum ka jingdon briew ruh ngi don malu mala kumba 18 lakh tam, ki Garo pat 9 lakh tam hynrei katba ha kane ka kam ïoh bhah, kam shym don ka jingïaryngkat la 50 snem mynta hynrei ym shym don satia ba ïa ban pynbeit ne pynïoh lang ïa ngi ka jingïalong ryntih hapoh ka jylla bad kum ki samla ka jylla ki pynpaw ïa ka jingsngewdiaw haba ki ïohi pylleiñ pylleiñ ïa kum kine ki jingleh shiliang khmat ka sorkar Meghalaya ïa ngi ki paidbah ki khun u hynñiewtrep.
Namarkata, da kaba burom u buh ka jingkyrpad sngewrit ïa ki Nongmihkhmat ban shimkhia ïa kane bad tuklar ïa kane ban ai ka jingkyrshan bad kren ei ei ha Assembly halor kane ka mat bad lada ymdei ma ki ban ïarap ne bah khlieh ban pynbeit lem ïa kane, mano pat ban ïarap ïa ngi ki khun Khasi bad hato phi hun mo ba kiwei ki ïoh tam bad ngi ngin ïoh duna haba ngi dei na kajuh ka jylla?? u la buh jingkylli bad namarkata, sngewbha u buh ka jingkyrpad ba kum ki nongmihkhmat kin rah ruh ïa kane ha Ïingdorbar bad ai ka jingkyrshan.
“Ïa kane ka shithi nga phah sha baroh ki nongmihkhmat nangne napoh ka ri Khasi kaba mut ki 36 ngut ki nongmihkhmat bad nga don ka jingkyrmen bad ka jingshaniah ba skhem ba kin shim ïa kane kum kawei na ki mat ba kordor tam na bynta ka lawei ki khun samla hapoh ki konstitwensi jong phi hangne ha ka Jaidbynriew", ong u bah P.
S.
Lyngdoh.
U bah P.
S.
Lyngdoh u la ban ba ki la don katto katne ki Nongmihkhmat ne ki MLA hapoh ka ri Khasi ki la pynpaw ka jingsngew mynjur ban ai ka jingkyrshan halor kane ka ‘Reservation Policy’.
Kumta u la kyrpad ba kiwei de ki nongmihkhmat jong ka Ri Khasi kin kren ei ei ha kane ha ka Dorbar Synrai ka ban sa long hapoh jong ka Assembly ban pyntikna ba kita ki 36 ngut ki ba don ka jingkitkhlieh ïa ka jaidbynriew.
Kat kum ka jingngeit jong ngi ki Khasi la ong ba ngim shym la wan na ei re na ei nangne na pyrthei, hynrei la ong ba ngi wan hiar beit na bneng lyngba u ta u tangnub tangjri kiba long ka lynti ne ka jingkieng bala pun lasiang da U Blei Trai Kynrad Nongbuh Nongthaw hakaba ki ïakiew ïahiar na bneng sha pyrthei bad na pyrthei sha bneng.
Kumta khatduh kita ki Hynñiewtrep Hynñiewskum kila neh lasah noh hangne ha khyndew naka bynta ban im Tip Kur tipkha, Tip briew Tip Blei bad Kamai ïaka hok.
Hadien ba ngi la shong la sah hangne ha sla khyndew ki longshwa manshwa ki nongseng ïaka longkur longjait kila pynthiah pynshong ïaka ñiam ka rukom ka riti ka dustur ka ktien ka thylliej ka kheiñ kur kheiñ jait bad kumta ter ter.
Haba la pynshong ñia ne pynshong nongrim halor ka ai jait ai kur, kila sngewdei lane sngewbit sngewbiang ban ai shaka kmie lane ka kynthei kaba long ka nongpun nongkha.
Hapoh u Trop Ksiar Trop Rupa jong ka la saiñdur ïaka long rynïeng man rynïeng jong ngi.
Hanga hi marwei ngam sngewrem sngewpoh ei ei ba ngi aijait shaka kynthei, namarba ynda pyrkhat sani bha te ka shonghok shongnia hi, u shynrang um shem shitom ne shem jingeh ei ei haka ban pynpun pynkha ïa i khun, katba kaba pli ka kynthei pat katno ka hap ban shah ïaka pang ka shitom haba ka pun ka kha haduh banda hap ban shah ot shah tar ka met ka phad, haduh ban da ïapler ïap tyrsaw, ka hap ban ïaleh marwei ïaka ta ka Wait Samen (ktien Jaiñtia) kaba u shynrang ne u kpa um juh mad mynno mynno ruh.
Tang ka kynthei kaba mad ïakane keiñ ba sngewthuh kham bha, u shynrang te tang ban batai ruh um nang ne um lah hi.
Hadien bala kha ba ngi la wan longbriew man briew sha ne sha pyrthei ruh dei ka kynthei hi kaban ri ban sumar ban ai buiñ ai sa ban thum ban bah ban sum eit sum jung ban kylliang jaiñsop jaiñtap ban pynheh pynsan.
Ym dei shisha kaba jem bad kaba suk ban leh ïa kane, mangi ki shynrang te ngim tip lane ngim lah hi.
Ynda ngi la khlad nangne na pyrthei ruh ki kynthai hi kiba ap miet ap ïa kiban shong ha khlieh ha kjat bad ban ïam ban lu ïaka met ïap jong ngi.
Da kumta ka long kaba shongnia bha ban ai ïaka kur ka jait shaka kynthei, ka kmie kaba long ka nongpun nongkha.
Kat kane ka jinglong kyrpang jinglong kynsai jinglong janai ruh napdeng jong ngi ki khun shynrang jong ka jaitbynriew Khasi Pnar kiba mih naka kpoh ka kynthei hi ki dang don kiba pyrshah ïaka ne ka jingai jait ai kur shaka kmie ne ka kynthei, kiba pynkylla pyrdet pynkylla khongpong ïaka riti ka dustur ai jait ai kur jong ngi.
Kawei na kine dei kata ka Syngkong Rympei Thymmai kaba aidaw ai ñia daka ba ong ba ka tlot ka ri bad ka jaitbynriew ka khaïi ka pateng ka synshar kha-dar dei naka daw bangi ai jait kmie.
Pynban haka jingsngew jong nga te ymdei naka ai jait kmie baka tlot ka ri bad ka jaitbynriew lane ka tlot ka khaïi ka pateng.
Ka jingtlot jong ka ri bad ka jaitbynriew kadei naka daw ba u shynrang um don jingkitkhlieh ïaka kur ka jait bad ïaki khun ki kti kumba ka riti ka dustur ka la pynkhamti ha u shynrang ba un long u Kñi ha ïingkur bad u Kpa ha ïingkhun.
Hana ki ong ruh ba u shynrang Khasi Pnar u lyngkar u laitlan dei naka ai jait kmie hi, kane ruh ka long kaba bakla; ka jinglaitlan jinglyngkar ka mih naka daw ka jingkwah awria bad ka jinglong bymman ka dohnud keiñ.
Haba kumta te ki kynthei naki wei pat ki jait bynriew kiba ai jait sha u shynrang te kin long lyngkar kin laitlan noh?Ka ri Khasi Jaiñtia bad ka jaitbynriew Hynñiewtrep Hynñiewskum jong ngi ka dei ka Paradise ïaki kynthei haka ba ki ïoh maki ïaka kur ka jait ïaka nongkynti nong pateng da kumta ki hap ban sngewthuh ban kheiñ burom kheiñ kyntang bha ïaka rynïeng rynïot ïaka met ka phad lajong ïaka ïing ka sem ka kur ka jait ka riti ka dustur.
Kawei naki dawbah dawsan kaba pynjnguid pynthoh bria bad pynjot pynpra ïaka jinglong kynsai jinglong kyrpang ka jait bynriew Khasi kadei ka jingkwah.
rhah jong ki kynthei Khasi Pnar jong ngi ban ïa shongkha bad ki khyllah jait.
Haba ong khyllah jait kamut u Nepali Bengali Bihari Punjabi Assamese Karbi Manipuri wat u phareng lane uno uno u shynrang ai jaitkpa te u dei u khyllah jait hi.
Ka shongkha bad kine ki khyllah jait ka pynjnguid ïaka jinglong kynsai jinglong nylla ka doh ka snam Khasi paka.
Ka pynjah ruh ïaka tip kur tip kha namarba nyngkong hi kawan ka tip kur hadien nangta kan wan ka tip kha.
Haba ngim tip tang ïaka kur te kumno ngin tip kha.
Haka jingshisha ki kynthei kum ka jait bynriew kaba ai jait kmie te ngi dei ban pyrkhing bha ïa u shynrang khyllah jait ba wan shongkha ha ngi, pynban kumba long mynta te kamdei kumta, ki kynthei jong ngi ki long pynban kum u kulai shah teh lakam bad kum u muid shah ksam thliew khmut hakine ki khyllah jait.
Ka long ka jingma ïaka ri bad ka jaitbynriew haba ki kynthei Khasi Pnar jong ngi ki kylla long ki Patta, ki Land Holding Certificate, ki Trading Licenses, ki Labour Licenses ki Work Permit ki No Objection Certificate kiba im kiba nangkren ïa u mynder ri.
Kumba ki juh ong, “Ki shynrang Khasi ki mih sha surok bab beh ïa u mynder katba ki kynthei Khasi jong ngi pat ki ïakdung ïadoh bad u dkhar ha jingthiah".
Katno ki mynder ki ïohlad ban wan seng kam seng jam ban wan kamai ka jih ban wan khloh wan knieh ïaka jakpoh ki briew jong ngi daka ba shongkha bad ki thei bhabriew thei lynphuiñ ka ri jong ngi.
Hato ki sengbhalang ki hor ka aiñ ki dang nud mo ban khynra ban kyndang ïa u mynder haba u ïoh ban rieh tngen hapoh jaiñ kyrshah hapoh jaiñsem ki thei Khasi jong ngi.
Kumba long mynta, kata ka jingkam trai jong ngi ïaka khyndew ka shyiap ka long satang ka nam labun ba kamtrai lane longtrai da u mynder peit kum ba long sha Jhalupara Madanrting Khyndailad Polo Laitumkhrah Pynhor umkhrah Shillong, Ladrymbai Khliehriat East Jaiñtia, Byrnihaat Khanapara Ribhoi District bad Shahlang Nongjri Ishamati Weat Khasi Hills.
Haki ïew ki hat ki lynti syngkieng ki dukan la kamtrai da u mynder katba ki jong ngi pat hap rieh sha kyndong kum u khnai tieng miaw.
Haba nga thoh kumne ngam mut ban beiñ ïaki kynthei jong ngi hynrei nga da kdew ïaki jingbakla ban tip ïaka jingshisha.
To tip to sngewthuh to shim jingkitkhlieh shwa ïalade ban ieit shwa ïaka ïing ka sem ka kur ka jait ka riti ka dustur hashwa ba phin ieit ïeit ïa u shynrang ban ïapoi kha.
Wat pynshong nongrim pynshong tynrai ïaka mon jong phi hakata ka jingong kaba ong, Haka jingieit te ymdon ñiam ymdon rukom ymdon riti ymdon dustur, kane te ka long ka jingkren khlehbieij keiñ.
Da kynmaw ho! Ka jingieit ba shisha te ka ïaid lang hi ryngkat bad ka tip kur tip kha, tip niam tip rukom’ tip riti tip dustur.
Im ka niam ka rukom’ ka riti ka dustur im ka ri bad ka jaitbynriew!.
Jowai, Nailur 08: Ka Hynñiewtrep Integrated Territorial Organisation (HITO) Laskeiñ Area hapoh ka jingñalam u Nimain Lyngdoh kum u President bad haka jingsynran lang u Vice-President ka West Jaintia Hills u Overfive Biam kila hiar ban jurip ïaka Community Health Centre (CHC) Laskeiñ hadein bala ïoh Shibun ki jingujor naki paidbah halor ka jingduna jong katei ka jaka ai jingsumar kaba la buh naka bynta ban ai jingshakri ïaki paidbah ka thaiñ.
Ha kane ka jing jurip la lap shibun ki jingbym biang naduh ka bording, ki dawai, ki jingthiah, ka um, u Surok bad kiwei kiwei, halor kane ka jingduna naka liang ka seng kan sa ai daka jingthoh sha ka ophis u DMHO bad ruh sha ka ophis DHS ban pynbiang noh ïaki jingdon kam jong kane ka jaka ai jingsumar jong ki paidbah kaba don ha ki thaiñ nongkyndong jong ka West Jaiñtia Hills District.
Nongpoh, Nailur 08: Ka jingthud palat ka bording ilektrik ha Ri Bhoi bad kynthup ruh wat ha Nongpoh kaba dei ka Head Quarter ka District ka la ktah shisha ïa ki kam ki jam jong ki paidbah bad kane ka jingthud ka bording ka la pynbitar ruh ïa kiba bun ki paidbah ba bun ki kam ki jam ki la shah ktah tang na ka daw ka jingthud palat ka bording ilektrik.
Haba kren halor kane ka jingshah ktah na ka jingthud ka bording ilektrik ha Ri Bhoi, ka la don ruh ka jingïakren ba ha Nongpoh, kaba dei ka Head Quarter ka District la donkam ban don noh ka 132 KV Power Sub Station bad dei tang lada urlong kane 132 KV Power Sub Station ka Nongpoh kan lait ka jingthud palat ka bording ilektrik kaba la ktah shisha ïa ki paidbah ha baroh ki kam ba ha kane ka juk ba mynta khlem ka bording ilektrik kiba bun ki kam kin shu pulom ei.
Kumba la ioh lum jingtip, ha ka jingshisha ka la don ka jingthmu ban wan rah ïa kane ka 132 KV Power Sub Station ha Nongpoh ha kaba la wad ruh ïa ka jaka ban buh ïa kane ka 132 KV Power Sub Station bad la ioh jingtip ruh ba ka don ruh ka jingsahteng na ka daw ki kam jaka ba ka don ka jingpyrshah ban pynïaid ïa u Sainar jong ka 132 KV Power Sub Station.
Halor kane ka jingthud ka bording ilektrik bad kaba ym ju poi thikna katkum ka jingdonkam ki paidbah, la sakhi ruh ba ynnai ïa kren sha ki shnong Nongkyndong, hynrei wat ha Nongpoh kaba dei ka Head Quarter ka District, ki paidbah ki kynduh ïa kajuh ka jingeh kaba ktah na ka jingthud palat ka boding ilektrik.
Kumba la ioh lum jingtip ruh na ki paidbah, kane ka jingthud ka bording ka la shah ktah ha baroh ki shnoing ha Ri Bhoi bad la sakhi ruh ba ka bording ilektrik kam ju neh thikna bad tang shu slap khyndiat la thikna ka jinglip bording bad ka jingshah ktah pat ka dei ïa ki paidbah ha kaba bun ki kam ki jam ki la sahkut na ka daw ka jingbym don ka bording ilektrik.
Kane ka jingthud palat ka bording, ka dei kawei ruh na ka jingeh kaba ki paidbah ha Ri Bhoi ki ju ïa kynduh jingeh na ka por sha ka por bad ki la don ruh ki paidbah kiba khñium ba ïa ka bai bording ki hap ban siew thik thik bad ka bording pat kam ju poi thikna sha ki paidbah ba ha kane ka juk stad mynta khlem ka bording iletrik ka ktah jur ïa ki kam ki jam jong ki paidbah ha Ri Bhoi.
Nongpoh, Nailur 08: Ki pulit jong ka Ri-Bhoi mynta ka step kila ioh ban kem ïa uwei u runar ba thmu lute bad pynpait ïaka iit jong kawei ka trok hajan ICAR Umiam.
Katkum ka jingtip bala ioh lum naki pulit la ïathuh ba hadien ka jingioh jingtip ba don ki briew kiba thmu ban pynpait ïaka iit jong kawei ka trok ha ICAR da ka jingthmu ban tuh bad lute, ki pulit kila hiar mar mar sha katei ka jaka, hynrei mar sien poi ki pulit, ki runar kila phet krad na katei ka jaka da kawei ka kali ka bym don number plate.
Hadien ki runar kila phet krad na katei ka jaka ki pulit kila kthong ïa katei ka kali kaba ki phet bad ioh ban kem ïa uwei u samla na Umsning bala tip kyrteng kum u Shemborlang Ryntathiang.
Haka jingtohkit bad talasi, ki pulit ka Ri-Bhoi kila ioh ban kurup 2 tylli ki mobile phone, uwei u tyrnem, kawei ka tari bala pyndonkam naka bynta ban lute ha surok, ba la ioh jingtip ruh ba kawei ka mobile phone ka dei kaba shu tuh ban sa aiti pat sha u trai.
Halor katei ka jingjia ki pulit kem noh ïa utei u samla bad ka jongtohkit naka bynta katei ka jingjia ka dang ïaid shakhmat naka bynta ban lap shuh shuh ïa kiwei pat kiba donkti.
Khliehriat Nailur 8 : Ka Dorbar Shnong Tongseng Narpuh, East Jaiñtia Hills District, ha ryngkat ka jingïa shim bynta lang baroh ki nongshnong shnong lem bad ki dkhot sengbhalang, mynta ka sngi ki la pynlong ïa ka jingïaid rally ne ka jingïaid paidbah hapoh shnong kum ka Dak ka jingpynrem bad pyrshah jur ïa ki kam runar jong u Ramesh Dkhar uba la don kti ha kaba pyniap dusmon ïa ki ar ngut ki nongñiah kali tourist taxi bad uba la pyniap dusmon ruh ïa kawei ka longkmie ha shnong Tongseng ha u bnai lber jong u snem 2020.
Ka kmie jong utei u Ramesh Dkhar, ka kong Mela Dkhar ruh ka la wan ban ïa snoh kti lang ha kane ka jingïaid paidbah bad haba kren ha ka jingïalang ba lyngkot, ka la ong ba ma ka ruh watla ka dei ka kmie hynrei ka mynsiem jongka ka dap da ka jingtieng bad jingsyier lada ki bor ka aiñ ki pyllait ne ai jamin ïa u khun jong ka u Ramesh Dkhar “Lada lait u Ramesh un pyniap shwa ïa nga, hooid u dei u khun jong nga tangba mynta nga sngew ba ngam dei khun shuh ïa u, u don ka dur te ka dur briew katba ka mynsiem pat ka mynsiem ksuid, te katba ka shah ka aiñ, lada shu phasi noh ruh biang bad lada set patok ïa u ruh dei ban set baroh shi jingim namar lada pyllait ïa u nga tieng ïoh nga ïap" ha kajuh ka por katei ka longkmie ka ai ka jingkhublei sngew nguh bad sngew burom ïa ki bor shnong jong ka shnong Tongseng kiba la shim lem ïa ka jingkit jong ka bad peit lem ïa kane ka kam bad sngewthuh lem ïa ki jingeh jingjynjar jong ka.
U Waheh Shnong jong ka shnong Tongseng, u ma Chewanbiang Rymbai, u la kyntu ïa ki bor ka aiñ ba kin shim khia ha kane ka kam bad dawa ruh ba dei ban kset patok ne set along noh shirta jingim ïa u Ramesh Dkhar bad ïa kiwei kiwei ki nong pynïap briew “Dei ban shu set along haduh ba un da tymmen, haduh ba un da kdor ki kjat haduh ba um lah shuh ban leh ïa ki kam bymman bad lada shah ka aiñ lah dei ban shu phasi noh ïa u.
U Waheh Shnong, u la pynkynmaw ruh ba ha ka 22 tarik u lber 2020 utei u Ramesh Dkhar u la pynïap dusmon ruh ïa kawei ka longkmie kaba tip kyrteng kum ka kong (L) Kranti Sutnga, kaba na shnong Tongseng hi, ha kaba u la tan ïa ka sha kawei ka jaka khlaw bad dung da ka tari na met na kpoh bad na kiba bun ki bynta jong ka met haduh ba kan da ïap, hadien kane ka jingjia na ka liang ka Dorbar Shnong ka la dep buh da ka jingthoh sha ki bor jong ka aiñ bad dawa ba dei ban kset patok ïa u shi jingim, hynrei ka Dorbar Shnong ka sngew lyngnoh pat ba tang hapoh shisnem utei u runar u la ïoh jamin bad lait na patok, la ïathuh ruh ba na ka liang ka Dorbar Shnong naduh katei ka por ka la kyntait shnong noh ïa utei u runar bad bthah ruh ïa kiba ha ïing ha sem ba kim dei satia ban shah ïa u Ramesh Dkhar ba un wan sha shnong, shuh shuh hadien ba la paw ha ki pathai khubor ba u Ramesh u don kti ruh ha kaba pynïap dusmon ïa ki ar ngut ki nongñiah kali kiba na ri lum Jaiñtia, kane ka la nang pynbitar shuh shuh ïa ka shnong, namar kine ki kam runar jong u ki pynjah burom ïa ka shnong ka thaw, ïa ka kur ka jait bad buh jingma bad jingsyier ruh ïa ka shnong ka thaw, ïa ka imlang ka sahlang baroh kawei, kumta ki la pynlong syndon da kane ka rally kum ka dak ban pyrshah jur ïa ki kam runar jong u bad dawa ruh da ka shnong ban shu phasi ne ban set patok noh shi jingim.
Kumjuh ruh u Secretary Shnong Tongseng, u bah Saman Phñiaw, u la ïathuh ba naduh kito ki por ba u Ramesh Dkhar u pyniap dusmon ïa ka kong (L) Kranti Sutnga ha u snem 2020, na ka liang ka Dorbar Shnong, ha ryngkat ki kur ki jait jong u ki la ïakren bad soi ïa ka jingthoh ba la buh hakhmat ka aiñ kaba dawa ba dei ban set patok noh shi jingim ïa u Ramesh Dkhar, namar lada pyllait ïa u kam nym don shuh ka shnongsuk, shong shngaiñ ha shnong ha thaw bad ha ka imlang ka sahlang.
Na ka liang u President jong ka Khasi Students Union, Tongseng Unit, u samla Wombisat Shylla bad u dkhot jong ka East Jaiñtia National Council, u bah Eveningson Swer, ki la dawa jur na ki bor jong ka aiñ ba ka aiñ ka dei ban pynshitom ïa u Ramesh Dkhar da kaba shu phasi lane set patok shi jingim, namar lada ka aiñ ka pyllait ïa u un sa bam shuh shuh ïa ki mynsiem briew bad wanrah jingtieng jingsyier ha shnong ha thaw bad ha ka imlang ka sahlang.
Ki paidbah jong ka shnong Tongseng Narpuh, kynthei bad shynrang, naduh ki tymmen, ki rangbah, ki khynnah, ki samla lem bad ki dkhot ka KSU bad EJNC, ki la rah ïa ki placard, kiba la thoh pyrshah ïa ki kam bymman jong ki nongpyniap briew, kiba la dawa na ki bor ka aiñ ban phasi , ban set patok shi jingim, ki la rah ruh ïa ki lama ïong kum ka dak ka jingpyrshah ïa ki kam runar u Ramesh Dkhar, ki la pyrta jam ïa ki jingdawa jong ki bad ka placard ba la rah da ka kong Mela Dkhar kaba dei ka kmie jong u runar, u Ramesh Dkhar ka thoh “Set Patok shi jingim ïa ki nongpyniap briew".
Nongpoh, Nailur 08: Kum kawei na ka thong ban don ka jingïatrei lang na ka bynta ban pyn duhjaid ïa ki jaid jingsniew bapher bapher hapoh ka imlang ka sahlang khamtam ki jingdih buaid kum u drok, ka ophis u Deputy Commissioner bad ka ophis u Superintendent of Police, Ri Bhoi kin pynlong da ka jingïalehkai phutbol paralok hapdeng ka kynhun ïalehkai na ka ophis u Deputy Commissioner bad Superintendent of Police pyrshah ïa ki nongthoh khubor na Ri Bhoi District.
Kane ka jingïalehkai phutbol paralok hapdeng ka bor synshar District bad ki nongthoh khubor na Ri Bhoi kan long ha ka 9 tarik u Nailur, 2022 ha ka por 3 baje janmiet ha Madan NSCA Mini Stadium, Pahamsyiem, Nongpoh.
Haba kren bad ki lad pathai khubor, u Deputy Commissioner ka Ri Bhoi, u Arpit Upadhyay a bad u Superintendent of Police ka Ri Bhoi, u Giri Prasad, ki la ong ba ka khubor kaba ki kwah ban pynlong ïa kane ka jingïalehkai phubol paralok bad ki Nongthoh Khubor ka long ba ai jinghikai sha ki paidbah na ka bynta ban ïa khun pyrshah ïa ki kam sniew kiba don ha ka imlang ka sahlang.
Kitei ki heh ophisar ka Ri Bhoi ki la ïathuh ruh ki mat ba hakhmat eh ba kum ka bor synshar district ki kwah ban don ka jingïatrei lang ka long ban rad diengkhong ïa ka jingktah jong u drok, ka kyiad, ka jingthom bor ïa ki kynthei ki khynnah bad kiwei kiwei ki kam sniew kiba ktah ïa ka imlang ka sahlang.
Na ka liang kitei ki heh ophisar ka Ri Bhoi ki la khot la wer ïa ki paidbah ka Ri Bhoi ba kin wan ban sakhi lang ha katei ka sngi bad kumjuh ruh ba kin dang ai ka jingïatrei lang na ka bynta ban ïa khun pyrshah ïa kitei ki kam sniew kiba ktah ïa ki khun samla, ki longïing longsem bad kumjuh ruh ha ka imalang ka sahlang.
Shillong, Nailur 08: Ka Joint Action Committee (JAC) kaba la thaw ban pyrshah ïa ka jingthmu ka sorkar ban buh ïa ka ktem khalai Casino ha Ribhoi ki la leit ban ïa kynduh ïa u Myntri Rangbah ka jylla ha ka sngi Palei ban pynpaw ba na ka liang jong ki kim pdiang satia ïa kane ka jingthmu ka sorkar.
Ha kane ka JAC la ïa don lang ki Khlieh Nongsynnshar Shnong, ki kynhun seng bhalang ba kynthup ïa ka KSU, HNYF, FKJGP.
Haba ïakren bad ki lad pathai khubor, u Secretary jong ka JAC uba dei ruh u President ka KSU North Khasi Hills u Samla Ferdinand Kharkamni u la ong ba na ka liang u Myntri Rangbah ha ka jingïakren bad ki dkhot ka JAC u la ai ka jingkular ban pynsah ngeh noh shuwa ïa kane ka jingplie ïa ka ktem khalai namar ka jingmih ki jingpyrshah na kiba bun balang.
“Ha ka jingïakynduh jong ngi ban pynpaw ïa kane ka jingpyrshah u Myntri Rangbah u la pyntip ba na ka liang ka sorkar kan ym ïaid shakhmat ban plie ïa ki casino na ka daw ki jingpyrshah jong kiba bun ki seng bad ki paidbah ka jylla, kynthup ruh wat ki nongïalam niam u la ong.
U la ong ba ka lada ka sorkar ban pynmih ïa kine ki jingïakhalai casino kan ktah ïa ka jingsngew jong ki nongshong shnong ka jylla Meghalaya bad ka jingsngew ki nongïalam niam bapher bapher.
U la ong ruh ba ka jingdon jong ki Casino kan sa wanrah ïa ka rukom im kaba shyrkhei, bad ruh kan sa pynkha ïa kiba bun ki kam be-aiñ bad kan awria hapdeng ki khun samla jong ka jylla.
“Ban ïa kaba pynlong ïa ka Meghalaya kum ka ktem khalai bad ka pdeng ki kam awria, ka sorkar ka dei ban kham ban pynleit jingmut ha ka pule puthi, ki jingïalehkai bad kumta ter ter, kiba wanrah ïa ka jingbha ha ki khynnah samla bad ha ka jylla hi baroh kawei," u la bynrap.
Shillong, Nailur 08: Hadien ar sngi shimiet ba U President ka Meghalaya Government Lower Primary School Contractual teachers’ Association (MGLPSCTA) u Babu Birbor Riangtem u la pynlong ïa ka jingshah thngan ba khlem buh por ha lynti ïaid kjat kaba don ha pyrshah ka Secretariat ban dawa na ka sorkar ba ka dei ban thung kam biang ïa ki nonghikai contract kiba ka sorkar ka weng noh ïa ki na ka kam ha u snem 2021.
Haba kren bad u Mawphor u Babu Birbor u la ong ba ha ka sngi Thohdieng ki para nonghikai ha kylleng ki jaka kin pynlong ïa ka jingïakhih da kaba shong shah thngan ha ki ophis ki SDSEO, DSEO bad ki katto katne kin wan sha Shillong ban leit aiti noh ïa ki kot ki sla bad ki syrnot jingpule kaba ki la pyndep sha u Lamphang ka ïing dorbar thaw aiñ ka jylla u Bah Metbah Lyngdoh namar ka sorkar kam shym la kheiñ shuh ba ki don dor.
Haba kren halor ka jingsngap mynti ka sorkar wat hadien san sien ki jingïakhih kiba ka la pynlong u la ong ba kane ka jingleh ka sorkar ka pyni ba kim shym la kheiñ kor ïa ka pule puthi bad ki skul hi baroh kawei.
Shillong, Nailur 08: Ki nonghikai skul ha ki Deficit pattern school hapoh ka ka lama All Meghalaya Upper Primary and Secondary Deficit Pattern School Teachers Association (AMUPSDPTA), ha ka sngi Balang ki la dawa ba ka sorkar ka dei ban pynkylla pura noh ïa ki 13 tylli ki skul kiba ym shym la rung sha ki deficit ba pura ha u snem 1989 khnang ba ki nonghikai bad ki nongtrei ha kine ki skul kin ïoh lang ki jingmyntoi kumba ïoh ki nonghikai deficit ba pura.
Haba kren sha ki lad pathai khubor U General Secretary ka AMUPSDPTA u Lindas Sangma u la ïathuh ba ha ka jylla ki don 13 tylli ki skul kiba dei ki deficit pattern ha ka jingshisha ki la dei ban rung kum ki skul deficit ba pura naduh u snem 1989 hynrei na ki daw kiba ym tip ba ka sorkar ha kato ka por kam pynrung ïa kine ki skul.
U Lindas u la ïathuh ba ha ka jylla ki skul ba dei ki Deficit Pattern ki don 13 tylli ha kaba 9 ki dei ki Secondary School bad 4 tylli ki Upper Primary ha ka jylla baroh kawei.
U la ong ba ki nonghikai bad ki nongtrei kiba don ha kine ki skul ki don 127 ngut ha kaba 85 ki dei ki nonghikai bad 17 pat kum ki nongtrei ha skul(Non-Teaching Staff) jong ka kyrdan Secondary.
Ha ka kyrdan Upper Primary 21 ngut ki dei ki nonghikai katba 4 pat kum ki nongtrei ha skul.
Shuh shuh u la ong ba ki nonghikai ha kine ki skul ki la ïoh tulop Deficit Pattern naduh u snem 1993 bad ka ïai neh haduh kat mynta tang ha ka deficit pattern.
“Kito ki skul kiba rung Deficit pura ha lane shuwa u snem 1989 ki ïoh ïa ki jingmyntoi kiba bun ba kynthup naduh ka bai bam tymmen, ka bai iing bad kiwei kiwei ki jingmyntoi katba ma ngi pat ki Deficit Pattern ngi ïoh beit thik tang ka tulop bad ka Dearness Allowance" u la ong.
U Lindas u la bynrap ba ha ka jingshisha ki kam kiba ka sorkar ka ju bthah ïa ki nonghikai deficit ba pura ïa ki ruh ka ka ju phah lang bad ka kam kaba ki leh ruh ka ïa ryngkat bad ki nonghikai deificit ba pura na kata ka daw ua la ong ba ka long kaba shongnia ba ka juh ka jait kam dei ban ïoh ruh kajuh ka jingsiew.
“Lada phi peit ïa kiwei ki kyrdan jong ki nonghikai ka sorkar ka la kyntiew ïa ka jingsiew jong ki wat la ki la bun ngut bad ka jinglut kaba ka hap pynlut kan heh bha lada nujor bad kaei kaba kan hap pyllut lada ka kyntiew ïa ngi sha ka kyrdan deficit pura.
Kan eh aiu ïa ngi tang shi klur tam shisnem kan hap pynlut tam na kaba ka ju pyllut" u la ong.
U la ïathuh ruh ba na ka liang ki nonghikai ki la leit ban ïa kynduh bad u Myntri Rangbah ka jylla, u Symbud Myntri Rangbah bad uh u Myntri ba peit ïa ka tnat pule puthi hynrei na ka liang jong ki kim shym la ai jingkular kaba shai bad thikna ki shu ai jingkyrmen beit ba kin sa peit ïa kane ka kam.
“Ngi kwah ba a kumno kumno ha kane ka dorbar synrai ka sorkar ka dei ban pynurlong ïa kaba ngi dawa lymda kumta ngin hap shim da kiwei pat ki sienjam" u la bynrap.
Shillong, Nailur 08: Ka Senior Christian Endeavour Society jong ka Balang Presbyterian Pynthor-umkhrah kan pdiang ïa ka National Convention ba la tip kum ka Triennial Convention of C.
E.
In India naduh ka 9 haduh ka 11 tarik mynta u bnai.
Ka Christian Endeavour ka dei ka Jingiaseng Samla kaba nyngkong eh ha ka pyrthei bad kumjuh ha ka Ri Khasi Jaiñtia.
La seng ïa ka da U Rev.
Dr.
Francis Edward Clark ha ka 2 tarik u Rymphang ka snem 1881 ha Wiliston Congregational Church, Portland, USA.
Ka la wan poi sha ri India 1883 ba la seng ha Udaril (Mumbai), Madurai bad Mandanapali.
Nangta pat ha Ri Khasi la seng ha Balang Mawkhar bad Nongsawlia ha ka snem 1896.
Kane ka National Convention ka long kaba nyngkong eh ban long ha Meghalaya kum ka jylla ba pura bad kaba ar kaban wan ha Shillong hadien 66 snem ba la pdiang da ka Mawkhar Church C.
E.
Union ha ki tarik 10 haduh 13 u Jymmang,1956.
Kin don kumba 350 ngut ki delegates kiban wan na kylleng ka ri India kynthup ia ki nongmihkhmat na ka World Christian Endeavour Union.
ïa ka Jingiaseng Plie ïa ka Convention yn pynlong ha ka 9 tarik ha ka por 2:00 PM ha kaba U President jong ka C.
E.
In India U Rev.
Dr.
John Bashkar un kyntiew ia ka lama.
Kan don ruh ka jingpyllait ia ka kot “SAHKYNMAW" da U Myntri Rangbah ka jylla, Shri.
Conrad Sangma uba long u Kongsan.
Ha kane ka Convention kin don ki program bapher bapher kum ka Cultural Programme, Musical Night, Carol Singing bad kiwei kiwei na lor ki jingïaserng paidbah.
ïa ki Jingiaseng baroh man la ka janmiet yn pynlong ha ïingmane bad phyllaw ïingskul hynrei ha ka Sngi U Trai ha ka por 10:00 AM bad 1:00 PM yn pynlong ha Madan Polo.
Kin don ki jingrwai kyrpang na ki CE in South India, North India, NEICE Union, KJP Synod Sepngi, Ribhoi Presbyterian Synod CE Unuion, Mawkhar Church CE Union, Mawprem CE Society, Jowai CE Society, Pynthorumkhrah CE Society bad kiwei kiwei.
Ki nongkren ha kine ki jingiaseng ki long: 9 tarik u Nailur por 6:00 PM – Rev.
B.
B.
Lamin (Moderator P.
C.
I) , 10 tarik por 6:00 Pm- Rev.
A.
Thapa, 111 tarik por 10:00 AM – Rev.
S.
K.
Sahu (Vice President, World CE Union), 1:00 PM – Rev.
G.
P.
L.
Gadew bad 5:30 PM – Rev.
Babu Rao (Vice President of Madras Diocese C.
E.
Union).
Ka Balang Pynthorumkhrah ryngkat bad ka Senior C.
E.
Society ka khot sngewbha ia ki para Endeavourer bad ki para bangeit ban wan sha kane ka jingiaseng.
Na ka bynta kito kiba wan ha ka Sngi U Trai, ka jak pynieng kali kan long ha Parking Lot marjan bad ka jaka long JIngiaseng.
Shillong, Nailur, 08: Ka Sorkar Jylla ha ka sngi Palei ka la aiti ïa ka Letter of Allotment (LoA) sha ka tnat Pulit Central Police Reserve Force ban aiti ïa ka jaka kaba 10 akar ha ka shnong shnong Mawdiangdiang, New Shillong Township na ka bynta ban shna ïa ka ktem sah bapura.
U Myntri Rangbah ka Jylla u Conrad Kongkal Sangma ha u kyrwoh ba la pyllait sha ki lad pathai khubor hadien ka jingïalang bad ki Heh Ophisar ka tnat Pulit CRPF u la ong, ba ki Pulit CRPF la bun bun snem ki la kyrpad ïa ka Sorkar Meghalaya ban ai jaka na ka bynta ban shna ïa ka ktem sah bapura.
U la ong, namarba ka Sorkar kam pat lah ban pynïoh ïa ka, ïa ki Battalion bad ki Company jong ka tnat Pulit CRPF la shu buh lynnong ha ki ktem sah ba shipor ha ki bynta bapher bapher jong ka nongbah Shillong bad ha ka jylla baroh kawei.
“Mynta ka sngi, ngi la shim ïa ka rai ban aiti ïa ka jaka kaba 10 akar ha New Shillong Township kaba don hajan ka IIM na ka bynta ki Pulit CRPF ba kin shna ïa ka jaka sah kaba pura ha kane ka jylla Meghalaya bad hadien kane yn sa pynkynriah noh ïa ki na ki ktem sah bashipor sha Mawdiangdiang," u la ong.
“Ngi la ïathir sani ha kaba ïadei bad ka jingpynkynriah ïa ka ktem sah ha ki katto katne ki jaka hadien ba ka la mih ka jingdawa na ki paidbah, kum na ki jaka jong ka thaiñ Mawlai," ong u Myntri Rangbah.
U Myntri Rangbah u la ong ba ka jingpynkynriah ïa ki ktem jong ki Pulit CRPF sha Mawdiangdiang kan sa urlong tang shu ïoh ïa ka jingmynjur na ka Ministry of Home Affairs, ka Sorkar India, ka ban sa shimti ïa ka jaka ba la aiti da ka Sorkar Jylla.
U la ong ruh ba ynda ki Pulit CRPF ki la kynriah na ka ktem sah kaba don ha Mawlai Nongkwar ïa kane ka jaka ka Sorkar kan sa pynkylla noh kum ka Skill and Entrepreneurship Training Centre.
“Ka jingïalang ka la long kaba seisoh bad ngi kyrmen ba shen ka Ministry of Home Affairs kan sa ai jingmynjur noh kham kloi ban shimti ïa ka jaka ïa kaba ngi la aiti sha ka tnat CRPF mynta ka sngi," ong u Myntri Rangbah.
Shillong, Nailur, 08: Ki nonghikai bad ki khynnah skul jong ka skul Pine Mount, Shillong ha ka sngi Palei ki la dawa ïa ka Principal ka Kong Aïomksiar Diengdoh ba ka dei ban hiar shuki noh mardor.
Ki nonghikai kiba la ngiah hi shoiñ ïa ka jingbym don jingkitkhlieh jong ka Principal ïa la ka kamram ba la bynshet, ki la wohdong ruh ïa ka tnat Pule Puthi jong ka Sorkar Jylla ka bym leh eiei wat hadien ba ki ladep phah da ka jingujor la ar sien kynthih kata ha ka 12 tarik bad ha ka 30 tarik, Nailar.
“Hynrei ha ka jingïakynduh kaba ar sien, ki Ophisar ka tnat Pule Puthi ki la pynpaw ba yn sa thung ïa ka jingtohkit ban peit ïa ka jingeh bad ïa ki jingduna jong ki kh ynnah skul bad hapoh ka skul baroh kawei," ong ki nonghikai ha ka jingïakren bad ki lad pathai khubor.
“Namarba ngi ladep pynpaw ïa ki jingeh ha ka jingujor ba la phah sha ka tnat Pule Puthi, haduh mynta ngim pat ïohi satia ban don ka jingtohkit bad ngi da kwah ban pynkloi ïa ka jingtohkit," ki la ong.
Ki la kynnoh ruh ba kam dei satia tang ka jingjaboh jong ki paiñkhana hynrei ka jinghiar arsut jong ka skul baroh kawei naduh ba ka Kong Aïomksiar Diengdoh ka la shimti kum ka Principal jong kane ka skul.
“Mynta ngin da peit ïa ka jinghiar ar sut jong ka skul, ngi ki nonghikai ngi la ingiah ïa ka jinglong jingman jong kane ka skul mynta bad ngi hap ban ieng da ka jingïakhih na ka bynta ka jingbha hi jong ki khynnah," ki la ong bad bynrap, “ban hikai ngim sngewtynnat shuh bad ngi la puson bha ba ngi hap ban ieng ïa ka hok jong ngi na ka bynta ka jingbha jong ka skul.
"Haba kynnoh ïa ka jingbym ler jong ka Principal, ki nonghikai jong ka skul Pine Mount, ki la ong, “naduh ba (Kong Aïomksiar Diengdoh) la shimti kum ka Principal ym ju don shuh kino kino ki prokram hapoh skul.
Ngin da leit ïakynduh ha ophis teng teng ruh ka eh bha.
Ki kmie ki kpa ruh ki mad jingeh bha bad ki nonghikai ruh kumjuh.
Lada don eiei ban pynsngew ïa ki jingeh ngi hap ban shu ap ïa i bad ïa ki kam kiba ngi hap ban ïakren markhmat bad ka Principal la shu phah pateng ha u Personal Assistant u bym dei hi ruh u nongtrei jong ka skul.
"Ki la ong shuh suh ba ha ki por ba dang don ki Principal kiba rim, ka skul ka ïaid shaphrang, ki nonghikai bad ki khynnah skul ruh kim ju ïakynduh jingeh satia.
“Ka daw baroh ka dei na ka jingbym ler jong ka Principal.
Lada ïakren ïa ka jingeh jong ki nonghikai lane jong ki khynnah skul ruh im ju don ha Ophis," la kynnoh ki nonghikai.
“Mynta ngi ieng skhem halor ka nongrim ban dawa hiar shuki noh ïa ka Principal," ki la ong.
Ki la kam ruh ba wat ki khynah rit kiba pule ha kane ka skul kim don satia kiba ithuh ïa ka durkhmat jong ka Principal namar ba ym ju don Assembly bad kam ju wan trei satia.
“Ka kham suk ïa ngi ban ïakynduh ïa u Myntri Rangbah ka Jylla ban ïa kaba ïakynduh ïa ka Principal.
Da ki sngi ngim ju ïakynduh ïa ka Principal," ki la ong.
Ha kane ka sngi, ki khynnah skul kiba la deng da ki lama iong ki la ïaid proseshon na khyrdop sha phyllaw jong ka skul ha kaba ma ki ruh ki la dawa ïa ka Principal ba ka dei ban hiar shuki mardor namar ka jingbym lah ban peit ïa ki jingdonkam bad ïa ki jingeh jong ka skul.
Shillong, Nailur, 08: U Myntri Rangbah ka Jylla u Conrad Kongkal Sangma ha ka sngi Palei u la pyllait paidbah ïa ka Online Portal jong ka Meghalaya Residents Safety and Security Act (MRSSA) ïa kaba yn sa pyntreikam ha ki 7 tylli ki shnong hapoh ka nongbah Shillong ha ka wat kaba nyngkong bad kine ki shnong ki kynthup ïa ka shnong Nongrim Hills, Lapalang, Nongmynsong, Nongrah, Pohkseh, Riat Laban bad Wah Dienglieng.
Ha kajingpyllait paidbah ïa kane ka Portal, la sakhi lang da u Myntri ka tnat Kam Pohing u Bah Lahkmen Rymbui, u MLA jong ka Mawsynram u Bah Himalaya Shangpliang, u Chief Secretary ka Jylla u Bah Donald P.
Wahlang, u Director General of Police u Dr.
L.
R.
Bishnoi, ka Deputy Commissioner jong ka East Khasi Hills ka Kong Isawanda Laloo, u State Informatic Officer ka NIC u Bah Timothy Dkhar, ki heh ophissar bad ki rangbah shnong jong kine ki hynniew tylli ki shnong.
Haba kren ha kane ka jingïalang u Myntri Rangbah u la ong ba ka jingpyntreikam ïa ka Digitised System ym tang ba kan buh ïa ki nongshong shnong ha ka jingshngaiñ hynrei kan long ruh kum ka jinglum jingtip na ka bynta ki bor synshar ki ban sa peitngor bad ban sa pyntreikam ïa ki jingtip ba la ïoh lum na ka Online Database.
U la bynrap ba ka jingpyntreikam ïa ka MRSSA da ki kor ki bor ka juk mynta kan ïarap ban peitngor bad ban pyntreikam ïa kiwei de ki kam bad ki prokram jong ka Sorkar.
U la ong shuh shuh ba kane ka thong kan pynïasoh palat 6000 hajar tylli ki shnong ha ka jylla sha ka Online System.
Ïa ka Digitised Database yn sa pyntreikam na ka bynta ban ai jingïarap ha ki shnong kiba kham jynjar ha ka koit ka khiah.
U la ong ruh ba ka Digitisation kan ïarap ïa ka Sorkar ban peitngor ïa ka jingïaid beit shakhmat ki skhim bad ki prokram jong ka Sorkar.
U Myntri Rangbah u la ong ha kaba sdang jong ka Online System yn kdup tang ïa ki shnong kiba don ha Sor bad suki suki yn sa pynïar ïa ka jingtreikam sha ka jylla ha ki wat kiba hadien.
U Myntri Rangbah u la ïaroh ruh ïa ka jingtrei shitom jong ki Rangbah Shnong ha ki shnong bapher bapher kiba la ïatreilang ryngkat bad ki bor synshar ban pyntreikam pura ïa kane ka thong.
U Myntri ka tnat Kam Pohing u Bah Lahkmen Rymbui u la ong ba ka shongsuk shongsaiñ bad ka jingshngaiñ jong ki paidbah ka dei ka thong kaba hakhmat eh jong ka Sorkar bad u la ïaroh ruh ïa ki lad ki lynti ba ki Dorbar Shnong ki la shim ban ïada ïa ki paidbah ha ki shnong ki thaw.
Ka Sorkar Meghalaya ka la pyntreikam ïa ka Meghalaya Resident Safety & Security Act 2016 da ka jingthmu ban ïada ïa ki nongshong shnong ka jylla da kaba bishar bniah bin pa bin ïa ki nongshong wai kiba wan sah hapoh ka Jylla.
Ka jingpyntreikam ïa kane ka Aiñ kan ïada na ki nongleh kam sniew ban ïoh jaka rieh hapoh ka jylla bad ban tehlakam ruh ïa ka jingwan rung kyrthep jong ki mynder ri kiba lah ban wan rung bad rieh tngen ha ki shnong ki thaw.
Khnang ban pyntreikam pura ïa kane ka Aiñ, ka Sorkar da ka jingïatreilang bad ka NIC Meghalaya ka la shim ïa ki sienjam ban shna pynwandur ïa ka Online Application ka ban pynsuk ïa ki nongshong shnong (trai iing/nongshong wai) ban pynrung kyrteng ïalade da kaba ïoh shaa ïa ka jingpynshisha na ki bor synshar shnong.
Ïa ka web application la shna pynwandur ha kata ka rukom ba ki trai iing, ki nongshong shnong, ki bor synshar jong ki shnong ki thaw kin dup lah ban pynrung ïa ki jingtip bapura jong ki nongshong shnong (kata, ki trai ing/ nongshong wai) katkum ki kyndon ba la kdew ha ka Form B jong ka Aiñ.
Ïa ka URL jong ka web application is  lah ban peit ruh lyngba ki computer, laptop, tablet, bad smartphone.
Ki kyndon ba la bthah ban pyndap lyngba ka online system ki long ka EPIC jong u trai iing, ka EPIC, ka Driving license, ka PAN, ka AADHAAR, ka Student ID, ka Passport No.
bad kiwei kiwei jong ki jong ki nongshong wai.
Shillong, Nailur, 08: U nongthoh khubor u Bah Starfing Pdahkasiej u la pynmih sa kawei ka kot Khasi kum shi bynta ka jingïaleh jong u ban pynphriang jingtip kham bniah halor u pud u sam jong ka jylla Meghalaya.
La pyllait paidbah ïa kane ka kot kaba la jer, “Meghalaya Boundary, Based on the North Eastern Areas (Reorganization) Act, 1971" da u Senior Advocate ka Iingbishar ka Meghalaya High Court u Bah VGK Kynta ha ka jingïalang ka ba la long ha Shillong Press Club ha ka sngi Palei.
Ha kane ka sngi, la sakhi lang dau President jong ka Shillong Press Club u Bah David Oliver Laitphlang, u President jong ka Meghalaya Editor and Publisher’s Association u Bah Monarch Shabong, ki nongthoh khubor bad kiwei de kiba la shah khot sngewbha.
Lah ban kdew ba ha ka jingïaid lynti kum u nongthoh khubor, u Bah Starfing Pdahkasiej u la pynmih ruh ïa kiwei kiwei de ki kot.
Da ka jingtrei shitom u la lah ban pynmih ïa kane ka kot kaba la pyntip shaphang u pud u sam jong ka Jylla Meghalaya.
Shillong, Nailur 08: Ka Hynñiewtrep Integrated Territorial Organization (HITO) ha ka sngi Palei ki la leit ban aiti ïa ka dorkhas sha u President ka BJP, Meghalaya u Bah Earnest Mawrie ba un pynpoi sha u Myntri Rangbahduh ka ri U Narendra Modi ba ka sorkar pdeng ka dei ban aiti noh sha ka kynhun tohkit laitluid la ka CBI ne Enforcement Directorate (ED) ba kan shimti ban tohkit halor kiba bun bah ki jyrsieh bamsap kiba paw ha ka jylla.
Haba kren bad ki lad pathai khubor hadien ba mih na ka ophis u President ka BJP, U Bah Donbok Dkhar u la ong ba ka jingtohkit kaba ki kwah ba ka CBI kan shimti ne a ED ka dei halor kiba bun bah ki kam bamsap ba kynthup ïa khaïi tuh dewïong, ka kam thung kam tuh da kaba tah sia lieh ïa ki nonghikai, ka bamsap ha ka tnad social welfare Department halor ki khaw rashon, ka bamsap ha ka skhim Saubhagya, ka bamsap ban tei ïa ka ISBT, ka bamsap ban tei ïa ka Assembly building kaba thymmai, ka bamsap ha kaban pyntrei ïa ka pisa ha ki District Council, ka bamsap ban buh smart Meter, bad kiwei kiwei de ki kam bamsap kiba ym lah jer shuh kiba jia ha ka sokar ba mynta bad barim ruh.
U la ong ruh ba ka bamsap khaïi dewïong kaba la paw tyngkreiñ ha kaba ka la don ruh ka jingduh ei ka mynsiem briew kum u OC ka Patharkhmah PS, u nongïalam ka JYF, ka jingshah shoh shah tied ki nongïalam ka CSWO bad kiwei kiwei ki jingjia kiba ym shym pat la paw pyrthei mano ba donkti ha kane ka kam.
“Ngi la pynkhreh ka kaiphot kaba paka halor ka kam bamsap bad kam donkam shuh ban dang pynkhreh bad na ka laing ka BJP Meghalya ka la kular ba kan shimkhia ïa kane ka kam ban ban pynpoi ïa ka shithi bad ban ïakren bad ki myntri ka sorkar pdeng" ong u Bah Donbok.
U la ong ruh ba na ka liang jong ka seng ka ai por shitaiew ïa ka BJP ba kan leh ïa kaba donkam bad lada kam poi shaei shaei kan shim da kiwei ki sienjam wat ban leit kynduh ïa ki heh jong ka ministry of Home Affair.
“Ngin peit la ka BJP kan leh da ka kam hadien ba ngi la aiti ka kaiphot ba paka ne kan long tang kum u pyrthat rkhiang khlem slap" u la ong.
Shillong, Nailur 08: Ka Dorbar Synrai jong ka jylla kan sdang ha ka 9 tarik u Nailur 2022 ha ka pot 10 baje mynstep.
Kane ka Dorbar ka lah ban ïohi ïa ka jingïakhluit ha kaba ïadei bad kiba bun ki mat ba la pynkhreh da ka Liang Pyrshah, kata ka Trinamool Congress.
Ka daw ka long namar ba ka ladei artad sa ban long ka elekshon jied Nongmihkhmat kiba bun ki MLA ki lah ban wanrah ïa ki mat ïakren ha kane ka Dorbar ban pyni ba ki kren eiei hapoh ïingdorbar.
Hynrei ha kane ka sngi ba sdang ka Dorbar ka lah ban don ruh ka jingjia shabar jong ka ïingdorbar, namar ba ka kynhun “Ka Sur Ka Bri u Hynñiewtrep", ka la rai ban pynlong ka jingïa ap paidbah hajan Civil Hospital halor ka Kaiphod ha kaba ïadei bad ka jingtohkit shah siat ïap u Bah Cherishterfield Thangkhiew ha ka 13 tarik u snem baladep.
Lah ban kdew hangne ba ha ka jingleit ïakynduh ki Nongïalam kane ka Kynhun ha kine ki bnai baladep ban dawa pynbna paidbah noh ïa kane ka Kaiphod jong u Nongbishar T.
Vaiphei, u Bah Prestone Tynsong, Myntri Rangbah Symbud jong ka jylla, u la ong ba yn sa rah shuwa ha ïingdorbar jong ka jylla lyngba ka Dorbar Synrai kaban sdang ha ka 9 tarik mynta u bnai.
Shillong, Nailur 08: U Nongsaid aiñ ba pawnam jong ka jylla, u Bah VG Kynta, u la ong ba ka jingpyntreikam ka sorkar ïa ka CPC, CrPC kadei ka sngi ba dum tam ïa ka ri bad ka jaidbynriew bad ïa ka jylla hi baroh baroh kawei.
“Nga lyngngoh kumno ka sorkar ka pyntreikam ïa kane ka Notification kaban ktah shibun ïa ki trai ri trai muluk bad ïa ka jylla hi baroh kawei", la ong u Bah Kynta ha ka por ba pyllait ïa ka kot jong u Bah Starfing Pdahkasiej ha Shillong Press Club mynta ka sngi.
Shillong, Nailur 08 : Ki MDC jong ka Congress kiba don ha ka liang pyrshah ha KHADC ki la kynnoh ba ka jingthmu jong ka sorkar ban pyntreikam beit ïa ka CrPC bad CPC ha baroh kawei ka jylla khlem pep kan sa pynkylla iingjah lut ïa baroh ki kashari jong ka District Council.
“Ka sorkar ka la knieh shwa ïa ki skul Lower Primary bad hadien sa ïa ka Scheduled Tribe na District Council bad mynta pat sa ïa ka bor bishar ha ki kashari jong ka District Council lyngba ka CrPC bad CPC.
Kumta kan sa poi ka por ba ki Kashari jongngi baroh kin sa khang lut bad kin sa kylla iingjah," ong u Nongïalam ka Liang Pyrshah ha KHADC, Bah PN Syiem haba kren bad ki lad pathai khubor.
Shuh shuh u ong ruh ba wat ki Phareng ruh ki khlem ktah ïa ka bishar khadar tynrai jong ki Khasi bad katei ka ïai bteng tad haduh ba ka India kan ïoh ïa ka jinglaitluid.
“Ka sorkar kadei ban rah biang ïa kane ha ka kynhun Myntri ban pynkylla biang bad pyllait ïa kitei ki kyndon na ki jaka ba hap ha District Council," u la ong.
Halor kane ka bynta, u Bah PN Syiem u la ïathuh ruh ba ki hap ban shong pyrkhat lang bad ki shnong ne ki Hima ban ïohsngew pat ïa ka sur na ki, kaei kaba ki don ban ong haba ïadei bad kitei ki kyndon lada ka treikam.
U Bah Ronnie V Lyngdoh MDC ka Congress na Mylliem pat u la ong ba ki ïoh ïa ka sorkar jylla kaba ha ka jaka ban ïada ka la thmu pynban nang pynduh.
“Lada ka long kumne ngin nang shah ñiom ha u heh paid.
Wat ki Phareng ha ka por ba synshar ma ki kim ktah satia ïa ka bor bishar hynrei kane ka sorkar pat ka kwah ban pynduh," u la ong.
Ka sorkar Meghalaya hapoh ka jingialam ka NPP ka la rai ba ka CrPC bad ka CPC kan treikam noh ha baroh ki ing kashari ka Jylla.
Kaba mut ka CPC & CrPC kan treikam noh ha ki Kashari shnong, Kashari Raid, Kashari Hima bad Kashari Dist Council.
Ka Seng HYC Central Body lyngba u President Bah Robert Kharjahrin, ka ong, ba lada lah trei kam ka CPC & CrPC ha ki Kashari Shnong bad ki Kashari hima , kine ki Kashari ki hap khang noh namar kim don pisa ban siew bai nongbishar ba lah pass LLB shaneng kiba tip cpc & crpc namar lada kin bishar hi ruh kin nym lah shuh.
U Bah Kharjahrin, ka jing kylli kaba mih mynta ka long kan Jia aiu ia ka bor ki Kashari Jong ki District Council ban bishar ia ki mukotduma ba ia dei para Riewlum ha ki Jaka Riewlum? Baroh Shi kata ki Kashari sorkar ( Normals Courts ) ki bishar ia ki mukotduma ba ki mamla ki dei ki Non tribal lane uwei na ki mamla dei u Non Tribal bad ia kito ki Kashari kyrpang ( Special Courts ) kum ka Special Judges Pocso , NDPS, UAPA etc.
Lyngba kane ka jingpyntrei kam cpc & crpc ki mamla phoidari ( criminal case ) kiba la ujor Sha ki pulit kin leit Beit Sha Kashari sorkar ym shuh sha Kashari Dist Council bad hangne ki Kashari Dist Council ki lah ban nym don mukotduma shuh ban bishar ia ki criminal case.
Shuh shuh ka Seng ka ong ba ka sorkar kan sa ong ba ha ka notification la thoh ba ki Kashari Dist Council kin bteng ban trei kam kat kum ka para 4 & para 5 Jong ka sixth schedule.
Ka jingkylli ka long naduh mynno la don kam notification na ka Sorkar Jylla kat kum ka CPC & CrPC ba kin treikam.
Hooid ki Kashari Dist Council ki don kam ka jingpynkup bor ( Conferment of Power ) na u Governor kat kum ka para 5 jong ka sixth schedule hynrei kim don kam notification na ka cpc & crpc ba kin bteng ban trei kam.
Lada ki notification ban pyntreikam ia ka CrPC & CPC ka long kumto kumba thoh u CM , Conrad Sangma ha FB page , ka mut ki notification Kan tyngkhuh bad ka para 5 (3) Jong ka sixth schedule kaba ong ba ka CPC & CrPC kin nym treikam ha ki Kashari ba shna ka District Council.
Ki notification ki Ong Kan treikam katba ka para 5 (3) ka Ong kin nym treikam.
Te hangne Kan wan ka para 12 A(a) Jong ka sixth schedule bad namar CPC & CrPC ki dei ki central laws Kan prevail ( ieng ) ka notification bad ia ki Rules ba shna ki District Council bad hangne ki Kashari Dist Council bad ki Kashari Shnong , Kashari Raid bad Kashari Hima kin sa duh noh.
Ka jingban khiah ( burden ) Jong ka cpc n crpc ha ki paidbah ha ki mukotduma ka bym kai.
Ka supreme court ha ki katto katne ki mukotduma ka la kren Shai ba ka cpc & CrPC kin nym treikam namar ki Riewlum kin sa shah ktah.
Balei pat kane ka sorkar ba lam khmat ka NPP kam sngewthuh ia kata ?Ha ka jingshisha Lada ka sorkar ka kwah ban ai Bor ia ki Kashari sorkar ( Dist courts ) ka la dei ban shna da ki wei ki Ain kum ka Meghalaya criminal procedure code bad ka Meghalaya civil procedure code bad haba shna ia kine dei ban peit ba ka Bor ki district council court bad ki court Trai Ri Kan nym ktah lane Lada ki pyntreikam makna ia ka cpc & crpc kin leh kumta tang ha ki dist court bad ia ki Kashari Shnong, Raid , hima bad Kashari Dist Council lah dei ban Pynlait ( excempt ) bad ia ka bor jong ki Dist Council court ban bishar ia ki mukotduma hapdeng ki Riewlum ym dei ban knieh noh.
Mynshwa ki Rangbah shnong ki la shah pynduh Bor ban ai syrnod.
Mynta ka sorkar u Conrad Sangma ka la kdiah noh bad pynduh noh ia ka bor bishar Jong ki Kashari Dist Council , ki Hima , ki Raid bad ki Shnong.
Shillong, Nailur 08: Shi sngi hadien ba ka Cabinet kala rai ban pyntreikam ïa ki Kyndon CrPC bad CPC ha baroh ki ïingbishar, ka jylla ka la khih puk mynta ka sngi, haba u CEM ka KHADC u Bah Titos Chyne, nangta ki MDC ka Congress u Bah Ronnie V.
Lyngdoh bad u Bah PN Syiem bad kumjuh ruh ka Seng HYC bad u Bah VG Kynta, u Nongsaid aiñ ki la pynpaw ka jingpyrshah kaba jur ïa kane ka rai jong ka sorkar kaba ki pynpaw ba kan ktah shibun ïa ka bor treikam ki bor synshar trai ri khamtam ha kaba ïadei bad ka bishar ka khadar.
U Chief Executive Member ka KHADC, Bah Titos W Chyne u la ong ba ka la bha ban khang dam noh ïa ka District Council lada ka sorkar jylla ka ïaid shakhmat ban pyntreikam ïa ka CrPC bad ka CPC ha baroh kawei ka jylla khlem map.
“Lada ki ïaid shakhmat, ngan ong ïaphi ba kane ka rai ka la pyntlot noh ïa ka bor jongngi kaba mut la dei ban khang noh ïa ka District Council, la dei ban khangdam noh ïa ka District Council Court namar ymdon bor shuh," ong u CEM haba kren ha ki lad pathai khubor.
Da kaba kubur ba ka long kaba donkam ïa ka sorkar ban ai bor ïa ki Judicial Magistrate ha ki District Court jong ki hynrei u la ong pat ba kim dei satia ban ktah ïa ka bor jong ka District Council kumba la ïa kren ha ka jingkynduh bad u Myntri Rangbah.
U la ong ruh ba ha ka jingïakren ki la ïoh ruh ïa ka jingkular ba kan ym don satia ka jingktah ïa ki Kashari jong ka District Council hynrei katkum ka Notification pat ka long da kumwei.
“Katkum ka notification ka ong ba kan treikam ha baroh kawei ka jylla, kumta halor kane ka bynta na ka liang jongngi ngim sngewtynnad satia namar ka khlem kdew ba la pyllait ïa ka District Council," u la bynrap biang.
Kumta, halor kane u la pyntip ba un sa lum ïa ka jingïalang bad ki MDC baroh ha kane ka sngi Nyngkong bad lada donkam ban kynduh biang ïa u Myntri Rangbah ka jylla.
“Kumta nga phah ïa kane ka khubor sha ka sorkar jylla ba ka dei ban buhteng shwa ïa kane ka notification katba ngim pat ïa shai.
".
Jowai, Nailur 09 : Ka West Jaiñtia District Sports Association (WJDSA), Jowai ka khot Entry na ka bynta ka lympung ïalehkai 1st Division Football League Cum Knockout Football Tournament 2022, kaba la tip kum ka ’11th U Chatister Kharkangor Memorial Trophy’ bad ïa kane yn pynïakhun ha madan Kiang Nangbah Stadium Dongmihsngi Jowai.
La ïathuh ba ka jingpynlong ïa kane ka lympung ka long shi bynta na ka jingrakhe ïa ka jingdap 50 snem ka Association ha ka jingïaid lynti ban pynkiew ïa ka kam ïalehkai Sports hapoh ka District hi baroh kawei.
Na ka bynta ka bai rung (Entry) kan long Rs.
2500/- kawei ka Affiliated Club bad 30/- tyngka man uwei u player kaba ym duna ïa ka 20 ngut ne palat 25 ngut.
Ïa ki kot donkam dei ban pynpoi ha u Hony.
General Secretary ka WJDSA ma Lammatoo Laloo ha ka por ba biang bad ka tarik ba khadduh kan long hapoh ka 17 tarik u Nailur 2022.
Jowai, Nailur 09 : Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun hapdeng ki ar kynhun kata ka Mynthong pyrshah ïa ka Shangpung Lumïawmushai, ha kaba ka kynhun ïalehkai jong ka Mynthong kala lah ban pynliem da 2-0 kol ïa ka Lumiawmuchai Shangpung.
Ïa kitei ki ar kol na ka Mynthong la thep da u Kyrkhu Dametre Ryngkhlem haka minit ba 21 bad u Sani Phawa ha ka minit ba 90.
Katba ka jingïakhun lashai ka sngi 10 tarik kan long hapdeng ka Ladthadlaboh pyrshah ïa ka Sabahmuswang ha ka por 3 baje janmiet.
Nongpoh, Nailur 09 : Ha ka jingïalehaki phutbol paralok mynta ka sngi ha Madan NSCA Mini Stadium, Pahamsyiem hapdeng ka kynhun ïalehkai Ki pulit Ri Bhoi bad ka ophis u DC, ki Nongthoh Khubor na Ri Bhoi ki la hap ban mad ïa ka nam rem hadien ba ki la shah pynbam da 3-0 ha katei ka kynhun ki Pulit bad ka ophis u DC na Ri Bhoi.
Kum ban pynkynmaw, kane ka jingpynlong ka ophis u Deputy Commissioner ka Ri Bhoi bad ka ophis u Superintendent of Police na Ri Bhoi ïa kane ka jingïakhun phubol paralok, ka dei shi bynta ban don lang kata ka mynsiem jong ka jingïatrei lang na kabynta ban rad dyngkhong na ka jingktah u drok bad kiwei kiwei ki kam sniew kiba kum ka imlang ka sahlang ka donkam ban don ka jingïatrei lang.
La sakhi lang ruh ha kane ka jingïakhun phubol paralok ka kynhun ka bor synshar ka District da ka jingdon lang u Superintendent of Police ka Ri Bhoi, u Giri Prasad, u Additional Deputy Commissioner ka Ri Bhoi, u bah M.
B Tongper bad kiwei kiwei ki ophisar na Ri Bhoi bad ki kynhun nongthoh khubor na Ri Bhoi.
Haba phai sha ka jingïakhun hapdeng ka kynhun ki pulit bad ka ophis u Deputy Commissioner pyrshah ïa ki nongthoh khubor, ha ka kylla step ka jingïakhun ka la kut khlem da don ba lah ban thep kol, hynrei dei ha ka kylla miet da ka jingkham trei shitom ka kynhun ki pulit ki la lah ban khur noh ïa ka nam jop da kaba pynrem noh ïa ka kynhun ki nongthoh khubor da 3-0.
Nalor kane ka jingïakhun paralok, ba la jop ka kynhun ki pulit pyrshah ïa ki nongthoh khubor, la pynlong ruh ïa ka jingïashut tie breaker bad ha kane ka jingïashut tie breaker pat ka kynhun ki nongthoh khubor ki la pynrem noh ïa ka kynhun ki pulit da 4-2 kol.
Mawkyrwat, ‘Nailur 09: Ka office jong ka District Mental & Health Programme (DM&HP) kaba hap ha ka jingpynïaid jong ka ophis jong u District Medical & Health Officer (DM&HO), South West Khasi Hills District, mynta ka sngi ka la rakhe ïa ka sngi ‘ban ïada na ka jingïap da kaba dkhat jubor ïa la ka jingim’ ne ka ‘World Suicide Prevention Day’ halor ka phang, “Ban ai ki jingïarap ïa ki briew kiba don jingthmu ban shim ïa ka jingim la jong" (Creating Hope Through Action), kaba la pynlong ha Mawlangwir Indoor Hall ha kaba u bah L.
K.
Tariang, Additional Deputy Commissioner, South West Khasi Hills District u la long kum u kongsan.
U bah L.
K.
Tariang, Additional Deputy Commissioner, South West Khasi Hills District haba kren ha ka jingïalang u la pynkynmaw ba, ‘Ka Jingduh Jingkyrmen’ ka dei kawei na ki daw kaba pynlong ïa ki briew ba kin shim ïa la ka jong ka jingim.
Namarkata, u la ai jingmut ba haba ngi don ka jingduh jingkyrmen ngim dei ban shim tang na kawei ka lynti hynrei dei ban thaw pat ki lad ki lynti ban weng ïa kum kita ki jingeh da kaba pan ki jingïarap na ki la ïing la sem, na ki para briew, na ki ‘riew niam ne ba wad ki lad ki lynti ruh na ki doktor namar lada lyngkot ka jingmut jingpyrkhat bunsien ki briew ki poi sha ka apot ban shu bthat ïa la ka jingim.
Ha ka jingkren jong u u la ai jingmut ruh ba ki jingpynkmen ne ki jingpynbyrngiah lyngba ki kam kiba bun kum ka jingïalehkai ha ki bynta bapher bapher ka wanrah ruh ïa ka jingjop ha ka ban pynduh ïa ka jingkhuslai mynsiem jong kiba bun da kaba ong ba ka jaidbynriew kaba khih lyngba ki jait prokram bapher bapher ki kham duna ki kam sniew.
U la bynrap shuh shuh ba ha ka jingim briew ki don shibun ki jingeh bad jingjynjar la ka long ha ki kam ba ki trei, ha ki jaka pule bad ha kiwei de ki bynta, kumta ban weng ïa kine bad ban nym poi ha u pud jong ka jingsngewsih u la pynkynmaw ba ka long kaba donkam ban long ki briew kiba ïai shah lyngba ki lad jingïarap.
Namarkata, u la kyntu da kaba pyni ba ka long kaba donkam ba naduh ki kmie ki kpa, ki SHGs, ki VO, bad baroh kin ai ka jingïatreilang lang bad ban don ka jingïamir jingmut bad don ka jingïakren ha ki bynta bapher bapher khnang ba kum kine ki jingjia kin duna bad ban long ki nongkylla dur ha ka imlang ka sahlang baroh kawei.
Ka jingthmu jong kane ka program ka long ban ai jingshai shaphang ka jingïada na kaba bthat ïa ka jingim lade ne shimnoh ïa ka jingim lade.
Ban kyntiew ruh ïa ki nongshong shnong ban ïatreilang bad pynkhlain ïa lade ban tip bniah/peit bniah ïa ka jingpynmynsaw ïa lade bad shim ïa ka jingim lade lyngba ka lad jingïada ne prevention action.
Kine ki lah ban long lyngba ki lad ai jinghikai ne training ïa ki nongtrei hapoh ka tnad ka koit ka khiah ne health care providers bad kiwei pat ki ba lah ban ïarap ne kiba trei ha kane ka bynta.
Ki jingtip babha bad ba donkam na ka bynta ki briew baroh kynthup ïa ki samla bad ban ïaleh ban pynsngewthuh ne kren ha ïing ha sem ne ha skul.
Ha kane ka sngi la wa ïashimbynta da ki Self Help Groups (SHGs) bad ki Village Organisations (VOs) jong ka Shnong Mawlangwir.
Ïa ka jingialang ha kane ka sngi la pynïaid da u Dr.
W.
L.
Narry, District Nodal Officer jong ka ophis District Mental Health Programme (DM&HP) bad u la ai ruh katto katne ki jingtip lyngba ki data, ba ha Ri India ha u snem 2020-21 ka kiew haduh 70% ha kaba haduh 1 lak tam ki briew ki ïap na ka ki shu bthat bad shim ïa la ka jong ka jingim kata 450 ngut man ka sngi bad 18 ngut man ka minit.
Ïa ka phang pdeng jong ka kane program la kren da ka kong Evenearly Syiemiong, Case Registry Assistant, DM&HP, South West Khasi Hills District, katba ka kong Banisha Snaitang, Psychiatric Nurse jong ka District Mental Health Programme (DM&HP) ka la kren halor kaei ki daw ba ka pynlong ïa ki briew ba kin shim bad bthat jubor ïa la ka jong ka jingim bad ïa ki katto katne ki lad jingïada ban pyllait ïa ki na kane ka apot.
Kiwei pat ki nongkren ki long ka kong R.
Kharlyngdoh, Block Projeck Manager, MSRLS, Mawkyrwat Block, ka la kren ïa ki bynta jong ka MSRLS lyngba ki SHGs ha ki shnong ki thaw kiba ka thong ka long ban rad-dyngkhong ïa ka jingduk ha ki shnong ki thaw.
Ka kong N.
Hahshah, Panel Lawyer, District Legal Service Authority (DLSA), South West Khasi Hills District ka la kren ha kaba ïadei bad ki katto katne ki aiñ kiba dei na ka bynta ki briew kiba thmu ban shim ïa la ka jong ka jingim ne kiba pynbor ïa kiwei pat ba kin shim ïa ka jingim la jong.
U bah W.
L.
Nongpluh, MPS, Additional Superintendent jong ki Pulit, South West Khasi Hills District pat u la ïathuh ïa ki katto katne ki bynta kiba ïa dei bad ka data ba ha ka South West Khasi Hills District ba katkum ka data ba la ïoh lum ka long ba kiba pynïap ïa lade ne suicide ki don haduh 9 ngut ha u snem 2021-‘22.
Shuh shuh katkum ka jinglum jingtip ula ïathuh ruh ba ka Meghalaya ka wan ha ka kyrdan kaba 23 napdeng ki 29 tylli ki jylla na ka jingdon jong ki briew kiba bthat ïa la ka jong ka jingim.
Ïa kane ka prokram la pynshit pynshngaiñ da ka jingrwai kyrpang na u bah B.
Lyngdoh Marshillong, Ward Assistant, District Mental Health Programme (DM&HP) bad ka skit ba lyngkot na ka NKD Wann Group, Mawlangwir.
Ïa ka jingkren khublei ha kane ka sngi la ïoh na ka kong Lidia Lyngdoh, Secretary ka Chirynjup Village Organization, Mawlangwir.
Watla ki jinghikai ha kaba ïa dei bad ka khuid ka suba ka ju ïai sawa na kawei ka snem sha kawei hynrei ka jingpynjakhlia ne bret pathar ïa ki jakhlia ka la nang jyllei, ha kaba ïa kane ka jingbret pathar ïa ki jakhlia la ïohi ha bun ki bynta ka nongbah Shillong.
Ynnai ïa kren ha ki bynta Ïew ba ïaid bha ki paidbah pynban ka jingbret jakhlia pathar ka ka long sa ha ki nala shnong bad ki briew kim salia than tangba lait na ïing lajong bad ki dukan ba ki shong kamai ja kpoh ha ki rud surok bad lynti ïaid kjat.
Bun ki sngewthuh halor kane ka phang kumno ban lehkhuid hynrei ïa kata hi ki ïaleh pyrshah.
Bun ki sngewthuh ïa ka jingkordor jong ka khuid ka suba hynrei kim suidñiew satai ïa kata bad kane ka long pyrshah ïa ka jingkwah jong ki bor shnong bor thaw ne wat ki bor district ruh.
Ka jingbret jakhlia pathar ha kum kitei ki jaka ka la long ka jing-i-saitmet haduh katta katta.
Ki nongshong shnong ki dei ban pyrkhat ruh ïa ka lawei ka ban sa wan ba ïoh kan poi ka por ba ki shnong kiba don harum jong kitei ki jaka kin bam lang ruh ïa ki jakhlia lyngba ki dohum dohwah bad wat haba ki ïaid ki ïeng ki hap ban ïuh na jrong jong ki jakhlia.
La lap bunsien ba ki briew ki song ïa ki jakhlia na ïing bad bret pathar pat sha ki rud surok bad ki lah ban dei na ki nongwan ïew ne na ki ïing briew namar ki don ki kynja plastik, ki juti jot bad kiwei.
Ki briew kim ju salia ban pynjakhlia ïa ki jaka jngohkai pyrthei da kaba pynpait ïa ki bilor kyiad.
Shwa ban poi ka jingeh ne ki jingma kiba ap ha khmat, ki paidbah nongshong shnong ki dei ban pyrkhat thymmai, watla ki jaka bret ñiut kiba paka hapoh jong ka nongbah kim pat biang bha hynrei ïaleh ban lum ha ki jaka la jong la jong bad bret ïa ki ha ka rukom kaba dei.
Ka jingkyrpad ka long ba ïa ki jakhlia khamtam eh ki kynja plastik bad bilor to ngin ïa long adkar ban nym bret pathar namar kine ki buh jingma na ka bynta ka lawei ban wan bad haba leit bret jakhlia ha ki jaka bym ïohi ki briew, ki nongbret ruh ki dei ban pyrkhat ar sien ïoh lehse ha kawei ka por ki phyllaw jong ki kin shah bret jaboh kylla.
Bun sien ki ingmaham kiba tyngeh la pynjari da ki bor shnong ba ym dei ban bret jakhlia hynrei hangto ha khmat signboard jingmaham hangto hi ki nongshong shnong kin bret jakhlia khlem salia ha ki por miet ne bym ïohi briew.
Ka Sorkar Jylla ka dei ban pyntreikam pyrkhing ïa ki kyndon ha kaba ïa dei bad ka jingteh lakam ïa ka jingbret jakhlia sha ki wah ne nala ka nongbah Shillong.
Ngi la ïohi ïa ka long ka man jong ka Wah Umshyrpi bad Wah Umkhrah kiba la i salïa wat tang ban iuh kjat ruh.
Kumta ruh ha kaba ïa dei bad ka jingwan bret pathar jong ki briew ruh dei ban don ki kyndon ba lada lap kin sa shah kem bad shah daiñ kuna.
Kaba kongsan eh ka dei ka jingmut jingpyrkhat jong ki nongshong shnong hi nan wanrah ka khuid ka suba ha kylleng ka nongbah Shillong.
Shillong, Nailur 09 : Ka Mawlai SC ka la ïoh rah lypa ïa ka nam lahduh jong ka lympung ïalehkai OC Blue Shillong Premier League (SPL) 2021-22 bad ka dang sah sa laisien ïalehkai hadien ba ka Langsning FC bad ka Rangdajied United FC ki la ïakhaid da 1-1 kol ha ka jingïalehkai ha ka sngi Thohdieng ha madan Third Ground, Polo, Shillong.
Ka Mawlai ka kamai 29 poiñ bad tam da hynñiew poiñ ïa ka Langsning bad Rangdajied kiba baroh ar tylli ki kamai mar 22 poiñ bad sah sa arsien ïalehkai.
Watla ka la mih madan nyngkong ban ïashim bynta ha ka lympung ïalehkai football ba hehduh hapoh ka jylla ka OC Blue SPL hadien ba ka la kiew kyrdan na ka First Division, hynrei ka Mawlai ka la lah ban ïalehkai bha ha kaba ka la jop khyndai sien na ki 11 sien, ïakhaid arsien bad shah thep tang lai kol.
Haba mih madan ha ka sngi Thodieng, baroh ar tylli ki team ki kamai mar 21 poiñ hynrei ka Langsning ka don ha ka kyrdan kaba ar da kaba tam kol hadien ba ka la jop da 2-1 kol ha ka jingïalehkai ha ka 27 tarik Naitung.
Bad lyngba ka jingïakhaid bad ka Rangdajied ka Langsning ka dang bteng ha ka kyrdan kaba ar.
Ha katei ka jingïalehkai, ka Langsning ka la shah thep kol ha ka jingïalehkai jong ka kylla step kata ha ka minit ba 20 ba la thep da u Raikutshisha Buam.
Watla ka la ïakhun tyngeh ban pynphai kol hynrei haduh kaba kut jong ka kylla step ka Rangdajied United FC ka la lamkhmat da 1-0 kol.
Haba wanphai sha ka jingïalehkai jong ka kylla miet, ka Rangdajied ka la hiar ka jingïalehkai hadien ba ka la pynshong ben ïa u Knerktilang Buam ïa kaba la pynmih bujli da u Wallambha Kharpran.
Ki minit ïalehkai ki dang ïaid shakhmat, baroh ar tylli ki kynhun ki la ïakhun tyngeh bad ïakhluit bha ha kaba ka Langsning ka la hap ban ïalehkai tang 10 ngut hadien ba u Sun u la shah ai red card.
Kumta ka la nang ai mynsiem ïa ka RUFC ha kaba ka la ïoh ruh ka kabu ban thep kol kaba la lyngba nyngkong lyngba u Dibormi Kassar uba la pyndei da ka khliehbad kaba ar lyngba u Donboklang Lyngdoh uba la khyrwit na poh box hynrei baroh ar tylli ki la lait noh sharud ka dieng kol.
Watla ka Langsning ka la hap ban ïalehkai tang shiphew ngut hynrei ka khlem duh mynsiem bad ïakhun tyngeh beit triang ha kaba ka la ïoh ban wanphai da kaba pynïakhaid ha ka minit ba 78 ba la thep da u Ronney Kharbudon.
Haduh kaba kut ka jingïalehkai watla baroh ar ki la ïakhun tyngeh pynban ki la hap ban hun ban ïasam mar shi poiñ.
Mynta ka sngi Saitjaiñ ka jingïalehkai kan long hapdeng ka Mawlai (29 point) pyrshah ïa ka Ryntih SC (17 point) kaba dei ruh ka jingïalehkai derby.
Watla ka la ïoh rah lypa ïa ka nam lahduh, hynrei ka Mawlai kan hap ban ïakhun tyngeh pyrshah ïa katei ka kynhun kaba dei na kajuh ka shnong khnang ba kan lah ban pyndep ïa ka jingïalehkai ba khlem mad nam rem shisien ruh.
Kitei ki ar tylli ki kynhun ha ka jingïalehkai jong ka kylla kaba nyngkong, ka Mawlai SC ka la pynliem da 5-0 kol pyrshah ïa ka Ryntih SC.
Nongstoiñ, Nailar 9: Ka thaiñ Rambrai ka dei ka thaiñ kaba dang don kam shibun bah ki kam pynroi la ka long ha ka pule puthi, ki surok, ka koit ka khiah bad kiwei kiwei.
Hynrei kaba bynta kaba donkam tam kaba ki paidbah ki donkam kyrkieh ka dei ki jaka sumar kiba biang.
Kum ban pynkynmaw ba ha ka shnong Rambrai, ka la don kawei ka Primary Health Centre.
Hynrei kumba ka long haduh mynta ki tiar ki tar na ka bynta ban sumar ïa kiba pang ba shitom bad wat ki jingthiah ruh kim pat biang satia.
Ha kaba ïadei bad katei ka jaka sumar, na ka liang ki nongïalam shnong ka thaiñ haba ïakren bad u nongthoh khubor, ki la ong ba la I donkam haduh katta katta ba ka sorkar kan kyntiew kyrdan noh ïa katei ka Primary Health Centre sha ka Community Health Centre.
Namar naduh Mawphansyiar, Rambrai, Mawthir haduh Kyrshai nangta haduh ki thaiñ Synñia, Mawdoh lem bad kiwei kiwei ki shnong kiba jngai bha ym pat don satia ki jaka sumar.
Ki nongialam shnong ki la ïathuh ruh ba san snem mynshuwa, na ka liang ki nongialam ka Federation of Khasi Jaiñtia & Garo People Rambrai Circle, ki la leit jurip ia ka jingtreikam ha katei ka jaka sumar bad ki la ïoh ban ïakren bad u Doctor, ha kaba u ong ba lada kheiñ ïa ka jingdon briew ha baroh ki shnong ha ka thaiñ kiba hap hapoh ka jingpeit jong u, ki la palat ïa ka ar phew hajar ngut ki nongpang.
Haba kaba ïadei bad katei ka jaka sumar, la ïoh jingtip ruh ba naduh ki snem kiba la dep ka sorkar ka la pynkhreh shait shait ban kyntiew kyrdan noh ïa katei ka PHC sha ka CHC.
Ka la pyrshang ban wad jaka ban tei ïa ka CHC bad ka la dep ïoh ha kaba ka la dep pynkhreh lut nadong shadong, hynrei ym pat ïoh jingtip satia la ka sorkar ka la dep mang pisa ne em ha kaba ïadei bad ka jinglut jingsep na ka bynta ban tei ïa ka CHC.
Nongstoiñ, Nailur 9: Kawei ka samla kynthei Garo kaba la tip kyrteng kum ka Pulanchi Momin kaba la 19 snem ka ka rta, kaba dei ka khun jong u Donjeng T.
Sangma na ka shnong Nongchram Rongjeng West Khasi Hills District, ka la jah rngai na la ïing la katto katne sngi.
Kumta halor kane ka jingjah rngai jong ka khun kynthei, u kpa jong ka u la leit ban pan jingïarap na ki Pulit ka West Khasi Hills District bad u la kyrpad ruh ba kin ïarap lem ban pyntip ha baroh ki Thanat Pulit ka jylla bad kiwei kiwei.
Kane ka samla ka don ïa u shniuh ba lyngkot lam saw bthuh, ka rynïeng jong ka kaba jrong kumba 4 phut 8 inshi.
Ka dei na ka jaitbynriew Garo bad ka nang bha ban kren ïa ka ktien Hindi, Nepali, Manipuri bad Assamese.
La iohi khatduh shwa ba ka kan jah ba ka phong da ka patlun Jeans rong ïong, ka Blouse rong saw bad Sandal rong ïong.
Jowai, Nailur 09: Ka North East Adventist University (NEAV) Khliehtrshi West Jaiñtia Hills hynnin ka sngi kala rakhe ïa ka ‘World Physiotherapy Day’ halor ka phang kaba ong ‘Osteoarthritis and the role of Physiotherapist in its management and prevention’, ha kaba la wan ban ïadonlang da u kongsan ma Kyrmen Shylla uba dei ruh myntri ka sorkar jylla, ha ryngkat u Vice Chancellor Dr.
Paul Bhaggien, HOD ka Physiotherapy Department DR.
Junita Kyndait (PT), ki ophisar, ki nongtrei bad ki samla pule.
Na ka liang u ma Kyrmen Shylla ula plie ruh ïa ka “Electrotherapy Laboratory" jong ka tnad Physiotherapy Department ka North East Adventist University, Jowai.
Katba na ka liang u symbud kongsam Dr.
Andrea Shylla (PT) Senior Physiotherapist, ula ïathuh ha ka District hi baroh kawei la pyntreikam nyngkong ïa kane ka Physiotherapy Course hapoh ka North East Adventist University kaba la sdang ïa ka naduh ka snem 2021.
Ka jingrakhe ïa kane ka sngi ka long shi bynta ba ai jingbatai shaphang ki rukom ai jingsumar Physiotherapist sha ki paidbah kaba dei kawei na ki lad ban wanrah ïa ka jingïajan hapdeng ki nongpang kiba don hapoh ka shnong ka thaw.
La sdang ai ka prokram naduh ka por mynstep ba la shim bynta na ki nongtrei ka University, ki samla pule bad ki nonghikai kiba la shim bynta hi ki prokram kiba kynthup ha ka jingbatai bniah lyngba ka presentation halor ka Osteoarthritis, la don ruh ka jingïalehkai Skit play ka jingrwai bad kiwei kiwei de.
Katba ha ka por janmiet la pynlong ïa ka prokram ai jingsumar ha Community Halls jong ka shnong Khleihtyrchi da kaba leh ïa ka ‘Free health check up’ sha ki nongshong shnong ha ka jingdonlang naduh Dr.
Nichwa LS Nongtdu (MBBS, MD Safdarjung New Delhi), Dr.
Junita Kyndait (PT) Neuro Physiotherapist, Dr.
Amedwent Kyndait (PT) sports Physiotherapist bad Dr.
Eusivia Pasi (PT) Community rehabilitation.
Ha kane ka jingai jingsumar ei la don haduh 21 ngut kiba la ïoh jingmyntoi.
Nongstoiñ, Nailur 9: Katba nang mih ki sngi ka All India Trinamool Congress Nongstoiñ Block Committee, ka la nang suh thied bad ïoh mynsiem shuh shuh ha man la ki shnong, da ka jingwan rung dkhot jong ki paitbah nongshong shnong, ban ai ka jingkyrshan ba pura ïa katei ka party ha ka election ban wan kata ha u 2023.
Dang ha kane ka taiew u bah Macmillan Kharbani ryngkat ki nongïalam jong ka party, ki la leit sha ka shnong Mawrublei kaba don ha ki thaiñ Sangriang, ban pynlong ïa ka jingïalang bad ban pynrung kyrteng ïa ki dkhot bad ki nongkitkam jong ka party ha katei ka shnong.
Ha katei ka jingïalang kumba phra phew ngut ki rangbah kiba dei ki nongïalam ba hakhmat jong ka NPP, Congress bad HSPDP ki la leit ban pynïasoh sha katei ka party bad ki la kular ruh ba kin trei shitom ban pynjop ïa u bah M.
Kharbani ha ka election ban wan.
Ha katei ka jingïalang la ïoh ïa ka jingpynshai halor ki mat treikam jong ka party ha kaba ki paitbah ki la ïa shah skhor bha.
U bah Kharbani haba pynshai halor ki mat treikam jong ka party, u la ong ba ka jingthmu ba kongsan eh ba ka party ka don ka long ban trei na ka bynta ka jingmyntoi jong ki paitbah nongshong shnong hapoh ka ri.
Nangta ban ïada kyrpang ïa ka hok long trai jong ki jaitbynriew rit pait kiba la shah khñiot beiñ ha baroh ki liang.
U la ong ruh ba ka AITC ka don ruh ïa ka thong ba baroh ki jait niam ha ka ri ki dei ban long laitluid bad kim dei ban shah lehbeiñ kumba ka long ha kine ki snem.
U bah Kharbani u la pynshai shuh shuh ba kumba ka long ha kine ki snem, ki paitbah nongshong shnong ka jylla Meghlaya ka la mad ïa shibun ki jingeh la ka long ha ka ïoh ka kot, ka kamai kajih, ka pule puthi hynrei ka sorkar kam shym lah satia ban ïarap ïa ki paitbah.
U la ong ba ka jingshah ktah jong ki paitbah na ka jingkiew dor jong ki mar ki mata, ka long ka bym lah shuh ban ong, ka jinghiar ka ïoh ka kot ka la ktah naduh ki nongbylla haduh ki nongkhaïi, hynrei ka AITC ka la buh ïa ka thong ban weng ïa kitei ki jingeh.
Ha katei ka sngi la pynrung kyrteng ruh ïa ki rangbah, ki longkmie bad ki samla kiba la wan ban pynïasoh sha ka party bad la pynskem da u bah Macmillan Kharbani President ka AITC Nongstoiñ Block Committee.
Nongstoiñ, Nailur 9: Ka jingbym lah jong ka sorkar ban pynbiang ïa ka rukom treikam ha Parïong Primary Health Centre, ka la pynlong ïa ki paitbah ba kin ïakynduh jingeh ha ka por ba ki leit phah sumar haba ki pang ki shitom.
Halor kane ki nongïalam ka Hynñiewtrep Youth Council Mawthadraishan circle, hadien ba ki la ïoh jingtip halor ka jingbym biang jong katei ka jaka sumar, ki la hiar ban jurip bad ki la lap ba katei ka jaka sumar ka dang donkam bun bha ki bynta ban pynbiang ha kaba ïadei bad ka jingsumar ïa kiba pang ba shitom.
U bah Shembor Langrin President ka seng haba pyntip ha u nongthoh khubor, u la ong ba ha katei ka jingleit jurip ki la lap ba ki jingduna ki long naduh ka jingdon jong ki nongtrei, ka jingbym shimkhia jong ki nongtrei kiba lah dep don lypa.
U la ong ruh ba kaba sngewsih ka long ba katkum ka jingïathuh jong ki nongpang kiba leit phah sumar ha katei ka jaka, ki la ong ba ki don ki por ba ynda la poi ka sngi thohdieng ïa ki nongpang kiba wan phah sumar ha katei ka jaka, ki hap ban pynkynriah sha kiwei pat ki jaka sumar bad katei ka jingleh ka pynjynjar haduh katta katta ïa ki nongpang.
Utei u nongïalam ka seng u la ong ruh ba ki la ïoh ban ïakren ruh bad u Doktor u ba peit ïa katei ka jaka sumar bad haba ki la kylli ba ka don ne em ka jingpynkynriah ïa ki nongpang na katei ka jaka sumar kumba la kynnoh da ki nongshong shnong, u Doktor u la pynshai ba kam shym la don kaba kum kata.
Hynrei, ka jingpynkynriah ïa ki nongpang sha kiwei pat ki jaka, ka dei tang ha ki por ba la bun palat ki nongpang bad ym don jaka shuh ban thiah, namar ki jingthiah ki don tang khyndiat tylli kumta kim banse ban phah sha kiwei pat ki jaka sumar kiba kylluid bad kiba kham don bun ki jaka thiah, namar ban shu pynthiah ha baranda ïa ki nongpang ka long kaei kaei ka bym lah ban long namar ki don kam ïa ki jingthiah kiba biang.
Katkum ka jingong jong u Doktor la ong ba ka jingduna nongtrei ka don shisha.
Dei na katei ka daw ba ym shym la lah ban pynbiang ïa ka rukom sumar ïa ki nongpang kumba ki dei ban ïoh.
Ha kaba ïadei bad kane na ka liang ka seng ka dawa na ka sorkar ba kan pynbiang noh ïa katei ka jaka sumar ha kiba bun ki bynta.
Ka seng ka la lap ba la donkam ban thung noh ïa baroh ki nongtrei kiba dei ban trei ha katei ka jaka sumar naduh ki Grade IV, Ward attendance ki jaka sah jong ki staff Nurses, paiñkhana paitbah ban pynheh shuh shuh ïa ka building bad ban pynbiang ïa ki kamra, naduh ka kamra ba u Doktor u dei ban shong bad examin ïa ki nongpang bad kiwei kiwei.
Utei u nongïalam ka seng u la kyntu ïa ki paitbah ba kin ïasnohkti lang bad ka seng, ban dawa na ka sorkar ba ka dei ban pynbiang ïa katei ka jaka sumar kumba ka dei ban long.
Jowai, Nailur 09: U Deputy Commissioner (Supply), West Jaiñtia Hills District, Jowai u khot aplikeshon na ka bynta ka kam dilar ban pynpoi ïa u khaw sorkar ne kiwei de ki mar rashon hapoh ka Public Distribution System (PDS) na ka bynta u snem 2023-2024 lyngba ki Wholesale ba la ithuh da ka sorkar ba don ha Jowai, Ummulong, Nartiang, Shangpung bad ha Sahsniang.
Ïa ki aplikeshon kat kum ka Annexure-XII jong ka Meghalaya Food Grain (PDS) Control Order, 2022 bad ïa ki jingtip ba bniah lah ban ïoh na ophis u Deputy Commissioner (Supply) West Jaiñtia Hills.
Ka tarik ba khadduh ban pynpoi ïa ki aplikeshon kan long ha lane shwa ka 20th September, 2022.
Ka sorkar kan kham pyrkhat kyrpang ïa ki Co-operative Societies, NGOs, Self Help Groups, lada ki long kiba lah ïa kane ka kam (dealership).
Jowai, Nailur 09: Ka Seng Kur Kharsahnoh Central Body mynta ka sngi kala pynlong ïa ka jingïalang jong ki para kur na kylleng ki jaka kaba la long ha Ummulong West Jaiñtia Hills District, ban pynpaw ka jingpyrshah jur halor ka jingshah rah bor bad shah pynïap u para kur u (L) Fullmoon Kharsahnoh uba dei na ka shnong Larnai West Jaiñtia Hills District.
Ïa kane ka jingïalang la pynïaid da u bah S.
Kharsahnoh uba dei ruh u President ka kur, ha shwa kane la pynlong ïa ka jingsngap jar ba shipor kum ka dak ka jingburom ïa u para kur ula khlad bad la ïoh ruh ka jingkren na ki nongïalam ba hakhmat jong ka kur naduh ki Unit bapher bapher kiba hap hapoh ka Ri Khasi bad Jaiñtia.
Ka Seng Kur ka dap da ka jingsngewkhia halor kane ka jingjia bad ka pynpaw ruh ka jingsngew kyndit bad jingsngewsih kaba khraw haba la ïoh jingtip ba uwei na ki para kur ula shah rahbor bad shah pynïap syndon ha ki riew thrang snam, ha kaba ki runar kila rong tuh ruh ïa ka kali ba u ñiah ka (Tourist Taxi) Swift Dzire kaba don u Registration No: ML04 D 1113.
Ha kane ka jingïalang mynta ka sngi da kawei ka sur kila rai ban buh ka jingkyrpad sha ki bor sorkar ba kan pynïoh ïa ka hok halor kane ka jingshah pynïap dusmon jong u (L) Fullmoon Kharsahnoh.
Kaba nyngkong ka kur ka pynpaw ka jingpyrshah kaba jur hakhmat ki bor District bad ha khmat ki nongsynshar jong ka sorkar jylla halor ka jingshah rahbor bad shah pynïap jong u para kur.
Kaba ar ka seng kur ka buh ka jingkyrpad ïa ki bor sorkar ban ai ka jingbishar kaba hok na ka bynta ka ïing ka sem jong u (L) Fullmoon Kharsahnoh bad ban pyndep ïa ka jingtohkit bad ai ka jingpynshitom katkum ki bor ka aiñ ïa kiba donkti ha kane ka jingjia.
Kaba lai ka seng kur ka kyrpad ïa ki bor pulit bad kumjuh ïa ka sookar jylla ba kan thaw ki lad jingïada na ka bynta ki nongñiah kali kamai, Jowai-Shillong bad ïa kiwei de khnang ba kum kine ki jingïa pyntriem kim ym ïoh ban suh thied bad ha ka juh ka por kan long ka jingsngaiñ ïa ki paidbah nongleit nongwan.
Ha kane ka jingïalang la rai ban phah ïa kane ka jingthoh sha u Deputy Commissioner ka West Jaiñtia Hills District u bah Batlang S.
Sohliya, IAS halor kane ka jingshah pynïap dusmon u (L) Fullmoon Kharsahnoh bad ka jingkyrpad na ki bor sorkar ban pynshitom tyngeh ïa kiba donkti katkum ki kyndon aiñ bad ban pynïoh ïa ka jingbishar kaba hok na ka bynta kiba ha ïing ha sem jong u (L) Fullmoon Kharsahnoh.
Ïa kane ka jingthoh la phah kopi sha u myntri kam pohïing ka jylla, sha u Secretary ka tnad pulit, sha u Director of Police ka jylla bad sha u Superintendent of Police ka West Jaiñtia Hills.
Nongpoh, Nailur 09: Kawei na ka jingma kaba ap mynta ïa ka imlang ka sahlang kaba dei na ka jingkynrei jong u drok ba bun ki khun samla ki la ngop ha une u jingdih ba sniew, na ka liang ka kynhun ïalehkai ki Pulit na Ri Bhoi bad ki Nongthoh khubor ryngkat ki bor synshar District ki la shim lang ïa ka jingbam smai na ka bynta ban ïa khun pyrshah bad ban rad dyngkhong ïa u drok ha Ri Bhoi District.
Kane ka jingshim smai ki kynhun ïalehkai na ka bor synshar district bad ki kynhun Nongthoh Khubor ka dei ha ka jingpynlong ïa ka jingïakhun phutbol paralok mynta ka sngi ha madan Pahamsyiem Nongpoh.
La pynlong ruh ïa kane ka jingïakhun phubol paralok hadpeng ki kynhun ïalehkai pulit bad ki Nongthoh Khubor, ka dei shi bynta ban pynpaw sha ki paidbah ka Ri bhoi ban don lang kata ka jingïatrei lang na ka bynta ban rad dyngkhong ïa u drok uba la kynrei ym tang ha ki shnong ba long sor bad mynta u la pur ruh wat sha ki Shnong Nongkyndong.
Kum ka jingïatrei lang ban ïakhun pyrshah ïa u drok, la shim ïa ka jingbam smai naduh ka jingdon lang u ADC ka Ri Bhoi, u Bah M.
B Tongper, u SP ka Ri Bhoi, u Giri Prasad bad u Nongïalam ki Nongthoh Khubor, u Bah Cornelius Laloo ryngkat ki kynnun, ha kaba ki la shim ïa ka jingsmai (Pledge) kaba long ka jingbam smai ban ïakhun na ka jingtah jong u drok.
Ka khubor na u ADC ka Ri Bhoi, u Bah M.
B Tongper bad u SP ka Ri Bhoi, u Giri Prasad ki la kren sha ki paidbah ba kane ka long ka khubor ym tang ïa ki bor synshar District bad ki Nongthoh Khubor, hynrei ban pynduhjaid ïa u drok donkam ka jingïatrei lang na baroh ki liang naduh ki bor synshar shnong, ki nongïalam bad ki paidbah bad dei tang ka jingïatrei lang kaba lah ban pynduh jaid ïa une u drok uba la pynjot ïa bun ki samla ba lui lui ka district bad ka jylla hi baroh kawei.
Jowai, Nailur 09: Ki khynnah skul hapoh ka West Jaiñtia Hills ha kane ka 8 tarik u Nailur kaba dei ruh ka sngi kyrpang jong ka thoh ka pule puthi bala tip kum ka ‘World Literacy Day’ ha kaba ka thong jong ka UNESCO la buh ïa kane ka sngi ka long ban ïawer lang ïa ki paidbah nongshnong shnong ba don ha ki ri ka pyrthei ba kin shim ka jingkikhlieh lang ha ka ban kyntiew ïa ka pule puthi bad rat diengkhong ïa ka jingsahdum sahbiej ha manla ki shnong ki thaw.
Kumta ruh ki skul ha West Jaiñtia Hills District da ka jingsngewkhia ïa kane ka sngi ki la shim ban pynlong ki prokram bapher ïa ki khynnah skul kiba long shibynta ban pynkynmaw ïa ka jinglong kyrpang jong kane ka sngi kumba la dep pruid dak da ka UNESCO naduh u snem 1966.
Ki jait prokram ba la pynlong ha kane ka sngi na ka bynta ki khynnah haman ki skul ki long ka Drawing-Painting, Poetry writing, Slogan writing bad ka Recitation kiba ïadei bad ka World Literacy.
Ka kong Tina Lakiang, Secretary SMC R.
C.
Eve Secondary School Mihmyntdu haba kren ha ka jingïalang ba la pynlong ha kane ka skul, ka la ïathuhha ibor barit kane ka skul kum kawei na ki shlem ai jinghikai ba peit kyrpang ïa kito ki khynnah bawan na ki longïing longsem ba ban ka jingduk jingkyrduh bad kito ki bym ju leit skul ne pep skul shiteng por ki la ïaleh katba lah la i bor ban khring ïa ki khynnah ba kin wan ha kane ka Skul na ka bynta ba ki ïoh ïa ka jingnang jingstad bad ruh kin lait na ka jingim lyngkar.
Shuh shuh ka da sngew sarong ruh ban ïathuhba kumba long haduh mynta ki don shibun ki khynnah kiba wan ban pule ha kane ka skul bad ka jingdon ki khynnah ne ki briew banang ban thoh bad pule hapoh ka shnong Mihmyntdu ki la bun bad kane ka pyniruh ba ka literacy rate jong ki nongshnong shnong ka la nangkiew haba ïanujor bad ki por bala leit.
Na ka liang ki nonghikai ha ka thong jong kane ka sngi haman ki skul ki la shim bynta ruh ba ai ki jingkren jingbatai shaphang ka jingkordor jong ka jingnang jingstad bad ruh ki kyntien ai mynsien ïa ki khynnah da kaba pynshong nongrim halor ka mat pdeng jong kane ka sngi ba ong “Transforming Literacy-Learning Spaces".
Nongpoh, Nailur 09: Shi bynta ban ïa snoh kti lang bad ka pyrthei baroh kawei ban rakhe ïa kata ka sngi kyrpang jong ka jingnang jingstad ba la tip kum ka ‘Word Literacy Day’ ka Umkra Lower Primary School ryngkat ka Seiborlang Upper Primary School, Umkra hynnin ka sngi ka la pynlong ïa ka jingrakhe ïa katei ka World Literacy Day hapoh katei ka skul kum ka jingangnud ban dang kyntiew ïa ka pule ka puthi.
Ïa kane ka jingrakhe la wan shim bynta da u Samla Evarist Myrsing, uba dei uwei na u samla rangbah ka Ri Bhoi kum u kongsan bad la sakhi lang ruh da ka jingdon lang u Rangbah Shnong, u Bah Lamphrang Laloo, ki Nonghikai, ki khynnah skul, ki kmie ki kpa bad kynthup ki riew rangbah katei ka shnong Umkra.
Kane ka jingrakhe ïa kane ka World Literacy Day da katei ka shnong kaba don sha kyndong ka Ri Bhoi ka la dei ha ka sien kaba ar bad ka thong ba kum ka Shnong bad ka skul ki rakhe ïa kane ka sngi jong ka jingnang jingstad ka dei ka jingangnud ban kyntiew ïa ka pule ka puthi khnang ban mih ki khun samla kiba la stad la nang na ka bynta ban wan rah ïa ka jingkylla hapoh katei ka shnong.
Ha kane ka sngi na ka liang ki bor pynïaid jong ka skul ki la sam ruh ïa ki khusnam sha ki khynnah skul kiba la jop ha ka jingïakop dro dur shi bynta ka jingrakhe ïa kane ka sngi kyrpang jong ka jingnang jingstad.
Haba kren ha kane ka sngi, na ka liang u Dr.
Evarist Myrsing u la pynpaw ka jingkmen ba ka shnong Umkra ryngkat kitei ki skul ka Umrka Presbyterian LP School bad ka Seiborlang UP School ki la lah ban pynlong ïa kane ka jingrakhe ïa ka World Literacy Day bad kane ka dei shi bynta ban pynshlur ïa ki samla ba kin tip ban pyrkhat ba ha kane ka juk stad ba mynta khlem ka jingnang jingstad ngin nym lah ban poi sha kano kano ka thong jong ka jingim.
Kum u samla uba la biang pura ha ka kyrdan pule puthi, u Dr.
Evarist Myrsing u la kren ruh shibun ki phang kiba dei shaphang ka jingnang jingstad ka juk stad ba mynta na ka bynta ban ai mynsiem ïa ki kmie ki kpa, ki khynnah skul bad ki nonghikai ba kin don lang kata ka jingkitkhlieh ban kyntiew ïa ka pule ka puthi.
Shuh shuh, u Dr.
Evarist Myrsing u la kren ruh halor shibun ki bynta kiba dei shaphang ka jingnang jingstad kaba u la ioh lum jingtip kum uwei na u riew shemphang ha ka pule ka puthi bad kum u samla na dong Ri Bhoi u da ai mynsiem ruh ym tang ïa ka Shnong Umkra bad ïa ki shnong ka Ri Bhoi bad ka jylla ba ngi hap ban sngewthuh ba lada ngi ïaid kylleng ki ri ka pyrthei khlem ka jingnang jingstad ngin nym poi haei haei ruh, u la bynrap.
Shillong, Nailur: Ka Executive Committee jong ka Kur Syiemiong Kpoh MEBA kala phah da ka jingthoh sha ki bor ka Registration Authority ka Khasi Hills Autonomous District Coucil, ha kaba ïadei bad ka jingkubur (Recommendation) na ka bynta ka Khasi Tribe Certificate.
Ka EC ka Kur Syiemiong Kpoh MEBA ka pyntip ba hadien ba kala tohkit bad bishar bniah bha ïa baroh kiei kiei kiba ïadei bad ki kam tang jait, kynthup ïa ki kot ki sla, kumta la aibor ïa u Kñi jong u Suraj Syiemiong ba dei u kpa u “Kendrick" ba shong ba sah ha Umiam Block-II, Ri Bhoi District, ban pyndep ïa ka jingtang jait ba la buh katkum ki kyndon ka KHADC (Khasi Social Custom of Linage) Act, 1997.
La pyndep ïa ka jingtang jait ha ka 27.
08.
2022 hapdeng ka jingïadon lang jong ki kmie ki kpa, ki hymmen ki para, ki kñi, ki rangbah kur na ka Kur Syiemiong, ki nongkitkam ka Kur Syiemiong Kpoh MEBA bad kumjuh ka jingïadon lang u Rangbah Shnong Durbar Shnong Umiam, Ri Bhoi District.
Ka jait kaba la tang ïa u Kendrick ka dei ka jait “Kharnongthommeba.
"Kumta, na ka liang ka Kur Syiemiong Kpoh Meba kam don kano kano ka jingpyrshah ba u khun jong u Bah Suraj Syiemiong bad Kong Nongthombam Shadani Devi ba kin ïoh ïa ka Khasi Tribe Certificate na ka District Council, bad ka Kur ka ai ka jingkubur (Recommendation) kaba khlaiñ halor kane ka kam hadien ba ki la pyndep ïa ka jingtang jait katkum ka KHADC (Khasi Social Custom of Linage) Act, 1997.
Kane kalong katkum u kyrwoh lyngba u Bah John P Syiemiong, General Secretary Seng Kur Syiemiong Kpoh Meba.
Shillong, Nailur 9 : Ka sorkar kan sa pan jubab na baroh ki engineer, ki kontraktor, ki designer, Project Management Consultant (PMC) halor ka jingtwa u Dome ha Assembly ba thymmai ha Mawdiangdiang namar kat kum ka kaiphod jongka Indian Institute of Technology Guwahati (IITG) ka daw jongka jingtwa bad jingkhyllem ka dei namar ba ym don ka jingïatreilang hapdeng jongki.
U Myntri Rangbah ka jylla u Conrad K Sangma haba kren sha ki lad pathai khubor u la ong ba ka IITG ka la aiti ïa ka kaiphod jingtohkit jongka bad ïa kane ka kaiphod la wanrah hakhmat ka High Powered Committee (HPC) ba la khlieh da u Lamphang ka ïing Dorbar Thawaiñ u bah Metbah Lyngdoh.
U la ïathuh ha ka jingtohkit ka IITG ka la lap bad pynpaw ba ka daw bah ba la jia katei ka jingtwa bad khyllem u Dome ka dei ka jingkhia palat pud bad kam don kano kano ka jingïatrei lang hapdeng kiba donkti ban tei ïa katei ka ïing Dorbar naduh ki Engineer, ki Designer, ki kontraktor bad ka Project Management Concultant (PMC) namar ban da dei ba ïatrei lang da baroh kane ka jingjia kan ym jia hi ruh.
U Myntri Rangbah ula ïathuh lait noh na katei ka bynta ba twa bad khyllem u Dome ka IITG ka la lap bad kiwei kiwei ki bynta jongka ïing dorbar ki biang lut bad ka jingtei ka skhem bha bad kam don jingktah satia.
U la ïathuh ruh ba ka HPC ka la bthah ïa ka sorkar jylla ba ka dei ban khot hajir mar mar ïa kine kiba ïadon bynta ban tei ïa ka ïing dorbar ban pan jingpynshai na ki na kaei ka daw ba kam don ka jingïatrei lang ha ka jingtei ia u Dome.
“ Kumta ka sorkar kan sa khot noh ïaki ban ïoh pan jingpynshai bad jubab kaba biang.
Ka sorkar kan sa ai jingmut ruh da kaei ka lynti pat ban leh bad ïa kane ka jingpynkhreh ban tei thymmai bad yn sa wanrah biang hakhmat ka HPC hapoh 10 sngi" ong u Myntri Ranmgbah.
Haba la kylli hato ka HPC kan tei biang ïa u Dome, u Myntri Rangbah u la ong ka kaiphod ka la kren shai ba lada ka HPC ka rai ban tei biang ïa u Dome ka dei ban tei da uba sting bha.
“ Ka kaiphod ka la kren shai ba lada tei biang ïa u Dome dei ban tei da uba sting bad tap ruh da ka tin CGI.
Kane ka pynpaw ba lah ban tei biang ïa u dome tangba uba sting ym shuh uba khia 4.
50 lak Kilo kum uba rim tangba ia kane ruh yn sa shim rai da ka HPC hi" ong u Myntri Rangbah.
Hato ka sorkar kan pynsaja ïa kitei kiba ïadon bynta ban tei ïaka Assembly ba thymmai bad ki bym shym la ïatrei lang tad haduh ba ka wanrah ka jingtwa bad khyllem u Dome, u Myntri Rangbah u la ong “ Ngin pan jubab shwa na ki balei kane ka jia kumne bad hadien ba la ïoh sngew lang na baroh ki liang ka sorkar kan sa shim ïa ka rai bad khamtam ban pynshongdor ruh ïa ka jingjulor na ka jingtwa u Dome.
Shillong, Nailur, 09: Ka jingkren jong u State President ka NPP Meghalaya State Unit u Dr W.
Kharlukhi uba long ruh u MP jong ka Rajya Sabha ba kita “ki bym hun ïa ka jingpynbeit pud ym donkam ban thep shuh ka vote sha ka NPP" ka long ka jingkren jong u riewkyreit, u riewbiej bad ka pynpaw ba ka seng NPP ka kheiñ dewthala bad pynpaw shai ba kam don jingkitkhlieh ïa ka khyndew ka shyiap jong ki Kima Khasi.
“U State President jong ka NPP u dei ban kynmaw ba ka khyndew ka shyiap ha rilum Khasi Jaintua kam dei ka nongkynti jong ka NPP ne jong kino kino ki Seng Saiñpyrthei ba kin ïadie duh bad lilam katba mon sha Assam.
U dei uei uta u Conrad Sangma ba un nud ban kheiñ dewthala ïa ka Regional Committee kaba la khlieh da u Bah Renikton bad u Bah Prestone.
Hato kham tip bha u Conrad Sangma ban ïa u Bah Renik lane u Bah Prestone kiba la leit da la ka jong ka met shaduh ki shnong ban sngap bad lum jingtip ïa ka jinglong jingman ki jaka bad na ki nongshong shnong," la ong u kyrwoh ba la phah da u General Secretary ka HYC u Bah Roy Kupar Synrem.
“Kum ka Seng ngi kren da kaba shai ba ki elekshon kin leit bad kin wan bad ki party ruh kumjuh ki duh kin dam bad kin mih hynrei ka khyndew ki Hima Khasi wei la duh la eh pat ban ïoh.
Kaba donkam mynta ka long kumno ban ïakren ban ïoh pat ïa ka 18 sq km ka khyndew ba lah duh ha ka wat ïapynbeit pud kaba nyngkong ym ban ïa kren thep Vote hano," la ong ka seng.
“Ngi kyntu ïa u State President jong ka NPP Meghalaya ban sangeh ka jingpyrshang jong u ban pynpait ïa ka jaidbynriew lyngba kane ka mat pynbeit pud.
U ladei ban ïohi ïa ki dak ki shin ba ki Hima Khasi, ki briew kiba shong basah ha ki khappud ki don ha ka lynga ka pisa namar ka jingbymhun ïa ka rukom pynbeit pud bad ka jingsoi u Conrad Sangma ïa ka Memorandum of Understanding (MoU) khlem da kynjoh ktien ïa ki Hima Khasi, kiba long ki trai jaka bad ruh ïa ki District Council.
Kum u nongïalam bad u nongmihkhmat u la dei ban kren ïa u Conrad Sangma ban khmih bniah bad pynbeit ïa ki tam ki duna ha ka MoU," la kynthoh ka Seng.
“Kumba ka paw mynta imat ka NPP ka la sngewthuh ba ka lah leh bakla shaba palat ha kane ka wat kaba nyngkong bad ka sdang sa ban pynpharia ïa ka jaidbynriew lyngba kane ka mat pynbeit khappud bad kane ka long kaei kaei kaba i biej bad i poh haduh katta katta.
Ka pynpaw ruh ba ha ka jaka ban ai mynsiem ïa ki nongshong shnong ha thaiñ khappud bad ïa ki Hima Khasi kiba lah shah ktah, ka NPP ka kheiñ dewthala bad i bein ïa ki baroh," la ong ka Seng.
“Lada don kiba ong ba ki kmen ba ki Hima Khasi ki la duhei ka jaka kumba 18 sq km, ngi kyntu ba kin mih sha madan bad pyni da ki kam bad sngewbha ai noh shuwa ka khyndew lajong sha kiwei lane kino kino ki jingdon jingem jong phi ha kiwei bad lada phim pat nud ba leh kumta nai kren kulmar bad kren eiei halor kane ka mat bakongsan tam jong ka khyndew ka shyiap ka jaidbynriew," la takraiñ ka HYC.
Shillong, Nailur 9 : U Myntri Rangbah ka jylla u Conrad K Sangma ula kren shai mynta ka Sngi Thohdieng ba ka jingpynbna jongka sorkar halor ka Criminal of Procedure Code (CrPC) bad Civil Procedure Code (CPC) da lei lei kan ym ktah ïa kino kino ki riti ki dustur kiba la ohshrong ha ka Riti Synshar ka ri India namar kine kim lah ban long halor ïa kiei kiba ka Riti Synshar ka ri India ka la pynkup bor ban don ki ïing Bishar kat kum ka Sixth Schedule.
“Ka Riti Synshar jongka ri ka long halor ïa ki aiñ ba la thaw da ka sorkar jylla.
Ka Riti Synshar ka ri ka la kren shai kdar ha ka Para 4 bad 5 ba u Lat ka jylla u don ka bor ban thung ïa ki Nongbishar ha ki District Council bad ym don kino kino ki jingpynbna jongka sorkar jylla kiba lah ban ktah ïaka bor bad iktiar jongki" ong u Myntri Rangbah.
Kane ka jingkren jong u Myntri Rangbah ka long shisngi hadien ba ka KHADC ka la rai ban pyrshah ïa ka rai jongka Kynhun Myntri ban pyntreikam ïa ka CrPC bad CPC ha baroh kawei ka jylla.
Ka KHADC ka dawa ba ka sorkar ka dei ban tynsat noh ïa ka kyntien “ Laitnoh ki ïing bishar kiba la pynkup bor da ka Riti Synshar ka ri India kat kum ka Sixth Schedule" ha ka jingpynbna jongka.
U Myntri Rangbah u la pynshai ba ïa ki ïing bishar District Council la dep pyllait lypa na ka jingpynbna ba la pynmih da ka sorkar.
“ Ym donkam ban tynsat ïa ka kyntien lait noh ne pyllait namar ka Riti Synshar ka ri ka la aibor lypa ïaki ïing bishar District Council bad ym dei ban don kano kano ka jingkhuslai ne jingartatien namar ka jingpynmih ïaka jingpynbna ka long tang ban ai bor ïaki Judicial Magistrate ha oki District Session Court bad kan ym don kano kano ka jingktah ha ki District Council Court" ong u Myntri Rangbah.
Haba la kylli shuh shuh u Myntri Rangbah ula ong “ Ki kwah ba ka jingpynbna kan long kaba shai kdar khnang ba lashai la shisngi yn ym don ba lah ban pyndonkam kulmar ïa kane ka notification bad sdang ban mushlia sa sha ki District Council Court.
Hynrei kaei kaba nga kwah ban pynshai ka long ba ïa ka notification lah ban pynkylla ïa ki kyntien na ka por sha ka por hynrei kaba kyrpang ka long ba ka Riti Synshar ka ri ka la ai bor kyrpang ïa ki kat kum ka Sixth Schedule namar ka Para 4 bad 5 kala dep kren shai ïa kane kumta kan ym lah long da lei lei ruh ba kawei ka notification na ka sorkar Meghalaya kan pynkylla ïa ka jingpynkup bor ka Riti Synshar ka ri tangba sa shisien nga kwah ban pynshai ba kane ka notification kan ym lah ban tuklar bad kan ym ktah ïa ki ïing bishar District Council".
U la ong “ Lada lashai la shisngi ka don kano kano ka jingïa tyngkhuh ne jingkulmar jingmut ki mih ka kano kano ka bynta nga ngeit skhem ba ki district council kin leit beit sha ki ïing bishar bad namar ka para 4 bad 5 jongka Sixth Schedule kala dep kdew shai ïa ka bor bad iktiar jong ki ïing bishar District Council.
Nga ngeit skhem ba ym don ba lah ban tuklar ne mushlia ïa ki bor bad iktiar jong ki ïing bishar district council namar kin treikam kumba ki treikam naduh mynshwa haduh mynta".
Shillong, Nailur, 09: U MLA jong ka All India Trianool Congress na Mawsynram Constituency u Bah Himalaya M.
Shangpliang u la dawa ba ka Sorkar Meghalaya Democratic Alliance (MDA) ka dei ban sei madan ïa ki Pulit kiba donkti ban siat ïap ïa u Bah Cheristarfield Thangkhiew ha ka jingleit khynra ïa ka ing sah jong u ha Mawlai Kynton Massar ha ka step phyrngab ka 13 tarik, Nailar, 2021.
“Nga shem ba kane ka jingleit khynra ban jia kat kane ka jingjia ba sngewsih kat haduh ba u Bah Cherish un da khladnoh ka dei ka kam ka bym khuid.
Nga suba jur ïa kiei kiei kiba don ha kane ka kam.
Nga lah ban ong ba ka dei ka jingïasylla (Criminal Conspiracy) ha kane ka jingkhynra," ong u Bah Shangpliang ha ka jingïakren bad ki lad pathai khubor hadien ba la ïoh pdiang ïa ka kaiphod tohkit jong u Nongbishar T.
Vaiphei kaba la wanrah da ka Sorkar Jylla ha ka sngi sdang jong ka Dorbar Synrai ka Iingdorbar Thawaiñ kaba la long ha ka sngi Thohdieng.
“Kaei ka daw kaba ki Pulit kim lah ban ap haban da shai ban khot ban pyrta, sa kem bad sa rah (ïa u Bah Cheris)," la buh jingkylli u Bah Shangphliang.
“Balei kim (Pulit) shym rah lang bad ki Night Vision Device (NVD) ban ithuh.
Ki (Pulit) kynoh ba don u briew uba wan tur sha ki ban ïaleh pyrshah ïa ki hynrei kumno pat ki ithuh haba kim don ïa ki Night Vision Device (NVD).
Kata ka dei tang ka jingpharep," la kynne une u MLA ka Mawsynram ïa ki Pulit.
“Ha nga, nga sngew ba kane ka kaiphod ka dei kaba biang bad u nongbishar T.
Vaiphei u la leh ïa kaba dei ban leh kat kaba u shem bad ka la don ka jingleh palat pud ïa ka bor da ki Pulit kat haduh ba ngi la duh ïa u Bah Cheris," la bynrap u Bah Shangpliang.
“Ïa kaei kaba la jia, nga dawa na ka Sorkar ba dei ban pynshitom ïa kiba donkti ha kane ka kam.
Nga ïohi ba ha ka kaiphod tohkit la thoh ba dei ban pynshitom bad la kdew ruh ba yn sa pan jingpynshai, hynrei ka Sorkar ka dei ban pynshai sha u paidbah kaei ka jingthmu jong ka Sorkar," u la ong.
“Ka Sorkar ka dei ban sei madan lut ïa ki briew kiba donkti ha kane ka kam bad pynshitom katkum ka kam," la dawa u Bah Shangpliang.
Haba kylli u la ong, “Ngin sa buh ka jingdawa ïa ka Sorkar bad ba ngim dei ban shu sngap manman bad ngi dei ban buddien ba ka Sorkar ka dei ban pynshitom ïa ki briew kiba donkti ha kane ka kam ban shim ïa ka jingim jong u Bah Cheris," la ong u Bah Shangpliang.
Shillong, Nailur 09: Ka ïingdorbar Thawaiñ jong ka jylla mynta ka sngi, ka la kynmaw burom ïa ki 5 ngut ki MLA jong ka jylla kiba la khlad noh.
Kine ki long u Bah JD Rymbai, MLA Jirang uba long ruh u Myntri Rangbah barim ka jylla.
U Bah RG Lyngdoh, MLA ka Laitumkhrah uba long ruh u Myntri barim ka sorkar jylla.
Nangta u Bah Robert Kharshiing, MLA ka Laitumkhrah bad MP ka Rajya Sabha.
U Bah Sing Mulieh, MLA ka Jowai bad Myntri barim ka sorkar jylla.
Uwei pat udei u A.
Marak, MLA na Garo Hills.
Nangta la kynmaw burom ruh ïa kiwei kiwei de ki nongmihkhmat na kiwei pat ki jylla jong ka ri India, kynthup ïa ki MLA bad ki MP.
U Myntri Rangbah, u Conrad Sangma, u Nongïalam ka Liang Pyrshah, u Dr.
Mukul Sangma, u Shongknor ka ïingdorbar, u Bah Metbah Lyngdoh bad bun kiwei pat ki dkhot ki la pynkynmaw ïa u synñiang ba kine ki nongmihkhmat ki la ai sha ka imlang sahlang bad sha ka jylla hi baroh kawei ha ka por ba ki dang long kum ki Nongmihkhmat.
La pynlong ruh ïa ka jingsngap jar ba shimit kum ka dak ka jingkynmaw burom ïa ki.
Shillong, Nailur 09: Ki paidbah nongshong shnong ka jylla ha ka jingïalam Ka Sur Ka Bri U Hynñiewtrep(KSKBUH) ha ka sngi Thohdieng ki la tur sha Assembly ha kaba ka jingshong dorbar Synrai jong ka jylla ka sdang ha kaba ka sorkar jylla ka la wanrah ha ka ïing dorbar ïa ka kaiphot jingshah siat ïap u Bah Chersiterfield Thangkhiew kaba la khieh da u Justice T Vaiphei.
Kine ki paidbah ki la shah bat noh ha Rilbong ha ka lad ban leit sha ïing dorbar ha kaba la don ruh ka jingpynibor kaba shyrkhei hapdeng ki pulit bad ki paidbah khamtam eh ki nongïalam ka KSKBUH.
Hadien ba ki pulit bad ki majistor kim ai lad satia ïa ki nongïalam ba kin leit sngap ïa ka kaiphod wat hadien ba na ka liang ka Assembly Seceretariat ka la ai jingbit bad ka la ai ruh ïa ka Pass ba kin leit shong ban sngap ïa ka kaiphod kine ki nongilam ki ryngkat ki paidbah ki la shong hapdeng surok ban pakhang lynti ïa ki kali kiba leit ba wan.
Da ka jingsted ki pulit ki la ïoh ban tan noh ïa ki katto katne ki nongïalam kiba khang syndon sbak ïa ka kali ha kaba ka la don ka jingpyni nia kaba jur ryngkat ki jingpyrta shla ban pynrem ïa ka sorkar bad ki pulit kiba leit ban siat ïap ïa u Bah Che.
Haba kren bad ki nongthoh khubor hadien ba ka sorkar ka la pynlait paidbah ïa ka kaiphod na ka liang ki nongïalam ka KSKBUH ki la pynpaw ba kim hun satia namar ba ka sorkar kam shym la pyni paidbah ïa ka kyrteng jong ki pulit ba donkti ban leit siat ïa u Bah Che bad ba na ka liang ka sorkar kam pat shym la weng kam hynrei ka la rai ban khot hajir pynban ïa kita ki pulit.
“Lada ki seng bahlang ki shu hiar leit kyndang sha ki jaka ba wan bylla ki bar jylla ka sorkar ka la khot hajir ban set phatok syndon hynrei balei ïa kine ki pulit ka ai jem" ong u bah Donboklang Kharlyngdoh.
U la ong ruh ba lada ka sorkar bad ka tnad Pulit kim kheiñ shuh bad kim map shuh ban wan siat ïap ha iing ïa u Bah Che uba la don hapdeng ka jingpang kan long ruh kum ka khubor kaba buh jingma ïa kiwei pat kiba kwah ban wan noh sha ka miej jingïakren ïasuk.
“Lada ïa uba pang ba shitom uab ki lah ban wankem ha kano kano ka por ki jied da kane ka lynti kan long ka khubor jingmaham ïa ki dkhot ka HNLC ba ïoh kin ngat lang ha kane ka apot" u la ong.
Haba kren halor ka sienjam kaba na ka laing ka jong ki iin shim u la ïathuh ba kim pat lah ban rai eiei namar kano kano ka rai kaba ki shim ka dei beit hadien ba ki la dep syllok lang bad ka iing jong u Bah Che hynrei ki la maham lupa ba lehse kan sa mih ka jingïakhih kaba shyrkhei namar kane ka jingleh ka sorkar ka pynlong ïa ki paidbah ban rit mynsiem.
Shillong, Nailur, 09: U nongïalam ka Liang Pyrshah u Dr.
Mukul Sangma u la buh jingkylli ïa ka Sorkar Meghalaya Democratic Alliance (MDA), halor ka jingshah siat ïap u Bah Cherishtarfield Thangkiew, “hato ka dei ka jingïasylla.
"Ha ka jingïakren bad ki lad pathai khubor da kaba kdew katkum ka kaiphod tohkit jong u Nongbishar T.
Vaiphei kaba la wanrah ha ka sngi sdang jong ka Dorbar Synrai ka Iingdorbar Thawaiñ ka Jylla ha ka sngi Thohdieng u Dr.
Mukul u la ong, “haba bishar ïa kane ka kaiphod, ki don ar tylli kiei kiei.
Ka kaiphod ka kdew ba ka don ka jingleh bakla khlem jingkitkhlieh bad khlem da pyrkhat haba pyndonkam ïa ka iktiar.
"U la ong ba ka jingleit khynra jong ki Pulit ka dei ban long kaba da pyrkhat bha khnang ban lait na kano kano ka jingjia ba sngewsih, ban lait na ka jingduhei ka mynsiem briew la ka long na ki bahaing hasem lane na ka liang jong ki Pulit.
“Katkum ka rukom, ki Pulit ki dei ban kerkut ïa kato ka jaka.
Hynrei ha kane ka jingjia, ïa ka ing la ker kur da ki Pulit, katkum kaba paw ha ka kaidphod," u la ong.
“Ki (Pulit) la dei ban ap haduh ban da shai ka bneng khnang ba kin dup lah ban ïohi.
Katkum ka Standard Operating Procedures (SOP) la ju bud ryntih ha ka jylla baroh kawei.
Namarkata, ki la dei ban ap sa kumba shi kynta lane ar kynta.
Hynrei balei kim (Pulit) shym la bud ïa ki kyndon,?" la buh jingkylli u Dr.
Mukul.
“Ki dei ki briew kiba la ïoh jinghikai pyntbit.
Ngi sngew sarong ïa ka jingtbit jong ka tnat Pulit.
Hynrei ngam don daw da kumwei pat ban ngeit ba ka dei tang namar ka jingbym lah," u la ong.
“Nga buh jingkylli ïa ka Sorkar, kum ki paidbah ruh ki dei ban buh jingkylli, hato kane ka dei ka jingïasylla? Kata ka dei ka jingkylli ïa ka Sorkar ba ka dei ban ai jubab sha u paidbah," la bynrap u Dr.
Mukul.
Haba pynpaw ba ka tnat syntiat jong ki Pulit ka Jylla Meghalaya ka dei kaba khlaiñ, hynrei ha kaba ïadei bad kane ka jingjia, u Dr.
Mukul u la kynthoh da kaba ong, “lada ki Pulit ki la ïoh jingtip ba u (Bah Cheris) u don hapoh ingsah lajong bad ka lok bad ki khun ki kti, hato phi khmihlynti ba ka tnat Pulit kan ym tip hato ki don ne kim don ki dkhot ka seng (HNLC).
““Nga kyntu ïa ki paidbah nongshong shnong jong ka Jylla ban buh jingkylli hato ka dei ka jingïasylla kaba lam ïa ka jingïap bad namarkata dei ban thung da ka jingtohkit kaba laitluid ban ïoh ïa ka jubab kaba shai,’ u la ong.
“Ki don bun tylli ki Agency tohkit kum ka NIA bad ka CBI kiba lah tohkit laitluid," la ong u Dr.
Mukul.
U la ong ruh ba kum kine ki jingjia, ki paidbah kin duh noh ïa ka jingshahniah ha ka Sorkar bad ha ka tnat Pulit.
“Ka dei ka jingshahniah jong ki paidbah ïa ka synshar ka khadar kaba pynim ïa ka synshar paidbah jong ngi," u la bynrap.
U la ong ruh namarba kane ka jingjia ka dei kaba lam sha u pud ka jingïap briew, ka Sorkar kam lah satia ban pynpaw paidbah ïa ki kyrteng jong ki briew.
