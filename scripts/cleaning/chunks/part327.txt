Imat, ka dei ruh ka sorkar ka bymdon nongpyni ne nongkdew lynti satia (govt.
with no direction).
Baroh shi katta, kano kano ka hukum ka ju wan da ka lynti kaba dei (proper channel).
Lada don kino kino ki kam kiba don ki jingktah ïa ka pule puthi (education), dei ban da pan jingbit (permission) na ka office jong ki District School Education Officer (DSEOs)/SDSEOs) ne na ka office u Director of School Education and Literacy (DSEL) kiba dei ki office ba dei peit bad pynïaid ïa ki skul.
Mynta pat, beit beit khlem salia ne burom shuh ïa ki office ba dei peit ïa ka thoh ka pule (education) hynrei beit beit la shu leh donbor beit  na ka office ka election Dept.
sha ki principal jong ki skul/college.
Bun ki skul/college ki shu kohnguh beit ïa katei ka hukum khlem da pyrkhat bha kaei ka ban ktah ïa ki skul/college jongki.
Ha ka jingshisha, ki principal jong ki skul bymdei sorkar ruh ki don la ka jong ka bor ba laitluid (autonomous power) pyrshah ïa ki bor ba na shabar (outside authority) lada ka dei ka hukum kaba ktah ïa ki skul jongki lym kumta kam don jingmut ka bor bad ka iktiar jong ka shuki principal.
Ha ka por ba ai duty thoh Census ka sorkar Meghalaya ïa baroh ki nonghikai skul ha u snem 2020, ki mih bun ki kynrum-kynram hapoh skul/college  khamtam ba bun ki nonghikai ki shah leit duty census lut baroh.
La ïakren ïa ki bor jong ka Municipality bad Education Dept.
ba ym lah ban shu phah duty lut ïa ki nonghikai baroh hynrei tang katto kane ngut na man ki skul namar ba ka ktah ïa ka jingpule ki khynnah khamtam ba ka shim por  da ki taïew.
Nalorkata, la ïakren ruh ba kiwei kiwei ki Dept.
jongka sorkar kim dei satia ban ïaid lait (bye pass) ïa ki bor pynïaid skul (education Dept.
) jong ka sorkar hynrei ki dei ban ïaid da ka lynti ne rukom kaba dei (through proper procedure) haba ki phah duty ïa ki nonghikai lym kumta kin mih bun bah ki kynrum kynram ha man la ki Dept.
sorkar.
Sngewtynnad shibun ba ki bor Municipality bad Education Dept.
ha kito ki por  ki la sdang ban pei phang halor kata, hynrei shwa ban pynbeit bad shim ïa ka rai ba khadduh, wan noh ka khlam Covid-19 haduh ba kata ka kam ka shu kut la ka kut noh kumto khlem da ïa  sngewthuh sngewthaw bha haduh mynta mynne.
Lada ka sorkar Meghalaya ka ïai mlien shi ïai mlien ban leh shi leh kumne shi kumne, khlem da pyrkhat janai bha ïa ki kam skul, ka jingnang jingstad (education) ha ka jylla khlem pep  kan sa nanghiar shuh shuh arsut pynban  nalor ba ka la hiar lypa bad poi lypa ruh sha trai duh  katkum ka report na ka sorkar India dangshen.
Ka nongïalam ka All India Trinamool Congress (AITC) ka Mamata Banerjee ka la kyntait ban ïathuh ïano ka TMC kan jied ban long kum u Myntri Rangbah lada kane ka party kan ïoh ïa ka jingjop bun ha ka elekshon 2023.
Haba kren sha ki lad pathai khubor ha ka 13 tarik Nohprah, ka Banerjee ka la ong ba ïa ki mat na ka bynta ka elekshon 2023, ka party kan sa sei shen.
Bad ka Trinamool Congress kan sa pynïakhun  kyrtong ha baroh 60 tylli ki Constituency ha ka jylla.
Ka Mamata ka la ong, “Nga kmen ba ha ka jylla Meghalaya ka TMC ka don ïa ki nongïalam ki ba stad bad ngin sa buh ha ka rai ka Meghalaya TMC ba kin shim ïa ka rai halor ki kyrtong".
Haba kylli halor u kyrtong Myntri Rangbah, ka Mamata ka la ong, “Ngi don ïa ki nongïalam ki ba la ih bha ha ki kam saiñpyrthei, hynrei kan ym pat lah ban pynbna ïa u kyrtong Myntri Rangbah  mynta hynrei kan ap shwa haduh ba ka Election Commission kan pynban ïa ka elekshon ha ka jylla".
“Kan shong ha ka rai ka Meghalaya TMC ban jied ïa u kyrtong Myntri Rangbah, hynrei mynta ka party kan ym pat pynban, ai ba ka elekshon kan pynbna shwa ïa ka elekshon ha Meghalaya ngi don ïa u Dr Mukul Sangma uba dei u Myntri Rangbah barim  bad ka party ka  kmen ïa ka jingtrei jong u bad kumjuh ka party ka don ïa u bah Charles Pyngrope u ba ka party ruh ka kmen ïa ka jingtrei jong u", ka la bynrap.
Ki briew ka sorkar Assam lyngba ka tnat kaba peit ïa ki kam khlaw (Forest), ki la wan ban kyntur ïa u pud u sam hapoh ka shnong Umsaw Lumdorbar, kaba dei kawei na ki shnong khappud ha Ri Bhoi bad kaba hap hapoh ka Raid Nongtung.
La ong ba katei ka jingwan kyntur pud da ka Assam, ka la jia ha kine ki khyndiat sngi ba la dep, ha kaba kitei ki briew sorkar na Assam, ki la wan ban ker sainar haduh ki jaka jong ki briew na ka shnong Umsaw Lumdorbar bad kiba la pynlong kum ka jaka ba kin rep ki riang ha kine ki phew snem kiba la leit.
Haba la tip halor katei ka jingwan kyntur pud da kitei ki briew sorkar na Assam ha katei ka shnong Khasi, ki heh nongïalam ka Khasi Student Union (KSU) Sengkmie, kiba kynthup naduh u Samla Lambokstarwell Marngar, President ba rangbah ka KSU, nangta u Samla Biangbor L.
Paliang, Vice-President ka KSU Sengkmie, u Samla Ferdynald K.
Kharkamni, President ka KSU ha Ri Bhoi lem bad kiwei, ha ka 14 tarik Nohprah ki la leit ban jurip ia katei ka shnong, kaba long kum ka jingleit ban ai mynsiem bad ban leit wad jingmut na ki briew ha katei ka shnong.
Halor katei ka jingwan kyntur pud ka Assam, ki nongïalam shnong ki la ujor ejahar ha Mawlasnai Outpost, ha kaba wat na ka liang ka Outpost, ki lah phah sangeh hynrei kitei ki briew sorkar na Assam ki khlem sangeh satia, hynrei ki bteng beit ïa katei ka kam ban ker sainar bad ban klun lut ïa ki jaka jong ki briew na katei ka shnong.
Hadien ba ki briew sorkar na Assam ki khlem sangeh bad bteng beit ïa katei ka kam ban ker sainar, ki la don ki briew ki bym lah ban tip ba ki dei kiba na kano ka jaka, ki la leit ban pynpra noh ïa kitei ki jingker sainar, hynrei kaba sngewsih ka long ba mynta ki bor Sorkar ka Assam, ki la thwet ïa ki nongïalam shnong ka Umsaw Lumdorbar bad kumba ka long haduh mynta, ki nongïalam shnong ki dang shong ha ka jingsyier.
Saw ngut ki dkhot jong ka ïing dorbar thawaiñ ka Meghalaya kynthup ïa u Bah Himalaya M.
Shangpliang (TMC), u Bendic R.
Marak (NPP), ka Ferlin C.
A.
Sangma (NPP) bad u Samuel M.
Sangma (IND) ha ka 14 tarik Nohprah ki la leit ban pynïasnoh ïalade bad ka Bharatiya Janata Party (BJP) ha ka jingïalang ba la pyllong ha nongbah Delhi.
Kine ki nongmihkhmat ki la leit ban pynïasnoh ïalade bad katei ka sengsaiñpyrthei, ha ka jingdon lang jong u dkhot jong ka ïing Dorbar ka Rajya Sabha, u Anil Baluni, u Myntri Rangbah ka Assam, u Himanta Biswa Sharma, u nongaiktien jong ka BJP, u Sambit Patra, uba dei peit ruh ïa ka Dong Shatei Lam Mihngi, National Secretary jong ka BJP, u Rituraj Sinha, President jong ka BJP Meghalaya, u Bah Ernest Mawrie bad kiwei ki nongïalam jong ka BJP.
U Anil Baluni u la pdiang sngewbha bad pynkup burom ïa kine ki MLA sha ka seng ka jong u.
Haba kren ha ki nongthoh khubor, u Rituraj Sinha u la ïathuh ba ka BJP ka la ïaid shaphrang ban pynurlong ïa ka saiñ pyrkhat kaba ong, ‘Modi na bynta ka roi ka par (Modi for Development), Ka BJP na bynta ka Meghalaya (BJP for Meghalaya).
U la ïathuh ruh ba ka BJP ha Meghalaya kan pynurlong ïa ka saiñdur jong u Myntri Rangbahduh Narendra Modi ban wan rah ïa ka roi ka par ha ka Dong shatei Lam Mihngi.
U Sambit Patra pat u la ong ba ka jingwanrung jong kine ki saw ngut ki MLA sha ka BJP yn lah ban pynkiew sted ïa ka roi ka par ha Meghalaya bad ha ka Dong Shatei Lam Mihngi.
U Myntri Rangbah ka Assam u Himanta Biswa Sharma u la ong ba ka jingioh ban synshar jong ka BJP ha ki lai tylli ki jylla jong ka Dong Shatei Lam Mihngi, ka pynishai kdar ba ki paidbah ki pdiang ïa ka BJP.
U Bah Shangpliang, uba la kren na ka liang jong kine ki saw ngut ki MLA kiba la leit ban pynïasnoh bad ka BJP, u la ong ba ka seng BJP ka la kiew sted ha Meghalaya hapoh ka jingbtin lynti jong u Myntri Rangbahduh Naremdra Modi.
“Ka Meghalaya ka donkam ïa ka jingkylla bad ka jingkylla kan wan lyngba u Myntri Rangbahduh Modi", la ong u Bah Shangpliang.
“Ka Meghalaya ka donkam ïa ki lynti ki syngkien kiba bha, ka jingpyntrei kam ïa ki saiñdur pynbiang pynbiang sem ïa ki nongshong shnong, ka thoh ka pule kaba bha, ka jingpynbiang ïa ka koit ka khiah jong ki paidbah bad kiwei ki jingroi kyllum jong ka jylla", u la ong.
U Bah Shangpliang ula ong ba kine ki saw ngut ki BJP bathymmai ki long kiba la aiti ïalade na la bynta ban wanrah ïa ka jingroi jong ka Meghalaya.
Lah ban kdew ba u Bah Shangpliang, u Benedic, ka Ferlin kila risaiñ ïa ka jinglong MLA dang shen ban leit ïasoh sha ka BJP katba u MLA shimet u Samuel Sangma u la mih noh na ka jingpynïasoh bad ka UDP ban leit sha ka BJP.
Ka sorkar jong ka jylla Meghalaya ha ka 14 tarik Nohprah, ka la ïasoi soskular bad ka Apollo Telehealth Foundation ban sdang ïa ka projek ba la khot ka “First Cancer Care" hapoh ka jylla.
Haba kren ha ka jingïalang, u Myntri Rangbah ka jylla, u Conrad Sangma, u la ong ba ka koit ka khiah ka dei kawei ka bynta kaba ka jylla ka ïakynduh shibun ki jingeh hynrei ka sorkar ka la synñiang pisa shibun na ka bynta kane.
Shuh shuh u la ong, “Ki don shibun ki jingeh haba phai sha ka koit ka khiah hynrei ngi la buh ka nongrim kaba skhem ban ïaleh pyrshah ïa ki jingeh baroh bad ka sorkar kan buh ka bynta kaba kongsan ïa ka koit ka khiah rynkat ka jingïatrei lang bad ka tnat ba dei khmih.
"U Myntri Rangbah u la ong ruh ba kane ka projek ka long kaba nyngkong eh ha ka Ri bad kaba donkam ym tang ïa ka jylla Meghalaya hynrei ka lah ruh ban long ka nuksa ïa ka Ri hi baroh kawei.
“Ka jingïasnoh kti lang ka World Economic Forum bad ka Apollo Healthcare kan long ka jingmyntoi ym tang ïa ka jylla Meghalaya, ha kaba ka jingpang Cancer ka kynrei, hynrei ïa ka Ri hi baroh kawei," u la ong.
U Myntri Rangbah u la kyntu ruh ïa baroh kiba ïa donkti lang ha kane ka projek ba kin buh ha ki jingmut jong ki ïa ka thong, kata ban pynim ïa ki jingim.
“Ka jingai mynsiem bad ka jingbtin lynti kan long ba yn lah ban pynim ïa baroh kiba shah ktah ha kane ka jingpang da kaba kloi ban lap bad ban ai ruh ka jingsumar kaba biang," u la pynkut.
Ka jingthmu jong kane ka projek ka long ban ai ïa ka jingsumar kaba bha ha baroh ki liang ha kaba ïadei bad ka jingpang Cancer bad ban pyndonkam ïa ki teknology ki ban dang mih.
Yn ai jinghikai ruh ïa ki nongtrei ka tnat naduh ki ASHA haduh kiba kham halor bad yn sdang ïa kane ka projek na East Khasi Hills Distrik.
Ïa ka “Screening diagnosis" bad jingsumar yn leh ha ki NCD clinic ryngkat ka Pathology Lab ha Civil Hospital Shillong.
Ki lynti harud surok jong ka sor Jowai ba la mang na bynta ka jingïaid kjat jong ki paidbah nongleit nongwan ki la dap mam da ki nongshong die dukan ki ba la pyndonkam ïa kine ki jaka kum ka jaka die jingdie jong ki ha kaba ki die ïa ki jhur, ki soh bad ki jaiñ second hand.
La ïohi ba ki khynnah pule bad ki riew paidbah ki hap ban ïaid lyngba ki surok bah namar ba ki jaka ïaid ba la mang, la pyndonkam da ki riew paidbah ban die jingdie.
Kane ka la pynlong ïa ki nongñiah kali ban hap da husiar bha khnang ban lait na kano kano ka jingmynsaw.
Kane ka la lam sha ka jingdheng kali kaba jur bha ha kine ki thaiñ.
Lah ban kdew ba ki ïew ha sor Jowai ki don bun tylli ba kynthup ïa ka ïaw chor, ïaw shyiap bad ka ïaw thymme, hynrei ki jingeh ki long ba kine ki ïew ki la khapngiah.
Shuh shuh na ka liang ka bor ba dei khmih ki la pyrshang ban tehsong ïa kine ki nongdie madan hynrei kam shym lah ban weng na ka jingshlei ki nongdie jingdie ha ki lynti ïaid ki paidbah.
Ka long kaba i donkam ïa ka bor ba dei khmih ban shimkhia noh halor kine ki jingeh, khnang ba ki paidbah ki ba imsngi bad ki ba leit ba wan la ka kam kin ïoh ban trei ban ktah la ka kam jong ki.
Lah ban kdew ba hapoh sor Jowai, ka Ïawmusiang ka dang don hapdeng ka jingtei ïa ka complex.
Katba ka Jaiñtia Hills Autonomous District Council (JHADC) kaba dei peit  kam shym la lah ban tei pyndep ïa ka Ïawmusiang  kaba la thmu ban pyndep naduh u snem 2001-02 hapoh ka jingsynñiang jong ka DoNER.
Ka la don ki jingeh ha ka ban pyndep ïa kane ka ïew namar ki don ki daw saiñ pyrthei bad kiwei kiwei.
Shuh shuh lah ban ong ba ka jingjlan ban tei pyndep ïa kane ka ïew ka long ka dawbah ba ki nongep bad ki ba kamai imsngi na ki kam die jingdie bad kumjuh ruh ki longkmie ki hap ban pyndonkam ïa ka lynti ïaid kjat harud surok kum ki jaka die jingdie jong ki khnang ban ïoh ban bylla ban sngi bad ban trei ban ktah la ki kam ki jam jong ki.
Ka nongïalam ka All India Trinamool Congress ka Mamata Benerjee ha ka jingïakren bad ki lad pathai khubor ha ka 13 tarik Nohprah, ka la ai ka jingkular ba lada ka TMC kan wan ha ka bor kan shimkhia ban pynbeit ïa ki mat jingeh jong ki paidbah ki ba la sah teng la bun bun snem.
Wat la kam batai shai hynrei ka la kren shai ba ka TMC lada ka wan ha ka bor kan sa shim khia ban pynbeit ïa kine ki mat ki ba ka jylla ka la angnud ban pynbeit noh, la ka dei ha ka khaïi beaiñ ïa u dewïong ka jingpynbeit ïa u pud u sam ka ILP bad kiwei kiwei.
Ka Banerjee ka la kular ba lada ka TMC kan wan ha ka bor, kan sa shim khia ban pynïoh biang ïa ki jaka ki ba ka jylla Assam ka la knieh na ka jylla Meghalaya ïa kane ka la kren ha ki lad pathai khubor hadien ka jingïalang ba la long ha State Central Library.
Haba la kylli kumno ka TMC kan pynbeit ïa u pud u sam haba ka jylla Assam la shynshar da ka BJP, ka myntri rangbah ka West Bengal ka la ong ba, “teng teng ngin hap ban jaijai, ngin hap ïaid ryngkat katkum ka saiñ pyrthei, bad ngin hap ban ïakhleh ïa ki briew  hynrei kumno ban pynbeit ïa kane ka mat ngim kwah ban pynpaw mynta".
Halor ka  jingkhaïi beaiñ ïa u dewïong , ka Banerjee ka la ong ba ka dei kawei ka mat kaba dang bteng haduh mynta ha ka jylla, khamtam hadien ba ka sorkar MDA  ka la wan ha ka bor.
Ka Banerjee ka la ong ruh ba ha  West Bengal, ka sorkar ka la dep ban pyntreikam ïa ka aiñ ban tehlakam ïa ka khaïi beaiñ ïa u dewïong bad ka TMC kan leh kumjuh ha ka jylla Meghalaya lada ka wan ha ka bor.
Halor ka jingpyntreikam ïa ka ILP ka Banerjee ka la ong, “Ka dei ka mat ka ba khia bha bad lada ka TMC ka ïoh ban thaw sorkar kan thaw da ka Expert Committee ban ïasyllok ïa kane ka mat namar ba ka dei ka mat kaba khia bad ïa ka jingeh ha ka jylla ym don nongshim khia.
Ka BJP bad ka NPP kim shim khia ïa kane ka mat lada ka sorkar TMC kan wan kan sa leh eiei halor kane".
Ha ka jingïalang jong ki kynhun myntri ha ka 13 tarik Nohprah, ka la shim ïa ka rai  ban pynkylla ïa ki kyndon jong ka Meghalaya Public Service Commission (MPSC).
Ka kynhun myntri ka la mynjur ruh ïa ka jingpynkylla ïa ka kyndon jong ka Meghalaya Health Service Rule bad ban pynrung ruh ïa ka Meghalaya Medical Service Recruitment Board (MSRB) hapoh kane ka Rule.
U Myntri rangbah ka jylla u Conrad K Sangma u la ïathuh ba la mynjur ïa ka jingpynkylla ïa ki kyndon jong ka MPSC ban pyndonkam ïa ka pla tyngka.
“Ha ki por ba la dep ka MPSC kan hap ban pan jingbit na ka bynta aiwai ïa ki hall ne ban pynlong ïa ki eksamin bad kane ka pynthud ïa ka rukom treikam hynrei hadien kane ka jingpynkylla ïa kine ki kyndon ka MPSC, ka la lah ban pyndonkam ïa ka pisa tyngka khlem kano kano ka jingpan jingbit", u la bynrap.
Ha ka jingïalang jong ki kynhun myntri la shim ruh ïa ka rai ban thung kam noh ïa ki briew na ka bynta ki kam kiba lait ha Shillong Government College of Engineering bad ka College of Architecture and Urban Planning, Tura.
Haba kren bad ki lad pathai khubor u myntri rangbah ka jylla u Conrad K Sangma u la ïathuh ba 99 % ki jingtei ïa kine ki College ki la dep bad ïa ki kam ki ba lait la ai ka jingmynjur ban pyndap noh ïa ki.
U Myntri Rangbah u la pyntip ruh na ka bynta ka Shillong Government College of Engineering kumba 50 tylli ki kam ki ba lait bad ha College of Architecture and Urban Planning, Tura 77 tylli.
U la ïathuh ruh ba ka jingpynmang ïa ka pisa na ka bynta kine ki kam kin kot sha ka T.
2.
87 klur na ka bynta ka Shillong Engineering College bad T.
2.
7 klur ïa ka College of Architecture and Urban Planning, Tura ha ka shisnem.
U Myntri Rangbah ka Jylla Conrad K Sangma u la ïathuh ba  ka MSRB , hadien ka ne ka jingpynkylla ka la lah ban treikam bad ban pynlong ïa ki examin bad jingthungkam ha ki kam doktor ba lait hapoh ka Jylla.
U la pyntip ruh ba ka National Human Rights Commission ka ba la bthah ba baroh ki Sorkar Jylla ba ki donkam ban ai song jingïarap lada don ki koidi kiba ïap, kumta ka Kynhun Myntri kala rai ban ai song jingïarap bad ïa kane yn sa pynmih jingpynbna.
U Myntri Rangbah ka jylla u Conrad K Sangma, ha ka 13 tarik Nohprah u la plie ïa 5 tylli ki mawnongrim ha Pynursla kiban sa tei shen.
Kine ki maw nongrim ki long ban tei ïa ka Mini Secretariat, ka C&RD Block, Ekalavya Model Residential School, ka Football Stadium ha Wahlyngkhat bad ka Pynursla Division,PWD (Roads).
Ha ka jingïalang ba sam sniang, syiar bad ki cheque na ka skhim FOCUS+ bad ka NRLM sha ki SHG, Producer Groups (PG) jong ki shnong bapher bapher ha madan Urksew, Pynursla la don lang u Symbud Myntri Rangbah ka jylla u Bah Prestone Tynsong, uba dei ruh u MLA ka thain, u Myntri ka PWD u bah Dasakhiat Lamare bad kiwei.
Haba kren ha kane ka sngi u Conrad K.
Sangma u la ïathuh ba ha kine ki 5 snem duna, ka sorkar ka la ïakynduh shibun ki jingeh hynrei ka sorkar ka la lah ban ïakhun ïa ki jingeh bad kane ka sorkar ka ïai sngap ïa ki paidbah.
“Ki jingeh ha kine ki 5 snem ki long kiba jwat hynrei ka sorkar ka la ïoh bor ban ïakhun ïa kine ki jingeh.
Ngi buh thong ïa ka Meghalaya ban poi kyrdan 10 ha ka ri ha kine ki 10 snem ban wan".
U Conrad u la ong ba ha ka Gross Domestic Product (GDP), ka jylla ka don ha trai hynrei ka la kiew sted sha ka kyrdan ba kham shajrong ha u 2021-22 kaba long 8.
5 percent.
U la ong ba ka jylla ka poi ha ka kyrdan kaba 20 ha ka GDP hapoh kine ki 5 snem.
“Ngi don ha ka kyrdan 20 ha ka GDP ha ka ri ha kine ki san snem", la ong u ConradU la ong ba ha baroh kawei ka Ri ka jylla Meghalaya ka wan ha number 4 ha ka jingmang pisa ha ka tnad ka koit ka khiah.
Ha kajuh ka por, u la ong ba don ki briew ki ong ba ka sorkar ka shim ram 1800 klur tyngka ïa ka Focus+ hynrei ka dei tang 400 klur tyngka.
U la ong ba kane ka skhim Focus+ ka dei na bynta ban ïarap ïa kiba duk tam ki bym ïoh lad ha ka khaïi pateng.
“Mynta ha kine ki 4 snem tam ki don 4.
50 lak ki dkhot SHGs ha ka jylla.
La mang 400 klur tyngka ïa ki SHGs, PGs ha kine ki saw snem tam.
Ka thong jong ngi ka long ba ym dei ban ieh uwei ruh ha ki kam pynroi hynrei ïa baroh", la ong u Conrad.
Shuh shuh u la bynrap ba ka jingtei ïa ka Mini secretariat kan pynsuk ïa ki kam shakri ïa ki paidbah ban don lut ki tnad sorkar baroh, ban kit ïa ka jingshakri shajan ki paidbah.
Ha kane ka sngi la don ruh u myntri ka tnad PWD u Bah Dasakhiat, ka MDC ka Grace Kharpuri, ki heh ohphisar na ki tnad bapher bapher lem bad kiwei.
La ïoh ban pynkut da ka jingpynher  ïa ka panur da kine ki arngut ki myntri.
Ka rilum Khasi-Jaiñtia ka dei kaba la rim bha naduh kulong kumah hyndai hynthai.
Hangne ki briew ki ïoh ïa ka hok nongkynti ïa ka khyndew ka shyiap, ïa kiei kiei kiba don halor bad hapoh khyndew, kaba ïapher bah bak ly bak na kiwei ki jaka ne kiba ju ong kum ki jaka ri thor.
Ha ka jingkylla ka por, ki briew kila mareh sharum sha-neng, ban khih ban ksar, ban krih ban shang kylleng ban wad ïa ka bam ka sa ban pyndap pynbiang hynrei ha kine ki sngi, ka la kham nang jur shuh shuh ka jingkwah jong u briew haduh ban kamai spah, ban pynjot ïa ka mariang, ban pynjot ïa ki um ki wah bad kumta ter ter.
Hangne ha ri Khasi-Jaiñtia ki don lut ki marpoh khyndew ha kaba kiwei kim da don.
Ka dei ka ri kaba riew spah hynrei ki nong-shong shnong kiba duk.
Ki marpoh khyndew ba remdor tam ki don hangne kum u Uranium, u maw-shun, u dewïong, u sillimanite, ka ksiar, wat ka petrol ruh ka lah ban don.
Hynrei nalor kine, ka jingityn-nad ka jingithiang ki lum ki wah, ka jinglong ka suiñ bneng, ka lariti, ka dei sa kawei pat ka bynta kaba pynlong ïa ka spah jong ka ri Khasi.
Watla ka rep ka riang ka dei ka bynta kaba kongsan bha kaba bsa kaba aikam bun tam ïa ki nong-shong shnong sha jaka nongkyn-dong hynrei kaba sngewsih ka long ba kiba rep ki nang syrdep katba nang rep bad kane ka dei namar ba ka sorkar kam don ka polisi kaba khlaiñ bad bun ki skhim na ka sorkar pdeng kim ïahap ban pyntreikam ha kane ka jylla namar ba ki pyrkhing bad ki thaw ïa ki kyndon ki bym iahap ïa ka jingling kane ka thaiñ ym kum sha ri thor.
Kawei kaba sngew pang met bha ban ïohi mynta ki por, ka long ba ki spah jong ka ri Khasi-Jaiñtia kila tuid lut shabar bad nangne ka dei tang ka par sei ïa ki mar ki mata bad ka jaka sain ka don shabar.
Ka jingtih ïa ki maw thup, u mawshun, u dewïong kila tuid lut shabar ri kum sha Bangladesh bad sha kiwei ki jylla ka ri India namar ba hangne kim don ki jaka ban pyndonkam hi.
Ym tang ba tih ba khlong ïa ki nangne hynrei wat ka khyndew ka shyiap ruh ka tuid sha Bangladesh namar ba kam don ka jingïada ban pynneh ban pynsboh ïa ka khyndew na bynta ka rep ka riang.
Da ki spah bad hajar kali la sha-lan ïa ki mawthup, u dewïong, u mawshun, ka khyndew, u shyiap na kane ka ri Khasi Jaiñtia shabar.
Kane kam wanrah eiei ka jingmyn-toi ïa ki paidbah watla ka sorkar ka shu ioh khajna bad katto katne ngut ki heh saipan hynrei ki paid-bah kiba bun kim ïoh eiei lait noh tang kiba niah kali, bad kiba tih maw.
Kane ka dei namar ba kam don ka karkhana kaban saiñ ïa kine ki mar (raw materials) watla ki don kyrhai hangne.
Ka jingtih maw, tih dewïong, mawshun bad kiwei ki marpoh khyndew, ka pynjot ïa ka mariang bad kan ktah kylla sha ki briew pat.
Ia mynta, ka la dei ban sangeh ban pynjot ïa ka mariang, ka sorkar ka dei ban pynkhlaiñ ïa ka kam jngohkai, ïa ka rep ka riang, ka ri jingri, bad kiwei ki kam kiba ïadei bad ki bym pynjot ïa ka mariang hynrei lada bteng ka jingtih maw, jingpynjot ïa ka mariang, shen ka ri Khasi-Jaintia kan sa sah sa tang ka shyieng bad kan wan ka jing-hiran kaba shyrkhei ha ka jaitbyn-riew.
Ka Hima Nongstoiñ lyngba ka Nongstoiñ Memorial Celebration Committee ha ka 13 tarik Nohprah, ka la kynmaw burom ïa ka lyngkhuh sngi ïap kaba 58 jong u Paiem Sibsing Syiem u Syiem ka Hima Nongstoiñ.
Kum ka dak jong ka jingkynmaw burom na ka liang jong ka Hima kala pynlong ïa ka jingïalang kaba lyngkot da kaba pynlong ruh ïa ka jingsngap jar kaba shi minit bad bteng saka jingbuh ïa u syntiew ruh ha u mot sah kynmaw jong u Paiem Sibsing Syiem hapoh ka phyllaw jong ka ophis u Syiem ka Hima Nongstoiñ.
La sakhi lang ïa kane ka sngi da ka jingïadon ryngkat lang u Paiem E.
P Syiem Syiem ka Hima Nongstoiñ, u Paiem R.
K Syiem Syiem Khynnah ka Hima Nongstoiñ, ki nongsynshar shnong ka kur Syiem ki riew rangbah bad kiwei kiwei.
Haba ai jingkren ha katei ka jingïalang kaba lyngkot naka liang jong u Paiem E.
P Syiem Syiem ka Hima Nongstoiñ u la pynkynmaw ba u Syiem Sibsing Syiem u dei u ba pass tang ïa ka klas 8 hynrei u la long u Syiem u ba stad bad ba shemphang bad u la long ruh u nonghikai skul.
U la ïathuh ruh ba dei u Syiem Sibsing u ba la pynshlur ïa ka Hima Nongstoiñ ban plie noh ïa ki skul ME ha Nongstoiñ bad sha kiwei ki jaka jong ka Hima bad u Syiem Sibsing nalor ba u la ïoh kyrteng ha ka skul Sibsing kaba don ha Nongpyndeng mynta u ne u Syiem u la ïoh kyrteng biang sa ha ka IB jong ka PWD lyngba u MLA ka Nongstoiñ u bah Macmillan Byrsat.
Shuh shuh u la pynkynmaw ruh ba u Syiem Sibsing katba ym pat dep shong da ka Dorbar Hima um treh ban soi ïa ka instrument of accession bad dei na kane ka daw ba katba u dang thmu ban leit jingïaseng u la shah kem noh ha pdeng lynti ha ka shnong Markasa namar ba ki shipai phareng ki dang mut ba u la phet bad hadien ba pynbiang nadong shadong ha ka 19 tarik u Ïaïong 1948 u la soi ïa ka instrument of accession bad annexed agreement.
Ka Nongïalam ka All India Trinamool Congress (AITC), ka Mamata Banerjee, ka la ther tyngeh ïa ka jingkynnoh ‘Bengal party’ ïa ka TMC da kaba ong ba ki nongshong shnong ha ka Ri India ki pdiang ïa ka jingrwai ieit ri (National Anthem) kaba la thoh da u Rabindranath Tagore na ka jaitbynriew Bengali.
Lah ban kdew hangne, kum shibynta ban kham pynkhlaiñ shuh shuh ïa ka AITC ha ka jylla Meghalaya na ka bynta ka elekshon 2023, ka nongïalam ka Party ka la wan sha ka jylla Meghalaya ha ka 12 tarik Nohprah ryngkat u National General Secretary u Abhishek Benerjee, u National Spokesperson u Saket Gokhale bad kiwei kiwei.
Ka Mamata Benerjee, ha ka 13 tarik Nohprah ka la kynduh ïa ki hajar ngut ki nongkyrshan ka Meghalaya TMC, ha ka jingïalang kaba la long ha U Soso Tham Auditorium, State Central Library, Shillong ha ka jingdon ryngkat ki MLA ka party, ki nongïalam bad kiwei kiwei.
Haba kren ha kane ka jingïalang, ka Mamata ka la ong ka don ka jingkynnoh ba ka Trinamool Congress ka dei ka Party Bengal, balei ki nongshong shnong ha ka Ri India ki pdiang ïa ka national Anthem kaba la thoh da u Rabindranath Tagore u ba dei na West Bengal.
Haba kren halor ka Trinamool Congress, ka la ong, “haba nga dang sdang nyngkong ïa ka Trinamool Congress ha u snem 1998, ka don ka elekshon Parliament, ki briew ha kato ka por ki paidbah kim tip tang ïa ka shap jong ka party ruh hynrei ngi la ïakhun tyngeh bad jop 7 tylli sha ka Lok Sabha bad mynta ka Trinamool Congress ka don haduh 36 ngut ki MP, bad ngi rah ïa ka sur u paidbah hapoh Parliament".
Ka Banerjee ka la kynthoh jur ïa ka sorkar MDA kaba la ïalam ka NPP halor ka jingbym biang ka shynshar khaddar ha ka jylla bad ka la kynthoh ruh ba ka don ka jingleh shiliang khmat jong ka BJP ïa ki jylla ba don ha ki dong shatei Lammihngi bad ka la buh ïa ka jingkylli ba balei ïa ka Meghalaya la pynïaid na Guwahati bad Delhi?".
Ka nongïalam ka AITC ka la ong ruh ba kumno ka BJP ka la pyntrei kam ïa ka ‘Double-Engine Disaster’ ha ka jylla ban pyntlot ïa ka jingïatylli bad ka shongsuk shong shngaiñ ha ka jylla Meghalaya.
“San ngut ki briew ki la shah pynïap ha Mukroh hynrei halor kane kam la don kano kano ka jingshim khia na ka sorkar jylla.
U Myntri rangbah ka jylla um don kano kano ka jingsngewkhia ban ïarap ïa kine ki longïing jong ki", ka la ong.
Ka la ong, “Ha ka jylla jong nga lada don kum kane ka jingjia ngi ju ïarap pisa bad ngi ai ruh ka kam sorkar ïa kiba haïing jongki".
Ka la kdew ruh ba ha ka jylla Meghalaya ka kiew bha ka jingkhlad ki khyllung (infant mortality rate), ha Bengal la burom ïa ki longkmie, baroh ki skim kiba la pynlait ki dei beit halor ka jingïarap ïa ki longkmie la ka dei ha ka Kanyashree, kaba ki khyllung kynthei kin ïoh ïa ka lad ban pule ei naduh na skul haduh ki skulbah.
Ka Mamata, ha ka 13 tarik Nohprah ka la plie ïa ka Meghalaya Financial Inclusion (MFI-WE) Scheme na ka bynta ban pynkup bor ïa ki longkmie, bad ka la kular ban pynpoi ïa ka jingïarap pisa ka ba long T.
1,000 shi bnai (T.
12,000 shisnem) sha ki longkmie ha ka jylla.
Ha West Bengal  ka la dep ban pyntrei kam ïa ka Lakshmir Bhandar scheme, kaba haduh 1.
8 Klur ki longkmie ki ïoh ïa ka jingmyntoi.
Ka nongïalam ka AITC ka la kular ruh ban ai ka jingkyrshan sha ki longkmie lyngba kane ka skim bad ka la aiti ruh sha ka nongkitkam ban pynthikna ba kane ka skim kan poi lut sha baroh ki longïing ha ka jylla.
Ka shnong Mawshbuit, mynta ka sngi ka 12 tarik u Nohprah 2022, ka la ïoh ban plie noh ïa la ka synjuk bad ha ka juh ka por ïa la ka jong ka shlem ai jinghikai ha ka jingïalehkai Boxing, hala shnong ba la tip ïa ka kum ka Mawshbuit Boxing Club ryngkat  bad ka shlem ai jinghikai ne ka Training Centre, ha ka Community Hall jong ka Dong Nongkhlaw.
U MLA/MDC ka thaiñ u Bah Pynïaid Sing Syiem u la long kum u kongsan ha kane ka sngi, bad sakhi lang da  u President bad Secretary ka Meghalaya Boxing Association u Bah Peter Lyngwi bad Bah Larry Kharpran, la don lang ruh u sordar ka shnong Mawshbuit Bah Richard Nongkhlaw,  ki Seng Longkmie, Rangbah Dong, i Dr.
Angel Kharumnuid, ki khynnah ba ïalehkai, ki nongïalam ki seng bhalang jong ka thaiñ bad kiwei kiwei.
Ka khana kaba sngewtynnad ban tip shaphang ka jingseng ïa ka synjuk ka Mawshbuit Boxing Club  lem bad ïa la ka shlem ai jinghikai ka jia long ba kum ka synjuk kala lah shwa ba kan sei na la ka shnong ïa lai ngut ki khlur ïakura ba tbit bad ba kynsai kiba dei artad ki rang ïakura ba la mihkhmat ïa ka jylla kum ki jong u Banjop Nonghkhlaw, u Wandonbok Nongkhlaw bad u Lurshai Nongkhlaw.
Namar ka jingmih paw jong kine ki lai ngut na ka liang ka shnong ki sngewdei ba kane ka kam ïakura da lei lei kam dei ba kan kut sah tang ha kine ki lai ngut, hynrei ki sngew donkam ban don wat ïala ka synjuk ïalehkai kaba kin da pynïasnoh lang ruh bad ka Meghalaya Boxing Association (MBA).
Haba kren kum u kongsan, na ka liang u Bah Pyniaid Sing Syiem, ula pynpaw da kaba ong ba kane kan dei ka sien kaba nyngkong ba hapoh ka konstitwensi ka jong u, ban don ïa ka synjuk ïakura ne ka boxing club kaban don artad bad la ka shlem ai jinghikai, kumta kum u nongmihkhmat u ai ïa ka kitbok kit rwiang khnang  ba ka Mawshbuit Boxing Club kan long kawei na ki rynsan  ban khring ïa ki samla ba don ka sap lada long kynthei ne shynrang ne hep barit bad ki kmie ki kpa kin sngewthuh ïa ka sap ba ki khun ki don bad kane kan dei kawei na ki rynsan kaban leit ban buh ïa la ki jong ki khun ban  ïoh ïa ki jinghikai bapher bapher.
Shuh shuh u Bah Pyniaid u pynpaw ïa ka jingsngew sarong ban don ïa la ki jong ki briew kiba la paw ym tang ha la ka  jylla hynrei wat  ha ki rynsan ïalehkai  jong ka ri bad ha ka pyrthei kine ki long kum ki jong u Bah Larry Kharpran bad Bah Torak Kharpran bad da ka jingdon lang jong ki ban ïalam lynti ïa ka Mawshbuit Boxing Club kam dei ba kan shu kut noh tang katne , kampher ba wat haba sdang ïa kanokano ka kam dei ban sdang shwa na ka barit bad ban sa nang kiew ha ki sngi bad por kiban sa wan, ym dei kum ki kam ba marsien seng da kaba heh hynrei katba nang mih ki sngi ka sa nang rit pat hadien.
U Bah Pyniaid ula ai khublei ruh ïa ki nongseng kum ki jong u Bah  Teibor Kharkongor Bah Wanpynkhraw Nongkhlaw bad ïa baroh ki dkhot nongkit kam jong ka MBC ba da i barit la sdang shwa ban sdang ïa ka kam bad ba U Blei un nang kyrkhu ïa ka klob ba kan nang ïaid shakhmat.
Ha kane ka sngi, ka MBC ka la aiti ruh ïa ka soskular ne ki jingdonkam jong ka klob ha u Bah Pyniaid khnang ba un ïarap lem na ka liang ka jong u ban pyndap ïa ki jingdonkam jong ka klob haba pyntyllun shakhmat ïa ki kam ba dei jong ka shlem ai jinghikai.
Katba na ka liang u Secrertary ka MBA Bah Larry Kharpran  u pynpaw ïa ka jingkmen ban shem bad ïohi ïa ka MBC kaba la lah ba ban pynurlong ha kaba sdang ïa kane ka shlem ai jinghikai da kaba u la ai khublei ïa u Bah Teibor Kharkongor bad ka kynhun ka jong u, kaba na ka por sha ka por la ïoh ban ïasyllok namar ba ki khun jong u ruh kidei kiba ïalehkai ïa ka boxing bad ha ka juh por uba la don bynta bha bad ka MBA ha kaban ïa don bynta ban pynïaid ïa ka boxing ba ka synjuk ka ju pynlong.
Dei ha kane ka jingïakynduh kaba na ka por sha ka por u Bah Larry u pynpaw ba u la ai jingmut ïa Bah Teibor ban seng noh da ka synjuk  sha kane ka thaiñ bad tang hapdeng ki kato katne sngi ba la ïoh ïa ka khubor ba la ïa mynjur bad ban khreh seng ïa ka synjuk ïakura ha kane ka shnong.
Kum ka MBA ka sngewkmen ban shem bad ïohi ïa ka jingdon kum kine ki synjuk ne ki klob ïakura lem bad ki shlem ai jinghikai kiban treikam ym tang ha Shillong hynrei wat sha kiwei ki jaka jong ka East Khasi Hills bad u kyrmen ba da ka jingdon sa ka MBC, ka kam ïakura ha kane ka nongbah kan ïai kiew irat shakhmat.
Ha kane ka sngi na ka liang i Dr.
Angel Kharumnuid ba dei artad ka nongshong shnong, I la shim ïaka bynta ban ai jingkren halor ka jingïarap ka kam ïalehkai ïa ka jingim ka jong ki briew, kaba wat lada ka sobjek ban kren ka long kaba ïar bha haduh katta katta, pynban kum ka riew shemphang ha kane ka bynta, I la lah ban pynsngewthuh ne batai sani halor jong kane.
Kiwei paty ki nongkren ki kyntyhup na u Rangbah Dong Bah Moolight Kharmalki, Kong Baiada Kharkongor jong ka Seng Longkmie, ka la don ruh ka jingpyni ïa ka rukom ïakura ba la ai da ki khynnah bad ki nongïakura jong ka jylla bad ïa ka kyntien ai khublei la ïoh na u Bah Everson Kharkongor Treasurer ka MBC.
U Myntri Rangbah ka Jylla u Conrad K Sangma ha ka 12 tarik Nohprah, ula aiti ïa ki dulir aiwai jaka sha ki 1200 ngut ki nongshong shnong ka Balsrigittim bad Warimagre, Williamnagar, East Garo Hills.
Ki 1200 ngut ki nongshong shnong ki ba shong ba sah ha kine ki artylli ki Shnong, ki dei ki ba sah ha ka jaka jong ka sorkar mynta la bun bun  snem bad kila pan ïa ki dulir pata ban long ki nongshong shnong ba pura.
Kum ki  nongshong shnong ha kane ka thain kila ju mad shibun ki jingeh namar ka jingbym don ïa ki kot ki sla khyndew, la ka dei ha ka jingshim ram na ki bank bad kynthup ruh ïa  kiwei kiwei ki jingmyntoi kiba dei ban ïoh na ka Sorkar Jylla.
Kine ki nongshong shnong kila kyntu ïa ka Sorkar ban tuklar ïa kane bad pynbeit ïa kane ka jingeh bad hapoh ka jingïalam u Myntri Rangbah u Conrad K Sangma, ka tnad Revenue ka la lah ban pynbeit ïa kane ka kam da kaba ai ïa ki dulir shongwai ha jaka ka Sorkar.
Haba kren ha ka jingïalang, u Myntri Rangbah ula ïaroh ïa ka jingtrei shitom jong u MLA Marcuise Marak halor ka jingshimkhia ban  wanrah ïa ki kynhun bapher bapher ban pynbeit ïa kane ka jingeh.
“Ha Tura bad Williamnagar, ki don katto katne ki thain kiba mad ïa kine ki juh ki jingeh na ka jingbym don ïa ki kot ki sla bad ka Sorkar ka la wad ïa ka lynti lyngba ka jingai ïa ka dulir shongwai khnang ba kine ki longïing kin ïoh ïa ki jingmyntoi na ka  Sorkar", u la ong.
Kum ka Jaitbynriew, ngi don la ka jong ka Riti ka Dustur kaba ym tang kaba kyrpang hynrei kaba da pher ruh de na kiwei pat sawdong pyllun ka Bri u Hynñiewtrep.
La ker tawiar ïa ngi da kiwei pat ki Jaitbynriew kiba bun bad don la ki dustur ki riti kaba iapher bak-ly-bak na ngi.
Lada ngi shim thymmai ïa ka History ka Jaidbynriew naduh ba la shah kem koidi u Paiem Tirot Sing ha ka snem 1833 haduh mynta 2011, ka pyni ba ngi la ïaid lyngba ki 178 tylli ki snem.
Ki la long ki lynti ba khohruh khohram.
La wan u phareng bad u la phet noh ha ka snem 1947.
Dei u Phareng uba la wan rah ïa u dkhar sha kane ka Ri ban trei kum u nongbylla, ki shakri sorkar, ki nongkhaiï.
Wat la u phareng u la phet noh hynrei ki dkhar heh paid ki la nang kiew sha kane ka Ri kum ki ngaptung bad ki dkhiew ban khlong bad kbong ïa ka ngap jong ka Ri.
Kine ki dkhar ki long ki heh paid bad heh spah bad ba long ka jingma ïa ki riti dustur ba ngin shan slem haba la shah tangon na ka diang bad na kamon.
Ngi la duh ïa ka Shillong katkum ka Census 2001, ha kaba ki Khasi ki la long ki heh paid tang ha Jaiaw,Mawkhraw pyllun bad Malki, lait nangta u Khasi ula long u Minority ne u rit paid ha baroh kawei ka sor Shillong.
Ka Census 2011 ka pyni ba ka Meghalaya ka don u paitbynriew haduh laiphew lak duna khyndiat u bynriew, bad ki khun u Hynñiewtrep kim palat ïa ka Khadarlak ei ei.
Kumta ha ka jylla Meghalaya ngi la kylla rit paid, bad kum u Khasi, ngi dang ïohthiah sah bad ngim pat kyndit bynriew ei ei.
Ka jingïakhih beh dkhar ha ka snem 1979 bad 1987 kala shu kylla jynhaw khlem poi shano shano ruh.
Ka jingïoh ïa ka jylla ba pura Meghalaya ha ka snem 1972 ban synshar hi, kam don jingmut ïa ka Politics khlem ka jingkiew ha ka Economics.
Ngi ki Trai Ri ngim lah ïoh kam ha la ka jong ka jylla, hynrei ki bar muluk bar jylla ba leh bha ka Meghalaya, ki long seng Karkhana katba mon lyngba kata ka Single Windon Agency ba la khlieh da u Chief Minister ka Meghalaya.
Haba ka single Window Agency ka ai permit ïano ïano, ka khmih tang ïa ka sale deed ne ka kot ïa die ïa thied khyndew bad ym donkam shuh ïa ka jingtip u Rangbah shnong, U Syiem Raid ne Syiem Hima.
Ha kane ka rukom ka Meghalaya ka kylla long ka Paradais ïa ki bar ri bad bar jylla, ban wan kjit spah bad thaw thynriew ban heh ka jaitbynriew jong ki mynder ri.
Shano ka don kata ka Riti ka Dustur ha kane ka por mynta.
Man ki por election,ki simpah ki sim song ki rwai ïaroh ban pynneh ïa ka riti ka dustur ban khlaiñ ka Jaitbynriew.
Tang shu la wan ki election, u paidbah u la shah set bad shah phon hynrei la katta ruh, ngim ju thngad man la ka por.
Kano kano ka Jaitbynriew kaba klet ïa la ka History, ka Geography bad ka Culture ne dustur riti ka tih ïa ki liewlep ba ka lah ban duh jait noh.
Kumne kala jia ha ka ri Fiji ha ki dewlynnong Pacific ocean ba ki trai shnong ki la kylla rit paid ha ki nongwan buhai shnong na India.
Ki khar Parsi kila shah beh na Ri Persia hyndai (Iran) ha ki Arab bad ki wan phet bad ioh jaka rieh ha India.
Kumne ruh kala jia ïa ki Chakma na Chitagong Hill Tract East Pakistan (Bangladesh) bad wan phet rieh sha India.
Ka Sorkar Meghalaya kala pynlong trai shnong ïa kine ki Chakma kum ki scheduled Tribe ba pura jong ka Meghalaya.
Wat hapdeng para nong India ngi lap ba hadien ka snem 1947, don saw tylli ki jylla ba la synshar da ki bar jylla, kita ki long ka jylla Tripura ba la wan synshar da ki heh paid Bengali na Bengal.
Katba ki trai shnong Trai Ri Tripuri riewlum, ki la hap shong sha khlaw bad kila long rit paid long nongwei ha la ka jylla.
Kaba ar, ba dei ka jylla Jammu bad Kashmir, ki trai shnong bad ki trai ri bad ki trai jaka ha Kashmir ki dei ki Kashmiri Pandit.
Namar ba la heh paid ki Kashmiri Muslim ba wan rung tung na Pakistan, kine ki la shimti ïa ka jingsynshar ha ka jylla.
Ki Kashmiri Pandit kiba la pynmih ïa u Motilal Nehru, Pandit Jawahalar Nehru bad India Gandhi.
Hynrei kane ka Jaitbynriew Kashmiri Pandit ka la hap phet iap na Srinagar.
Ki la leit sha rieh kum ka Jammu bad Delhi kum ki phetwir refugee ha la ka jong ka ri.
Kaba lai, kaba ki trai shnong ki la duh ïa la ka shnong bad ka jylla Sikkim kaba kynthup ïa ka Darjeeling hyndai.
Ka dei ka Hima ki Lepchas ne Sikimmese.
Mynta la knieh ïa ka jingsynshar da ki Nepali ne Nepal.
Ki Lepchas ki la kylla long ki nongwei ha la ka jong ka Ri.
Kaba saw, ka dei ka Union Territory of Andaman bad Nicobar ha kaba ki trai shnong kila kylla rit paid ha ki Khar Bengali ne Bengal bad ki Khar Tamil ne Tamil Nadu.
Ki riewlum na Andaman bad Nicobar ki sah khyrdong mynta ha khmat ki he paid bar jylla.
Map ïa nga ba nga la kum kam palat ïa u pud jong ka Riti ka Dustur jong ngi.
Hynrei nga shu ai nuksa kumne kumno ka la jia ïa kiwei ki Jaidbynriew ha khmat ka bor jong u heh paid Jaidbynriew uba nabar.
Haba ngi ïatai shaphang ka Riti ka Dustur, nyngkong ngi hap ban kylli uei une u Khasi ne u Hynñiewtrep? Nangno u wan bad shano u leit bad un nangphet noh nangne sa shano, sha kiwei pat ki shnong bad ki ri jong ka pyrthei?Katkum ki khana pateng la ïathuh ba ngi ïawan sha ka pyrthei na bneng katkum ki khana u Lum Sohpetbneng.
U Blei bad u Khadhynriew trep ki ïaïaid sngewbha ha ki ranab u Lum sohpetbneng ha ka Sotti juk.
U Hynñiewtrep uba long shi bynta na ki Khadhynriew trep khadhynriew skum hyndai.
U Sohpetbneng u long u lum ba kyntang ha ka Jaidbynriew jong ngi.
Ha u bnai March 2011 ki riewngeit Catholic na ka Mawlai Parish hapoh ka jingïalam ki Bahalor jong ka, ki la leit kiew kyrpang sha u lum Sohpetbneng.
Katkum ki kot khubor Khasi, la thoh ba ki riewngeit ki ong ba u Trai Jisu Khrist u la wan ïuh kjat sha u lum Sohpetbneng arhajar snem ei ei mynshuwa.
Kane ka pynshisha ïa ka jingong ba u Trai Jisu u la wan sha Kashmir ka Ri India mynba u dang dap khadar snem ka rta.
U la sah ha Ri India kumba Khadhynñiew snem bad leit phai pat sha la ka Ri Judea bad Samaria ha Israel ynda ula dap 29 snem ka rta.
Hynrei haba nga pule ïa ka wei ka kot khubor Khasi ba la shon ha ka Shitarik u September 2011 ka jingïathuh ka long da kumwei pat.
Haba thoh shaphang ka “Jaidbynriew Khasi Pnar’ ba la thoh kyrteng H.
S Lyngdoh.
Ngim tip la i dei i Bah ne i kong aïu? Katkum katei ka jingthoh, la ong ba ka jaidbynriew Khasi kala mih bad roi ha ka Ri pdeng pyrthei ba mar khap bad ka Hima Persia, ka Hima Greek bad ka Hima Samaria kaba phra hajar snem mynshuwa.
Lada ka long kumta hato, u Khasi u la shah beh bad wan poi- wir sha kane ka Ri.
Da ka DNA Test aiu lah ban pynshisha ïa ki Khasi ba ki dei na kajuh ka thymmei bad ki briew ba shong ha ka Ri shong pdeng pyrthei?Ban poi ha ka phang, ka jubab ka long ba u Khasi u dei u Khasi lada ka Kmie ka dei ka Khasi.
Lada ka kmie ka dei ka dkhar ka mut ba u kpa jong u u dei u Khasi.
Tangba lada ka kmie ka dei ka dkhar te dei ban ‘tangjait ban mih ka kut thymmai da kaba sdang ‘Dkhar’ ne kar….
ka kynthei Khasi kaba ai jait sha u Tnga, kam dei shuh ka Khasi bad ki khun ki kti ki duh noh ïa ka jinglong Jait Khasi.
Kumjuh ruh u Shynrang Khasi um ju tuh jait ban pynbyrsieh ha ka sang ïa ka kur ka kmie jong u.
Ka Jait ka khong jong ngi kam kut tang ha pyrthei, hynrei haduh ka Mei ka Iaw ha dwar u Blei la dai la mynried.
Ki Riti ki dustur jong ngi, kim kut tang ha ka ai jait ai khong ha ka longïing longsem.
Hynrei ki pur ruh de shaduh ka jingwan longbriew sha ka pyrthei ba kumno ba na u sohpetkha ka bat ka kmie-kha bad na ka longrynieng jong u kpa, i Khyllung i wan longdoh longsnam ha kpoh jong ka kmie, bad la pynkup ha i ïa ka mynsiem ksiar mynsiem rupa da u Nongthaw ba in shim ïa la longbriew ha kane ka pyrthei.
Katkum ka riti ka dustur u Khasi Hyndai, u pyrkhat ïa ka ïing.
Kane ka ïing ka dei ka kur kaba khlaiñ tam jong u.
Ia ka kmie u ñiew ba ka dei ka Blei ïing, katba sha Jowai ki khot ka bei kum ka Blai-ïing.
U Shynrang u ïohi ïa ka kynthei ha ki saw bynta.
‘Nyngkong ka dei ka kmie, nangta dei sa u hynmen ki para kynthei, ka tnga kaba long ka kmie ki khun, bad khatduh u ïohi ïa ka kynthei kum ka khun.
Mynta don kiba kynnoh ba ka kynthei ka ïoh spah lut ha ïing.
Hana ban ring jait shynrang ban heh spah noh.
Ym ju don u shynrang Khasi uba ju kwah ban knieh spah na ka khun.
Lada ïoh yn nang ai spah shuh shuh ïa ka kynthei sa lei.
U Syiem Egypt hyndai u bynnud ïa ka spah ba kan phet na ka ïing.
Kumta ki ïa shongkha shi ïing shi sem khlem kheiñ la ka dei ka kur na ka briew na bar tang ban pynsah ïa ka spah ha ïing.
Mynta ka jaid Syiem Egypt ki la duh jait na ka daw ba ki ïa shong kha jan palat.
Sa kawei pat ka riti ka dustur ban ting ba ha ïing u Khasi,un ong kum u Khun Mr So and So ia u kpa Mrs So and So ïa ka kmie ne Aunty lut sa ïa ka meinah mei san ne meikha bad niakha ter ter.
Ngi te ngi da khot burom i no i Meiheh, I Meideng i meisan ter ter.
La mih ki jingthoh ha ki kot khubor ba u Khasi mynta u kheiñ mrad lut ïa ki khun ki ksiew kum ki khun ksew (ksiew) khun miaw bad khun khnai.
Katei ka jingkren ka mih na ka jingkren pharshi bad ha ka jingshisha ym ju kheiñ mrad ïa la ki pateng la jong.
Ha ka jingshisha, ynda haba ki khun ki kti ki la shongkha bad ïoh briew,ka mut ba ka jingsynshar jong u halor ki khun ka la synjor bad ki pyrsa kurim shynrang bad kynthei ki la long trai sa da kiwei pat nalor ki kmie ki kpa ba kha.
Ka iktiar ha ka jinglong tymmen kala nangsloit halor ki khun.
Kane ka la pynlong ïa u ban kyrkait halor ki khun ne khun ksiew, ynda ki khun ksiew ki la ïoh khun, ka jingim ki kmie rad bad kpa rad ki long kum ki miaw, ym dei shuh ban wiar hynrei ban shu pah bym nud shuh ha ka jinglong tymmen.
Ynda la ïoh leh sa ki ksiewtun, ka bor jinglong hynmen la nang hiar nanghiar.
Kumta ki la hap pynrit ha la ïing kum ki khnai ïing ban rieh sha kyndong.
Mynta ha ka juk pynkheiñ riti dustur kiei kiei kila kylla mulot suda lada ka long ha ïing ha sem bad wat ha ka imlang sahlang.
Mynta ngi kheiñ kor bad burom ïa u kpa shongkha thymmai ha ïing.
Ia u kpa shongkha barim ba kila ïoh ïa ka longrynieng ki kheiñ dewthala noh.
Nga kynmaw kham mynshuwa, haba kyntiew kurim ïa ka khun kynthei.
Ki da buh ka aiñ ba ka kynthei kan leit ïalam nyngkong ïa u kurim jong ka sha ka ïing ka Meikha ne Niakha kum ka dak ka jingburom ia u kpa la jong,wat la u dang don ne ym don shuh ha pyrthei.
Hadien lai sngi ka kynthei ka sa leit ïalam kai kiaw ïa u kurim sha ïing kmie jong u shynrang.
Mynta tang mar shu dep kyntiew kurim la shu ïa dih sha kruk krak kumba ym lap lieng, la burom ïa u longkpa thymmai da kaba leit nguh kiaw kurim nyngkong kaba long mar khongpong ïa ka riti burom ba ha ïing.
Kum shi bynta ban ai ka jingkhublei Khristmas, ïa ki nongshong shnong jong ka 17 North Shillong, u kyrtong ka NPP u bah Ransom Sutnga u la pynlong ïa ka jingïalang ban ai sngewbha Khristmas ha ophis trei kam ka NPP ha ka 12 tarik Nohprah ha Nongmali.
Ha kane ka sngi u bah Ransom u la sam ïa ki jingai sngewbha sha ki nongshong shnong ka Nongmali da ki kombor sha kumba 300 ngut kiba dei na ki longïing kaba duk.
Kine ki 300 ngut ki kynthup ïa ki briew kiba la shongthait na ka kam bad ki briew kiba don jingduna ha ki dkhot met bad kiba dei na ka longïing ba duna ka jingïoh.
Ha kane ka sngi la pynphuh pynphieng da ka jingrwai ki khynnah rit ka jingot ïa u kek bad kiwei kiwei ki prokram ha ka jingdon ryngkat ki, ki khynnah rit ki kmie ki ba la wan sha kane ka jingïalang.
Ïa ka sngi ïap ba 150 snem jong u Pa Togan Nengminja Sangma la kynmaw burom ha ka 12 tarik Nohprah ha shnong Chisobibra hajan ka Williamnagar, East Garo Hills.
Ha kane ka jingkynmaw burom la don lang u Myntri Rangbah ka jylla u Conrad K Sangma bad u Shabuk ka sorkar u Marcus N.
Marak, u Chairman ka Meghalaya Transport Corporation uba dei ruh u MLA ka Rongjeng u Jim Sangma bad kiwei ki heh sorkar bad ki paidbah ka thain.
Ha ka jingkren jong u, u Myntri Rangbah u la ai burom ïa u riew khraw jong ka jaitbynriew Garo bad u la pynkynmaw ïa ki kam riew shlur bad ki jingaiti jong u kum u nongïaleh ban ïoh ïa ka jinglaitluid.
U la bynrap ba ka dei ka jingkitkhlieh jong baroh ban kynmaw burom ïa ki nongïalehkai bad ban pashat sha ka pateng ban wan.
“Lyngba kane ka prokram, ngi kynmaw ïa ki riew ïaleh jong ngi bad burom ïa ki na bynta ka jinglaitluid ba kila aiti", la ong u Conrad.
U la ong ba ka dei ban don ka jingpyni lariti jong ki jaitbynriew bapher bapher ha kum kane ka sngi khnang ba ki paidbah kin tip khamtam ki pateng ban sa wan shaphang ki nongïaleh laitluid jong ka Meghalaya.
Ha kane ka sngi la pyllait ruh ïa ka stamp jong u Pa Togan Nengminja Sangma.
Ha kajuh ka por, u Myntri Rangbah ula pyntip ba ka sorkar ka thmu ban shna ïa jaka shongkai ha ka kyrteng u Pa Togan Nengminja Sangma ha Chisobibra.
U la ong ruh ba la mang T.
50 Lak na bynta ban pynitynnad bad pynbha ïa ka jaka bad ka kam kan sdang noh shen.
Ha kane kajuh ka sngi, u Myntri Rangbah u la buh ruh ïa u maw nongrim ban shna ïa ka jynkieng ha wah Rongon ha Rongbing boldak sha Chekwebibra.
Yn shna ïa kane ka jynkieng ha ka jinglut kaba  T.
7.
81 klur.
U la buh ruh ïa u maw nongrim ban pynbha ïa ka surok ha sor Williamnagar ha ka jingmang kaba T.
27 klur.
Ha kane ka jingïalang, u Myntri Rangbah u la pynshai ïa ki skhim bapher bapher kiba kane ka sorkar ka la leh na bynta ki paidbah bad ki samla kumjuh ïa ki nongrep.
Ka jingpynkhuid ka long kaba donkam bad kyntang bha bad ka la don ka jingong, ‘ka jinglehkhuid ka ïajan eh bad ka jinglong ‘riew blei’.
Ban lehkhuid ïalade shi met, ha ïing ha sem, ha shnong ha thaw kalong shisha kaba donkam.
Ka shnong Mawlynnong kaba rit hynrei ka la paw kylleng ka pyrthei tang ka jingkhuid jong kawei pa kawei ka ïing ka don ka jingkit-khlieh ban lehkhuid man ka jong ka ïing bad ki sawdong sawkun jongka.
Ki khynnah rit naduh na ïing haduh skul la hikai bad pyn-sngewthuh ïa kiba ki dei ban leh-khuid ïa ka shnong ka thaw.
Ka dorbar haduh ki nongshong shnong ki don ka jingkitkhlieh lang ban peit ïa ka khuid ka suba jong ka shnong.
Na kata ka daw ka la ïoh nam kum kawei na ka shnong kyndong kaba khuid tam ha India.
Ia ka nuksa jong ka Mawlynnong la kwah ia bud lem kiwei kiwei ki shnong.
Lah don ruh iwei-ar ki shnong kiba lah bad don ruh kiba lah kham palat ka jingkhuid ia ka Mawlynnong ruh hynrei dang bun pat kiba dei ban dang pyrshang tyngeh ban wanrah ka jingkhuid nangne shakhmat ter ter.
Ban shu pynkhuid shisien arsien ha ka shi snem kam don jingmut.
Ka jingbuh tin/plastik thep ñuit ruh i kumba shu long kamkai lut namar wat lada ki dap bad shlei ki jaboh ruh ym don ba peit ne phikir satia.
Lah i lehraiñ pynban ki nongïaid nongïeng ha lynti ha synkien.
Ha ka jingshisha, kum mynta ki por ba kham pahuh ki pisa shnong, ïa ki tin/plastik thep nuit dei ban phah peit bad pynkhuid ha ki volunteer shnong lane  buh briew  nongpyn-khuid da kaba siew bai pynkhuid kynta noh ba kin pynkhuid tang tang shi kynta ei ei shi step, uwei na sha ka dong mihngi, uwei pat sha ka dong sepngi, shatei shathie  ter ter jong ka shnong  tang shi snem ruh,ki trai shnong ki la mlien, ki la sdang sngewthuh bad ïohi nuksa ban lehkhuid noh.
Ynda ki la mlien, kumta ruh kin sa  ïa myllen.
Ki shnong ba kham heh kham ïar  kiba don bun tylli ki dong, ki lah ruh ban ai khusnam ïa ki dong kiba lah ban leh khuid tam.
Ki nongmih-khmat kum ki MLA/MDC ruh ki dei ban ïa peit kyrpang bad ai jingïatrei lang bad ki bor shnong bor raid.
Ka sorkar lyngba ki Block ne Department sorkar bapher bapher kum ka PWD, PHE, Health, etc  kim dei ban shu ieh tang ha ki bor shnong bor thaw hynrei kidei ban ïa peit bad shimkhia lang lada ki kwah shisha ban wanrah ïa ka jing-khuid kylleng ki shnong ka ri Khasi-Jaiñtia.
Nalorkata, dei ban ai jinghikai lang bad wat ban ai jingsneng ruh ïa ki nongshong shnong, ki khynnah skul bad ki riew paidbah nongïaid nongïeng baroh ba kin tip ïa ka dor jong ka jingleh-khuid.
Lada kiwei ki shnong ki lah, balei kiwei kim lah.
Lada ïa kitkhia lang bad ïa kwah lang,ym don ka bym lah.
Sdang noh ban pyni nuksa ïa kiwei pat ki jylla ka ri India ba ngi dei shisha kata ka ‘Scotland of the East’ kumba la ai nam ki Phareng naduh ki por  mynshwa.
Tangba ka jingleh khuid kam dei pat ban long tang shi por ar por.
Donkam ka prokram kaba ïai neh ban ïohi shisha ïa u soh jong ka jingjop jong ka jinglehkhuid.
Ha man ki surok bah, ka donkam ka waste collection centre ne ka jaka bret niut khnang khnang ba kiba ïaid ba ïeng, ki nongwankai ba kin bret ïa ki jaboh, ym dei ban bret pathar, ha man ki jaka jngohkai ki dei ban don ki jaka bret niut.
Ka seng Samla Shnong Mawkyrwat ryngkat ka jingïatrei lang bad ka ophis jong ka Deputy Commissioner, South West Khasi Hills district kila pynlong ïa ka jingïakop thei bhabriew bad rang kynsai jong ka South West Khasi Hills ha ka 12 tarik Nohprah, kum shi bynta ban rakhe lehkmen ïaka jingdap 50 snem ka jylla Meghalaya ha Madan ka Nativity skul Mawkyrwat.
Ha kane sngi la don haduh 14 ngut ki thei bhabriew bad 15 ngut ki rang kynsai kiba la wan ban ïashim bynta.
Ïa ka nam thei bhabriew ne Miss South West Khasi Hills District jong u snem 2022, la ïoh ka samla Lapynhun Dkhar bad ïa ka 1st runner up la ïoh ka Samla Ibadonbok Syiemlieh ïa ka 2nd runner up la ïoh ka samla Amanda Paleishisha Kurbah Syiem.
Na ka bynta ïa ka Nam Rang Kynsai la rah u samla Joshwa  Ford Nongsiej bad ïa ka 1st runner up la ïoh u samla Nobleson Syiemïong bad ïa ka 2rd runner up la ïoh u samla Kynphamlang Nongsiej.
Ïa ki nongjop ha ka jingïakop la sam ïa ka song pisa T.
15 hajar tyngka ïa kiba long nyngkong, T.
10 hajar ïa ki 1 runner up bad T.
5 hajar ïa ki 2nd runner up.
Ki nongbishar ha kane ka sngi ki dei na ka Fashion Society Shillong ba ïalam u Bah Eldes Mawlong bad ka kynhun jongu.
Ha kane ka janmiet la pynbyrngia ïa ki paidbah da ki jingrwai ki jingtem bad ki jingshad na ki khun samla ka thaiñ Mawkyrwat.
Ka kynhun Pathfinders ka dei kawei na ki kynhun mon trei sngewbha, ha ka 12 tarik Nohprah ka la aiti ïa ka ïing sha kawei ka longkmie ka bym don shuh u longkpa ha Lyngïong, Tyrsad kaba hap ha ka thaiñ Mawngap.
Kane ka longkmie ka don ar ngut ki khun ba dang khunlung bad uwei u khun ka hynmen uba dei u khunswet u ba la ri da kane ka longkmie.
La aiti ïa kane ka ïing da ka Kong Geeta Nongkynrih kaba dei kawei na ki longkmie ba don ha syndah bad kane kynhun.
Ha kane ka sngi la don lang ki nongleh sngewbha kiba ju ïarap ïa kane ka kynhun na ka por sha ka por kata u Bah C.
Rani lem bad kiwei kiwei dei ki nongleh sngewbha kiba la don ha kane ka sngi.
U President ka Pathfinders u Bah Livingstar Lyngdoh Tron u la ong ba shwa ban shna ïa kane ka ïing, ka kynhun ka la leit ban wad bad peit sylli ïa ki ïing ha kylleng ki jaka kata shaduh Nongtoiñ, Mairang, Nongkrem bad kiwei.
U la ong ba kumba 20 tylli ki la wan peit bad jngoh sani bha bad hapdeng kita ki ïing baroh ha kaba khatduh da kawei ka jingmut ki la rai ban pynshna ïa kane ka ïing ha Lyngïong, Tyrsad ha ka thaiñ Mawngap.
U la ong ba don uwei u ‘riew rangbah u ong, “Lada ngi ap ha ka jingim briew mynta nga donkam ka juti lashai kwah sa ki muja, ynda la ïoh muja kwah sa ka jacket, tupia bad kiwei de ki jingkwah.
Lada ngi shim baroh kine ki jingkwah ngin ym ïohlad shuh ban ïarap ïa ki para briew", la ong u Bah Living.
U la ong ba wat ki nonglehbha kane ka kynhun ruh kim pat don tang ka ïing ka sem lajong, ki dang hap ban shong wai hynrei ki don pat ka mynsiem ban ïarap.
U la ong, “Bunsien ngi shu im tang ban ïabeiñ, bishni iwei ïa iwei ban kdew kti ban bishar iwei ïa iwei ngim ïathait hynrei katno ngut napdeng jong ki ba mih shakhmat ban ïarap ïa ki paradoh parasnam ba mad ïa kine ki jingeh jingjynjar".
Ïa kane ka kynhun la seng ha u snem 2016 da ki 7 ngut shiparalok kiba ju mlien ban leit bam khana bad suki suki katba nang ïaid ki sngi ki snem kane ka kynhun ka la nangroi bad ki dkhot ruh ki la nang bun.
Ki jingïarap kiba kham ratbah ba kane ka kynhun ka la lah ban noh synñiang sha ka imlang ka sahlang, ka long ka jingpynshna ïing ïa ki 7 tylli ki longïing longsem kiba duk na kiba duk tam ha ka imlang ka sahlang kynthup ïa ki khunswet khun rangli.
Ka Seng Hill State People Democratic Party (HSPDP) ryngkat ka Seng Garo National Council (GNC) kiba don ïa kajuh ka jingdawa ban ïoh Jylla noh la kajong kila pynlong ïa ka jingïakynduh lang ha ka 12 tarik Nohprah ha Mawphanlur, Eastern West Khasi Hills.
Haba ïakren sha ki lad pathai khubor u General Secretary ka Seng Garo National Council (GNC), u Agustine R Marak u la ong ba ka jingdawa Jylla Garo Land kan long beit katkum u pud u sam jong ka Garo Hills District kaba mynta bad kan nym don ka jingïakyntur pud wat tang shi inshi ruh.
U la ong ruh ba ka jingdawa Garo Land kam dei na ka daw ba ïashun bad ki Khasi Jaiñtia hynrei namar ba ki Garo ki don la ka jong ka ktien ka thylliej ka riti ka dustur kiba kham ïapher bad jong ki Khasi bad Jaiñtia bad ka jingdawa Jylla kan long kaba jai jai da ka jingieid bad ïa sngewthuhlang.
Ha kaba ïadei pat bad paid Garo kiba dei ki nongshong shnong ha Khasi Hills, u la ong ba ka jingdawa Garo Land jongki kan nym ktah eiei ïa ki paid Garo kiba dei ki nongshong shnong ha Khasi Hills namar ba ki bun ki Garo kiba dei ki nongshong shnong sha Assam bad wat shaduh Bangladesh ruh.
Kin ar tylli ki Seng saiñ pyrthei ha ka 14 bad 15 tarik u Nohprah kin sa leit ruh sha Nongbah Delhi ban ïashim bynta bad ka Federation of New States Demand Committee kaba kynthup lang ïa kiwei de ki jaitbynriew jong ka thaiñ shatei lam mihngi kiba don ïa kajuh ka jingthmu ban dawa Jylla na ka sorkar pdeng.
Ka Khliehduh ka All India Trinamool Congress (AITC) ka Mamata Banerjee ka la ai khublei ïa ki paidbah ka Meghalaya kiba la pdiang sngewbha ïa ka da ki khmat ba phuh sam rkhie bad jinglong shisur.
Ka Mamata ka la wan poi ha nongbah Shillong ha ka 12 tarik Nohprah ha ka jingwan jngoh kaba ar sngi jong ka sha kane ka jylla rilum.
Ka jingwan jong ka, ka long ruh shi bynta ka jingïalap elekshon 2023 ha kane ka jylla.
“Ka jylla rilum kaba itynnad ka Meghalaya ka dei ka nuksa jong ka jingitynnad bad ka jinglong shisur jong ki paidbah ka jylla ka la pynkyndeh ïa ka dohnud.
Haba nga poi ha ka jylla, nga la shah pdiang sngewbha da ki khmat phuh samrkhie bad ki dur jingkmen kin ïai sah hapoh ka dohnud jong nga junom", la ong ka Mamata.
Ka la ai khublei ïa ki nongïalam khamtam ïa uba dei peit ïa ka Meghalaya u Manas Ranjan Bhunia, State President u Bah Charles Pyngrope, u nongïalam liangpyrshah u Dr Mukul Sangma, u Bah George Lyngdoh bad u Zenith Sangma.
Ka la ong ba ki paidbah ka Meghalaya, da ka jingriew spah jong ki, ki dei hok ban im parum pareh.
“Ngin pynthikna ba ngin ïoh sngew ïa ki, ngin sngewthuh ïa ki jingdonkam jong ki, bad ban pynwandur ïa ka jingbha jingmiat jong ki ha baroh ki por.
Ka lynti ïaid jong nga ka dang shu sdang, ngi don ka lynti kaba jrong ban ïaid.
Na bynta ka burom ka lawei ka jylla Meghalaya, ngin ïakhun", ka la ong ka Mamata.
Shwa ïa kane, ki paidbah nongkyrshan ka TMC Meghalaya kila pdiang burom ïa kane ka khliehduh jong ka AITC ha ka jingwan iuhkjat ba nyngkong jongka ïa ka jylla Meghalaya mynta ka sngi ha kad liengsuiñ Umroi.
Ïa ka Mamata la synran lang u National General Secretary ka AITC u Abhishek Banerjee, uba la wan ha ka sien kaba lai sha kane ka jylla.
Ha kane ka jingwan jngoh kaba ar sngi ïa ka jylla, ka Mamata kan ïakynduh ïa ki nongïalam ka Meghalaya Trinamool Congress.
Lashai ka sngi, kan ïakynduh ïa ki nongtrei ka party ha U Soso Tham Auditorium, State Central Library, Shillong ïa ki nongïalam ba khmat ka AITC ka jylla, ki nongmihkhmat na ki District bad Block committee, ki dkhot ki longkmie, ki samla bad ki samla pule.
Hadien kane, kan rakhe Khristmas bad ki khynnah na ki jaka ri khunswet bapher bapher, ki nongkitkam shnong na Khasi bad Jaiñtia Hills, ki riew pawkhmat na ki kynhun bapher bapherbad ki riew shemphang ka jylla ha Windermere Resort, Umpling, Shillong.
Hadien ba ka la wan poi ha kad liengsuiñ, u nongïalam ka AITC Meghalaya u Dr.
Mukul Sangma u la ong, “Ngi sngew kmen ba ka khliehduh ka AITC ka la don hangne ha ka jingwan jngoh kaba nyngkong eh jongka ïa ka jylla.
Baroh ki dkhot, ki nongtrei ka party na kylleng ki jaka ka jylla kila ïoh ïa ka lad ban ïakynduh ïa ka.
Kin ïoh ïa ka lad ban ïasyllok bad ka ha ka jingïalang".
Ki paidbah nongshong shnong jong ka Shnong Pyndengkhah bad ki nongïalam na kiwei pat ki shnong ba marjan kiba hap hapoh ka Mawphlang Constituency ki bym sngewtynnad ïa kiwei ki seng saiñ-hima kila shim ïa ka rai ban pynïeng ïa u samla Wossie Rani na ka shnong Pyndengkhah ka Hima Nongspung bad ban pan tiket ruh na ka Bharatya Janata Party (BJP) ha kane ka elekshon MLA 2023.
Ïa kane ka rai la shim ha ka jingïalang kaba long ha ka 12 tarik Nohprah hapoh ka jingïalam ki katto katne ngut ki riew rangbah kynthup u Bah Kyntiewborlang Syiemlieh, Bah Nolandro Lyngdoh, Bah Everson Marbaniang, Bah Mayborn Marbaniang, Bah Dherilang Jaba, Bah Roystar Rani, Bah Win Kharryngki bad kiwei pat kumba 1500 ngut kila pynskhem ïa kane ka rai ha Pyndengkhah.
Ki nongïalam kila pynsngew ba kin don kawei ka jingmut bad kata ka long ban pynskhem ha ka BJP ban wanrah ka jingkylla ha ka roi ka par jong ka Constituency kaba dang sah dien bad shu shah kular thok na kawei ka samoi ïalap elekshon sha kawei pat.
Na ka liang u Bah Wossie Rani u la ong ban poi sha ka thong ka long tang lyngba ka jingïatreilang bad jingïatylli watla ka por ka dei kaba lyngkot bha hynrei u shaniah ha ka jingïatreilang jong baroh ki nongshong shnong ha ki shnong bapher bapher ka Constituency ban ïa snoh kti lang ban pynurlong ïa ki jingthrang ki jingangnud jong ki paidbah.
“Ngi ïohi ba ka roi ka par kam don satia ha ka thaiñ kaba ki paidbah ki shaniah ïa ka jingim ha ka kam rep bad kam shym la don kano kano ka jingphai khmat sha ki nongrep", u la ong.
U la kular ruh ba un shim khia ban kyntiew ïa ka koit ka khiah, ka pule puthi bad ha ki liang baroh , namar kane ka thaiñ ka dei kaba la shah ieh shrah da ki MLA ki ba la leit bad wat kiba mynta ruh ki phai khmat tang ha ka por ilekshon hynrei ha ki wei pat ki por ki jah jar, kane ka buh jingeh ban kyntiew ïa ka ïoh ka kot jong ka dong bad ka thaiñ.
Na ka liang ki paidbah baroh ki la rah kti ban pynpaw ba kin kyrshan ïa u Samla Wossie bad ban trei shitom ruh ba un kynjoh sha ka thong kaba u thmu ban shakri bad kit ïa ka khiah ka shon jong ki paidbah.
Ka skul O.
M.
Roy Memorial Higher Secondary School ka la pynlong ïa ka prokram Fit India movement mynta ka sngi ka 12 tarik Nohprah hapoh ka Auditorium hall jong kane ka skul kaba don hapoh Mawlai Kynton Massar.
Ha kane ka sngi la wan ban ïadon lem ryngkat da u Bah Eugeneson Lyngdoh, MLA, Mawphlang Constituency kum u kongsan, u Pranjit Bhagabati Deputy Director SAI RC Guwahati, Madan Kumar Senior Football Coach SAI, Kong A.
Syiemlieh Principal O.
M.
Roy Memorial Higher Secondary School, Bah Donbok Lyngdoh Karate Coach SAI, Lekini Suting Football Coach SAI, bad i kong D.
Kharkongor.
Kane ka skul ka la rakhe ruh ïa ka Fit India School Week kaba shi bnai thik kaba la rakhe ha kylleng sawdong jong ka ri India kaba la sdang naduh ka 15 tarik Naiwieng bad kaba yn sa pynkut pat ha ka 15 tarik Nohprah.
Ka skul O.
M.
Roy Memorial Higher Secondary School ka la pynïasoh ïalade bad ka Sports Authority of India ha u snem 2015, ha u snem 2013 ka la ïoh ban rah ïa ka nam lahduh ha ka lympung ïalehkai phutbol jong ki skul ha kylleng sawdong jong ka ri ka Subroto Cup.
Bad ha u snem 2017 pat ka la long ka nam lahduh ha ka Reliance Cup hapoh ka jylla.
Kane ka skul mynta ka sngi ka la rakhe ïa ka fit India movement kum shi bynta ban kyntiew ïa ka koit ka khiah jong ki khynnah, ban pynbna paidbah ba ka koit ka khiah ka long kaba donkam bha ha kiba bun ki jait jingïalehkai.
Ban pynshlur ïa ki khynnah ban jied ïa ka jingïalehkai sports namar ka long kawei kaba lah ban kyntiew ïa ka kam ïalehkai bad ban pynïoh ïa ka met kaba koit ba khiah.
Ha ka 29 tarik Nailur 2019 u Myntri Rangbah duh jong ka ri u Narendra Modi u la pynbna ïa kane ka Fit India kum shi bynta ban kyntiew ïa ka koit ka khiah lyngba ki jingïalehkai hapoh ka ri.
Kane ka mishon Fit India ka long ruh ban pynsngew ha kylleng sawdong ki skul ha ka ri ki shong ki thaw bad ki kolej ruh kumjuh shaphang ka koit ka khiah lyngba ka jingïalehkai ïa ki sports.
Ha ka jingïalehkai Quiz ka Sandra Kupar Lyngdoh Kynshi bad u Kyrshanbor L Nongbri na ka Team-C ka la long ka lahduh.
Ka Joycyca Kyrsian bad u Iateilang Mawbha Mawthoh na ka Team-A ki la wan ba ar.
U Pyntngen Rynjah bad ka Daplin Lyngdoh na ka Team-B ki la wan ba lai.
Ka kynhun ïalehkai All Star Boys ka la long ka nam lahduh hadien ba ka la pynliem noh ïa ka Boys United da 7-4 ha ka jingïalehkai Futsal phainal.
U Bah Eugeneson Lyngdoh ha ka jingai jingkren u la ong ba ka koit ka khiah ka long kaba donkam bha na bynta iwei pa iwei, u ong ba lada ngi ïaid kjat haba ngi leit skul ka long kawei ka nuksa kum ka physical activity, bad ka jingïalehkai ïa ki sports ka long kaba bha tam eh na bynta ka met kaba khlainbor lyngba ka jingïalehkai ïa kiba bun ki jait sports.
U la ong ruh ba mynta ba ngi dang khynnah ngim num pat sngewthuh katno ka physical activity ka long kaba donkam ïa ngi ban khih ban ksar, hynrei da lah heh pat da ka rta ka nang ïaid u Briew u nang bunkam umïoh por shuh ban khih ban ksar shane shatai u sa sngewthuh ba ka physical activity ka long kaba donkam bha shisha ha ka jingim jong u briew.
U Bah Eugene u la ong ba ha kane ka por kaba mynta kiba bun ki briew ki long kiba phikir bha ïa ka met ka phad, kaei kaba ngi bam kaei kaba ngi leh ngi long kiba phikir bha.
Khamtam ha kine ki ar lai snem ba la ïaid mynta la ïoh ïa kiba bun ki briew kiba la bam tang da ki jhur suda kumba la tip ha ka ktien phareng (Vegan).
Bad haduh ki nongïalehkai sports ruh ki da peit bha ïa ka rukom bam ka jong ki khnang ba kin lah ban ïalehkai bha bad ban ïoh ka met ka phad kaba koit bad khiah.
U la ong ruh ha kine ki shi bnai shiteng u khlem la ïohpor ïalade ban leh kilan met ban khih ban ksar ka met ka phad na ka jingbunkam palat, ha kaba u la ïaleh ruh ban pyllait ar kynta shisngi ban ïoh kilan met namar u sngewthuh ba ka jingkilan met ka pynsting pynsmat ïa ka met ka phad.
U kyntu ruh ïa iwei pa iwei ba ngi dei ban pyllait por ban kilan met man ka sngi ban ïoh ka met phad kaba shait ba khlaiñ.
Ka All Meghalaya Trinamool Congress (AMTC) jong ka Mawkyrwat Block Riwar Zone mynta ka sngi ka la pynkut noh ïa ka lympung ïalehkai Volleyball ba la tip kum ka 1st Rowell Lyngdoh Memorial Volleyball Tournament 2022 ha kaba ka Mawsaiñ Sports Club ka la long ka nongjop ha madan jong ka Shnong Tynnai, South West Khasi Hills District.
Haba phai ha ka jingïalehkai ka Mawsaiñ Sports Club ka la jop da 3 – 0 set pyrshah ïa ka Mawbidong Sports Club kata ka Mawsaiñ Sports Club ha ka 1st set – 25, 2nd set – 25, 3rd set – 25 katba ka Mawbidong Sports Club 1st set – 20, 2nd set – 20, 3rd set – 15.
Ha kane ka sngi la ïoh ruh ban sam ïa ki khusnam sha baroh ar tylli ki kynhun bad kumjuh ruh ka khusnam kyrpang sha u Wadbor Mylliem best smash.
Ka jingthmu jong kane ka lympung ïalehkai ka long ban teh-song-lang ïa ki samla jong ka dong ka thaiñ ri war ba kin don ka jingïalang kawei bad long shitylli ha ki kam ïalehkai bad kumjuh ruh ban kyntiew ïa ka kam ïalehkai volleyball ha ki samla bad ba kin pyni ïa ki sap ki phong ba ki ki don.
Ha kane ka sngi la donlang u samla Benjohnson Lyngdoh, President jong ka Mawkyrwat Constituency Socio Economical & Political Awareness Committee (MCSEPAC) Youth Wings, u Bah Donbor Nongsiej, Vice President TMC Mawkyrwat Black ha ryngkat ka jingïadonlang jong ki ‘riew rangbah jong ka dong ka thaiñ Ri War kiba dei ki shnong hapoh jong ka South West Khasi Hills District.
Ka Synjuk ki Rangbah Shnong Ri Bhoi District, SRSRBD, mynta ka sngi la la ïoh ban pynkup burom ïa ki 11 ngut ki rang bad thei ïalehkai kiba la khur Takma ha ka 2nd North East Olympics Games 2022 kaba dang shu dep shen ha Nongbah Shillong.
Kiba la don ha katei ka sngi ki kynthup ïa u Gilbert A.
L Marshillong, DSP Traffic Ri Bhoi, nangta u Bah B.
B Makdoh, President ka SRSRBD, u Bah Marcus Marten, President ka HNYF lem bad shibun ki riew rangbah.
Ha katei ka sngi, ka la don ruh ka jingpynkup burom ïa ka Kong Magareth Pathaw, ka Longkmie kaba la khur Takma Ksiar ha ka World Arm Wrestling Championship kaba dang shu dep shen ha ri Turkey.
Katei ka jingpynkup burom da kitei ki nongïalam ka SRSRBR ïa kitei ki rang bad thei ialehkai na Ri Bhoi, ka long kum shibynta ban ai Mynsiem shuh shuh ïa kitei ki rang bad thei ïalehkai ba kin nanglah shuh shuh ban kiew ha ki rynsan ïalehkai bapher bapher.
Kitei ki rang bad thei ïalehkai, kiba la shah pynkup burom ha katei ka sngi, ki kynthup ïa ka Kong Magareth Pathaw, u Bah Donald Rymbai, u Skhemlang Suba, u Albinus Rongpeit.
U Primus Ronghi, ka Rinalis Ingti, ka Ritina Hanse Melibad Kro, ka Joytiful Narlong bad ka Anrisha Klein.
Hadien ba nga la pule ïa kawei ka artikl ba la thoh ha ka New York Time ka ba ai kyrteng,"Across cultures, English is the word" dau Seth Mydans.
Ka la wan ka jingmut dur khliak ïaka ktien Khasi; kaba ngi thoh ngi pule.
ka ktien khasi ka long ka wei ka kyntien ka ba baroh ngi ïakheiñ‘ka lade’ ban kham sngew jan ‘ka jong ngi’, tangba imat kaba ym don dor.
Ym baroh ki kheiñ kor.
Namar shabar la u pud u sam Hynñiewtrep, ngim pyndonkam ïa ka.
Putet! ka ktien khasi kam shoh haba kren, ym sngew long rah mynsiem (Feeling cool) kumba ngi ki samla ka juk ngi mlien ban ong.
Sngew long tlot ban kren khasi, ka kham bha ban ym kren.
Ban thoh khasi ruh ngim sngewthuh ban pyniapher hapdeng u dak Ï bad I lane u N bad u Ñ.
Ban ïa ka ba long khun jakai ha khmat ba bun balang, ka kham bha ban thoh phareng.
Ka ktien khasi ka dei ka ktien kaba ym baroh ki ïa pyndonkam.
Te kam pher lada keiñ noh ka kren ne thoh.
Ka ktien phareng ka ïa jan bad ka jinglong salonsar ka pyrthei (globalization).
“Having a global language has assisted globalization, and globalization has consolidated the global language,"ka ktien phareng la tipbaroh kylleng ka pyrthei.
Ha ka juh ka por, u dohlieh u don ka jinglong pher bad pyrkhat ba u dei ba halor (Superiority mindset).
Te haba kumta, namar, ngi ioh ban jied ïa ka kyntien kaba ngi sngew phareng.
Kaba ngi sngew hieng ban pyndonkam.
Ka jingkylli ka wan; Hato ngin shu pynsyrwa ei ka kabu ksiar? Ka pyrthei ka tyllun ryngkat bad ka ktien ba khlaiñ kaba ki Ri ba khlaiñ bor ki pyndonkam.
Ka Ri Bilat bad Ri Amerika ki ba synshar ïa ka pyrthei ki pyndonkam ïa kane ka ktien.
Ka mynnor (history) ka iathuh ïa ngi shaphang ki jaid ktien ki ba don ka por synshar ki Ri ba khlaiñ.
Ka ktien Greek, Roman, Latin, kiwei kiwei ki ba ngi tip ki pyniasoh ryngkat bad ki Ri ba khlaiñ ha ka juk jong ki.
Hato balei ngin shu sah ha ka lyngoh? Balei ngin shu sah marwei? Te ngi ruh ngi tyllun lang bad ki.
Ka pyrthei Information Technology ka ba synshar ïa ka pyrthei.
khlem ka internet ngim lah ban iohi ïa ka pyrthei, imat ban pass exam ruh kham sohkyrdot? Lada ngim nang lei sa ïa ka ktien kaba baroh ki kren, ngi la dei shisha ki ba da jakle tam.
Hato ngim mynjur?Ha facebook, tweeter, hike, Instagram,google plus (social media), ngin kren khasi ngin ym shah ieh marwei? Ngin da sngew kmen ban long u dkhot jong ka ktien sahep (English).
Ka mynsiem ka rah haba ngi kren phareng, ngi sngew kum ki mem/ sahep ka Ri Bilat.
Khamtam, ha ka jingïadei bad ki rukom ka pyrthei, ki jingrwai (music), ki dulir khaïi (business documents), shang pyrthei (tourism), baroh ki iaid bad tyllun lyngba ka ktien phareng.
ki kor phah jingtip (scientific communication) ki trei bad kiew lyngba ka ktien phareng.
Ngi ruh ngi kwah lem ban ioh bynta ha ka pyrthei u phareng kaba ïar.
Ka ktien ka pynkylla ïa ka jingmut bad pyrkhat pyrdaiñ.
Lera Boroditsky, assistant professor psychology, neuroscience, bad symbolic systems ha Stanford University, How does our language shape the way we think? (The Guardian)ka batai kumno ki kyntien ki iarap ban pynwan dur ïa ka jingmut jingpyrkhat ki briew.
Ka jingwad bniah jong ka ka la shem ba ki jingiapher ha ka jingmut bad pyrkhat la pyniapher lyngba ka jingpyndonkam ïa ka ktien nongwei bad ka ktien shnong(native language).
Ynda kren da ka ktien phareng (nongwei) ki briew ki ang, ki mutdur ha la ki jingmut, kat kine ym don ban kham stad? ka pynlong ïa kiwei ban sngew ba ki bakla beit lada dei ieng ban ïa tynjuh nia.
Ym don kat ka ktien phareng, dei ka ta ba baroh ngi mareh sha ki skul phareng.
Khlem nang phareng te ngi la dei ki ba duna palat ha ka jingtip jingnang.
Ban phah skul khasi pule a,b,k,d, e ,g,… ka long kumba pynsyrwa ei ka por ka bor.
Da san la rangbah ym ioh kam ioh jam, namar bym nang phareng.
Ym don jingkiew ha ki liang baroh (No Development).
Baroh la iaid lyngba ka ktien phareng.
Kat kum ka jingwad bniah jong ki Swedish Scientists lyngba ki kor kum ka MRI (magnetic resonance imaging)bad electrophysiology ki batai shai ba don shibun ki jingmyntoi ïa ka jabieng lada pule da kiwei ki ktien lait noh ka ktien lade.
La da nujor, kham biang kaei? Ka ktien khasi da pule hadien ruh long hi; imat.
Oh! bapli, ktien Khasi ym don kyntien thymmai, ki juh shi ki juh.
Suk palat ban pule, tuk tak la bam lyndet, namar ka ktien lade.
Ka bor pyrkhat jong ngi ka khlaiñ lada phareng ruh dang khyrwit, sa ïa I ktien khasi.
Ka jingpyrkhat ba long mraw (Colonization of the mind): ka jingsngew khraw ka hiar pateng mynta ha ngi.
ka jingshisha ka sah, ba ka rukom peit jong u phareng ha ka por ba u synshar ïa ki trai muluk ka dei lyngba ka khmat ba kheiñ poh.
Ka jing hiar pateng mynta ka wan lyngba ka jingpyrkhat jong ngi, ba tang ka ktien phareng ka long ka lad jingstad.
ki ba bun kin ym mynjur, ha sien pyrkhat; tangba ngi iaid kumta.
Ka jingshisha ka paw pen ryngkew.
U Michael Foucault (riew shemphang ka Ri France) ha ki jingthoh jong u u kren shai ïaka jingïajan hapdeng ka bor (power) bad ka jingnang jingtip (knowledge).
U ong baka rukom trei kam (system) jong ki nongsepngi ka dei ba ki pynrung ha ka jingmut jingpyrkhat jong ki trai muluk (nongshah synshar) ba ka jingwan jong ki ka dei ban pynlait na ka jinglong mraw.
Ka jingshisha,ka dei tang ka lad pynskhem ïa ka bor synshar lyngba ka jingnang jingtip (knowledge).
Ka ba nga mynjur lang bad u ne u riew khraw ha ba u thoh shaphang ka jinglong ka wei jong ki (Power-Knowledge Interplay).
Ka sngew phareng ka wan ruh ryngkat bad ka mynsiem kwah bor bad ‘kat nga ym don’.
Long laitluid bad puson; pynieng la ka nia, ioh ba phim lah ban pdiang ka jingkynthoh jong nga.
U Dr.
Taye Nequssie u ong, “Nga kam ba don ki ba kwah ban pynneh ïaka jingpyrkhat u phareng.
Namar ka pyrthei salonsar (globalized) don kam ïa ka jingpyrkhat ki nongsepngi ban kiew ha ki liang baroh.
Hynrei ka jingkiew jong ki wei pat ki Ri bad jaid bynriew na shaphang mihngi ka Asia; ka pynkynmaw ba ym tang ka ktien phareng ba lah ban ieng ha rynsan ka pyrthei.
"Ngi la laitluid? Ngi ïaleh kmen bad rkhie jinglaitluid ka Ri (India bad Hynñiewtrep) na ka jing shah synshar ha ki dohlieh.
Sngew kumba ngi la lah ban pynim pat ïa la ka Ri.
Katba ki nongialeh laitluid ki ïa khun bad pynjaw la ka umsyep, ka snam ka tuid ban lait ka long mraw.
Tangba, ka jinglong bad rukom pyrkhat dang sngew kum u sahep.
Kumno? Ban kren phareng ka mynsiem ka rah shibun.
Sngew long Mem/sahep kwah pyntynneng ïa ka rukom pyrkhat ki sepngi.
Don jingkhawai ban ai sha jingbam ‘pukhlein, ‘putharo, kiwei.
Wow! Ka ba ym ïa hap, kat ka jingkhawai? Ai kumta la syriem kumba dihsha ha dukan shnong (ka rukom pyrkhat jong ngi).
Toi!ngam bishar ne kdew ïa ka rukom leh.
Dei tang ka jingmut jong ngi kaba nga kdew.
Namar ka jingsngew kiew (development) ka mut tang ba bud ïa ka rukom ki nong sepngi.
Hynrei ban shu sngew pat ba ngim don eiei, kata ka dei ka jingma.
Tang ka wei ka jingkyllli kaba nga buh kum ka jing puson, HATO KA PYRTHEI KAM KWAH SEH BAN TIP ÏA KA JONG NGI? Kim long kyndeh (curious) shaphang ka pyrthei jong ngi? Ka rukom long, ka bam- ka dih, pyrkhat- pyrdaiñ, riam ka beit jong ngi.
Hato ngim long ki ba phylla? (Unique).
Ngim don eiei ban ai ïa ki? Balei pat ki ong, ‘Ka Sepngi ka la kylla Mihngi, Mihngi la kylla Sepngi?’ (West look like East, East look like West?) Imat, ngi don eiei ba kor ba ki wei kim don? Ki wei ki kheiñ kor, ngi pat ngim ñiew kor.
Ka kamram ki Khristan, U Sahep Thomas Jones, u ba la wan sha Ri Hynñiewtrep.
Ka jingwan iuh kjat jong u ka la plie lynti ïa ka pyrthei kaba thymmai hapdeng jong ngi.
U ïarap ban seng nongrim kaba skhem triang ïa ka thoh ka tar.
U dei u phareng u ba ñiewkor ïa ka ktien ka thylliej jong ngi.
Lyngba ka jingprat bad lam lynti jong u, ngi ioh ïaki dak ban pynithuh ïa ngi kum ki wei na ki jaidbynriew ki ba dang ksaid.
Kane kam ktik ïa ki jingmut jingpyrkhat jong ngi, kumno u lah ban seng nongrim ïa ka thoh ka tar? Hato dei namar ba u dei u phareng? U sa lah ban leh ki kam phylla, ne kaei ba wan ha ki jingmut jong ngi.
La da tih bad puson bad bishar ïa ki dak ki shin, ngin shem ïa ka kti u Blei ha ki liang baroh.
La da ngi pyrkhat namar ba u dei u phareng u sa lah ban seng ïa ka thoh ka tar.
Kata ka la dei ka jing bakla na ka ba bakla tam.
U Blei um ju thaw ki briew ba hapoh, namar baroh ki dei ki juh ha khmat jong u -Ben Carson (Nongthoh ia ka Gifted Hand bad Think Big: Unleashing your potential for excellence).
Kumta ka khot bad kyntu ïa nga ïa phi ban long ki ba shemphang ha ka jingpyrkhat jong ngi.
Ha ki khep, ngin kham adkar ioh ba ngi ngop ha ka sngew jinglong phareng na sla (westernization).
La da u khristan na shiliang duriaw u wan ban pyni lynti ha ka thoh ka tar.
La dei ka por ba ngin long ki khristan ba pynkiew, pynriewspah ïa ka ktien khasi.
Ka kamram ka dei ka jong ngi.
Kyntien khatduh, ka jingthoh kam kdew ne pyrshah ïa ka ktien phareng lane kino ki jaid ktien.
Kan long ka burom lada ki briew jong ngi ki nang bun ki ktien.
Ngam kynthoh pyrshah ïaka jing pyndonkam ïa ka ktien phareng, kaba plielad ïangi ban ïa jan bad ki wei (communication language).
Hynrei ka dei tang ka jingsngew jong ngi ba ka ktien phareng ka dei tang maka ba paka (only perfect language).
Lait na ka ym don ktien ki ba lah ban ïa beh.
Ka ktien phareng ka dei ka ktien ba shim bun ki kyntien na ki wei ki jaid ktien Greek, Latin, Roman, Hindi, kumta terter.
Ka Oxford English Dictionary dang shen ka la pynrung ïa ki kyntien Hindi ‘Arre Yaar’, ‘dhaba’ , ‘bhelpuri’ kum ka kyntien jong ka pyrthei (Times of India, June 26,2015).
Ka pynriew spah ïa ka ktien ‘lade’ da kaba shim kylliang na ki wei.
Hato ka ktien khasi ka duna? balei ngim lah lane pyrkhat ban pynrung ïa ki kyntien khasi ha ka Oxford Dictionary? Hato ka eh palat, ne namar ba ngim ju iohi lad ba ka ktien jong ngi kan kiew ha ka rynsan pyrthei? Ka jingeh ka long ba ngi pyrkhat ba ngim lah, ka ktien ngi kam don eiei.
Nga sngew ieit shikatdei ïa iwei i nonghikai i ba ong, “Lada phi kren phareng, pyrkhat kum u phareng, leh kum u phareng.
Lada phi kren khasi, leh kum khasi, pyrkhat kum u khasi.
" wat ju khleh ja ktung.
Ka ktien khasi bad phareng, ngi lah ban pyndonkam lang ryngkat.
Khlem da thew ha ka tarajur kano ka ba khia thew, kano ka ba sting thew.
Ka shong ha ngi mynta, kaei ka juk kaba ngi kwah ha ka ban sa wan.
Hato ngi kwah tang ïa ki briew ki ba lah ban pule ne ki briew ki ba sngewthuh, ngam jylliew, pyrkhat, wad lad, sei ki sap ban pynthymmai ïa la ka ktien.
La da ngi wad lad bad ngam ha ka jylliew shemphang, kan pynkot bor ïa ngi ban ai ka ba kor tam ïa ki wei ha ka pateng ba bud.
Ka jing jied ka long ka jong ngi.
Ngi long kumba ngi pyrkhat.
Manla u snem ha ka 12 tarik u Nohprah la ju tip kum ka sngi Pa-Togan Sangma ka sngi ba ka sorkar jylla ka ju ai shuti kum ka dak ka jingkynmaw burom ïa ka lyngkhuh sngi ïap jong u nongïalam ba shlur ki Garo uba la ïap ha u snem 1872 uba la don bynta ha ka jingïakhun pyrshah bad ki British ne ki shipai Bilat.
Ha u snem 1835, ki nongsynshar ka ri Bilat ki la kurup ïa ka Hima Jaintia, kaba don ha ka Thaiñ Shatei Lam Mihngi ka ri bad ba la ju khot kum ka “Scotland of the East.
" Kane ka la pynkie bitar ïa ki trai ri trai muluk, bad pynlong ïa uwei na ki nongïakhun laitluid U Kiang Nangbah ban ïeng ïakhun pyrshah ïa ki shipai phareng, hynre kane ka jingïakhun kam shym la lah satia ban poi sha ka thong namar ka jingjur ka jingshah thom kylla bad khlaiñbor jong ki shipai Bilat.
Dei ha une u snem ruh ba ki shipai Bilat ki la sdang ban synshar donbor ha ki thaiñ Garo Hills.
Ha u snem 1866,u Lt.
W.
J.
Williamson, Assistant Commissioner jong ki jaka ri lum, u la lah ban wanrah marshiteng ïa ka distrik hapoh ka jingsynshar jong ki phareng.
Ha u snem 1872, ki la pynjur ka jingthombor halor ka jingkwah ban kurup baroh kawei ka jaka jong ka Garo Hills, kynthup ka jingkyntur ha ki lam shathie, mihngi bad sepngi ban ïoh ban synshar baroh kawei ka thaiñ.
Dei ha kane ka por ba jur ka jingkyntur pud ki shipai, ba ki la mad ruh ka jingpyrshah na ki trai ri trai muluk, khamtam na u nongïalam ki Garo ha katei ka snem u Pa-Togan Negminza Sangma, uba la kyntait ban kohnguh ïa ka jingsynshar ki shipai Bilat.
Ha u Nohprah 1872, ki shipai Bilat ki la buh ka ktem jong ki ha Matcha Rongkrek ha Garo Hills.
Ha ka por ba ki shipai ki dang thiah u Pa-Togan bad ki nongkyrshan jong u, ki la thmu ban thombor naphang bad hapdeng kane ki shipai Bilat ki la kyndit bad ïakhun pyrshah bad ki briew u Pa-Togan.
Hapdeng ka jingduna ki tiar jong ki, ha kane ka jingïakhun la sakhi halor ka jinglah shiliang lypa hapdeng ka jingpyndonkam ki Garo tang da ka waitlam bad ki sum kaba ïapher lybak-lybak na ka suloi ba la pyndonkam da ki shipai Bilat ha katei ka por bad tang watla ki shah rem, Hynrei hapdeng kane ka jingïaleh pyrshah ki Garo ki la paw kum ki riewshlur namar ki la ïakhun haduh da dkut mynsiem, bad u Pa-Togan, u la ïeng kum u riewshlur bad shah ïap ha ki kuli nar jong ki shipai Bilat.
U Pa Togan bad ki shipai jong u, ki la pyndonkam da ka stieh kaba heh ba la shna na ka metbah jong ka ladew ban ïada na u kuli hapdeng ba u mutdur ba kine ki kuli nar kin pjah noh shen mar sien tyngkhuh ha kane ka stieh.
Watla ki British ki la jam shakhmat halor ka jingsynshar ha kitei ki thaiñ, hynrei ka jingithuh paw ïa ka jingshlur u Pa Togan bad ka jinglen lade jong u ban ïada ïa la u pud u sam bad ki briew lajong ka dei kaba la neh junom ban ïa ka bor synshar ki British.
Kum ka dak ka jingkynmaw burom ïa ka sngi ïap jong u Pa Togan la tei ruh ïa u mot sah kynmaw ha Chisobibra, ka jaka kaba u la khlad.
Ka nam ka kyrteng jong u Pa Togan Sangma ka dei kaba la ïaisah junom ruh kum u riewshlur ha nongbah Shillong, ka nongbah jong ka jylla Meghalaya, hapdeng ba la kynthup lang ïa ka kyrteng jong u bad ka kyrteng jong ki arngut ki riewshlur na ri lum Khasi Jaintia U Tirot Sing bad U Kiang Nongbah.
:Ka Akhil Bharatiya Vidyarthi Parishad, Tura ka la pynlong ïa ka ‘Pa Togan Sangma’ Best Student Award-2022 ha ka 9 tarik u Nohprah ha District Auditorium,Tura, Meghalaya.
Ïa kane ka jingïalang sam khusnam la lamkhmat da u Dr.
Numal Momin, uba long u MLA, bad u symbud lamphang jong ka dorbar thaw aiñ ka jylla Assam bad u Nanadro B.
Natak, ba la ïoh ruh ïa ka khusnam Padmashri Awardee, ha ka jingithuh kum u nongrep bay m ju pyndonkam dawai kum u symbud kongsan.
Ki don palat 50 ki khynnah kiba wan ha ka kyrdan ba hakhmat duh jong ka SSLC bad HSSLC eksam jong u snem 2022 na ki 38 tylli ki Secondary bad Higher Secondary School jong ka thaiñ Tura jong ka jylla Meghalaya kiba la lah ban lehbha na ki jaka pule jong ki, bad shah pynkup burom ha kane ka sngi.
Ha ka jingai jingkren ha katei ka sngi kum u kongsan, u Momin u la ai jingïaroh halor ka jinglah ban leh bha ki samla ha ka jingpule jong ki bad ai mynsiem ïa ki ba kin trei na ka bynta ban kyntiew ïa ka ri.
Ka dkhot jong ka State Working Committee ka Lekhi A.
sangma ka la kren halor kiba bun ki mat pyntreikam jong ka ABVP Akhil Bharatiya Vidyarthi Parishad bad kdew ba kumno ka ABVP ka la noh synñiang na ka bynta ban tei ïa ka ri da kaba ai jingmut ban tei na ka bynta ki samla da ka jingdon ka jingmut kaba bha.
U symbud kongsan ha kane ka sngi u Nanadro B.
Marak u la kren halor ka jingshlur jong u Pa Togan Sangma bad kyntu ïa ki samla ban bud ïa ka dienjat jong u.
I Dr.
Reena Sangma, Assistant Professor jong ka Tura Government College I la ai jingkren halor ka jingim jong u Pa Togan Sangma.
Kane ka prokram ka la kut lyngba ka jingai khublei jong u Lebanon D.
Sangma.
Hadien ka jingsakhi ban poi sha ka thong halor ka jingpynlong ïa kane ka tamasa ha une u snem ba la dep, ka sorkar jylla ka dei kaba la pyntip ba ka tamasa Winter Tales kaba lai yn pynlong mynta u bnai.
Ïa kane ka tamasa la wanrah da ka Meghalayan Age Limited bad shimkhia ban pynlong da ka Dak_ti Craft bad ïa kane ka tamasa yn pynlong na ka bynta lai sngi kynthih ha nongbah Shillong ka ban sdang naduh ka 19 bad kut ha ka 21 tarik u Nohprah ha kawei na ki jaka jngoh kai ha Ward’s Lake.
Kane ka tamasa Winter Tales ka dei ka prokram na ka bynta ki riewdonsap ha ka jingpynleit jingmut ban plie lad na ka bynta ki nongseng kam lajong bad ki kynhun kiba ju don bynta ban pynmih ïa ki tiar kiba shna bad thaiñ kti jong ka jylla khnang ba kin lah ban pyni ïa ki sap ki phong jong ki, halor ki jait jingshna bapher bapher, ki jingbam bad kumjuh ruh halor ka rwai ka siaw.
Kaba kham kongsan ka dei halor ka jingbuh ka thong ban wallam h alor ka jinglah ban pynmih pli bad ban lait na ka jingpynlehnohei.
Ka jingpynlong ïa kane ka tamasa ha ki por ba la dep ka dei kaba la pynlong halor ka jingpynleit jingmut ban wallam ha rynsan ïa mawlynnai ba rieh ha ka jylla, kiba pyndap ïa u thiar ka Lariti bad dei bad ban kyntiew halor ki nongseng kam lajong ba ïadei bad ki tiar shna kti, ki jingthaiñ jaiñ, ka tem ka put, ki jingbam tynrai, ka thoh ka tar bad kiba bun kiwei de ki sap kiba lah ban shem tang ha kum kine ki tamasa jong ka Winter Tales!Ha ka jingkdew ba kane ka prokram ka long kaba kham pher, la pynpaw ka la don ka jingshimkhia ban pynthikna ba ïa ki dukan bad kiba yn ïashim bynta ki dei ki ban pyni ïa ka sap tynrai bad ka Lariti jong ka jylla.
Ïa ki ticket lah ban ïoh lyngba ka website www.
wintertales.
in bad baroh kaba mih na ka jingdie ïa ka tiket yn noh synñiang sha ka jaka ri khunswet bad ka jaka sah ki tymmen.
Yn pyllait ei na ka bynta ki khynnah kiba hapoh ka 10 snem ka rta.
:Shi bynta ban peit ïa ka khia ka shon jong ki para doh para snam kiba sah ha Nongbah Delhi ka seng National Hynniewtrep People Federation (NHPF) ha ka 10 tarik Nohprah 2022, ka la ïoh ban pynskhem ïa ka Unit ba thymmai ha Nongbah Delhi ïa kaba ki la pynlong ha Meghalaya house New Delhi.
Ïa kane ka unit ba thymmai la ïoh ban pynskhem da u President ba rangbah ka seng u Bah Andreas Nongkynrih ha ka jingïadon lang jong kiwei pat ki nongïalam ba ha khmat.
Ïa ka kam President  la jied ia ka Kong Nomita Rynjah, General Secretary ka Kong Pynshai Banylla Lyngkhi bad  30 ngut ki dkhot.
Na ka liang u President haba kren ha kane ka jingïalang u la ong ka jingpynïar ïa ka jingtrei kam jong ki sha nongbah Delhi ka long ba ki nongïalam ka seng kin lah ban peit lem ïa ka khia ka shon jong ki para doh para snam kiba shane.
U la bynrap ruh da kaba ong ba ka seng kan trei na ka bynta ka bha ka miat jong ki paidbah ka bri u Hynñiewtrep, kham tam kito kiba don kam jingïarap la ka dei kiba shong ba sha ha Delhi ne kiba wan ban pule bad phah sumar.
Ha kane ka sngi ka kynhun ka la pynkup burom ruh ïa ki paradoh parasnam kiba pule bad kiba sha ha Delhi kiba la peit lem ia ka khia ka shon jong ki paidbah.
Na ka liang ka President ka Kong Nomita Rynjah ka la ai khublei kyrpang ïa ki paidbah bad ia ki Nongïalam kiba la bynshet ia kane ka kam ha ki ban trei na ka bynta ki paidbah ka jaitbynriew kiba shong ba sah ha Nongbah Delhi bad ha ki wei ki jylla kiba marjan.
Ka nongïalam ba khliehduh ka seng All India Trinamool Congress (AITC) kaba dei ruh ka Myntri Rangbah ka jylla West Bengal ka Mamata Banerjee kan wan poi ha nongbah Shillong ha ka 12 tarik Nohprah, ha ka jingwan jngoh kaba ar sngi ïa ka jylla Meghalaya.
Ha kane ka jingwan jngoh jong ka, ka Mamata kan pyllong ïa ka jingrakhe Khristmas ha nongbah Shillong ha kaba kan iakynduh ïa ki nongkitkam ka party bad ki paidbah.
“Ka Chairperson ka AITC ka Smt.
Mamata kan wan jngoh ïa ka Shillong ha ka 12 bad 13 tarik Nohprah 2022", la ong ka thymmei khubor na ka party.
Ka Mamata kan kren ïa ki nongkitkam ka party ha State Central Library, kan rakhe Khristmas ha Windermere Resort ruh ha ka por janmiet.
Kane ka jingwan jngoh jong ka ïa ka Meghalaya ka long shi bynta na ka jingïalap elekshon ka TMC ha ka jylla, kaban sa long ha u bnai Rymphang eiei ban wan, kaban long sa ar bnai eiei mynta.
Ha ka pyrthei baroh kawei, ka surok ka dei u budlum jong ka ïoh ka kot, ka leit ka wan, ka kit ka bah, ka kamai kajih, ka bor jingshngaiñ ïa ka ri, bad kumta ter ter.
Khlem ka surok, ka mut ba ki briew ki dang im hapdeng ka jingeh kaba shyrkhei bha ha kane ka juk mynta.
Ha ka jylla Meghalaya, ki don kumba 6 hajar tam ki shnong nongkyndong bad 11 tylli ki district, bad ki don ar bynta kiba kongsan, kawei ka thaiñ mihngi kaba kynthup ïa ka rilum Khasi-Jaiñtia bad kawei pat ka thaiñ sepngi kaba kynthup ïa ka rulum Garo.
Ha rilum Khasi-Jaiñtia ki jaka ki puta ki kham shitom ban shna surok namar ba ka long rilum, ki riat ki them, ki thiep ki jur katba sha rilum Garo kan kham suk namar ba ka long madan watla ki don ki jaka kiba riat kiba them.
Lada phai sha ki khyndiat snem mynshwa, ka jingdon ki shnong kiba poi surok ka dang duna bha namar ba ka sorkar ka dang duk ha kito ki por, bad kiba ïoh surok ki dei tang kito kiba ïoh ïa ki nongmihkhmat (MLA) kiba long myntri sorkar bad ki skhim na ka sorkar pdeng ruh ki dang duna bha.
Hynrei ha kine ki khyndiat snem, ka sorkar pdeng ka la theh bha ïa ka pisa ban pynkylla dur naduh ka surok, ka koit ka khiah, ka pule puthi bad kane ka la ïarap haduh katta katta ïa ka jylla kaba duk kum ka Meghalaya.
Mynta ki shnong nongkyndong kiba bun kila poi surok lut khamtam kito kiba la kham heh shnong lyngba ka skhim ka sorkar India ka PMGSY.
Ha ka jingshisha, ka sorkar India ka la dei ban pynjynsur shuh ïa ka kyndon ka PMGSY ba ka dei ban pynpoi surok sha baroh ki nongkyndong khlem da ka buh kyndon shuh da kumne kumtai, bad lada ka long ha kane, ki nongkyn-dong kin kiew bad kin roi namar ba shisien ba la don surok, ki briew kim ym wah ban leit kiew sha sor hynrei kin sngew tynnad ban sah ban trei sha nongkyndong.
Ym lah ban len ba lada ka sorkar pdeng kam ai pisa, tang na ka sorkar jylla kan long kaba eh shibun ban pynpoi surok sha ki jaka nongkyndong namar ba ka mang tyngka ka tnad PWD ka jylla ka duna haduh katta katta wat ban maramot ïa ki surok kiba la jot ruh kan ym don pisa bad ban shna sa ïa ka surok thymmai lei, kan long ka jingeh ka bym lah mutdur shuh.
Na ka PMGSY ki surok kiba la jot sha nongkyndong kila don kiba la pynbha bad kiba la kham pynheh.
Lada ka ri kan kiew shisha, kaba kongsan ka dei ban kiew ki nongkyndong, bad lada lah kiew ki nongkyndong ha ka surok, ka pule puth, ka koit ka khiah bad ka ïoh ka kot, kata ka la don ha la lynti jong ka shalyntem ban tyllun sha ka thong.
Ka jingsuhsat ka thaiñ 12 shnong kaba hap ha Sohra konstitwensi na ka jingbym ïoh surok ka la long kaba haduh katta katta.
Ym lah ban len ba kine ki shnong ki la shah ieh beiñ ha kine ki phew snem mynta.
Ka la dei ka por ba ka sorkar kan pynleit jingmut kham kyrkieh ban pynpoi ïa ka surok, ka bording, ki lad jingsumar, ka umbam umdih bad kiwei ki kam pynroi ba kongsan eh.
Ka surok ka dei kaba kongsan tam, khlem ka surok kiwei kim lah ban poi, bad lada la poi ka surok kiwei ki kam pynroi kin sa bud nadien.
Hynrei kaba ijah burom ka long ba ki surok kiba la don lypa ruh mynta ki la jot lut rathai, katba shaba leit.
Ka jingjot ki surok katba sha leit, ka pynthad ïa ka jinglong ka sorkar jylla khamtam ia ki briew kiba wan nabar.
Ka sorkar jylla ka pyrta jam bha ban kyntiew ïa ka kam jngohkai pyrthei hynrei ki nongwankai tang shu poi sha Meghalaya kila shri bniat, jrem lut ka met namar ba kynthih, khynñiuh ka kali haba shong na ka jingsniew ka surok.
Na ka result election ba dang shu pynbna shen, la ïohi ba ki paidbah jong ki jylla bapher bapher jong ka ri India  kim jied satia da kijuh ki party hynrei ki ïa jied  ha la ki jong ki jong ki state ïa la ki jong ki political party bapher bapher.
Ha Gujarat, tam kput ka BJP ba ka dei ka shnong trai jong u Modi bad u Amit Shah.
Ha Delhi Municipality pat, pynjem khnap ka party AAP u Kejriwal ïa ka BJP kaba la bat sah ïa ka bor synshar jong ka Delhi Municipality mynta la kumba 15 snem kynthih.
Katba ha ka jylla Himachal Pradesh pat, ki paidbah ki pynjop bad pynkhie im biang ïa ka party Congress mynta ka sien kaba la sdang troin mynta ha kylleng ka ri India.
Naduh mynta u snem 2022, ka party BJP ka la sdang ban khie rasong bad khlaiñ bor ha kylleng ka ri India, na kata ka daw, ka la sdang ban pyni bor bad sdang ban  thombor ïa ki Niam rit paid khamtam eh ïa  ki Muslims, ki Christians, etc.
Ka jingthmu ba kongsan eh  jong ka party BJP naduh ba la sdang  seng ïa ka, ka long ban wanrah noh shi tyllup ïa ka jinglong Hindu ha kane ka ri Hindustan ne ri India jong ngi.
Hynrei, lada ka party kam don ha ka bor sorkar, kam long satia kaba suk ban pynlong kam ïa katei ka jingthmu barieh jongka.
Ki Muslims ki kham sian kham stad bad kham sngewthuh ban ïa ki Christian.
Ki ïai pynpaw bad ïaleh pyrshah ïa kine ki buit treikam jong ka sorkar BJP man ki khep.
Mar ïa shimti u Modi, ka BJP ka la lah ban khang bad set kak syndon sbak ïa ka jingtuid ne ai pisa ki kynhun Niam kiba nabar ri sha ri India.
Lada ki shah ruh, ki khein noh ïa ki kum ki kynhun seng bhalang ne society.
Kim khein shuh ïa ki kum ki kynhun Niam ha ri India.
Na kata ka daw,ki hap siew khajna ne ai jingkhein thik pa thik lym kumta, ki don jingma ha ki bor sorkar.
Ki kynhun Niam ne skul Niam ki donkam Pan Card, Registration, etc lym kumta,kim lah ban  ïoh jingmyntoi ei ei shuh na ka sorkar.
Ha Delhi ki paidbah ki kyntait war ïa katei ka jingthmu jong ka BJP.
Kumjuh ruh,ha Himachal Pradesh ki paidbah ki la jied biang ïa ka party Congress kaba ju  ai mon laitluid ïa ki kynhun Niam rit paid ba kin leh katba ki mon kum ka party bym ïa shah niam shano shano ruh ha ri India naduh ba ïoh ïa ka  jinglaitluid.
Katba ha Gujarat pat kaba dei ka jaka jong u Modi bad Amit Shah, ki paidbah ki pdiang hun ïa ka aiñ Uniform Civil Code bad ki kwah ban sdang shwa na Gujarat, na kata ka daw, ki la pynjop kput syndon ïa ka BJP.
Ha u bnai Rymphang 2023, kan don sa ka elekshon ha ki North Eastern Sates kynthup ïa ka Meghalaya kaba la ju khein kum  kata ka Christian state jong ka ri India.
Hynrei, hangne ruh ka BJP kan sa leh sianti bha bad ka kham kwah ban pyntur khmat da ka party ba ïajan bad ïadei paralok eh  jongka, bad kata ka dei ka party NPP.
Lada tur khmat eh ka party BJP pyllein pyllein, kiba bun ki nongthep vote na ki Niam ba wan na bar ri kim da  sngew tynnat bad kim nym shlan than ban jied ïa ka.
Hynrei, lada ailad da ki candidate na  ka NPP ba kidei hi ki para doh- para Niam lajong, dei hangta ba ka lah ban khwai bad  pynngat dohkha bha shibun.
Ka tnat Rural Development ka la sdang ïa ka Pradhan Mantri Gram Sadak Yojana (PMGSY) kum ka sienjam ba kyrpang ban pynïasoh lyngba ki surok sha ki jaka nongkyndong  sha kito ki jaka sah briew ki bym lait kali kiba don ka jingdon briew 250 ngut shaneng katkum ka khana samari 2001 ïa ka thain shatei lammihngi ban kyntiew ïa ka ïoh ka kot bad ka imlang sahlang jong ki briew kiba sah ha ki jaka nongkyndong.
Ïa ka kam jong ka PMGSY la pynïar ban kynthup ïa ki sienjam ba thymmai.
Ïa ka PMGSY-II la sdang ha u snem 2013, da ka jingthmu ban kyntiew kyrdan ïa 50,000 Km ki surok ba la don lypa ha ki jaka nongkyndong.
Ïa ka PMGSY-III la sdang ha u snem 2019 ban wanrah sa 1,25,000 Km lyngba ki lynti bad ki jaka pynïasoh hapdeng ki jaka shong briew, kaba mut ki iew mar rep, ki skul Higher Secondary bad ki Hospital.
Katkum ki mat treikam jong ka PMGSY, ki surok ha ki jaka nongkyndong ki dei kiba hap peit da ki Sorkar Jylla ban pyntreikam ha ka jylla.
Ha jylla Meghalaya, 481 tylli ki shnong ne jaka sah briew ki dei kiba la pynïasoh na ki 602 tylli ki jaka sah briew kiba la mang na ka bynta ka jingpynïasoh hapoh ka PMGSY.
Ka MDoNER ka kyrshan ïa ki jingpyrshang jong ka Sorkar Jylla bad ïa ki tnat Sorkar Pdeng kiba don kti ha kane ka kam ban wanrah ïa ka jingïasoh ha ka thain shatei lammihngi kaba kynthup ïa ka jingshna ïa ki surok sha ki jaka kyndong kynshrot kaba ïarap ban plie ïa ki lad na ka bynta ki riewlum kiba sah ha ki shnong kiba rit bad kiba shem jingeh ban poi.
Ki surok baroh ba la mang hapoh ki Skhim ba kongsan jong ka MDoNER kum ka North East Road Sector Development Scheme (NERSDS) bad North East Special Infrastructure Development Scheme (NESIDS) ki la pyntreikam hi lane lyngba ka North Eastern Council (NEC), haduh 169.
51 km ha kine ki lai snem ba la dep ha ka jylla Meghalaya.
Shuh shuh ka tnat Border Management, jong ka tnat kam pohiing ka la shim 992 tylli ki projek ha ka thain shatei lammihngi, kaba kynthup ïa ka Meghalaya hapoh ka kam “Road & Bridges", naduh u snem 2014-15.
Ïa kane la pyntip da u Myntri Sorkar Pdeng ba dei khmih ïa ka tnat Development of North Eastern Region, u G.
Kishan Reddy ha ka jingai jingthoh ha ka iing dorbar thawain Rajya Sabha ha ka 10 tarik Nohprah.
Ha ka juk kaba mynta ba ngin sngewthuh lane ba ngin ithuh kaei kata ka jingieit ba shisha? Ia u bynriew la long kaba eh than haduh katta katta.
Nga da kynmaw bha ha ka por ba nga dang rit lada phah jingphah kino kino kiba la san lada ngam kohnguh ngan shah shoh beit ha ki bad ynda nga leit ïathuh ha ïing ruh kin ong pynban ba me la leh aiu? Ynda nga ïathuh biang ha ïing ruh kin shoh biang kin ong tad ba balei me la saitlah? Hynrei pat ha ka juk kaba mynta haw to leit shoh ïa ki khun ki briew ki kmie ki kpa mardor hi kin wan ban kynroi kylla ia phi kin ong ruh ba me lah khaw ih khaw im ma me ba me shoh ïa ka/u khun jongnga.
Hangne ngi ioh bad tip thikna ba ïa ka jingieid ba shisha ki briew kim pyndonkam hok shuh shisien nga la poi leit thiah ha Civil Hospital.
Ynda nga la thiah kumba shitaiew eiei nga la ioh bor ban khie khlieh.
La don pat kawei ka miet ha kaba ngam lah ban iohthiah bad nga shu iaid kai noh ban jngoh ïa ka Hospital hynrei ngam tip kumno re ba nga poi kynsan ha ka jaka ba pynthiah ïa ki briew ba mynsaw ynda nga la iaid nga la iohi ïa uwei u khynnah samla ba thiah mynsaw hangta bad ha syndah jong u u don u paralok jong u, uba dang pynduwai na ka bynta u lok lajong.
Te kata ka rukom duwai jong u ka la shoh ïa nga bad nga ap tad haduh ban kut ka jingduwai ynda kumta nga la kren ïa ki bad kylli ruh la nga lah ne em ban shongkai lang hangta te ki la la ong long.
Te nga la shong bad nga la kylli de ba balei ïa jia ïa u kum kane te uta u paralok u la jubab ba haba ki dang ïa leit jingleit lang baroh shi paralok la wan kynsan kawei ka trok bad syllad artad ïa ka motor cycle jongngi bad baroh ngi khlem lei lei hynrei sniew bok pat une u lok ba u la mynsaw tangba kita ki paralok pat kim shym wan satia ban jngoh ïa une te nga pat nga ong ha uta u paralok jong uta uba pang ba u lok ha ka shipa dei u lok uba shisha nangta une u paralok u dang bteng shuh shuh da kaba ong ba phi tip bah ha shuwa ban une u lok jongnga un phah thied Motor Cycle ha I Mei I Pa nga nga la khang arti arjat ïa u ba um dei ban phah thied bike hynrei katta ruh um shym la kohnguh bad u la Demand beit na I Mei I Pa da ka Bike Pulsar namarba ki kmie ki kpa jong uta uba ap pang ki dei kiba kham bun spah shuh shuh ban ïa uta u khynnah ba thiah pang.
Hynrei ki pat ba u ioh ïa ki kmie ki kpa ba riewblei bad ba nang ruh ban sneng ban pyni ïa la u jong u khun ba un ym iaid ha ka lynti kaba bakla bad lehse haba u la kwah ruh ban ioh bike hynrei da ka jingnang palat jong ka kmie u kpa u la kohnguh ïa ki hukum jong ki.
Ka jingai nuksa jongnga ka long ba ma ngi ki kmie ki kpa ngi dei ban bishar bha ha shuwa ban ai eiei ïa la ki jong ki khun.
To ngin ïa phai pat sha ka ktien ba im jong u Blei.
Kumne u ong u Trai wat ai ba u riewstad un sarong ha la ka jingstad lymne uba khraw bor un ym sarong ha la ka bor u riewspah to un ym sarong ha ki spah jong u.
Hynrei uta uba sarong to un sngew sarong ha kane namar ba u shemphang bad ba u ithuh ïa nga ba nga long u Trai uba leh ïa ki jingleh ieid ia ka jingbishar bad ia ka hok ha ka khyndew.
Naba ha kine kiei kiei nga sngewbha keiñ ong u Trai Jeremaiah 9:23-24.
Hangne ka plan ka jong u Trai ka long ba u la pyn laitluid ba lada ngi ithuh ïa u ngi dei ban sngewsarong Balei u pynlaitluid kumne namar ba shisien ba u briew uba la ithuh ïa u Blei um ju bakla shuh ha kino kino ki bynta.
Sngap ki jingkular ba thiang ki jong u Blei Trai Kynrad kiba un pynurlong lada ngi shaniah ha u.
Suk uta u briew ba shaniah ha u Trai bad uba ka jingshaniah jong u, u long u Trai bad uba ka jingshaniah jong u, u long u Trai.
Naba un long kum u dieng ba la thung hajan ki um bad uba pur ïa la ki jong ki thied hajan ki wah bad ba un ym sheptieng haba wan ka jingshit hynrei ka sla jong u kan long jyrngam bad ha ka snem ba rang ryngkhiang yn ym sumar khuslai lymne yn ym pep ban sei soh Jeremaiah 17:7 hynrei haba peit pat ha ki juk ba mynta ban wad lane ban shem kiba shaniah shisha ha u Trai la duna haduh katta katta to sngap ka ktien u Blei ka ong pat sa da kumne.
U nong Ethopia u lah ban pynkylla ïa la ka snep lane u Labasa ïa kaba thoh dak? Lada kumta phi ruh phi lah ban leh bha haba phi la mlien ha kaba leh sniew (Jeremaiah 13:23) Hangne ha ka ktien u Blei ka kren ka mut ïa kito ki briew ïa kiba ka pyrthei ka la ioh ban thaiñ bad ban syngit haduh ba ki long kum kito ki si samkhmut kat shaba kynoi ki pyrthei ki leit.
U Blei u Trai Kynrad u ju kwah bha ba ki briew kin tip ba dei tang ma u uba lah ban pynbha ban pynjot bad tang ïa u hi ki briew baroh ki tieng buorm dei namar kane ka daw ba u Blei u sa kren kumne ha u Jeremaiah.
Ka ktien kaba la wan na u Jeremaiah ha u Trai ka da ong to khie bad leit hiar sha u nongthaw khiew bad hangta ngan pynsngew ha me ïa ki ktien jongnga Hangta nga la leit hiar sha ka ïing u nongthaw khiew.
Te ha khmih u trei la ka kam halor ki shalyntem te haba uta u khiew ba la thaw da ka dew byrtha u la sniew ha ka kti u nongthaw khiew u la thaw pat ïa u ban long uwei pat u khiew katba u ibit u nongthaw khiew ban thaw ia u (Jeremaiah 18:14).
Peit thuh ka jingjia kaba jia ha ri Japan.
Ka ri Japan ka dei ka ri kaba la kiew sted haduh katta katta ha ka dewbah Asia baroh kawei.
Ki briew ha kato ka jaka kim ju pynsep ei tang shi minit ruh ïa ka por.
Nga iohi ruh ba ka jingshna iing jong ki ruh ka la long kaba skhem bha ba wat lada wan u jumai ruh ym i khih shuh bad ha kane ka jingiabeh thong jong ki ban tur sha ka pyrthei ban paw shakhmat kim don shuh ka por pat ban wad ïa u Blei.
Peit pat haba u Blei u Trai Kynrad ka bor ïa ka mariang ban pynjot haduh ba ki met iap jong ki la long kum ka maw ka dieng.
Ngi dang donbok palat ma ngi ka jylla Meghalaya ba u Blei u khlem shah ban jia kumba jia ïa ka Japan.
Namar ba dang don ki briew kiba dang wad Blei to ngin ïa peit biang na ka Baibl.
Ah Jerusalem Jerusalem pha kaba pyniap noh ïa ki nongïathuhlypa bad kaba lynthem maw ïa kita kiba la phah ha pha.
Katno sien ba nga la kwah ban kdup ïa ki khun jong pha kumba ka syiar ka kdup ïa ki khun jong ka hapoh ki thapniang jong ka.
Phi te phim mon ha khmih ïa ka ïing jong phi lah iehnoh ha phi ka ïing jah.
Naba nga ong ha phi phin ym iohi shuh ïa nga naduh mynta tad ynda phin ong Long ba la kyrkhu ïa uta uba wan ha ka kyrteng u Trai Math 23:37, 39.
Namar kata ngi dei ban long kiba sngur bad shaniah tylli mlon ha u Trai Jisu khnang ba ngin lah pynïapher ïa kaba sniew bad kaba bha.
Hynrei katba ka pyrthei ka nang tyllun sha khmat kiei kiei kiba bha la imat ba kin sa duh jait noh namar ki briew kim leh tang ki kam ba sniew hynrei ki ktien ba ki kren ruh ym don shuh ka jingshhisha la shu kren beit katkum ba kwah u thylliej.
Dei na kane ka daw ba u Trai Jisu u la batai kumne lane phin tharai ba bha ïa u dieng bad ïa u soh jong u ruh lane phin tharai ba sniew ïa u dieng bad ïa u soh jong u ruh naba ïa u dieng yn ithuh na u soh jong u.
Ah phi ki khun ki ksiew ki bseiñ phi ki bymman kumno phi lah ban kren kaba bha?Naba na ka jingshlei ka dohnud ba ka kren ka shyntur u briew uba bha u sei noh kiei kiei kiba bha na ka jingkynshew kaba bha ka dohnud jong u.
U briew uba bymman ruh u sei noh ïa kiei kiei ba bymman na ki jingkynshew ba bymman jong u.
Hynrei nga ong ha phi ba ïa ka ktien thala baroh ïa kaba ki briew kin kren kin ïa ai jingkhein shaphang kata ha ka sngi bishar naba na ki ktien jong me yn pynksan ïa me bad na ki ktien jong me yn pynrem ïa me.
:Ka skulbah Martin Luther Christian University mynta ka sngi ka la rakhe halor ka jingplie pyrda ban tei noh la kajong ka ïingmla hapdeng ba ka la ïoh la kajong ka jaka ha Umphyrnai kaba hap hapoh Mawryngkneng Block kaba don ha East Khasi Hills.
U Dr.
Rev.
J.
F.
Jyrwa uwei na ki dkhot nongseng bad long ruh u dkhot ka Board of Governors kaba nyngkong jong ka skulbah u la long u kongsan ha kane ka sngi, hapdeng ka jingdonlang ruh u Dr.
Glenn C Kharkongor, Chancellor, MLCU, ki la plie pyrda halor kane ka jingthmu ban tei mala jong kane ka skulbah.
Lait na kine kiwei de ki riewkhmat kiba la donlang ha kane ka sngi kynthup u Bah L Kharkongor, Sordar Shnong, Umphyrnai; Prof.
T K Kharbamon, Vice Chancellor; Dr.
Iwamon WJ Laloo, Registrar, MLCU; u T Mark, ki dkhot ba nyngkong jong ka Board of the Governors, ki dkhot ba mynta jong ka Board of Governors bad ki dkhot ka Management; ki nongshong shnong, ki nongkyrshan ka skulbah, ki dkhot nongtrei ka skulbah bad ki samla pule.
Ha ka jingkren ha katei ka sngi, u Dr.
Rev.
Jyrwa u la phaidien sha ki sngi barim bad ai jingïaroh ïa ki bor pynïaid kane ka skulbah, ki dkhot nongtrei bad ki nonghikai jong kane ka skulbah kiba la lah ban pynneh bad burom ki kyndon bad ki mat treikam jong ka skulbah naduh ba la buh naduh bas dang.
U la ai khublei kitbok ruh ïa kane ka skulbah halor ka jinglah ban pynurlong ka jingthmu ban tei la kajong ka mala ha ka jaka lajong.
Shuh shuh Dr.
Rev.
Jyrwa u la pynpaw ruh ka jingsngewtynnad halor ka jingdon bynta kane ka skulbah bad ka imlang ka sahlang ha ki program bapher bapher ha ka jylla kaba la ïarap ym tang ïa ki samla pule hynrei kumjuh ruh ïa ka imlang ka sahlang baroh kawei.
Na ka liang u Prof.
T K Kharbamon, Vice Chancellor, MLCU u la kren halor ka jingthmu ba ïadei bad ka jingpyntreikam ha kane ka jaka kaba don ha Umphyrnai bad pyntip ruh ba la ïoh jingbit halor ka jingsdang tei ia ka Campus da ka Board of Governors ha ka jingïalang kaba la long ha ka 2 tarik u Lber 2021, ka kompeni architect kaba la jied napdeng ki 14 tylli ki kompeni kiba la wan ban ïashim bynta ha ka Expression of Interest ka dei kaba la ïaid shakhmat ban pyntyllun ïa ki kam halor ka jingshna bad pynwandur ïa kane ka jaka.
U Prof.
Kharbamon u la bynrap ruh ba ka jingthmu halor ka jingtei ka mala ha kane ka jaka ka dei ka ban ïahap katkum ka lariti bad khring ha ka jingitynnad, bad ka sawdong sawkun kaba ïashah katkum ka jaka bad kiba jingthaw b aim ba don ha katei ka jaka.
U Dr Glenn C Kharkongor, uba long u Chancellor katei ka skulbah ha ka jingai jingkren u la phaidien bad pynpaw halor ka jingthmu bad ka jinglen lade jong ki dkhot bad ka jingnoh synñiang sha ka jingkyntiew na ka bynta kane ka skulbah.
Hadien kane ka jingrakhe plie pyrda, la ïalam khmih ruh ïa kine ki nongshah khot sngewbha sawdong kane ka jaka kaba heh kumba 21 acre tam.
Ka Jylla Meghalaya ka la kynjoh Sanphew Snem (50) pura bad ka dei kawei na ki Jylla jong ki ritpaid riewlum/trai Ri bad kumta la bsuh ïa ki kyndon bad khyrnit ha ka Riti Synshar ban pynkyrpang bad ïada ïa ka Jylla.
Na ki hynriew phew (60) tylli ki shuki hapoh ka ïing Dorbar Thaw Aiñ ka Jylla sanphew san (55) tylli la mang kyrpang na ka bynta ki ritpaid trai Ri.
Kaba mut ki ritpaid riewlum ne trai Ri hapoh ka Jylla Meghalaya ki synshar hi pura da lade ia lade.
Kaba ar, ka Khyr-nit ba hynriew  jong Riti Synshar ka ai bor, ai iktiar ïa ki ritpaid trai Ri ban ïada, ban pynneh, ban pynïaid ïa ka khyndew, ki khlaw, ki marpoh khyndew, ki um ki wah bad ban kyntiew ïa ki jingtip tynrai, ka kolshor bad dei riti.
Ha kine ki sanphew snem, lait na ka Aiñ Bat Khyndew ka Transfer of Land Regulation Act 1971, ym don kawei ruh ka Aiñ kaba snah ne kaba ai jingkyrmen kaba la thaw ha ka Jylla.
Pynban naduh ba sdang hi la pyntlot bor ïa ka Aiñ Bat Khyndew 1971.
Naduh ki snem 1979, 1981 ter ter bad haduh ban da lop syndon ïa ki bniat jong ka ha ka snem 1997 da kaba thaw ïa ka Single Window Policy.
Ka Sorkar, ki riew-khwan myntoi bad kynhun jong ki riewshimet kiba napoh bad na bar ka Jylla ki ïoh laitlan ban klun bad thied khyndew naphang khlem jingteh lakam ha ka kyrteng jong ka roi ka par.
Kumta ka jingpynjot pathar ïa ki khlaw bad ka mariang ha kine ki ar phew san snem kiba la lah ka long kaba shyrkhei.
Ki ritpaid trai Ri jong ka Jylla Meghalaya ki don ka jingïadei ba jan bad ka khyndew ne ka mei ramew.
Ki pynithuh ïalade bad ka khyndew kaba ki rep ki riang, ki trei ki ktah bad kim lah ban im ne ban long Jaitbynriew khlem ka khyndew.
Phewse, katkum ka Socio Economic Caste Census Survey 2011 la shem ba hynñiew phew hynriew na ka shispah (76%) ki nongshong shnong ha ki shnong kyndong ha ka Jylla kim longtrai shuh halor ka khyndew, ki im khlem ka khyndew bad kim don khyndew shuh kaba dei la ka jong ban rep, ban shong ïing bad ban aiti pateng ha ki khun.
Ka jingduk jingkyrduh ka la nang kiew ha ka Jylla bad lah ban ong ba ka jingduk ka tied jingkhang ha jan man la ki thliew ïing.
Ka Report jong ka Planning Commission (mynta Niti Ayog) jong ka snem 2012 ka ong, “ba hapdeng ka snem 2009-10 ka jingdon kiba duk ha Meghalaya ka la nang kiew bad kumba sawphew hynñiew na ka shispah (47%) ki don ki briew kiba duk ha ki shnong nongkyndong ha ka thaiñ shatei lam mihngi jong ka Ri India".
Nalor nangta sa ka mat ïohkam ïohjam ki samla.
Tang ban shu iohkam ruh kam pat biang, ka bai bylla ne ka tulop bad ki hok jong ki nongtrei-nongbylla pat ki long kumno? Ka dur kaba shai kdar ka paw ha ka Jylla Meghalaya ba ki nongtrei- nongbylla kim dei shuh ki nongtrei, pynban ki la long kum ki mraw bad ym don ba ñiewkor ïa ki.
Ka jingkyrduh kam ka long kaba shyrkhei bad katkum ka sorjamin ka jingkyrduh kam hapoh ka Jylla ka kiew haduh shiphew na ka shispah (10%) tang ha u bnai Iaiong 2020.
Ka Sorkar ka lah ban ai kam tang kumba arphew san na ka shispah (25%).
Kaba tam hynñiew phew san na ka shispah (75%) ka dei jong ki riewshimet/company bad ki nongshong shnong shimet kiba sengkam lajong.
Hynrei ki samla kiba kwah ban seng kam lajong ruh ki shem jingeh, khamtam kito ki bym don bai seng.
Kim lah ban wai dukan namar ka bai wai ka remdor palat bad ym don ka jingteh lakam.
Kim don bai seng ban ïakob bad kiwei ki nongkhaïi kiba heh, lymda ki ïoh jingïarap bad jingkyrshan na ka Sorkar.
Ka Meghalaya ka la ïoh shiphew tylli ki elekshon naduh ka snem 1972 bad ngim pat shym la ioh mad thikna ïa ki seng saiñ hima kiba ïeng bad treikam katkum ka thymmei saiñ pyrkhat jong ki.
Ym pat don hi ruh ka seng saiñ hima kaba ïeng na ka bynta ka bha ka miat bad ka jingbit-jingbiang lang jong ki riewpaidbah, ki rangli ki juki bad kaba ïeng halor ka nongrim jong ka jingiaryngkat dor ki kynthei, ki shynrang bad khun bynriew salonsar ha ka imlang sahlang.
Hynrei kaei kaba ngi mad ka dei ka politic khwan myntoi, kamai spah, ka kylla ktien, kylla rong bad kylla seng kaba khah khah.
Don tang kawei kaba ki nongsynshar ki ïamir, ki iamynjur lang bad kata ka dei ka bor, ka spah bad ka khwan myntoi shimet.
Kumta ka por ka dei mynta ba ngin pynduh noh ïa kane ka jait politic kaba pynjot.
Ïa ka Rural Mart ba la pynïaid da ka Mawlaidong VO jong ka Shnong Kynshi Mawria ka la plie paidbah ha ka 8 tarik Nohprah 2022 da u DC ka Eastern West Khasi Hills District u Bah W.
Nongsiej, IAS ryngkat ka jingïadon lang u BDO Mawthadraishan, u Bah L.
Myrthong, MCS nangta ki ophisar jong ka NABARD, NRLM, MSRLS bad ki dkhot jong ki SHG na Kynshi Mawria bad ki shnong ba marjan.
Ïa kane ka Rural Mart lane ka dukan ban pynïaid ïew ïa ki jingshna ne ki jingmih na ki SHG, la plie da ka jingkyrshan pisa ka NABARD ryngkat ka jingïatreilang ka Meghalaya State Rural Livelihood Society, Block Mission Management Unit, Mawthadraishan.
Kane ka dukan ka don ha Steshon Kynshi ha ka dukan kaba ha armala, ha kaba la buh ïa i jingshna kum ki Ashar, ki Umsoh, ki Kriah, ki shang, ki symbai jhur, ka ngap bad kiwei kiwei de ki jingshna da ki SHG.
U DC haba kren ha kane ka jingplie  ïa kane ka Mart, u la ong ba ka jingdon ki SHG ka long ka jingkyrkhu kaba khraw ïa ki longkmie baduk ba kyrduh, namar lyngba jong ki, ki lah ban treikam da kaba pynmih ïa ki ashar, ki umsohk, ki kriah ki shang , ban suh jaiñ bad kiwei kiwei ki kam kiban ïarap ban kyntiew ïa ka kamai kajih bad ka ïoh ka kot jong ki.
U la ong ba kane ka dukan kan ïarap ruh ïa kiwei pat ki SHG na kiwei pat ki Shnong ban wanrah ne pynïaid ïew ïa ki jingshna jong ki.
U la ong ruh ba donkam ban pynïadei bad kiwei pat ki SHG na kiwei pat ki jaka bad ban shna bha ïa ki jingmih naduh ka rukom shna, ka rukom sop bad kumjuh ruh ban da ïaid lyngba ki kyndon jong ka sorkar kum ki Food Security License, khnang ban lah ban shalan shabar jylla ne wat shabar ri ruh.
La ïoh jingkren ruh na i Kong P.
Nongkynrih, DDM jong ka NABARD, iba la ïathuh ba ka NABARD ka kyrshan ïa kane ka Rural Mark ban siew baiwai dukan na ka bynta lai snem bad kumjuh ruh ban siew ïa i nongap dukan na ka bynta lai snem kum ka da ka jingkyrshan lang ban pynïaid ïew ïa ki jingshna jong ki SHG.
La ïoh jingkren ruh na u BDO Mawthadraishan, bad kiwei de ki ophisar ba don lang ha kane ka jingïalang.
Ïa ka Mawlaidong VO la seng ha ka snem 2020 da ka jingïasnoh ktilang ki SHG ba don ha Kynshi Mawria.
Nalor kaba pynïaid ïa kane ka dukan, ka VO ka ju peit ruh ïa ka jingkhuid jingsuba ka Shnong Kynshi Mawria da kaba ju pynkhuid shnong bad tam plastik arsien shi bnai.
U Symbud Myntri Rangbah ka Jylla, u Bah Prestone Tynsong u la ong ba ka High Court jong ka Meghalaya ka khlem pyndam ne khlem pynsangeh satia ïa ka Memorandum of Understanding (MoU) ba la dei ban ïasoi hapdeng ka Meghalaya bad ka Assam ha kaba ïadei bad ka jingpynbeit ïa u pud u sam ha ki 6 tylli ki jaka ha ka kylla ba nyngkong lane ‘first phase’.
Kane ka jingkren u Bah Prestone ka long halor ka jingpynmih hukum ka High Court ba dei ban sangeh shwa ka jingthung ïa ki mawpud sawdong ki ar Jylla haduh ba ka Kashari kan da shong bishar biang ha ka 6 tarik u Rymphang 2023.
Kane ka rai jong ka Kashari ka long hadien ba ka la pdiang ïa ka jingmudui (PIL) jong ki khlieh Nongsynshar jong ki shnong ha khappud pyrshah ïa ka soskular ba la ïasoi da ki ar Sorkar ha kaba ïadei ban pynbeit ïa u pud u sam.
Haba ïakren ha ka 10 tarik Nohprah, u Symbud Myntri Rangbah u la ong ba ka High Court ka la bthah ïa ki ar Jylla ba ym pat dei ban thung ïa u mawpud sawdong, ha kaba u la ïathuh ruh ba ka Sorkar kam pat poi sha ka jingthung ïa mawpud ha ki 6 tylli ki jaka ba la dep pynbeit, namar yn dang hap sdang ïa ka Sorjamin da ka tnat Survey of India ryngkat ki ar Jylla.
U la ong ba kane ka dei ka constitutional boundry, ha kaba hadien ba la dep ïa ki kam Sorjamin da ka Survey of India hap ban dro dur biang ïa ka map jong ka Meghalaya bad kumjuh jong ka Assam.
Haba kylli, u la ong ba ïa mynta ka Sorkar kan nym pat ong eiei, hynrei kan ap biang ïa ka jingbishar ka ban sa long ha ka 6 tarik Rymphang, bad ïathuh ba ka Sorkar kan pynkhreh ïa ka affidavit ha kaba ïadei bad katei ka kam, namar ka jingshisha ka long ba yn nym lah lano lano ruh ban shu dro beit ïa ki pud ne ka map khlem ka jingïapynbeit lang jong ki ar Jylla, bad bynrap ba kane ka dei ka mat jong ka Sorkar India, ha kaba kadei ka kam jong ka Sorkar India ban pynithuh ïa ki pud ban dei jong ka Meghalaya bad jong ka Assam.
U Bah Prestone u la ong ba kane ka hukum jong ka High Court ba ym pat dei ban thung ïa ki mawpud kadei kaba bha shibun, namar ioh lehse ka Assam ka mut thung ïa ki maw pud khlem ki kyndon ba la ïakut hapoh ka soskular.
Haba kylli shuh shuh, u Symbud Myntri Rangbah u la ong ba ka rai jong ka Kashari kan nym ktah ïa ka jingïakren pynbeit pud bad ka Assam ha ka kylla kaba ar, namar ka jingïakren kan ïaid beit hadien ba la dep ban thaw ïa ki regional committee.
Ki riew rangbah ka thaiñ Ri Bhoi Sepngi ha ryngkat ki nongïalam ka Patharkhmah Civil Sub-division Demanding Committee (PSDDC), ha ka 9 tarik Nohprah ki la pdiang ha ryngkat ka jingpynkup burom ïa u Bah BJ Kharshandi, uba dei kum u Sub-Divisional Officer ba nyngkong jong ka Patharkhmah Civil Sub-division, kata naduh ba la plie paidbah ha ka 2 tarik mynta u bnai.
Ha katei ka sngi kaba la pdiang burom ïa utei u SDO ba thymmai jong katei ka Civil Sub-division, la sakhi da ka jingdon  shibun bun ngut ki riew rangbah jong katei ka thaiñ bad kumjuh ruh da ka jingdon ki nongkitkam ka NPP Jirang Block.
Haba pdiang bad pynkup burom ia utei u SDO ba thymmai jong katei ka Civil Sub-division, kitei ki riew rangbah ki la ai da ki jingai sngewbha bad ka jingpynkup burom da ka jaiñ ryndia, kaba long ruh kum shibynta ban ai mynsiem ïa utei u SDO ba un nanglah shuh shuh ban trei bha na bynta ki shnong kiba don ha katei ka thain bad ka ban long ka jingmyntoi ïa ki paidbah ha katei ka thaiñ hi baroh kawei.
U Nongïalam ka Liangpyrshah u Dr.
Mukul Sangma ha ka 9 tarik Nohprah, u la ong ba ka sorkar jylla ka don hok ban ujor mukotduma pyrshah ïa u nongaiktien ka AITC u Saket Gohkale halor ka jingkynnoh bamsap hynrei ha kajuh ka por ka dei ruh ban pynshai bad pyni ïa ki sakhi lada kam don ka jingbamsap kaba T.
632 klur lyngba ka Meghalaya Ecotourism Infrastructure Development Project ba pynïaid daka Meghalayan Age Limited (MAL).
Haba kren bad ki lad pathai khubor, u Dr.
Mukul u la ong ba lada ka sorkar Meghalaya Democratic Alliance (MDA) ka kwah ban pynshisha ba kam don kata ka jingshah kynnoh kadei ban pynbiang ïa ki sakhi halor kane.
U la ong ba ka sorkar ka don ïa ka kamram ban pynshisha halor ka jingshah kynnoh bamsap bad na ka liang ka AITC ruh kan sa leh ïaka ba donkam ban ioh ïa ki sakhi sabut halor kane ka jingkynnoh bamsap.
U Dr.
Mukul u la ong ba ka sorkar ka dei ban pynbit pynbiang ïa ki sakhi kumno la pyndonkam ïa ka song pisa ba la mang na ka bynta ki kam pynroi ne ki projek.
U President ka Bharatiya Janata Party (BJP) u Bah Ernest Mawrie u la ong ba ki nongshong shnong ha ka jylla ki dei ban ailad ïa ka BJP ba kan bat ïa u lakam shynshar ha ka jylla, khnang ba kin lah ban ïoh ïa ki skim pynroi kiba ka sorkar Meghalaya Democratic Alliance (MDA) kaba la ïalam ka National People Party (NPP) ka khlem lah ban pyntreikam bha ha ka jylla.
Haba kren bad ki lad pathai khubor, u Bah Ernest Mawrie u la ong ba ka sorkar jylla ka la lah ban phah haduh 71 tylli ki skim na ka bynta ka jylla ban kyntiew ïa ka roi ka par ha ka jylla hynrei ka Sorkar MDA kaba la ïalam ka NPP ka khlem lah ban pyntreikam ïa kiba bun ki skim ha ka jylla.
Ki paidbah mynta kila kwah ban wan da ka sorkar ka ba khuid, kum ka BJP, namar dei tang ka BJP ka bym ailad ïa ka jingbamsap ha ka jylla, ka sorkar kaba lah ban tehlakam ïa ka shongsuk shong shngain ha ka jylla, ki angnud ban don ïa ki surok ki ba heh, ki kwah ïa ki jaka pule kiba heh bad kiba bha.
Ka Sorkar India ka la dep ban mang ïa ka pisa na ka bynta  45 tylli ki Eklaya school ha ka jylla, ban ïarap ïa ki khynnah pule na ki longïing kiba duk ban pyndep ïa ka jingpule hynrei hapoh ka jingshynshar ka MDA tang kawei ruh ka skul kim dep haduh mynta, kane ka pisa ka dei ka ba wan na ka tnad Minority Affair, kaba u John Birla (Union minister) u la bthah ban jurip, namar ka don ka jingdkoh kaba shyrkhei bha kaba la pynsahkut ïa kane ka project bad  ka jingduh nong kan dei ïa ka jylla lada la don ka Eklaya skul ha ka jyllaki khynnah pule kim donkam ban khuslai ka bai kot ka bam ka dih ka bai sah , bad ki kmie ki kpa kin shu phah ïa ki khun jong ki ba kin pule baroh ka jinglut kan tipka sorkar pdeng", u la ong.
“Ka skim Ayushman Bharat kaba ka sorkar jylla ka la kynthup lang bad ka MHIS kaba ki paidbah kin ïoh T.
5 lak kawei ka card hynrei da ka jingkynthup lang ka ka MHIS ki paidbah ki ïoh tang T.
2 Lak kaba leit phah sumar ki lait tang T.
2000, bad kane ka skim  ka la treikam ha baroh kawei ka jylla lait tang  ha Meghalaya", u la bynrap.
“Ka skim PM KisanNidhi, kaba ai jingïarap pisa ïa ki nongrep T.
6000, hynrei ka sorkar MDA ka la wanrah ïa ka skim FOCUS, ka One ration one nation card, kaba la treikam ha baroh ki jylla hynrei ha ka jylla Meghalaya kane kam don.
La lum ïa ka khanasumari naduh 2013 hynrei ki application ki sah kut sah hapoh ka ophis Deputy Commissioner,  kane ka dei ka jingibein ïa  kiba duk.
Ka Ration kaba wan na ka sorkar pdeng ka  kynthup ïa  u suji, u ata, u khaw, ka shini, bad ha ki sngi ba khraw umphniang hynrei ha jylla, ïoh tang u khaw u ba bun kin hap ai sniang ym  ban bam briew", u la ong.
“Kum ka skim shna ïing ïa kiba duk, ka sorkar jylla ka khlem shim khia ban pynthikna bad kiba ïoh jingmyntoi ïa kane kan long tang ki ba don hok.
Ha shillong na ka bynta kiba duk khamtam ha pdengshnong Mawprem 18 West Shillong, kiba sah ha kine ki ïing ba duk ki dei ki ba don bike bad scooty", u la kynnoh.
U Bah Ernest u la ong ba mynta ka kynti ka BJP kan buh ïa ki kyrtong ha baroh 60 constituency bad ka party kan khmih lynti ba lyngba ka jingkyrshan ki paidbah kan ïoh ïa ka sorkar ha Delhi bad sorkar ha Meghalaya ban wanrah ïa ka roi ka par ïa ki paidbah ki skim ba pher bapher.
“Nga tharai ki paidbah mynta ki kynti kin ym bakla shuh kila bakla shi bakla mynta kila dei ban ailad sa ïa ka BJP"u labynrap", u la ong.
U Bah Ernest Mawrie u la ai khublei ïa ki nongshong shnong ka jylla Gujarat, bad Himachal Pradesh kiba la kyrshan ïa ka party BJP,  kiba la wanrah biang ïa ka sorkar ban shynshar ka BJP bad kane ka long namar ba ka don ka jingkylla ha u snem 2014 hashwa ba u Narendra Modi u wan ban ïaleh ïa ka elekshon Lok Sabha hadien ba u la shimti kum u Myntri rangbahduh ka Ri bad u la long teng u Myntri rangbah ka  Gujarat bad, ka Gujarat ka dei ka  nuksa jong ka kam pynroi, na kata ka daw ka pynlong ïa ki nongshong shnong ka Gujrat ba kin pdiang biang ka sorkar BJP.
“Ngi ïa khublei ruh ïa ka Himachal Pradesh wat la ngim lah ban poi sha ka thong ban ïoh bun ki constituency hynrei ka BJP ka la ïoh 43%  bad ka Congress ka la ïoh tang 43.
9%.
Ka jingïoh Vote tang ha Himachal Pradesh  ka BJP ka long  20 lak bad ka Congress ka ïoh 20 lak tam, ngim dei ban sngew phylla ïa kata namar ka Himachal Pradesh ka dei ka jylla ka bym ju ai lad ïa kano kano ka sorkar ba kan bteng lait ïa ka shi samoi", u la ong.
U President ka Bharatiya Janata Party (BJP) jong ka jylla Meghalaya, u Bah Ernest Mawrie u la ther ba ka National People Party (NPP) ka pyndonkam ïa ka skim Farmer Collectivization for Upscaling Production and Marketing System lane ka skim FOCUS kum ka pisa ban ïalap elekshon.
Haba kren bad ki lad pathai khubor ha ka 8 tarik Nohprah, u Bah Ernest Mawrie u la ong ba ka skim FOCUS, ka ba la wanrah da ka sorkar MDA hapoh ka jingïalam ka NPP ka dei ka skim kaba ki shu shim ram kaba la kot sha ka T.
1500 Klur bad ïa kane ka pisa ki pyndonkam ban sam sha ki paidbah ban pynbiej election.
“Katkum ka jingpynshai u Myntri, la ong ba ïa kine ki skim la ai tang ïa ki kynhun ba pynmih mar rep (Producer Group), hynrei wat ki briew ha sor Shillong ruh ki ïoh ïa kane ka pisa, ki nongkitkam ka NPP ki leit ha man ka thliew ïing ha Shillong bad lum ïa ki Bank Account jong ki, ha man ki Constituency", u la ong.
“Katkum ka jingtip ba nga ïoh, ka long ba kane ka pisa ba ki pyndonkam na ka bynta ka skim FOCUS ka dei ka ram ba ki shim, kumta nga kyntu ïa ki paidbah ba kin husiar ïoh ka long kum ha u 2014 , hapoh ka jingïalam u Dr Mukul Sangma ka Sorkar Congress, ka leit sha u paidbah ban pan ka jingkyrshan bad kular ban ai ka pisa kaba tang 2 snem ki wan ki briew na ki Bank ban wan wad ïa ki briew ban siew bad ka sut", u labynrap.
U Bah Ernest u la kynnoh ruh, “Ïa ka skim FOCUS, la pyntreikam wat ha 18-West Shillong ruh, kiba don ki nongkitkam ka NPP kiba ïaid sha ki shnong ki thaw bad ki pan ïa ki Account  ban ai ïa ka skim FOCUS.
Ha ka jingshisha u myntri ka tnad ka rep ka riang u la pynshai ba kane kan dei ka skim ïa ki nongrep, lyngba ki kynhun pynmih mar rep hynrei kumno ha Shillong ruh ki sam ïa kane ka pisa, kane ka paw shai ba  ka NPP ka pynlong ïa ka skim sorkar kum ka skim jongka bad ki shu wan ban pynbiej ïa u paidbah".
“Ka rukom leh jong ka NPP kam dei ba ki kam pyrshah hynrei ki pyntreikam ïa kine ki skim tang ha ki Constituency ba don ki MLA ka NPP kaba kdew ba ki pynlong skim NPP.
Ha ka jingïalang ka All Party Meeting na ka liang u Bah Sanbor Shullai, u MLA BJP u la kdew ïa kane", u la ong.
U Bah Ernest u la ong ba halor ka FOCUS, ai ba kin pynshai, naei ki ïoh ïa kane ka pisa, haba ki ïoh ïa kano kano ka skim ki hap ban ïathuh, ki ïoh naei kane ka pisa, ha Meghalaya, kum ka jingshna ïa ki surok ka pisa ka wan na ka NEC, ki don ki skim ba wan na tnad Tribal hynrei ïa ka pisa na ka bynta ka FOCUS kim lah ban pynshai ki ïoh naei namar ba ka dei karam.
:Ka jingïakop rwai khasi kaba lah ai kyrteng ‘All West Singing Superstar’ Season 1 ba lah pynïaid da ka All West Dancer and Singer Association kan sdang noh naduh ka 10 tarik, Nohprah 2022.
Ïa ka audition, yn sdang noh naduh ka 10 tarik, Nohprah 2022 bad kan kut ha ka 10 tarik, Jymmang 2023.
Ïa ka audition bad ia ka Semi final, yn leh da ka online bad ïa ka Final, yn pynlong ha Tirot Sing Memorial hall Pyndengumiong, Mairang ha ka 11 tarik, Lber 2023.
Yn shah tang ïa kiba na Eastern west khasi hills district, West khasi hills district bad South West khasi hills district.
Ki khusnam na bynta ki nongjop ki long 30,000 ïa kiba jop, 20,000 ïa kiba long ba ar bad 15,000 ïa kiba long ba lai bad yn don ruh 10 tylli ki Consolation prize.
Ban tip kham bniah call ha u number 9366497955.
Ka Kong Rephica Becky Pde kaba napoh Shillong, Meghalaya bad kaba long ruh ka nongtrei sorkar, kata  hapoh ka tnat Excise jong ka sorkar jylla ka la wan ba nyngkong ha ka jingïamareh thong bala pynlong hapoh Arunachal Pradesh.
Ka jylla MeghalayaKa Kong Rephica ka la leit ban ïashim bynta ha katei ka jingïakhun ba la tip kum ka Ultra Trail kaba la long hapoh Basar (Arunachal Pradesh).
Ha kaba ka la mareh ha ka jingmareh kaba long 30km bad ka la wan ha ka kyrdan kaba nyngkong.
Kane ka jingmareh ka long shisha kaba eh ha kaba ki nongmareh ki hap ban ïaid lyngba ki khlaw kiba rben ki lum kiba heh ban kiew bad ban hiar, ki wah ban jam shiliang bad ki madan ba khohruh khohram haduh ban da poi sha ka jaka ba kut kane ka jingmareh.
Kane ka jingmareh ka long kaba eh shisha ha kaba ki nongmareh kin hap ban shah ïa ka jingkhriat jong ka suiñbneng ha kine ki bnai tlang, ha kaba ki nongïashim bynta ki hap ban jam sha shiliang ki wah, ban ïaid lyngba ki jingkieng, ki lum kiba noh bha ban iohi ïa ki jaka kiba itynnad jong ka shnong Basar.
Ka Basar ka don kumba 578m napoh sla duriaw ha kaba kine ki nongïamareh kin hap ban kiew haduh 1500m napoh sla duriaw ha kane ka lynti ïaid jong ki kaba 30km.
Ki nongmareh kiba na kylleng sawdong jong ka ri India ki la wan ban ïashim bynta ha kane ka jingïamareh Ultra Trail kaba la long ha Arunachal Pradesh.
