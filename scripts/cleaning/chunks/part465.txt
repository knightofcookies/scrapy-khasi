Na ka liang u President ka HANM Pynursla Circle u bah Vicky Marbaniang u la iathuh ba ha ka jingleit wad jong ki ia ka jingshisha,  la lap ba ia ki kot ki sla ka dei ha ka kyrteng jong ka kur Tymsen bad kat kum  u Sordar bad rangbah shnong ka Raid Nongblai u la pynshisha ba kane ka jaka ka ba don ha kynroh arliang ka dei jong ki kur Tymsen.
U la iathuh ruh ba kaba  lyngngoh pat ia ka ne ka long ba haduh mynta kine ki kur Tymsen kim pat ioh ia ka bai lutksan, na ka bynta kane ka jaka, hynrei haba leit ban ujor halor kane kat kum ka kot ki sla ba la ioh na ka ophis jong ka Deputy Commissioner, ka long ba wat la kane ka jaka ka dei ha ka kyrteng jong ka Kur Tymsen, hynrei  na ka liang jong ka tnad revenue jong ka DC ka la dep ban siew ia ka pisa na duh ka 2020.
Ha ka jingujor ka HANM, ka ophis jong  ka DC, ka la phah biang ia ki briew ban leit ban thew ia kane ka jaka, ha ka ba ki la bthah ba ka don ka jingiakulmar bad ha kane ka por u Basan ka Raid Mawlieh u la wan pyni ia ka kot kaba la kam ba kane ka jaka jong ki Tymsen ba ka dei ka jaka jong u bah Blah.
U la kynnoh ruh ba kat kum ka dulir ba la pyni da u Basan ka raid Mawlieh, ka dei ka dulir kaba thok, namar ba kam don ka jingsoi na u Rangbah Shnong ne  u sordar hynrei ha kane ka dulir ka don tang ka jingsoi jong une u Basan marwei.
U pynpaw ka jinglyngngoh,  ba wat la kane ka jaka ka dei ha ka kyrteng jong ka Kur Tymsen, hynrei  na ka liang jong ka tnad revenue jong ka ophis  DC ka la dep ban siew ia ka pisa na duh ka 2020  ia kane ka pisa ha u bah Blah bad ka kur Tymsen ka khlem ioh jingtip ki siew katno bad mynno ki siew.
Na ka liang ka  HANM ka la pynpaw ba kam don ia ka jingkhang ia ki kam pynroi ha ka shnong, hynrei haba don ka jingshah thombor, ka seng kam banse ban phah  pynsangeh shuwa ia ka ne ka kam,  haduh ba ka ophis DC kan khot bad pynbeit shuwa ia kane ka kam.
New Delhi: U Anmol Ambani, uba dei u khun nyngkong jong U Anil bad ka  Tina Ambani, ula ther tyngeh, halor ka jing pyntrei kam ia ka pakhang shnong ha ka jylla Maharashtra, ha kine ki sngi.
U Ambani, uba 29 snem ka rta, uba dei uwei na ki khun heh spah jong ka India, ula ther tyngeh ia ka sorkar Maharashtra, da kaba ong  “Ki aktor, leit ak phlim, katba ki mon, ki nong ialeh kriket, ki lah ban ialehkai haduh shiteng synnia ruh, ki riew sain pyrthei, ki lum lympung ia ki paidbah; hynrei ia ka jingtrei business lane kiwei pat ki kam, ki la kylla long, ki bym bit satia ban trei.
Ka mut aiu kane" ong U Ambani ha ka peij jongu, ha ka twitter.
Nangta, U Anmol, u ong shuh shuh, ba ka jingleh jong ka sorkar, ka dei tang ka buit sianti  bad kam don jing iadei eiei ruh em bad ka bha ka miat jong u paidlang jong ka jylla, hynrei kane ka dei pynban, ka khlam bamsap.
Kham mynshwa, ha ka 21tarik Kyllalyngkot 2021, U Ambani, u kren shai, ba kane ka khlam, ka dei ka jing pynngeit jubor ia u paidbah, hynrei, kaba dei ka jingleh jong ki riew shitniam suda.
Shillong: Ha ryngkat ka jingbud pyrkhing ia ki kyndon ba la pynmih da ka tnad ka koit ka khiah ka Seng Khasi Seng Kmie, myn hynnin ka sngi, ka la pynlong ia ka Shad Suk Mynsiem lane ka Shad Ainguh ha kaba ka jingshad myn hynnin ka sngi sdang latip kum ka Sngi Nohkjat.
Ka  Sengkhasi Sengkmie ha u snem ba la dep u 2020 ka khlem ioh ban pynlong ia ka Shad Suk Mynsiem  namar ba jylla ka la shah ktah ha ka Khlam Covid -19, hynrei mynta ka kynti ha ryngkat ka jing iphuh i phieng  la ioh ban pynlong ia ka Shad Suk Mynsiem lane ka Shad Ainguh  ha Madan Weiking, Shillong.
Ha kane ka sngi sdang ka Shad Suk Mynsiem, la don haduh 150 ngut ki nongshad  ki ba kynthup ia ki 96 ngut ki shynrang bad 54 ngut ki kynthei, kine ki dei na  ki tnad Seng Khasi Seng Raid na kylleng ka bri u Hynniewtrep.
Haba ia kren bad u Assistant Secretary jong ka Seng Khasi Seng Kmie, u  bah Paia B Synrem u la iathuh ba ha u snem ba la dep ki la duh thiah duh dem namar  ka  jingbym ioh ban pynlong ia ka shad ainguh kaba la ju  pynlong shisien ha ka shi snem naduh ba la  sdang ia ka ha u snem 1911 ha Madan Weiking.
U la ong ruh ba mynta u snem  hadien ba la don ka jinghiar  ka khlam Covid -19, ki nongialam ki  la leit ba pan  jingbit na ka bor sorkar ban ioh pynlong ia ka jingshad mynta u snem bad hadien ba la ioh jingbit ki nongialam ki la shong pyrkhat bha ban pyniaid bad ban pynthikna ba  kan long kaba suk ba sain.
Ki nongialam ki  la pynkhreh  bad pynkhren ia ki nongwan shim bynta bad ki nongsynran jong ki ba ki dei ban bud pyrkhing bha ia ki adong ki adit ba la buh da ka sorkar bad  kyrmen  ruh ba kine ki arsngi ruh kane ka jingshad kan long ka ba iaid beit iaid ryngtih.
Na ka liang u General Secretary ka Seng Khasi Seng kmie, u bah P.
D.
Nongrum, u la pynpaw ka jingsngewnguh ia ka sorkar ba ka la ai jingbit ia ka Sengkhasi Kmie ba pynlong ia kane ka jingshad bad na ka liang ki nongialam ki  la bthah ia ki para kur parakha ki nongshimbynta ba kin long ki ba bud ryntih ia ki adong ki adit jong ka sorkar.
U la iathuh ruh ba kat kum ka jingbthah jong ka sorkar ka  jingwan shim bynta jong ki nongshad ka long  tang 75%  bad ki nongialam ki la pynbeit ba  lada ki nongshad ki bun  la pynbeit ban ai shad shi kynta shi kynhun ka ban long 100 ngut ki kynthei bad 100 ngut ki shynrang.
Shillong: Ka seng MPUF lem bad ka  JSU Shangpung unit, HNPF bad ka  KSU-SU, hynnin ka miet kumba 11:45 pm, ki la ioh kem ia kawei ka Kali tourist ha Shangpung Pohshnong, na kawei ka kali, kaba don ia u number ML 05 N 8824, kaba kit ia 5 ngut ei ei ki bar ri, kiba  dei na ri Nepal bad kitei ki dei kiba  thmu ban leit trei sha coke factory bad 2 ngut na katei, ki kam ialade, ba ki dei kiba la don tnga ha  Mynska, West Jaintia Hills.
Hadien ka jing kylli bniah, kitei kim  don ia ki kot ki sla na ka Labour Department bad wat tang ki identity card.
Ka jingwan rung jong kine ki bar ri ka long kaba ym shongnia, khamtam ha kum ka ne ka por Covid19 namar ki khlem leh ia kata ka test kaba ka sorkar, ka la phah lyngba ka tnad ba dei peit ia ka koit ka khiah bad kumta la pynphai noh ia kitei ki dkhar sha ki shnong jongki.
U president jong ka MPUF, U Ma Phrang Suiam, u pynrem jur ia kino kino ki hehspah bad kiba donkam nongtrei bad ki bym lah ban  pynbiang ia ki kot ki sla bad u pynrem jur ruh, ia ki kynthei khasi pnar, ha kaba ki leit poi ia shong tnga bad u dkhar poi ei shi sngi.
Ki seng ki pan jingshai na kiba dei khmih ha poh ka entry and exit point ba ha kano ka rukom kine ki dkhar ki ioh rung khlem ID bad khlem shah test khlam covid19.
Shillong: U Moses Bareh, ula shah jied kum U President ka seng Bharatiya Janata Party, Meghalaya Pradesh, na bynta ka  18-West Shillong Constituency.
Ha katei ka jing ialang, la don lang U bah  Ernest Mawrie, President ka seng ha ka Jylla,  U Nitin Khera, President ka Shillong District lem bad kiwei, ki nong ialam ba ha khlieh, ong ka kyrwoh khubor na U Nitin Khera.
Ka Bangladesh, kan don ha ka jingkhang shnong, kaba shi taiew pura, ka ban sdang naduh ka 14tarik Iaiong, ong ka khubor sorkar.
Ka daw, ka long namar ka jingnang kiew stet, ka khlam covid 19 ha katei ka Ri.
Lait noh ia ki kam kiba kyrkieh eh, hynrei ki ophis sorkar bad ki ophis jong ki riew shimet, kin khang lut sbak ha katei ka sngi.
Ki kali ruh, kin nym iaid satia ha kitei ki sngi, ong ka khubor na U Farhad Hossain, myntri  ka tnat Public Administration jong ka sorkar Bangladesh.
Hynnin ka sngi, ki don 63ngut kiba iap bad sa  7,462 ngut kiba ioh pang thymmai ha katei ka Ri.
Ka synnia ka wan bad ka jingkhuslai ka ban ha ka jingmut jingpyrkhat, jong ka Rida.
Ka Kmie jong ka ruh kam nang thiah nang dem shuh baroh ar ngut shi khun shi kmie ki sngewthuh biang biang ba ka jingeh kane ka la wan ha khmat ka jingkhang iing jong ki.
“Rida ngam sngew nang pyrkhat shuh … Lashai lehse ki pulit kin wan ban kem noh ia u Panah jong pha… Phi la sngewthuh ong mynta haba la jia kumne ba sa shem jingeh hynrei myn ha shuwa i kumba phim patiaw ei ei.
Nga la kren nga la sneng bad nga la i shong pher phi ia len sop sop mynta te phi sngewthuh ong.
" La pynpaw ka Kmie.
Ka Rida ka la shu iam bad kam lait ang shuh ban ong ei ei namar ka Kmie jong ka, ka la kren ia ka ba dei eh.
“Mei mab ia nga… Mynta nga la sngewthuh ba nga ruh nga dei kawei ka ba kit ia ka pap ka sang" la pynpaw sa ka RidaKa Kmie ka Rida da ka jingpynat ka la leh kum ka bym bang kren shuh.
“Te mynta hab kit pap ong ka iing ka sem…" La ban ktien biang ka KmieHadien ka jingiakren sob sob, baroh ar ngut ki sa ia leit thiah noh la ka jong ka jong khlem da pynbur shuh ia ka ding.
Haba phai pat sha ka liang ka Niakha ka Rida, haba la poi ha iing ki la pynpaw ba ki la hun ba la shem ia ka daw kaba pynmih jingeh ha ka jingim ka khun Kha jong ki.
“Mynta ngin ap sa tang ka por ban kem noh ia uto u ksuid kynsha " la ong ka Niakha.
“Phin leh kumno Mei, da ei pat i Nia in bam in sa…" La kylli u Khun“Kata kein me mynta ngin hab long ba la khreh na ka bynta kata ban bsa bad ai lynti ia i Nia jong me bad i Bakha tang ba kin im…" La jubab ka Kmie“Mei, nga te nga ong, lada i Nia bad i Bakha kin iaid beit nangne sha khmat na ka bynta ka burom i Mabah ngin hab ai pyniaid biang ia ki ka dukan kein ha Iew" la ai jingmut u Khun.
“Ngin sa ia peit me katba ialam ka por.
" La pynkut ktien ka KmieKa miet ba dum kam ai thiah ai dem ia ka mynsiem ba iatip lem ka Rida.
Ka lynga ka pisa bad ka sngew pap ia lade khait namar ba ka ruh ka la bakla da kaba ka leh ieid leh jan ia la u Panah haduh ba un da nud ban leh trai ia ka.
U syiar u kynih lai sien, ka bneng ka la saw tyngab; hynrei ka Rida kam nang iohthiah satia.
Kyndit kynsan katba ka nang pyrkhat bad mutdur shaphang i khun ba ka pun hapoh kpoh bad ba ynda la kha kan long ka jingjah burom bakhraw shibun eh ia ka.
Haba ka pyrkhat ruh shaphang ka jingpule bad shaphang ka jingkhmih lynti ki nonghikai ka sngew jah burom shisha bad kam sngew myntoi shuh ban im.
Kum kane ka la rung ha ka jingmut jingpyrkhat ka Rida.
Ka step ka la pei, u Panah u la khie kumjuh ka Rida bad ka Kmie ruh ka kmie ka pynshet sha bad katba ki dang ia dihsha kyndit ki sngew ba don ba plie ia ka phalor.
Mar kumta hi, ka Kmie ka Rida joit ka ieng nangta ban leit peit.
Ka kyndit ban iohi khrui ki pulit ki wan rung hapoh phyllaw jong ka.
Beit beit ki wan haduh khmat jingkhang.
U Panah ka Rida mar kumta u la sngewthuh joit u ieng ban leit sha kamra thiah.
“Dei uto ong.
?" La kylli uwei u PulitKumba set da u maw ka Kmie ka Rida kam lait ang ka shu kohnguh.
Ki pulit ki shu leit bad kem ia u hangta.
La teh ia ki kti jong u bad ki tan ia u.
“Haduh katne phi lehbein ia nga…" La shu mih kynsan ka sur na u Panah ka Rida.
La thep ia u hapoh kali bad la khang ia ka kali bak ka kali ka leit noh bran.
Nongpoh: Haba kren sha ki paidbah kiba la donlang ha ka sngi kaba la plie paidbah ia ka Pnahkyndeng ba kan long kum kawei ka jaka jngohkai pyrthei kaba don ha shnong Pahamskhen ha Ri Bhoi, u Bah Sanbor Shulai, u la ai ka jingkular sha ki paidbah, kumjuh ruh sha ki nongialam Raid bad shnong, ba un iakhun tyngeh ban un pynioh ia ka surok ba bha, na ka bynta ban leit sha katei ka jaka jngohkai pyrthei.
La sngewthuh ba ka nongrim kaba la pynlong ia u Bah Sanbor Shullai, Chairman ka Meghalaya Tourism Development Corporation (MTDC), ba un kular ban pynioh surok ia katei ka jaka, ka dei hadien ba u la iohi ba katei ka jaka, ka donkam eh ban ioh surok bad lada ioh surok, katei ka Pnahkyndeng, kan sa kylla long shisha kum kawei na ki jaka jngohkai pyrthei kaba paw eh ym tang ha Ri Bhoi, hynrei ha ka jylla hi baroh kawei.
Haba kular ban pynioh surok bha ia katei ka jaka, u Bah Sanbor Shulai, u da kren danda ruh pyrshah ia ka sorkar jylla, da kaba ong ba ka sorkar Meghalaya kam don pisa bad kam lah ruh ban iarap pynioh surok na ka bynta ban leit sha katei ka jaka, hynrei ma u jait ba u dei u MLA na ka Party BJP, un pan jingiarap beit na sorkar pdeng bad thikna katei ka jaka kan sa ioh surok bad katei ka Pnanhkyndeng, kan sa long shisha kum kawei na ki jaka jngohkai pyrthei ba paw, ha kaba baroh ki briew kin sa kwah ban leit sha katei ka jaka.
U Bah Sanbor Shulai, u la ong ruh ba ynda u la kham kylluid por, un sa ialam ia ki nongpeit nongkhmieh jong katei ka jaka jngohkai pyrthei sha Delhi, na ka bynta ban iakren beit markhmat bad u Myntri ka sorkar pdeng bad uba deipeit ha ki kam jngohkai pyrthei, dei hangta ba katei ka jaka kan sa ioh beit ia ka surok ba bha na ka bynta ban leit sha katei ka jaka jngohkai pythei kaba dang shu plie bad kaba ban sa pawnam shen.
Nongpoh: U Bah Sanbor Shullai, Chairman ka Meghalaya Tourism Development Corporation (MTDC), hynnin ka sngi u la leit ban plie paidbah noh ia kawei ka jaka jngohkai pyrthei kaba la tip kum ka Pnahkyndeng kaba don hapoh ka Law Kyntang kaba hap hapoh ka shnong Pahamskhen, Raid Nonglyngdoh, Ri-Bhoi District.
Ha kaba leit ban plie paidbah ia katei ka (Pnahkyndeng) ka jaka jngohkai pyrthei kaba shen kan sa pawnam na ka jingdon shibun tylli ki krem Lymbit, la sakhi da ka jingdon u Bah Mayralborn Syiem MLA Nongpoh, u Bah Balajied Ranee MDC Nongpoh, u Bah Plielad Tiewsoh Chairman ka RBTEDF lem bad shibun kiwei ki heh ki hain, kiba kynthup naduh ki nongialam Raid, shnong bad kiwei pat.
Na kaei kaba la lap ha katei ka sngi kaba la plie paidbah ia katei ka jaka jngohkai pyrthei, lah ban ong ba kan sa dei shisha kum kata ka jaka jngohkai pyrthei kaba kham pher na kiwei pat ki jaka jngohkai pyrthei ha ka jylla, namar hapoh katei ka jaka, ki don shibun tylli ki ‘Krem Lymbit’, kaba ki briew kiba kwah ban peit ia ka jingshisha halor ka jingdon da ki phew phew hajar tylli ki Lymbit, ki lah ban iohi ha katei ka ‘Kren Lymbit’.
Nalorkata, ha katei ka jaka jngohkai pyrthei ka jaka ka long kaba pyngad, da ka jingdon ki dieng ki siej, ki mrad ki mreng, ki syntiew ki skud, ki jait dawai kynbat ba har rukom, ki Maw synduk, ki jaka lehniam ki mynbarim lem bad kiwei.
Da shisha ban leit sha katei ka jaka kan long kaba kham jynjar, namar ka jingbymbiang ka surok iaid kali bad kaba lah ban ong ba ka por kaba long ban leitkai sha katei ka jaka, ka dei tang ha ki por tlang, lait nangta ki kali kim lah ban poi sha katei ka jaka.
Ka la don ruh ka jingkren na ki riew tymmen ba kino kino ki briew kiba kwah ban leit peitkai sha katei ka jaka ba kim dei ban leh kulmar, ban kren ki ktien khlem akor bad ban leh jakhlia, namar ka dei ka jaka kaba ki mynbarim ki khein ia ka ba ka dei ka law Kyntang.
Shillong: U Chief Executive Member ka Khasi Hills Autonomous District Council (KHADC) bad nongialam ka United Democratic Party (UDP), Bah Titos W Chyne u la ong ba ka jingkynnoh ba ka UDP ka dei ‘Party Khasi’ ka long tang ban ialam bakla da kiwei ki seng sain pyrthei ha ka elekshon jied nongmihkhmat sha ka Ïing Dorbar Thawain ka Garo Hills Autonomous District Council (GHADC) ka ban long ha ka 12 tarik Mynta u bnai.
Haba kren ha ka jingialang ialap elekshon ha Darugre Constituency, ha kaba u la pan jingkyrshan ruh bynta u Arman G Marak, kyrtong na ka Party, u Bah Titos u la ong, “Ka UDP ka dei ka seng saiñpyrthei jong ka Jylla Meghalaya bad kaba la don ia ka nongrim naduh ka por ka All Party Hill Leaders’ Conference (APHLC) bad kham hadien ka Hill People’s Union (HPU) bad mynta pat ka United Democratic Party (UDP)".
Da kaba kynther kylla ia ki jingkynnoh, u Bah Titos u la ong, “Ka Congress ka la synshar bun snem ha GHADC bad na ka daw jong ka mih ki kynrum kynram ha ka GHADC naduh ka rukom thung nongtrei haduh ba la long palat pud, katba ka National People’s Party (NPP) (kaba lam khmat ia ka Sorkar Jylla Meghalaya) ka la bat ia u lakam synshar ha GHADC la katto katne snem mynta hynrei kam shym lah ban weng ia ki jingeh ne pyniaid beit pyniaid ryntih ia ka naduh ka kam pisa tyngka".
U la ong ba kane ka pyni ba ki seng sainpyrthei kiba la ithuh ha Ri India kim lah thaw pyrthei ha ka ban pyniaid beit pyniaid ryntih ia ki ADC lait na ki seng sainpyrthei na ka Jylla.
“Ka UDP ka dei ka seng saiñpyrthei na ka bynta ki riewlum ka Jylla bad ka sngewthuh ia ki mat ia kren ban wanrah ia ka synshar khadar, ka rukom pyniaid bad treikam, ka rukom bat khyndew bat shyiap, ka riti dustur, ka ktien ka thylliej bad kiwei ki mat iada ia ka jinglong kyrpang kum ki riewlum", la ong u Bah Titos.
“Phi la kyrshan ar tylli ki seng sainpyrthei (Congress bad NPP) bad phi la ïohi ïa ka jingmih", u la ong.
Da kaba ong ba khlem ki ADC ki jaidbynriew riewlum kin don ha ka jingeh, u la ong, “Ka UDP ka pan ïa ka jingkyrshan bad kyntu ia phi ki paidbah ban ailad ia ka khnang ban ïoh wanrah ka synshar khadar kaba khuid ha GHADC", u la ong.
Ka Darugre kan sakhi ïa ka jingïakhun hapdeng ki saw ngut ki kyrtong ba kynthup na ka Congress, NPP, UDP bad uwei u kyrtong shimet.
Ïa u Arman yn kyrshan ruh da u Deputy Chairman barim ka GHADC bad MDC ba mynta na Darugre, Mettrinson G Momin uba khlem treh ban iakhun ha ka elekshon GHADC ba mynta bad uba la pynthikna ban kyrshan tyngeh ban pynjop ïa u kyrtong ka UDP.
Na ka liang u Arman u la ong ba ka UDP ka don ïa ka dak ka jingkhuid jingsuba bad kane ka dei ka daw ba u sa pynïasoh bad ka UDP.
“Ka UDP ka khuid ym kum kiwei ki Party bad ngin wanrah ka jingkhuid ha ka GHADC bad pynkhuid ïa ka huri hura hangtai", u la ong da kaba kyntu ia ki paidbah nongshong ban ailad ia ka UDP kaba pynieng 18 ngut ki kyrtong ha kane ka elekshon.
Shillong: Ka CEC jong ka Khun Hynniewtrep National Awakening Movement, mynta ka sngi, ka la wan ban pynshai ba ka Election Commission jong ka Ri India, ka la ithuh ia u bah Adelbert Nongrum kum u President jong ka KHNAM.
Haba ia kren bad ki lad pathai khubor  na ka liang u bah Adelbert, u la wan ban pynpaw, halor ka jingkloi jong u ban wan noh sha ka miej ban ia kren ia suk bad u bah Pyndapborthiaw Saibon, hadien ba u bah Saibon u la pynpaw ia ka jingkwah jong u ban ia kren ia suk noh ha ka 18 tarik u Lber  2021.
“Ha ka jingiaid lynti kaba la long 20 snem ki don bun ki jing ia kajia hapoh ka iing ka sem jong ka KHNAM, ha kaba kane ka jingpynshai kan long kaba pynshai ia ki paidbah bad kumjuh ia ki nongialam teng ia ka khnam khamtam u bah Pyndapbor thiaw  Saibon bad kiwei kiwei" u la ong.
U bah Nongrum, u la ong ba ha ka 18 tarik u lber u bah Pyndapborthiaw Saibon,  u la pynpaw ba u long u ba kloi ban iakren ia suk, lada u bah Adelbert bad ki kynhun jong u ki long kiba kloi ban wan sha ka miej ban ia kren ia suk,ha kaba na ka liang u bah Adelbert ruh u long u ba kloi ban iasuk noh.
Ka KHNAM ka dei ka party kaba kham pher na kiwei ki political party bad ka jingkwah ban ia suk noh, ka dei namar ba la thaw ia ka KHNAM ka long namar ba ka don ka thong ban shakri ia ka Ri bad ka jaitbynriew,  u la bynrap.
U bah Nongrum, u la ong ruh ba ka jingthaw ia ka KHNAM, ka dei halor ban ialeh ban weng ia ki mat jingeh jong ki paidbah, ym ban iaknieh nongialam kumta na ka kynhun u bah Adelbert u long u ba kloi ban pdiang ia ka jingiasuk bad kane kan shong ha u bah Saibon.
Shillong: Halor ka jingnang kiew sted biang jong ka jingpang Covid 19 ha ka jylla Meghalaya baroh kawei bad khamtam eh ha ka jingiai kiew sted eh jong ki briew kiba ia bit na ka jingpang Covid 19 ha East Khasi Hills District bad ha Ri Bhoi District; kumta na ka liang jong ka tnad pule puthi ka jylla Meghalaya ki la rai ban ailad biang ia ki khynnah skul kiba dei ban iakhun ia ka eksamin Secondary School Leaving Certificate(SSLC) bad ka Higher Secondary School Leaving Certificate(HSSLC) kiba don ia u khniang jingpang Covid 19 ba kin thoh ia ka eksamin jong ki hadien da la kut kine eksamin tang lada ki lah ban pynshisha ba ki la ioh ia kane ka jingpang da kaba ki pyni sha ki bor pyniaid skul ia ka RTPCR Certificate.
Haba iakren shaphang bad ki lad pathai khubor, u Bah Lahkmen Rymbui, u ba dei u Myntri jong ka tnad pule puthi ha ka jylla, u la ong ba ha ka jingialang kaba la long mynta ka sngi ka 9 tarik u Iaiong 2021 ki la shim ia kane ka rai hadien ba la iohi ba kane ka jingpang Covid 19 ka la sdang ban kiew biang ha kine ki khyndiat sngi kiba la dep watla ka Sorkar Jylla ka la leh katba lah ban iada bad ban bthah ia ki paidbah ba ki dei ban bud pyrkhing bha ia ki kyndon khnang ban lait na kane ka jingpang kaba la ktah shikatdei eh ia ka jylla bad ia ka pyrthei hi baroh kawei.
U Bah Lahkmen Rymbui u la ong, " Ka jingiashong meeting jong ngi mynne ka sngi ka dei tang na ka bynta ia kane eksam ki ban long ha kine ki taiew ki ban wan ba kumno ba kin iaid bad kaei ka contigency plan kaba ngin don khnang ba ki khynnah kin nym suffer.
Lada don uno uno u khynnah u ba ioh Covid, ka Sorkar ka la pynkhreh ban ailad biang ia u ha kawei pat ka por ha kawei pat ka tarik ka ban sa buh lada u lah ban pyni ia ka certificate ba u kham lah ban ialeh ia ka eksam namar ba u don postive Covid.
Ngi hap ban shim ba kane kadei ka jinglong jingman kaba thymmai, ngi lah ban ong ba ka shalyntem jong ka pule puthi, ka shalyntem jong ka trei ka ktah, ka shalyntem jong ka roi ka par ka hap hi ban iaid".
Nongpoh: Ha ka Random Test ne kaba test naphang ia ki briew kiba iaid ba ieng khlem ki Mask kaba hynne ka sngi kaba la pynlong hajan ka MUDA Market Complex ha Nongpoh, la ioh ban Test kumba 56 ngut ki briew bad na kitei ki 56 ngut, la lap ba uwei u briew uba khlem deng Mask, u la paw ba u la ioh ia ka Khlam COVID-19.
Ia katei ka Random Test, la pynlong da ka ophisa ka Deputy Commissioner Ri Bhoi, ha ryngkat ka jingiatreilang bad ki briew ka koit ka khiah, ha kaba ka nongrim kaba la pynlong ia ki bor distrik ka Ri Bhoi lem bad ia ki briew ka koit ka khiah ba kin pynlong ia katei ka Test kyllum ia ki paidbah, ka dei hadien ba ki la iohi ba ka la don ka jingsdang ban kiew biang ha ka jingdon ki briew kiba ioh ia ka COVID-19, ym tang ha ka District hynrei ha ka jylla hi baroh kawei.
Ia katei ka kam ban test kynsan kynsan ia kito ki briew kiba ym deng Mask, la ialam da u Bah R.
Kharbihkhiew, EAC ka Ri Bhoi, ha ryngkat ka jingdon ki briew ka koit ka khiah bad ryngkat ka jingiarap ki Pulit na Ri Bhoi, ha kaba la test ia kito ki briew bym deng Mask lyngba ka Antigen Test.
Ha kawei pat ka liang, na ka liang ka Kong RM Kurbah, DC Ri Bhoi, ka la kyntu ia ki paidbah ba ki dei ban phikir ialade bad ha kajuh ruh ka por ba ki dei ban bud ryntih ia kaei kaba la bthah da ki briew ka koit ka khiah, nalorkata ba ki dei ban deng ia ki jingda khmut (Mask), khnang ba kan iada na ka jingsaphriang stet ka khlam COVID-19.
Ka la pyntip ruh sha ki paidbah, ba na ka liang ki bor District kin teh pyrkhing biang ba baroh ki nongshong shnong hapoh ka District, kata ka long ba ki dei ban bud ryntih ia ki kyndon ba la buh da ka sorkar bad kito kiba pynkhein ia ki kyndon kin shah ngat ha ka kuna.
Ka Kong RM Kurbah, ka la kyntu ia ki paidbah ba ki dei ban shimkhia halor ban iada na ka jingsaphriang ka khlam COVID-19, ha kajuh ruh ka por ka la kyntu ia ki paidbah ba ki dei ban phikir bha ialade, khnang ban iada na ka khlam COVID-19 bad ruh ban iada na ka jingsaphriang stet katei ka khlam, kaba la sdang biang sa shisien ban sar ha kiba bun ki jaka.
Ka shong kali khapngiah pat khlem tieng khlem bud shuh iaka protocol, wat ka govt ruh ka ailad beit.
Shillong: U Director ka tnad ka koit ka khiah, u Dr Aman War, u la ong ba ban iada ia ki khynnah pule na ka jingpang Covid -19, ka tnad ka la dep ban ai jingmut ia ka tnad pule puthi jong ka jylla ba kan phikir bha bad kane ka long ba ha kine ki sngi ka jylla, ka la sakhi ia ka jingdon kiba pang Covid 19 ha ki skul, ki College bad ki University hapoh jylla.
Haba iakren bad ki lad pathai khubor, u Dr War, u la iathuh ba mynta ka sngi iwei i khynnah ba dang pule Cl VI na ka St.
Mary School, i  la test Covid positive, kumjuh mynta  ka sngi ka Shillong College, ka la pynbna ba kan khang 5 sngi namar ka jingioh pang Covid uwei u nongtrei katei ka College, nangta ha ki taiew ba la dep ka skul bah NEHU ka la pynbna ia ka jingioh Covid jong ki 4 ngut ki briew ba sah ha katei ka jaka pule.
Halor ka jingbym shim khia jong ki paidbah ban iada ialade na ka khlam Covid -19, u Dr war u la ong ba man ka por ka tnad ka ju pynmih ia ka jingbthah ban iada ia lade, hynrei lada ki kiew kynsan ki case kumne ka sorkar kan ym banse ban pyntrei kam biang ia ki kyndon ban khangdam.
U la ong ruh ba ban iada ia lade na ka khlam Covid 19, ka dei ka kamram jong u paidbah  ym jong ka sorkar hynrei lada ka sorkar kan rai biang ban khang dam, ki paidbah kim dei ban kynnoh ia ka sorkar.
U Dr War, u la kyntu ia ki paidbah ba kin long ki ba phikir ban iada ialade na ka jingsaphriang jong ka khlam Covid -19, namar la khlam ha ka jylla kam pat kut.
Ka long kaba I sammut haba ngi peit ia ki jingbud ter ter jong ki jingjia ha ka MeECL haduh ba ngi ki paidbah ngi sah ha ka umdum bad ngim lah shuh ban shemphang mano ba dei mano ba lait.
Katkum mynta hi, ka jingpynmih bording jong ka MeECL ka long kumba 354.
70 MW (Installed Generation Capacity) bad ka jingdonkam bording ha ka Jylla ka kot kumba 371 MW bad lehse kan nang kham bun shuh shuh.
Ka jingdapram jong ka MeECL ruh ka long kaba lah palat liam namar ka jingshim ram naduh ki snem kiba lah dep kaba kot sha ka 203 klur ha ka shi snem haduh u snem 2017-18 kaba dang sah teng haduh mynta.
Ka jingsahteng ki Bai Bam Tymmen ïa kiba la shongthait (Terminal Benefits), kumjuh ruh ka jingsiew dep ia ki ram, kine ki lah nang pynlong ia kane ka PSU ba kan nang jyllei ka jingsah ram.
Ka iahap ruh bad ka jingong, bam hati kit kulai namar kumba ngi tip, ka jingmih (revenue) jong ka MeECL ka long tang kumba 75 klur ha ka shi bnai hynrei ka jingpynlut pat ka kot sha ka 120 klur ha ka shi bnai.
Kiei mo ki daw ki dong kiba pynlong ia ka MeECL ban bun ki jyrwit jyrwat kumne? Lehse dei namar ba bun ka demand ia ka supply lane ba bun palat ki ram bad ki sut ba hap ban siew lane ba duna palat kiba thikna ban siew ia ka bai thang bording watla ka billing efficiency ka lah kiew sha ka 73.
10 % ha u 2019-2020.
Lehse dei ruh namar ka jingjyrsieh ka jingbamsap jong ki katto katne kiba don ha ka bor hapoh ka Corporation hi.
Kumban shu kdew halor kane ka mat, lada ngi peit ia ka khubor ha ka The Shillong Times kaba la pynmih ha ka 9 tarik u Iaiong 2021, “Now, graft charge on MeECL union leader" ngin iohi ia ki kam bamsap jong U bah Pradip Kumar Chullet.
Une u long u President jong ka Coordination Committee of Registered MeECL (Employee) Associations and Unions (CCORMAU) bad jong ka MeECL Engineers’ Association (MEA).
U long ruh u shongknor jong ka MeECL Joint Action Committee.
U bah Chullet u donkti ha ka ban ai tender sha ka Enterprise ba hap hapoh ka jingpeit jong ka kurim ka jong u hi, khlem da tohkit la ka long kaba bit ba biang ne em ban pyniaid beit iaid ryntih ia ki projek bad khlem da nujor ruh ia ka dor ha ka por ba aiti ia kitei ki tender.
Ym tang katta, hadien ba u lah long kum u Executive Engineer sha Nongstoin ruh, u donkti ha ka ban ai tender ha la u para u jong u hapoh ka scheme Deen Dayal Upadhyaya Gram Jyoti Yojana, ban pynbiang bording sha ki jaka nongkyndong.
Kum kine kiei kiei ki jia hapoh ka Department ha kaba kine kiba khot ialade ki Nongialam, ki trei tang na ki daw ban ioh lad ban shna pisa bad ban shu myntoi shimet, khlem da bishar bniah la kan dei na ka bynta ka jingbha ka tnad bording ha ka Jylla lane na ka bynta ka jingmyntoi ia u nongshong shnong, shaei kein kan poi ka MeECL? Lane kaei ka ban jia ia ka Jylla hi baroh kawei lada ka MeECL kan dang ia kynduh mawsiang kumne?Mynta ha ka jaka ba kin ia pyrkhat kumno ban wanrah ia ki jingkylla ban pynbha ia ka tnad bording, ki ia pynlut por pynban ha ka ban sdang ia ki jingiakhih.
Hato kane kan ialam shaei kein ia ngi ki paidbah, namar ha kaba khatduh hi, dei u paidbah u ban hap shah shitom shah jynjar.
Ki khynnah skul, kolej, ki nongtrei sorkar, kompeni kiba khlem ka bording, kin shem jingeh ha kaban pyndep ia ki kam ki jam jong ki.
Kane ka jingiakynad bor hapdeng kine ki heh, kan wanrah ia ka jingduhnong bad jingdkoh ha ka Jylla kaban ktah ia ka ioh ka kot hi baroh kawei.
Shillong: 8 ngut ki trai jylla, ki la shah kem, halor ka jingjia ba dang shen ha Golflink, ong ka kyrwoh khubor na ki pulit jong ka East Khasi Hills.
La iathuh, da ka kyrwoh, ba ha ka 21tarik Lber 2021, la ioh khubor, na ka 108, ha ka por 10.
45 baje mynmiet, ba ki don ar ngut ki samla shynrang, kiba la shah shoh bad mynsaw jur ha Golf link bad ba kim tip briew shuh satia ha katei ka por.
U Officer on duty ha Pasteur BH, ula leit mar mar sha katei ka jaka bad la pynkit da ka ambulance sha Civil Hospital Shillong.
Kham hadien, la iit bniah ia ka jaka jong ka jingjia bad la tohkit, da ki pulit, lyngba ka criminal case, kaba Shillong Sadar PS Case No.
100(03)2021 U/S 324/326/341/34 IPC.
La iathuh shuh shuh ba U Phershanroy Marthong (uwei na kiba shah shoh), ula khlad noh ha NEIGRIHMS Hospital, Mawdiangdiang, ha ka 28/03/2021 bad hadien kata, la pyn ngat shuh sa ka Section 302 IPC, halor katei ka jingjia.
La thaw ia ka Special Investigation Team (SIT), ha ka 29tarik Lber 2021 bad ka SIT, ka la ioh kem mynta ia phra ngut ki briew, kiba dei baroh ki trai jylla bad kitei kin don ha ka jing tohkit jong ki pulit, ban nang wad shuh shuh ia ki jingshisha halor ka jingjia.
Ka jingthmu jong ka  Meghalaya Energy Corporation Limited (MeECL), ban pynlong ia ka jingsngap paidbah, na ka bynta ban tei ia ka dam ban shna bor ding, ka la pulom noh mynta ka sngi, hadien ba ki la mih ki paidbah ban pyrshah, ia katei ka jing ialang paidbah ha Siangkhnai, kaba hap ha  Mawkynrew Block jong ka East Khasi Hills.
Ki nongshong shnong, ki la ia mih paidbah, ki la ia halla bad ia pynher placard, tad haduh, ba la hap ban pyn sangeh noh ia katei ka jing pynsngew paidbah, ong ka khubor.
Ki paidbah, ki la khang lynti, ia ki briew jong ka  MeECL, ka Meghalaya State Pollution Control Board bad ki bor district, na ka jingthmu ban pynlong ia katei ka jing ialang paidbah.
Kitei ki nongshong shnong, ki dei kiba na  Umsawwar, Mawsir, Mawdulop, Ksanrngi, Jatah Nonglyer, Jatah Lakadong, Mawlong, Mawjatap bad na kiwei de ki jaka.
Kawei pat ka jing pynsngew paidbah, kaba dei ban pynlong ha Moosakhia ruh, la pyn sangeh noh, namar ka jing pyrshah jong ki riew paidbah.
Kitei ki kynthup ia ka  Elaka Darrang,  Shnongpdeng bad Dawki bad la khang ruh ia ki jaka shang kai mynta ka sngi, ban ailad ia ki paidbah, ba kin leit sha katei ka jing pynsngew paidbah, kaba thmu hi ban thaw ia ka dam ban ring bor ding ha wah Umngot.
Na ka liang ka Thma U Rangli Juki (TUR), ka kyrshan ia ki nongrep ka  Raid Lyngshing, ban khanglad ia ka jingtrei ia katei ka projek bording ha wah Umngot.
Shillong: Kiba ioh pang covid mynta ka sngi, ki long 42 ngut bad kitei ki kynthup ia 34 ngut na East Khasi Hills.
Kitei ki long 12ngut kiba wan phai na shabar, 10 ngut ha Mawlai Nongkwar, ki high risk 6ngut, ha Laban 3ngut, kiba don ILI 2ngut, kiba leh screening iwei.
Ha West Garo Hills, ki long 3 ngut bad baroh kiba wan na shabar jylla.
Ha Ribhoi District, ki long 2ngut, ha kaba iwei iba wan phai na shabar bad iwei iba don ILI.
Ha West Jaintia Hills, ki don 2ngut bad ki dei kiba leh screening bad ha East Jaintia Hills iwei, iba dei SARI Case.
Kiba jem mynta ka sngi, ki long 6 ngut.
Kiba dang don ha ka jingpang covid haduh mynta ka sngi, ki long 167 ngut, ha East Khasi Hills 118 ngut, West Khasi Hills 2ngut, Ribhoi 13ngut, West Jaintia Hills 3ngut, East Jaintia Hills 4ngut, West Garo Hills 27ngut.
Baroh kiba la jem na ka jingpang, ki long 13,889 ngut bad kiba iap ki long 151 ngut.
Shillong: U Bah Adelbert Nongrum, nongialam jong ka Khun Hynniewtrep Nation Awakening  Movement,   u la pyntip ba ka KHNAM, kan sa pynkhreh ban buh  ia u kyrtong ban ia khun  ia ka election shiteng samoi na ka bynta ka Mawryngkneng Constituency.
Haba ia kren bad ki lad pathai khubor, na ka liang u bah Nongrum u la ong ba haduh mynta ki don arngut ki kyrtong kiba i biang ban ia khun na ka party KHNAM bad ia kine yn sa shim ia ka rai ban ai tiket ia uwei na kine 2 ngut.
U la ong ruh ba ka party ka kyrmen skhem ban ioh ban sei ia u briew u ban ioh ia ka jingjop ha ka ne ka election shiteng samoi bad u la ong ruh ba kam ym don jingmut ia jingdon ka KHNAM lada kim lah ban  buh kyrtong.
Haduh mynta, na ka liang jong ka NPP ka la sei ia u bah Pyniaid Sing Syiem kum u kyrtong jong ka bad kumjuh ka Congress, ka la sei ia u bah Highland Kharmalki, ban ia khun ia kane ka election shiteng samoi ha Mawrynkneng Constituency.
U khun Syiem Philip, u tnga jong ka Syiem Elizabeth II, ula ia shong ia sah bad katei ka Syiem, la 73 snem, ula khlad noh mynta ka sngi, ha ka rta kaba 99 snem.
U Philip, uba dei u kpa jong u khun Syiem Charles, ula shah sumar ialade ha hospital, la shibnai kynthih bad haduh ba un da khlad noh syndon.
Ia u khun Syiem Philip, la ju tip ruh, kum U Duke ka Edinburgh bad ula don lang ha ka jing shakri jongu ha ryngkat bad ka tnga jongu, ha kine ki 73 snem ba ladep.
Shillong: Hadien ba la pynmih jingmaham da ka KSU War Jaiñtia Circle halor ka jingpyniap dusmon ia ki dohkha ha wah Umngot sha ki bynta ba hap ha ka jingkhmih da ka shnong Padu, na ka liang ka KSU Nongsder Unit ruh ka kubur ba ka jingsiat pathar ia ki dohkha ha Wah Umngot ka long kaba jur bha ym tang sha ki bynta ba hap ha ka jingkhmih ka shnong Padu West Jaintia hynrei ka jingsiat ka jur bha ruh ha ki bynta ba hap ha ka jingkhmih ka Dorbar Shnong Nongsder ka East Khasi Hills.
Da kane ka kyrwoh ka KSU Nongsder Unit ka maham ia kito ki briew kiba ju mlien ban siat bomb pyniap ia ki dohkha ba lada ki dang iaileh ia kane ka kam beaiñ na ka liang ka KSU Nongsder Unit nangne shakhmat kan leh da kaba tyngeh pyrshah ia kito ki riew shim kabu ban leh ia kane ka kam.
Ka Seng ka kyntu ruh ia ki paidbah nongshong shnong jong kane ka thaiñ ba kin ai ka jingiatreilang bad ka Seng da kaba kin pyntip sha ka Seng lada ki don jingtip ia kino kino ki briew kiba don kti ban leh ia kane.
Ka seng ka kyrpad ruh ia u President bad Secretary ka Synjuk Peitngor Umngot Umsong Khynriam Synteng (SPUUKS) ba kin leh ia kaba donkam halor kane ka bynta.
Shuh shuh ka Seng da ka jingsngew khia ka kyntu jur ia ki paidbah bad ia kine ki artylli ki Dorbar Shnong kata ka Padu bad ka Nongsder ba kin long kiba pyrman bha bad ba kin pyrkhing ia kane ka kam bad ka kin ai ka jingiatreilang ryngkat bad ka Seng, ong ka kyrwoh ba la phah da u President ka KSU Nongsder Unit, u Samla Basuklang N Khongwar.
Ki kynhun jong ka Indian Super League, kata ka FC Goa bad ka Bengaluru FC ki la pynmih ia ki kyrteng jong ki rangialehkai jong ki myn hynnin ka sngi, na ka bynta ka jingialang AFC ka ban sa long shen.
Katba ka Goa kan iashim bynta ha ka AFC Champions League, ka Bengaluru pat kan don bynta ha ka AFC Cup qualifiers.
Ka Goa kaba long ka nonglamkhmat jong ka Indian Super League(ISL) ha kaba ka la rah ia ka nam jop ha u snem 2019-2020, ka la pynmih ia ki kyrteng jong ki rangialehkai na Meghalaya kiba kynthup ia u Redeem Tlang, u Aiban Dohling bad u Phrangki Buam ha ka kynhun ba 28 jong ki rangialehkai jong ka.
Kane ka kynhun kan ialeh pyrshah ia ka Qatar’s Al-Rayyan ha ka 14 tarik u Iaiong.
U Redeem Tlang u la ialehkai kumba 10 ki match bad 351 minit na ka bynta ka Gaurs dang shen ha ka aiom jong ka ISL 2020-2021 ha kaba u la lah ban thep shisien.
U Aiban Dohling u la mih madan kumba 376 minit ha ka jingmihkhmat ka jong u kaba phra sien katba u Phrangki Buam ym pat shym la iohi ia u ha madan hynrei u la shu shong ben beit ha baroh ki 11 tylli ki match jong u.
U Eugeneson Lyngdoh ba la mihkhmat na ka Bengaluru B Team ha ka local league ha Karnataka, ha kaba kane kynhun ka la long ka kynhun kaba wan ba ar ha ka ka jingialehkai kaba dang shu dep shen.
Ka jingtbit ka jong u ban ialehkai ha katei ka game ka la pynlong ia u Coach uba thymmai jong ka Bengaluru u Marco Pezzaiuoli ban iohi ha kaba u la shah ialam ban pyntbit shuh shuh bad ki kynhun kiba khlaiñ bad mynta u la poi sha ka kynhun ba 29 jong ki rangialehkai.
U Lyngdoh u dei uwei na ki san ngut ki kynhun nongialehkai kiba kyrpang u ba la poi sha ka liang jong ki nongialehkai kiba tbit bad kiba khlaiñ.
Ka BFC ka la pyntip hynnin ka sngi khlem da pynpaw iaki kyrteng, ba 3 ngut ki nongialehkai bad ki nongiarap ki la ioh ia ka jingpang Covid 19 hynrei ka jingiakhun pyrshah ia ka Nepalese side Tribhuvan Army FC kan iaid beit shakhmat khlem da don jingwit ka ban long ha ka 14 tarik u Iaiong 2021.
Shillong:Halor ka jingbam tuh ia ka pisa jong ka Balang Presbyterian Mawkhar, ki pulit, ki dang tih bniah, la ki don ne em, kiwei pat kiba ia sylla lang.
Ka khubor, na U Superintendent of Police, East Khasi Hills, Bah S Nongtnger, ka iathuh ba ka Balang Presbyterian Mawkhar, ha ka 3tarik Nailar 2019, ka balang Presbyterian Mawkhar, ka la ujor, halor ka jing bam tuh ia ka pisa jong ka balang, kaba la bteng naduh u snem 2013.
La kynnoh, ba katei ka dei kaba la don kti da u treasurer jong ka balang, uba la bat ia katei ka kam, naduh u snem 2009, ha ka jing ia sylla bad u chowkidar, uba sah ha Mission Compound, U bah Allfas Bareh.
La iathuh ba katei ka dei ka pisa, kaba ioh lum na ki jingai nguh, kaba man ka Sngi U Blei, ha kaba hap ban leit thep ha State Bank of India, Bara Bazar, Shillong.
Ki pulit ka Lumdiengjri, ki la tohkit ia katei ka kam, lyngba ka PS Case No.
93(8)19 U/S 403/406/408/420/465/468/471 IPC bad la kem ia U bah Allfas Bareh, u chowkidar jong katei ka balang bad nangta ia ka chargesheet, la dep ai pyrshah ia u.
La ong shuh shuh, ba ka jingtohkit, ka dang iaid, ban wad sa ia kiwei pat kiba don bynta lang, halor katei ka jingtuh pisa, lada ki don.
Lah ban pyn kynmaw, ba ka Balang Mawkhar, ka la ujor sha ki pulit, ba ka pisa, kaba la jah, ka la ka kot sha ka T.
4.
67klur.
Hynnin ka sngi, ki don  1.
31 lak ngut, kiba ioh ia ka jingpang khlam covid ha ka Ri India hi baroh kawei.
Ka Maharashtra, ka don  56,286 ngut, ha  10,662 cases, Uttar Pradesh 8,490, Delhi 7,437 ngut bad  Karnataka 6,570 ngut ha ki 24 kynta ba ladep.
Ki jylla, ba kynthup ia ka  Maharashtra, Odisha, Jharkhand bad Chhattisgarh, ki la pynpaw ia ka jing duna dawai.
Kiba iap ha ki 24 kynta ba ladep, ki long 780ngut bad baroh kiba iap, ki la poi mynta sha ka 1,67,642 ngut bad nangta kiba dang don ha ka jingpang, ki long  9,79,608 ngut bad kiba la jah jem, ki long 1,19,13,292ngut.
U Samla Aiborlang Khongjee uba long u chief guest ha kane ka janmiet bad uba dei uwei na ki player donnam kane ka thain riwar jong ngi bad ha ka juh ka por uba la long ruh u player India u la pynhap pyrda ia ka 4th Mawshun Inter Dong Football Tournament ba la pyniaid da ka Mawshun Sports and Cultural Club (MS&CC), Mawshun.
Ha kane ka jingialehkai ka Dong Mawsiangjajer ka la long ka nongjop da 1-0.
Ha kane ka sngi la don lang ruh U Rangbah Shnong Samla Finan Khongdup, Sordar Raid Mawshun u Rgh.
Lamiki Dkhar, bad kiwei kiwei ki riew rangbah.
Haba phai sha kane ka jingialehkai final kaba la long ha Madan Shnong Mawshun hapdeng kitei ki ar tylli ki Team ka long shisha ka jingiakhun kaba itynnad ha kaba ha ka kylla step ym don ba lah ban pynkhih ia ka jar hynrei hadien ba la sdang ka kylla miet ka Dong Mawsiangjajer ka la ioh ban pynkhih ia ka jar ha ka minit ba 55 lyngba u Teibhalang Khongyiap katba ka Dong Surok Bah pat kam shym la lah ban pynphai kylla ia katei ka shi kol haduh kaba kut bad ka dong mawsiangjajer ka la kylla long ka nongjop bad ruh ka la kylla long ka Team ba la rah haduh saw sien lynter ha kine ki saw snem ba la dep.
Ka nam Hero of the Match ka leit sha u Samla Bantip Khongnoh, Top Scorer sha u Samla Phuldon Khongmalai bad ia ka nam Best Goalkeeper sha u Samla Lari Lamin.
Ha kane ka janmiet la ioh ruh ka jingpynshongshit ia ki paitbah nongpeitkai na u Samla Pilin Khongmawloh ba long uwei na ki nongrwai ba pawnam jong kane ka shnong bad ka thain.
Nalor ka jingialehkai phainal jong kane ka Tournament la don ruh ka jingpynkup burom bad sam ia ka Achievement Award sha ki khynnah skul jong kane ka shnong Mawshun da ka Mawshun Sports & Cultural Club kiba la pass bha ha une u snem ba la dep kata naduh matrik shaneng.
New Delhi:  37 ngut ki doktor jong ka  Sir Ganga Ram Hospital, ki la ioh ia ka jingpang khlam corona bad 5 ngut na kitei, ki don ha ka jingshah sumar, ong ka khubor sorkar.
Ki nongbah ba heh jong ka India, ki la kiew stet ha kine ki sngi, halor ka jing don jong ka khlam corona bad ka Delhi, ka kiew sha ka 7 hajar ngut, ha ka sien ba nyngkong hynnin ka sngi, kaba dei ruh ka sien ba nyngkong jong ka jingbun eh ki nongpang mynta u snem.
La iathuh ba kiba bun na kiba ioh pang ha  Sir Ganga Ram Hospital, ki dei kiba dang samla bad kiba la dep injek ruh ialade.
“Ki doktor, kiba sumar ia ki nongpang covid ha  Sir Ganga Ram Hospital, ki don 37ngut ki doktor, kiba ioh pang covid.
Bun na kine, ki pyni dak jingpang malu mala bad 32ngut ki shah sumar ha iing bad 5ngut ki don ha hospital" ong ka khubor.
Nongpoh:Ha ka sngi Nyngkong jong kane ka taiew, la ioh jingtip ba ka la don kawei ka jingjia shah leh beijot ia kawei ka khynnah kaba dang 11 snem ka rta ha kawei na ki shnong ha Ri Bhoi.
Ka jingtip kaba la ioh lum da u Nongthohkhubor, la ong ba katei ka jingjia ka la jia ka la jia mynha ka 5 tarik mynta u bnai ha ka por 11 baje ei ei mynstep, ha kaba katei ka heprit kaba dang 11 snem ka rta bad kaba la ong ruh ba da dong jingduna ha ki dkhot met, ka la shah leh beijot ha uwei u rangbah na kajuh ka shnong.
Haba iadei bad katei ka jingjia kaba sngewsih eh pyrshah ia katei ka heprit, la ong ba utei u rangbah, u la leh ia katei ka kam pohjait pohrati ha kawei ka iing kaba ym shym la don briew satia bad kaba don ha kajuh hi ka shnong.
La ioh jingtip ruh, ba ia katei ka kam ym shym la don ba iohi ne ban lap, hynrei kaba la pynsuba ba utei u rangbah u la leh ia katei ka kam pohjait, ka dei hadien ba la don ki briew kiba la lap ba utei u rangbah lem bad katei ka heprit kaba dang 11 snem ka rta, ki la don ha kawei ka iing kaba ym shem la don briew bad ha katei ka por ba la lap, kiba la iohi ki ong ba utei u rangbah um don jain hapoh ka met ka jong u bad kaba la pynsuba ia ki briew kiba la iohi ia katei ka jingjia ba utei u rangbah u la leh ia ka kam sang pyrshah ia katei ka heprit.
Ka jingtip kaba u Nongthohkhubor, u la ioh ka long ba kiba haiing jong katei ka heprit, tang mar ia tip halor katei ka jingjia, ki la pyntip noh mar mar sha ki bor pulit bad ha kajuh ka por la leit ban phah khmieh bniah ia katei ka khynnah sha Hospital, ha kaba ki bor ka Hospital, ki la pynthikna ba katei ka heprit ka la shah leh jubor ha utei u rangbah.
La ioh jingtip ruh, ba utei u rangbah uba la leh ia katei ka kam, u la shah kem noh ha ki bor pulit ka Ri Bhoi District.
Shillong:Ban pyni ia ka jingbitar ka jong ki, hynnin ka sngi ka 7 tarik u Iaiong 2021, ki sengbhalang na Garo Hills, ki la pynlong da ka jingiakhih halor ka bynta ban pyrshah ia ka jingiashim bynta jong ki bar jylla, ki bym dei satia ki jaitbynriew Garo ha ka elekshon MDC sha Garo Hills Autonomous District Council(GHADC) ka ban sa long ha ka 12 tarik u Iaiong 2021.
La iohi da ki phew tylli ki sengbhalang na Garo Hills kiba kynthup ia ka Federation of Khasi Jaiñtia and Garo People(FKJGP), ka Garo Students Union(GSU), ka NGEA, ka AYWO, ka FAF,ka NAS bad kiwei kiwei kiba la mih paidbah da ki thuk thuk kaba la sdang East Garo Hills sha Rongjeng bad sha Williamnagar bad kaba la pynkut pat ha ka jingialang ba la iasnohkti lang da ki nongtrei jong ka Garo Hills Autonomous District Council(GHADC), ka NGEA bad ki paidbah nongshong shnong.
La iohi ia ka jingkyrshan jong ki paidbah kiba na Ri Lum Garo kiba la ia mih lang shakhmat ban iasnoh kti lang bad ki sengbhalang ban pyrshah ia ka jingai tiket da ki seng saiñ pyrthei kiba hakhmat hakhmat jong kane ka jylla Meghalaya sha ki briew ki bym dei satia ki jaitbynriew Garo ban ia shim bynta ha ka elekshon MDC jong ka KHADC.
Kum ka dak jong ka jingsngew bitar palat ka jong ki, ha katei ka sngi ki sengbhalang, ki la thang ruh ia ka tynshop jong u Myntri Rangbah ka jylla, u Conrad K Sangma, ban pyrshah ia ka jingbym ioh tulop jong ki nongtrei ka GHADC kaba la don kumba la 32 bnai eiei.
Shillong:Kum shi bynta ban pynbor ia ka sorkar jylla, ba ka dei ban shah ban register ei ia ki jaka ia kiba don ha khappud bad ka jylla Assam; ka United Hynniewtrep Movement (UHM) mynta ka sngi ka la pynlong ia ka jingiakhih shong kyllain myngngor ha State Central Library.
Haba ia kren bad ki lad pathai khubor, na ka liang u President jong ka UHM, u bah Charlie Rani, u la ong ba ka jingbym treh jong ki trai jaka kiba don ha khappud ban resgiter ia la ki jaka, ka dei namar ba bun na ki ophisar, kim juh don ha ki ophis trei kam bad ka dor ruh ka la rem palat.
U la kynnoh ruh ba haba phai sha ka jylla Assam ia ki briew kiba shong ha khappud, ka sorkar Assam ka ju pyn register ei ia ki jaka bad kumta,u la buh ia ka jingkylli ba lada ka sorkar Assam, ka lah ban leh kumtei kaei ka jingeh ia ka jylla Meghalaya ba kan pyn register ei ia ki briew ha ka jylla.
U Bah Rani, ula kynnoh ruh ha ba peit ia ka jingleh jong ka sorkar Meghalaya, ka pawshai ba kam shem la shim ia ka jingkit khlieh ia ki jingeh ki paidbah ha khappud bad ka Assam bad kumta ka seng ka buh por ia ka sorkar ba ka dei ban pyntrei kam ia kane shuwa ba ka jylla kan rakhe ia ka jingdap 50 snem bad lada ka sorkar kam leh ei ei ia kane ka seng kan pyrshah ia kane ka jingrakhe 50 snem jong ka jingioh jylla.
Na ka liang u Bah Banshai Marbaniang, Joint secretary jong ka seng kmie, u la ong ba ka jingdawa jong ka seng ba ka sorkar ka dei ban register ei ia ki jaka ka long ban buh ia ka sorkar ha ka jingsukm ha kaba ia dei bad ka jingiapynbeit bud bad ka jylla Assam bad lada poi sha iing bishar ruh lah ban pynieng ia ka nongrim.
Kum ka seng ka pynpaw ruh ba kan bha, lada ka don ka jingiapynbeit bad ai lad ia ki paidbah kiba don ha khappud ba kin shim ia ka rai, la ki kwah ha Meghalaya ne ha Assam bad ba ka sorkar ka dei ban pynbeit noh ia u pud u sam bad ka jylla Assam.
Nongpoh: Ki nongialam ka RBYF, Umsning Circle, ki la dawa na ki Bank kiba don ha Umsning, ba ki dei ban pynbiang ia ki kor ATM ha ki Bank kaba ki don, kata ka long ban pynsuk ia kito ki riew paidbah kiba donkam ban sei pisa kyrkieh.
Ka nongrim kaba la pynlong ia ki nongialam ka RBYF Umsning, ba kin dawa na ki Bank kiba don ha Umsning ba ki dei ban pynbiang ia ki kor ATM, ka dei hadien ba ki la ioh ia shibun ki jingujor na ki riew paidbah na kiba bun tylli ki shnong kiba don ha ka thain Umsning, kiba la ujor sha ka seng halor ka jingeh kaba ki shem jingjynjar na ka jingbymdon ki kor ATM ha Umsning.
Haba shimkhia halor katei ka jingujor ki paidbah kiba sah ha ki shnong bapher bapher ka thain Umsning, ki nongialam ka RBYF Umsning, kaba la ialam da u Samla Balakmenlang Nongbri, General Secretary ka RBYF, ha ryngkat ki dkhot kiba kynthup ia u Henreyjoe Marngar, Cheriff Shylla, u Bah Andrew Nengnong bad Pherdinand Thangkiew, ki la leit kynduh ia ki heh jong ka Meghalaya Apex bad ka Meghalaya Rural Bank, ha kaba ki la dawa na ki ba ki dei ban buh noh ia ki kor ATM, na ka bynta ban pynsuk ia ki paidbah ka thain Umsning.
Halor katei ka phang, u samla Balakmenlang Nongbri, u la ong ba ka Umsning kaba la dei kawei na ki jaka kaba la kylla long kum ka sor, namar ba ka la long pdeng ia kiba bun tylli ki thain, kata naduh ki thian Mawhati, Mawrong bad thain Kyrdemkulai, hynrei kumta ka long mynta ka thain Umsning hi ka dang don tang kawei ka kor ATM jong ka SBI.
U la ong ruh ba tang katei kawei ka kor ATM kam lah ban ai jingshakri ia ki paidbah kiba donkam ban sei pisa kyrkieh na ki ATM, namar ki don da ki hajar ngut ki paidbah kiba donkam ban sei pisa ha ka shisngi, pynban tang katei kawei ka ATM kam lah ban ai jingshakri ia ki paidbah bad katno tam lei haba don jingthut ha katei ka ATM.
Kumta halor katei ka jingeh kaba la iakynduh da ki paidbah, na ka liang ka seng ka dawa jur na ki Bank kiba don ha Umsning, ba ki dei ban pynbiang noh ia ki kor ATM ha manla ki bank kumba long lem ha kiwei ki jaka, khnang ba kan pynsuk ia ki paidbah kiba donkam ban sei pisa kyrkieh, u la bynrap.
Shillong:Ka Executive Committee jong ka JHADC, ka pynbor ia ki trai ri riewlum Jaintia ban siew khajna kamai (Income Tax) ia kaba la pyllait da ka Sorkar India.
Katei ka jia, ha kane ka jingthep tender, na ka bynta ban khynra trading license, la bthah ba ki bymdon certificate ban pynshisha, ba ki la siew ia katei ka khajna kim lah ban iathep ia ka Tender ba la khot da ka JHADC.
Ka JHADC katkum ka Tender Notice ba ka la pynmih ha ka 26th March, 2021, na ka bynta ka gate ban check Trading license ia ki kali kamai bar jylla, ka la khot ia kiba kwah ban iashim bynta ban thep, ia ka tender jongki hadien ba ki la pynbit pynbiang lut ia ki kot ki sla katkum ba la buh ha ki kyndon jong ka tender.
Ka JHADC ka la maham bad pyrkhing ruh ba tang ki ba biang lut ki kot ki sla ia ki tender jong ka Financial bid jong ki, yn sa plie bad bishar bniah.
Kum ban pynshai hangne, ia ka Income Tax Return hap ban leh tang ia ki briew bym dei ki riew lum, lane ki bar jylla.
Kumba ka long mynta, ki bank ki la sdang ot ia ka khajna Income tax wat na ki riewlum ba sah ha Meghalaya na ka pisa ba ki buh ha bank kum ki Fix Deposit etc.
Ia kane ka sorkar jylla bad ki District Council ki sngap jar jar bad kim ju ia kren ban pynshai ia ki bank lane ki Income Tax Officer ban pynlait ia ki trai ri na kane ka khajna.
Shillong: U Commissioner jong ka tnad lum khajna, u Arunkumar Kembhavi, u la pyntip ba ka don ka jingkiew, ha ka jingioh lum ia ka khajna ha ka jylla Meghalaya, na ka bynta u snem 2020-21.
U Arunkumar Kembhavi, u la iathuh ba wat la ka don ka ka jingshah ktah ka ba jur ha ka liang ka ioh ka kot ha ka Ri bad ka jylla baroh kawei, na ka daw ka khlam Covid-19, hynrei ha u snem 2020-21 ka jylla ka la ioh lum ia ka khajna ka ba long Rs 1526.
50 klur.
U Kembhavi, u la iathuh ba haba ia nujor ha u snem 2019-20 ka jingiohlum khajna ka long tang T.
1488.
37 klur, khlem da khein ia ka jingioh pisa, kaba wan na ka GST.
Lada shim bad ka jingioh buria na ka GST, ka jingioh lum khajna ha u snem 2020-21, kan long T.
1698.
87 klur bad ha ba ia nujor bad ka Rs 1589.
82 klur ha u snen 2019-20 ka pynpaw shai ba ka don ka jingkiew ha ka jingiohlum khajna da 6.
86%.
Ka jingioh lum khajna na ka GST ha u bnai Lber, 2021 ka long Rs 101.
75 klur ba kane ka la kiew ha ba ia nujor bad ka jingioh lum ha u bnai Lber 2020 ka ba long tang Rs 58.
55 klur ha kaba ka la pynpaw ia ka jingkiew sted kumba 73.
78%.
Kane ka jingkiew ha ka jingiohlum ia ka khajna ka dei na ka daw ba la pyntrei kam ia ki lad ki lynti kaba ka tnad taxation, ka la shim ban iada na ka jinglait tuh ka khajna bad ka dei ruh na ka jingtrei shitom jong ki officer jong ka tnad ban pynkiew ia ka jingsiew jong ki nongsiew khajna, ki ba la pynbeit ia ka rukom lum khajna na ki bonded warehouses bad ki petrol stations.
Ka tnad ha ka sien kaba nyngkong ka la pyntrei kam ia ka Tax Amnesty Scheme, lyngba ka Meghalaya Settlement of Arrears Act, 2020 ha kaba ka la don ka jing shimkhia jong ki nongsiew ia ka khajna kiba khlem siew la bun bun snem.
Ka tnad kumba ka long mynta ka ioh jingkyrshan ia ka GST, na ka NIC Meghalaya, kaba la pynbit pynbiang da ka GSTN, New Delhi bad ban pynkhlain ia ka jingkyrshan ia ka rule GST.
U Kembhavi, u la ong ba ka sorkar ka khmihlynti ba ha u snem jong ka mang tyngka 2021-22 kan don ka jingkiew kaba khraw, ha ka liang ka jingioh lum ia ka khajna.
Nongpoh:Ka la long shisha ka jingkmen kaba khraw eh ia ki nongpyniaid lem bad ia ki khynnah ka skul ka St.
Jude Secondary School lem bad ia ka shnong 12mer kaba don ha khappud ka Meghalaya-Assam ha Ri Bhoi, namar kawei ka bynta kaba shait sahkut ki jakhlia, ki jaboh jabain bad kaba la wanrah ia ka jingshlei um hapoh katei ka shnong, hynrei mynta pat la lah ban pynkhuid lut ia kitei ki baroh, kata lyngba ka jingiarap kaba kyrpang eh da u Bah Sosthenes Sohtun, MLA ka NPP na Jirang.
Lah ruh ban kdew hangne, ba katei ka shnong bad khamtam eh ia ka skul St.
Jude Secondary School, ha kaba manla u snem ki la mad ia ka jingshlei um, kaba la wahrah ia ka jingduhnoh ia katei ka skul lem bad ia ka shnong hi baroh kawei, hynrei mynta u snem lehse katei ka shnong kan lait na ka jingshlei um, namar ba la pynkhuid lut ia baroh ki nala ba sahkut jakhlia ha katei ka shnong.
Haba iadei bad katei ka jinglah u MLA ban iarap ban pynkhuid ia katei ka jaka, ki nongpyniaid ka St.
Jude Secondary School bad ruh na ka shnong 12mer Umpher, ki la ai ka jingiaroh kaba khraw eh ia u MLA, namar u la lah ban iarap ia ka jingdonkam kaba hakhmat eh hapoh katei ka shnong.
Hadien ba u la iarap ia katei ka shnong, u Bah Sosthenes Sohtun, haba kren sha ki nongthohkhubor, u la ong ba u la phah jingthoh ruh sha ka Deputy Commissioner ka Ri Bhoi lem bad sha ki heh ka NHAI ba ki dei ban phah jingthoh sha ka sorkar Assam, na ka bynta ban pynkhuid ia ki bynta sha ka jylla Assam, khnang ba katei ka shnong kan lait na ka jingshlei um kumba ka la mad ha ki snem kiba la leitnoh baroh.
Shillong:Ka shnong Mawiong Umjapung kum shi bynta ban pynmih pisa na ka bynta ban shna ia ka kynroh ka ban iada na ka jingshlei ka wah Umshing, kaba don ha kane ka shnong, ka la pynbna ban pynlong da ka 2nd Late Amanda Pathaw Open to All Football Tournament ia ka ban sa pyniaid da ka Nongneng Bl (b) ha ryngkat ka jingiarap lang ka Iaineh Sport Club.
Haba ia kren bad ki lad pothai khubor na ka liang u Rangbah shnong kane ka shnong u bah Anthony Kharkongor, u la iathuh ba ka thong jong kane ka shnong ban pynlong ia kane ka jingialeh kai Football ka long ban pynmih pisa na ka bynta ban shna ia ka kynroh ia ki kynriang ia ka wah Umshing.
U bah Kharkongor u la iathuh ba ka jing i donkam ban shna, ia ka ne ka kynroh ka long ban iada ia ki nongleit nongwan ki ba ju iaid lynti narud ka wah Umshing, namar ba ka ju don ka jingshlei um khamtam ha ka por slap.
La iathuh ruh, ba ban shna ia kane ka kynroh kan lut haduh T30-35 lak eiei bad kane jingshna dang dep tang 30% ka kam ha kaba ki nongshong shnong, ki la synniang hi ban sdang ban shna ia ka ne ka jaka bad la pynpaw ruh ka jingsngewdiaw halor ka jingbym treh jong ka sorkar ban iarap ia kane ka shnong na ka daw ba ka sorkar kam lah ban pynshai ia ki, ba kane ka shnong ka hap ha ka jaka kyndong ne jaka sor.
Kumta kane ka shnong ka la shimkhia hi ia ka ne ka kam ha ka ba ka la thmu ban pynlong da ka Football Tournament.
Kane ka Tournament kan sdang ha ka 8 tarik u bnai Jymmang 2021, ha kaba ka bai rung ia kawei ka team kan long T.
3555 bad kane ka Tournament yn pyn ialehkai 9 ngut shiliang bad la shah ruh ia ki nongialehkai na bar, ha kaba ki nongjop kin ioh T.
70,000 bad kaba wan ba ar kan ioh T.
41,111 bad nalor kane kiba poi sha ka final kin ai ruh ia ki khusnam ia u Best Goal Keeper,Scoorer bad Promissing Player bad ka bai Form kan long T20.
Shillong: Ka kong Ritngen Marbaniang (38), kaba na Mawlasnai, ka leit shah sumar ha NEIGHRIMS, Shillong, ha ka 5tarik mynta u bnai, hadien ba la phah da ka Ganesh Das Hospital, Shillong.
Ynda poi ha katei ka hospital, ka ud pang halor ka jing shitom ban ring bad pynhiar mynsiem, ka jingpang ki tor bad hadien la lap ba ka don jingpang covid.
Ha ka 6tarik, ka la nang shitom jur bad ka la khlad noh ha ka 7tarik, ha ka por 2.
05 baje mynstep.
Shillong: Mynta ka sngi ha ka por kumba 10.
45 baje mynstep, ka la don ka jing kemding kynsan ha nala hajan Stand Jeep ha jaka ieng Taxi kamai Mawprem; hynrei da ka jingkloi jong kiba shong dukan ban pynlip ia ka ding, katei ka jaka ka la lait na kano kano ka jingjulor.
Halor kane ka jingjia kiba shong dukan ha katei ka jaka, ki la iathuh ba ka jingkemding ka nala, ha kane ka jaka ka dei na ka daw ba don u wei u briew ba theh ia ka kynja um na ka tin bad mar kumta ka ding ka la klang kynsan na katei ka nala.
Haba iohi ia kane ka jingklang ka ding, kiba shong dukan, ki la sei ia ki “lyer pynlip ding" bad synreit ia ka ding ba klang bad kane ka la pyllait ia katei ka jaka na ka jingjulor, ka jingsma kaba mih na kane ka jingtheh ia kata ka kynja um ka long kum ka thiner ka ba pyndon kam ha ka jingsiat rong.
Haba ia dei bad kane ka jingjia ki pulit na Lumdingjri Police Station, ki la wan sha katei ka jaka ban wan jurip ban tohkit ba kumno kane ka jaka ka la kem ding, hadien ba la don ba theh ia ka kynja um na ka tin ha katei ka nala.
Namar ka jingjur palat ka jingsma, kaba mih na kata ka jingtheh um la khot ia ki kali pynlip ding ban synreit um ha katei ka jaka ban pynkhuid bad ka jingtohkit ki pulit ha kaba ia dei bad kane ka jingkem ding ka nala ka dang iaid sha khmat.
Shillong: La ioh jingtip, ba la don kiba ioh pang covid 19 ha Shillong College bad katei ka kolej, kan khang, naduh ka 9 haduh ka 13tarik mynta u bnai.
La iathuh ba ka jingwad, ka dang iaid, ban lap ia kito kiba don jing iadei bad utei uba ioh pang, ong shuh ka khubor.
Shillong:Mynhynnin ka miet kumba 11:30 pm, la ioh kem ia kawei ka bus kaba don ia u number ML10 C 0206, kaba kit kumba 40 ngut ei ei ki dkhar ki ba khlem da biang ki kot ki sla na ka Labour Department, ha ka jingiadei bad ka jingthmu jongki ban wan trei sha ka coke factory kaba don ha Mynska Shangpung West Jaintia Hills District.
Ka jingwan rung jong kine ki dkhar ka long kaba ym shongnia khamtam ha kum kane ka por Covid19 namar ki khlem leh ia kata ka Test kaba ka sorkar ba dei peit ia ka koit ka khiah ka la bthah.
Ki sengbhalang kynthup, ka MPUF, HNPF, ryngkat bad ka JSU-Laskein Block circle,JSU -Shangpung unit,KSU-Shangpung unit, ki la leh ia kaba donkam da kaba pynphai biang ia kine ki khar poi ei sha ka shnong jongki.
Ka seng ka pan jingshai na kiba dei khmih ha poh ka entry point ba ha kano ka rukom kine ki mynder ri ki ioh rung khlem da shah test khlam covid19 bad khlem da biang ki kot ki sla.
Ka Balang sardis bad ka Jesabel.
Sardis kamut ba dang sah ne dang neh (remains).
Ka jingmut hangne ka long – Ia baroh ki jaitBalang kiba mih naka Balang Thiateira ha u snem 1500 AD ha kata ka por jong ka Reformation, bad kane ka Balang ka dangdon haduh kine ki sngi ba mynta bad kan sa ioh ban rung final sha ki shi taiew ba khadduh ba la ong da u Daniel Nongiathuhlypa.
Daniel 9:27.
Ki por ba jynjar.
Mathaios 24:21.
Shaphang kane ka Balang sardis, u Blei u kren bad maham dakaba ong – “Nga iathuh ia ki jingleh jongpha, pha don ka kyrteng ba pha im, hynrei pha long kaba iap.
To long pha kaba sharai, to pynskhem ia kiei kiei ruh kiba sah ki jingiaishah jongpha, bad ba kita ki jingleh kiba khadduh jongpha ki long kiba kham bun ban ia kita kiba nyngkong.
Ong u Blei – “Hynrei nga don kawei ban ong pyrshah ia pha, naba pha shah ia kata ka briew ka Jesabel kein, kaba khot ne kam ialade ba ka long ka Nongiathuhlypa bad ka hikai bad ka shukor ia ki shakri jong nga ban klim sih bad bam ia kiei kiei ba la knia ha ki blei thaw (ka nongmane soitan)….
hynrei nga ong haphi ha kita kiba ha thiateira kat ki bymdon kane ka jinghikai ki bymtip ia ki jingjylliew u soitan….
hynrei ia kata kaba phi don, to iabat skhem tat ynda ngan wan.
Jingpynpaw 2:19-29.
Kamut ba kane ka Balang kaba don haduh mynta, ka pyrshang ban iaid hynrei ka shah teh ha ki buit thap u soitan, hynrei la katta ruh ka donkam ban iaineh skhem tat ynda u Jisu un wan sha kane ka pyrthei.
Ka Jesebel ka long ka briew kaba kum u  Ba laam bad u Ba lak, ka briew jong ka jutang barim ka long ruh ka briew Jentil (gentile) kaba long ka tnga jonh u Ahab u syiem Israel ha ki snem 874-853 B.
C.
Ka ktien u Blei ka ong kumne: “Bad ha kaba 38 snem jong u Asa u syiem Judah u Ahab u khun u Omri u la sdang ban synshar ha Israel.
U Ahab u khun u Omri u la synshar halor ki Israel ha Samaria 20 snem.
Bad u Ahab u khun u Omri u la leh ia kaba sniew ha khmat u Trai palat ia kita baroh (ki syiem) kiba mynshwa jong u.
Te kumba ka la long pynban ka kam kaba sting ia u ban iaid ha ki pop u Jeroboam u khun u Nebat.
Namar u la shongkurim ia ka Jesebel ka khun u Ethbaal u syiem sidon, bad u la leit shakri ia u Baal u la mane ia u.
u la tei duwan ruh ia u Baal ha ka ing u Baal kaba u la tei ha Samaria.
Bad u Ahab u la leh kham bun ban pan kwah ia u Trai u Blei ki Israel ban Bitar pynban ia ki syiem ki Israel baroh kiba mynshwa jong u.
1 ki syiem 16:29-33.
U syiem Israel u la shah pynliem ha ka kynthei ka Jesebel, ka la ialam bakla ia u ban mane blei Baal ne blei thaw syndon, ka la wallam bun spah ngut ki Nongiathuhlypa jong u Baal bad ki Asherah.
“Te ynda u Ahab u la iohi ia u Elijah u Ahab u la ong ha u – long ma me u nongpynshitom ki Israel? U la jubab- Nga ngam shympynshitom ia ki Israel hynrei ma me kein…… 1 syiem 18:17-19.
Ka Jesebel ka long kaba sniew ka dap da u mynsiem bymman ka la phah pyniap ia Prophet jong u Blei.
U Ahab u la iathuh ia ka Jesebel ia kaba u Elijah u la leh bad kumno ba u la pyniap ia ki Nongiathuhlypa da ka waitlam.
Exodus 18:20-40.
Ka Jesebel ka la phah lamktien sha u ruh….
Te haba u la iohi ia kata u la ieng joit u la phet noh namar la ka jingim u la poi sha Beersheba ha Judah.
Exodus 19:1-4.
Kano kano ka Balang, kaba shah ia ka Jesebel, kan long ka jingjot, namar ka shukor ia kiba ngeit ha kata ka Balang.
U Blei u maham jur u ong – “Bad ngan pyniap noh ia ki khun jong ka daka jingiap, te kita ki Balang kin tip Nga long ma nga uta u ba iit ia ki khyllai ka dohnud.
Jingpynpaw 2:23.
Amen.
Guwahati: Ka la saphriang bha ka video, kaba la kren da U Badruddin Ajmal, uba dei u nongialam ka All India United Democratic Front (AIUDF).
U Ajmal, ha ka jingkren jongu bad kawei ka website hindi, ula ong ba kiba pli ki Muslim, kiba duk, kiba shong ha ki nongkyndong, ki ju ia ioh khun shibun, namar ba kim don, da kiwei pat ki kam ban pyn sngewbha ialade.
“Ka jingkiew than ka jingbun briew, hapdeng ki Mulsim, ka dei namar ba kiba bun ki Muslim kiba duk, kim don jaka leit satia shaei shaei ruh bad kim don da kiwei pat ki lad ban pynsngew bha ialade.
Bun na ki, kim don ia ki iing kiba don bad ki pangkha ruh.
Ha kum kitei ki jingjia, kumta kin ialeh aiu, ki don, tang ka kam ban ia thaw khun" ula ong.
“Ka jingbun khun ki Muslim, kan dang iai bteng ha kane ka rukom, katba ki dang ia im duk.
Kim don telebishon" ula ong shuh shuh.
U ong biang “Ka jingdon khun ki Muslim, kiba im ha sor, ka duna bha bad kumta, ka dei ban ai kam bad ai jingstad kaba biang ia ki Muslim, ha ki nong kyndong ruh".
Shillong: Ki ar seng kiba napoh ka thain War Jaintia, ka KSU bad ka FKJGP ki la pynkhreh ban leit sha ka jing ialang bah, lashai ka sngi ha Moosakia, na ka bynta ban kyrshan pura ia ka Darrang Elaka, ia ka ban pyrshah ia ka jingthmu ka sorkar ban shna projek pynmih bording na ka Wah Umngot.
U bah Laitphar Syngkrem president ka KSU-WJC bad u bah Reachingson Kongwang General Secretary ka FKJGP-WJC, ki la ong ba kine ki ar seng ki ieng ha ka nongrim ban pynneh pynsah ia ka mei mariang, namar shibun ki paitbah ki ioh jingmyntoi bha na kane wah umngot naduh ki nongkhwai doh, ki nongrep bad khamtam ka kam tourism.
“Mynta ngi sakhi baroh ba ka kam tourism ka ai jingmyntoi shisha ia ki paitbah ym dei tang ia kiba napoh ka thian Elaka Darrang, hynrei shibun ki piatbah na kiwei pat ki shnong kum ka Amkoi, Nongbareh, Padu, Kudengrim ki ioh jingmyntoi ha kiba bun ki liang ha ka kam tourism" ong ka kyrwoh.
Ha ka jaka ban shna projek bording, ia ka ban pynjot ia ka lawei kane ka wah, ki ar seng ki ai jingmut ia ka sorkar ba kan kham bha shibun eh ban nang pynbha ia ki surok, ki lynti synkieng iaidkjat, ki painkhana bad kumta ter ter ha shi lynter kane ka wah, khnang ba ka kam tourism kan kiew bha shait shait bad ka lawei ki khun samla kin iohkam iohjam bad ban ai scheme ia ki paitbha khamtam ia ki khun samla ban seng ki kam khaii khaba ha ka liang ka kam tourism.
Baroh ka pyrthei ka bna bha ia ka nam ka wah Umngot kum ka crystal and clear water, pynban lada ka sorkar kan ioh lad ban leh ia kane ka kam, tikna kan don beit ka jingktah ia kane ka wah, bad ka nam ka burom jong ka kan sa jah noh na histori jong ka pythei baroh kawei.
Horkit hordang, kine ki ar seng ryngkat bad kiwei pat ki kynhun kiba pyrshah, kin nym ailad satia ia ka sorkar ban ioh shna ia kane ka projek.
Dang don shuh ka jingbym khein snep iano-iano ban ia ki jingkren u Amit Shah Home Minister ka ri India? Ki Seng Bhalang, ki paidbah, ki MLA 60 ngut, ki MDC ki la ieng lang ba ki kwah ILP, ban iada ia ka jylla, u Amit Shah pat, tang ban kdew ne kynthoh tang tiak ruh, tdot ‘EM,’ u pynbna pynban da khongpong, ba “ ha u snem 2024, sha baroh kane ka thain lam mihngi (north east) yn sa pynpur noh da ki lynti rel.
"Katba i Bah Sanbor Minister thymmai ka BJP pat i ong, “kyrshan ia ka BJP, ka tang shu wan ha ka bor, phin ioh ILP hapoh 5 minit.
" Sngew pynban kum ka kam shet jingbam Maggie.
Lada shim ia kitei artylli ki jingkren, kita ki rel kiban sa wan noh shaid ly-shaid shane, ryngkat bad khrui-rui-rui ki nongialeit-iawan bad sngi bad miet, te kata ka ILP kan khanglad shuh iano pat, wat lada ioh hapoh 5 minit ne hadien 5 snem?Ym tang katta, ka rel bad ki lynti rel ki la poi sha baroh ki bynta kane ka thain mihngi (North East), kynthup sha Tripura, Manipur bad ki bynta ka Mizoram ruh, kum ha Bairabi, kaba hapoh Kolasib district, lyngba ka Assam.
Balei donkam ban pyniaid sa na Meghalaya?Nangta mih sa ka jingkylli pynshrai, ba kwah ILP ne kwah Bynrap-6 (Sixth Schedule) kaba iadei bad ki District Council?Tip u bieit uba mih naei, uba kylli kum ia katei ka jingkylli, namar ha Mizoram bad ha Manipur ruh don ki District Council, hynrei ki ioh lang ruh ia kata ka ain jingiada ILP.
Long katba ka long, ki dak ki shin ha ki por kiban wan kim ai jing shngain shuh satia, lymda ki riew shemphang bashisur bad kiwei kin iadon bynta lang ha kawei ka lympung pyrkhat,La mih biang ka jingkren dait halor ka doh masi, ba ki paid riewlum kim dei ban bam doh masi shuh, katba ialade ki dih ia ka um pi masi ruh, sleh sa sha khlieh, dih ia ka dud, ka doi kaba mih na ka dud pait masi bad ia ka khi kaba mih na ka khlein masi, shu masi beit kut ha ki kam.
Ialade kim long ban duh ia kitei ki jait jingbam-jingdih kiba mih na ka masi, wat ia ka eit masi ruh ia subor ing, subor phyllaw.
Tyllep da ka masi shi rynnieng ialade, ia kiwei te ym bit ban bam.
Ha kine ki BJP te, imat hapoh 10-20 snem kin hap sdang sa ia ka Cow-Family Planning, namar kaban sa khapngiah ha ri India da ki briew bad ki masi, kumta yn hap planning lang sa ia ki masi ruhTip uto pat u Subramanian Swamy MP, u ong ba don ar jait ki masi, kiba mane ki Hindu ki dei kita ki masi Bos Indicus, ia kiba ngi dei ban sumar bha.
Kiba bam pat ki Khasi bad kiwei ki riewlum, ki bam ia ki jait masi kibym dei ki masi.
U ong ki dei ki Bos Tauros, kiba lah ban bam.
Ki ar kynrad thymmai jong ka Assam bad Meghalaya, Chief Minister Himanta Biswa Sarma bad u Conrad Sangma, sa kine ki la shonglang mynta halor u pud u sam, ia kaba ki kpa jong ki ruh kim shym lah.
Kine lei ki lah da pynbna ban sdang pynbeit shuwa ia ki 6 tylli ki bynta, kum ka jingsdang.
Kita ki long ha Tarabari, Gizang, Hahim, Baklapara, Pilangkata bad ha Ratacherra Jaintia, kabym da don kynrum-kynram.
To ai kin sdang, tangba lada ki shu ialeh hi tang para ma ki, khlem ia syllok bad ki District Council, kumjuh ruh ia ki Seng bad ki riew shemphang kiba kham tip, te tip shano kan poi, kumno kan long bad mano ban pdiang?Kitei arngut i kumba ki kwah ban pynbeit noh tang ban paw kam, lehse paw kyrteng ruh ba kiwei kim shym lah, ma ki te khuk-khak ki la lah.
Kane ka kam, kam dei kum ka kam leh byrtong (jadu).
La kumno-kumno donkam ban peit ia ki dulir baroh tang ban shu tip ruh (reference), wat lada ym sngew donkam shuh lehse ban khyllie bad ban iabat ia kaba la mynhyndai-kulong.
Kane kan iarap ban pynieng ia ka nongrim bad ki jingshisha.
Ki bun ki jnit-ki-jnat kiba donkam ban pharia ban thir bha, khnang ban ym shah nion halor ki jingkren khain ka hynmen baheh.
Ban leh thurmur kat ia kane ka kam, tang ban pyndep rukom bad ioh burom, ym tang ba kan pynsahnud, bad pynmih jingpyrshah, hynrei kaba ma eh ka long ba kan ym kut kumba mut ki kynrad.
Barabor ka don ka kashari kaba don ka bor ban pdiang bad bishar ia ki jingud ba don jingmut (Judicial Review).
Sngew lyngngoh ba u Chief Minister Conrad Sangma um pat kynjoh ktien lang, la kumno-kumno ia ki political parties haduh mynta.
Ka rel ka la poi sha ki bynta ka Garo Hills namar ki kwah hi.
Mynta pat la don kiba sdang babe.
Ngi shane ngi don ki khlaw bapyngngad, u Uranium, u dewiong, mawshun, mawshynrut (silimanite), u maw u shyiap, bad kiwei-kiwei, la lyer, ki saw aiom bapyngngad, ym don ka shlei um, ka jingshit-jingkhluit kaba thang kum sha ri thor bad kumta ter-ter.
Mano shuh bym ibang kat ia kane ka Ri, kaba shong ki briew babha mynsiem (don lei kiba ong, bakhawpud).
Long katba long, lada wan ka Rel, kine baroh ki jingkyrkhu kyrpang kin kylla lieng bad duh khoit hapoh khyndiat bnai.
Ngim dei ban kwah kynsha kum u Sier Lapalang, u Klew bad ka Sngi.
Ngi donkam ban pynneh ia kine ki lum bajyrngam, ym ban ailad ban wan boi ki pukni rithor ban wanrah ia ki jingpang, jingjaboh, jingkhapngiah, jingma-jingsniew bun rukom.
Ka jing kyntait u Amit Shah Home Minister ka Sorkar India ban kren halor ka ILP, hynrei u pynbna pynban ia ka lynti Rel ban iaid lyngba ka Meghalaya ha u snem 2024, ka don ki jingthmu ba shalyndet.
Donkam ban ialeh haban da kut, wat lada dei ban iap, namar ka lynti Rel kan wanrah tang ka jingiap, namar ka kad Rel ha Gauhati kaba ju don shi ryta ka jan, ia ki katto-katne kiba kwah leit jingleit da ka Rel.
Sngewnguh ia ki Sengbhalang, khamtam ki Samla KSU kiba la ieng pyrshah lynter ia kane naduh ki por mynshuwa.
Mynta lei, haba la paw ki jingthmu barieh, hap ban pyneh triang halor lai bynta ki mat bakongsan :-a) Jingkhap ngiah (congestion, crowding), b) Jingpang khlam (viral diseases, kum ka Corona), bad c) ban ym pynjot ia ki lum ki wah, ka mariang (preservation of environment), ngi dei ban ialeh, wat lada dei da ka lynti jong ka ain ruh.
Ka Sorkar jylla kan hap shim ia ka jingkit khlieh halor kane ka bynta.
Nongpoh: Namar ba la don uwei na ki nongtrei hapoh ka Meghala Rural Bank kaba don ha Nongpoh, uba la ioh COVID-19, ka District Magistrate jong ka Ri Bhoi, ka la pynbna paidbah ba yn khang shipor ia katei ka Bank bad ka ban sdang naduh ka 09 haduh 14 tarik mynta u Bnai.
Ka District Magistrate, ka la kyrpad ba kino kino ki briew kiba la leit rung sha katei ka Bank naduh ka 31 tarik u Naitung, la kyrpad ia ki ba ki dei shong khop ha iing kumba 10 sngi, kata da kaba sngapthuh ia ka koit ka khiah ha ka met jong ki bad lada ki sngew ba ki don jingsngew shitom, ki dei ban pyntip sha u District Control Number 03638232028/1077 ne sha u Helpline number 8787520449.
“I mama im don ne?" u la kylli na ka Nia“Em, i leit jingleit sha ki thain Upper Shillong" la iathuh ka Nia.
“Shibit ngin sa ia leit iew bad nga mo kumto hadien ba la dep dihsha" la ong ka Nia bad ka dang pule kot khubor artat“Katba phi ong Nia" la ong u Bhalang.
Katba ym pat dei ka por leit, u Bhalang u la sait shwa ia ki jainphong kiba u phong sha shnong.
U sait ia ki muja, juti action rong blue, ki banian, ki soptilor bad ka jaket stang rongiong.
Ynda la dep, u la pule myllen ia ka kot khubor bad u shu iohthiah jlang.
Haba la jan dei ka por leit, ka Nia jong u ka la kyrsiew ia u bad theh sha lang.
Ka pyrkhat ba u iohthiah dei namar ba u la shong kali jngai.
Tang shu dep dihsha, ka Nia ka nang khreh ia ka pla iew kaba heh ar tylli bad u Bhalang pat u dang khylliap kwai katto katne kyntien.
Ki la wan na iew ha ka por 5:30 janmiet.
Katba ki dang ia bunkam ka shet ka tiew, ka ot doh, la wan sa u bah Sokon na ka jingwan donkam.
La ioh jingtip ba la mih ka resol klas XI.
U Kni u la phah leit mih ia u Bhalang sha skul.
Haba u la leit ha ka sngi kaba bud, ka dei shisha kumba la bna.
U Principal u la khot ia u Bhalang sha kamra.
U Bhalang u la tieng tip na kaei ka daw.
Haba u rung ha kamra u Principal, u la khublei ia u.
U Principal u iathuh ba haba la khein ia ka persenteij u ioh haduh 71%.
U la kyntu ia u Bhalang ba un trei bad nang iai trei shitom khnang ba un ioh Merit list.
U Principal u la kylli ia u Bhalang ba u sah haei bad dei shnong naei.
U la iathuh kumba la kwah da u Principal.
Kane ka jingshahkhot kyrpang u Bhalang ka la pynlyngngoh ia ki para klas jong u.
Baroh ki la kwah tip ia ka daw.
Lada u Bhalang um iathuh makna ruh hynrei la bna haw ba u Bhalang u ioh ia ka persenteij kaba heh bha.
U bah Sokon u la ai ia ka pisa bai rung klas u Bhalang kaba um duna ia ka T9000/- tyngka.
U Bhalang u la shim phom bad pyndep syndon bad siew noh artat ia ka bai rung na ka bynta ka klas XII.
U bah Sokon watla u ieid ia la u pyrsa hynrei u hap pat ban pyrkhat sa na ka bynta la ki khun lajong.
Kaba nyngkong, kaba kyrteng Daplang ka la shong klas X, kaba ar pat kaba kyrteng Labiang ka shong klas VIII bad u shynrang uba dei uba khatduh u la shong klas VI.
U la pyrkhat khia bha kumno un leh.
Hynrei u la sngewhun pat ka mynsiem namar u la dep lypa bad la ka hynmen ba lada ka long kaba lah un thawlad noh ban thep kam lada iarap ki ophisar jong u.
Ka jingshim klas na ka bynta ki klas XII ka ka iaid shaid shaid.
U Bhalang u leit tista bha sha skul bad u da burom bha eh ia ki nonghikai, u mama bad ka Nia, nangta ka kmie bad u kpa jong u ki la long kum ka dawai khlain ia u briew uba shoh tlot bad ruh kumba ai sboh ia u jingthung.
Dei ha kawei ka miet ha ka aiom synrai kumno-re-kumno ka wan ka jingpyrkhat thymmai ha ka jingim ba la shu shaniah tylli ha kiwei bad kata ka jingpyrkhat ka la long kaba khlem pyrkhat hynrei kaba shu wan kynsan ha ka mynsiem u Bhalang.
U pyrkhat kumne- “Nga la sah ha iing i mama la jan dap 5 snem.
Nga kwah ba lada nga mih nangne ngan mih khlem jingthohdak sniew bad ba kan iai sah ka jingiabha jong ka iing jong nga bad ka iing i mama.
Ngan trei shitom tyngeh ban pas bha bad ban kot ha ka Merit List.
Tang shu ioh kam ngan sah noh la ka jong bad la ki para ban ia kyrshan lem ia ki.
Lada nga don kata ka bor ban iohi ia ka lawei katno nga kmen hynrei u Blei uba stad u buhrieh noh na ki briew ia kata ka bor.
Katne nga la sah bad ki hynrei khlem pat mih ktien wat tang shisien ruh.
Ka samla kynthei, ka la duh ei, ia la ka jong ka jingim, tang na ka daw, ba ka phong ki jain kiba khapngiah bad ba ka leit jingleit marwei hi.
Katei ka jingjia, ka dei ha Samar Qand, kaba hap ka jylla Balkh jong ka Afghanistan bad katei ka thei samla, ka la shah siat iap ha ki ehrang Taliban, kiba la synshar ia katei ka jylla, ong ka khubor jong ka   Radio Azadi.
Katei ka samla briew, ka dei kaba 21 snem ka rta  bad ka kyrteng jongka, ka dei ka  Nazanin.
La siat iap ia ka Nazanin, ha ka por, ba ka dang shu mih na iing, ban shong kali ban leit sha  Mazar-e-Sharif.
Ki pulit, ki iathuh ba katei ka briew, ka phong ia ka nurqa, kaba tap ia ka khmat bad ka met baroh shi rynieng.
Shillong: Kiba ioh pang covid mynta ka sngi, ki don tang 187ngut, kiba jem na ka jingpang, ki don 479ngut.
Kiba iap, ki don 11ngut bad na kitei ki dei 9ngut, ki bym pat dep injek satia ialade.
Kiba don ia ka jingpang khlam baroh, ki don 4,734ngut haduh mynta bad kiba iap, ki la poi sha ka 1,174ngut.
Ka East Khasi hills, ka hiar kynsan, ha kaba ka don tang 95ngut kiba ioh pang, ka West Jaintia hills, tang 28ngut.
New Delhi: Ka Delhi High Court, ha ka sngi thohdieng, ka la kren shai ba uno uno u khun, u don hok ban shim jait sha ka kmie bad ba uno uno u kpa, um don hok ban kam khun, tang na ka daw, ba un ioh ia ka jingshim jait jong ki khun sha ka jait jongu.
Ka Justice Rekha Patil, kaba shim bishar, halor katei ka mukotduma, ka shim ia katei ka rai, ha kaba bishar, halor ka jing dawa jong u kpa, ba ki bor sorkar bapher, ki dei ban ithuh da ka jait jongu, hadien ka kyrteng jong ka khun kynthei jongu, ha ka jaka, ba kin ithuh ia ka jait jong ka kmie jongka.
Halor katei ka rai, ka kashari, ka pynmih ia ka hukum, kaba ong “Kano kano ka khun, ka don hok ban shim ia ka jait jong ka kmie jongka bad uno uno u kpa, um lah ban long kpa, da kaba hukum, ba ka khun, kan shim tang ia ka jait jongu hi".
U nong iasaid na bynta u kpa, uba kwah ban shim jait shalade, ula iai ban, ba ka jait jong ka khun, ka dei beit ban long sha u kpa, ym sha ka kmie bad halor katei, ka nong bishar, ka ong “Balei kam lah ban shim ia ka jait jong ka kmie.
Kane ka dei ka jingsngew jongphi, kaba nga sngewsih shibun ban ioh sngew".
La iathuh ba ka kmie, ka la ai jait ia ka khun sha ka jait jongka hi bad katei ka la buh jingeh ia u kpa, ba un pyn donkam ia ka pisa jong ka life insurance bad kiwei ki jing donkam, namar ba u ai ha ka kyrteng jong ka khun kynthei jongu.
Shillong: Kawei na ki dkhot barim ka RAM kaba tip kyrteng kum ka Balahun, ka la thaw ïa ka seng ki briew ba pyrshah kam khaïi met kaba tip kum ka ‘Sex Trade Opposing People (STOP)’.
Ha kane ka seng, la kynthup ïa kito ki briew kiba la ieh ïa kane ka kam, kata ïa ki kynthei kiba ju ïaid nuti bad ruh ki dalal kiba ju im ja kpoh da kaba pynïaid ïa ki kam die met.
La seng ïa kane ka synjuk hadien ba kawei na ki dkhot barim ka Rot Association of Meghalaya ka la shah beh seng syndet tang namar ba ka leit kynduh bad ai interview shaphang ka jingim jong ka hakhmat uwei u nongthoh khubor.
Ka Kong Balahun, kum ka Convener jong ka Sex Trade Opposing People (STOP) ka la iathuh shuh shuh ba ka la poi nyngkong eh sha ka kam die met ym da ka mon lade, hynrei namar ba ka la shah die tad sha kawei ka shandal die met kaba don ha ka jylla Uttar Pradesh ha uwei u briew uba na Assam ha ka por ba ka dang rit.
Ka la ïathuh shuh shuh ruh ba ki dang don bun ngut ki kynthei kiba na ka jylla Meghalaya kiba dang sahkut ha kum kine ki shandal die met ha kylleng ka Ri India.
Ka Kong Balahun, ka wer ruh ia kiwei ki Seng Mon Sngewbha kum ka STIEH, HNYF, KSU, ki Seng Kur, ki Seng Niam bad kumjuh ïa ki Dorbar Shnong bapher bapher ban ïasnoh kti lang bad ka STOP bad iatreilang ban rat diengkhong ïa ka kam khaïi met na kane ka bri u Hynñiew Trep Hynñiew Skum.
Ha kajuh ka por, U Rupang, ula kylli da ka email, ia ka kong Balahun, la ki don katno ngut ki dkhot jong katei ka seng, ha kaba ka la iathuh, ba ki don 120ngut ki dkhot jong katei ka seng ban pyrshah die met, haduh mynta.
Shillong: U Bah Sharaid Nongbri u dei uwei na ki dkhot shipai jong ka Non Violent Direct Action bad u don mynta kumba 76 snem ka rta.
La kha ia u Bah Sharaid Nongbri ha Laitumkhrah,Shillong ha ka snem 1945 bad u la rung ha ka kam shipai ha ka 26 tarik u bnai Nailar 1967.
U kpa jong u Bah Sharaid Nongbri u dei u ba die jhur katba ka kmie jong u pat ka dei kaba die dohkha bad u Bah Sharaid u shongkha ha ka shnong Wahingdoh ha ka snem 1963.
Ha ka 16 tarik u bnai Naitung 1967, u Bah Sharaid Nongbri u la rung kum u shipai ban ialeh Hill State.
U Bah Sharaid u la iathuh ruh ba ki rangbah ki la rai ban pynlong noh da ka piketing hapoh Secratariat bad ha katei ka por ki la rai ban nym shah iano iano ban leit trei leit ktah ha katei ka sngi bad ki khanglad ia  ki briew jong ka Sorkar ba kin rung hapoh ka ophis ba kin trei kin ktah bad kata ka la urlong.
U Bah Sharaid Nongbri u la pynpaw ia ka jingsngewsih kaba khraw bha namar ha ka jingshisha ia ka jingioh jylla bapura la ioh naduh u snem 1972 bad la shem snem ka jylla kan sa dap 50 snem, hynrei tang ia u pud u sam ruh ym pat lah satia ban pynbeit watla kawei hadien kawei pat ka Sorkar ka wan bad ka leit hynrei kawei ruh kam lah satia ban pynbeit noh ia u pud u sam.
Shuh shuh u Bah Sharaid u la ong ba 15 snem mynshwa kata ha u snem 2006, u Dr Manmohan Singh u dei u Myntri Rangbah duh ka Ri bad u ba dei na ka seng Congress bad u la jop la kumba sien kynthih, u Tarun Gogoi ba la bam kwai ha dwar u Blei uba dei u Myntri Rangbah ka jylla Assam ruh u dei hi na ka seng Congress bad u Myntri Rangbah jong ka jylla Meghalaya to ki por u dei u Bah DD Lapang u ba dei na ka seng Congress hi hynrei u Bah Sharaid u la pynpaw pat ia ka jinglyngngoh pat ba kitei baroh laingut ki dei na kajuh ka seng hynrei balei pat kim iakren eiei halor u pud u sam naduh kitei ki por khamtam lei lei u la ong ba ka jylla Assam bad ka jylla Meghalaya lei ki dei shipara bad u la buh jingkylli balei kito ki por u Tarun Gogoi bad u DD Lapang kim iakren eiei halor u pud u sam hynrei katei baroh ka jingleh jong ki dei namar ba ki leh klet.
U Bah Sharaid u la ong ruh ba kumno ka seng Congress ka la don lypa ha ka bor naduh na National Level haduh ka State Level kam shym la lah ban leh eiei satia halor kane ka mat bad kane ka jingleh jong ka seng Congress ka la pynjynjar ia ki paidbah bad ki khynnah samla jong ka jylla ha kaba u la ong ba ngi long ki paid kiba jemnud eh.
U Bah Sharaid u la kyrpad ruh ia ka Sorkar Jylla khamtam ia ka tnad ki kam pohïing ba ki dei ban phah kumba ong u Bah Paul ba ngi dei ban pynmih da kawei ka Batallion thymmai kaba 10 hajar ne 20 hajar ngut bad ba dei ban phah noh ia ki sha ki jaka khappud khnang ba ka Assam kan nym lah satia ban tuh ia ki jaka jong ka Jylla Meghalaya wat tang shi phut ruh.
U Bah Sharaid u la ong ba um lah ngeit satia ba kata ka jingong jong ka Sorkar Assam ba ka Sorkar Meghalaya ka tuh jaka na ki da kaba u la ong ba ngi ki Khasi ngi dei ki briew kiba donburom donakor, kiba tip briew tip Blei bad kata ka jingong ba ngi tuh jaka ka dei tang ba ki thok ki shukor.
U la ong ba lyngba jong u Blei, un sa weng noh ia ka khlam Covid-19 bad u Blei hi un sa pynioh ia ka jylla jong ngi kaba pura bad ia u pud u sam u ba pura ha ki por ban sa wan lyngba ka jingduwai khnang ba u mynsiem bakhuid un leit pasiaw lyngba jong u Myntri Rangbah ka Assam bad ha u Myntri ki kam pohïing ka Ri ba kin lah ban pynbeit noh ia u pud u sam jong ka jylla Meghalaya.
U Bah Sharaid Nongbri u la iathuh ruh ba haduh kine ki sngi u dang iai buh beit ia ka tupia Hill State bad u la ong ba ha ka sngi iap ka jong u, u kwah ba ki khun ki ksiew jong u kin pyntap ia u da katei ka tupia hapoh synduk bad u la ong ba u kwah ruh ba ka seng riewlum kata ka HSPDP kaba la pynioh ia ka Hill State ba kan pyntap ia u ia katei ka tupia namar ma u ruh u dei uwei na ki dkhot jong ka ba la pynioh ia ka jylla kaba pura.
U Bah Sharaid u la khmih lynti ruh ba ha u 2023 lada long katba long, u Myntri Rangbah ka jylla u dei ban long hi na ka Jaitbynriew ka jong ngi bad u la ong ruh ba ia mynta hi u don bynta bad ka seng riewlum ban ai jingmut bad kata ka dei ka seng United Democratic Party(UDP).
U la ong ruh ba u kwah ba ka seng United Democratic Party(UDP), ka Hill State People’s Democratic Party(HSPDP) bad ka People’s Democratic Front(PDF) ba kim dei ban ia paid lano lano ruh bad u la khot ruh ia ka seng Khun Hynniewtrep National Awakening Movement(KHNAM) ba kan don bynta lang bad kitei ki laitylli ki seng ban ia long lang hapoh kajuh ka shatri khnang ba ki seng riewlum kin ioh ban synshar lang hapoh ka jylla.
U Bah Sharaid Nongbri u la ai khublei ruh ia ki khynnah samla ka Ri kiba la iakhih sharum shaneng khlem shongthait bad u la kyrpad pat ia ki ba kin iakhih da ka jingtip briew tip Blei bad u Blei un don ryngkat bad kitei ki 13 tylli ki seng bad kumjuh bad kiwei kiwei ruh ki seng.
U la ong ruh ba u Blei un sa pasiaw ha ki khun samla kumba ma u, u trei shitom ban pynioh ia ka State kumta ki khun samla ruh ki dei ban trei shitom khnang ba ha kawei ka sngi ka jingiakhih jong ki kan sa urlong.
U Bah Sharaid u la ong ba katba ym pat ioh ia u pud u sam u ba biang,un nym pat iap satia na kane ka sla pyrthei bad hashwa ba un iap u kwah ban iohi ba u pud u sam u dei ban beit lym kumta te un nym iap satia khnang ba ka pateng ka ban sa wan kan suk kan saiñ bad ba kan nyn donkam satia ban im jynjar.
Shillong: Ka All Meghalaya Contractors & Suppliers Association, ka la iakynduh ia u Myntri ka Tnad Labour U Bah Sanbor Shullai, ha ka 07tarik Nailar  2021 ban iakren halor ka Employee’s Provident Fund Organisation bad kumjuh ha kaba iadei bad ka Meghalaya Labour Law (amendment) Act 2020, ha kaba na ka liang ka EPFO, ka pyrshang ban leit ban rung sha ki tnad pyntrei bapher bapher jong ka Sorkar Jylla ban pynbor ia ki Contractor ba kin pynrung kyrteng ia ki nongbylla bad ka Employee’s Provident Fund, hynrei na ka liang ka seng, ha ka jingiakynduh bad u Myntri ka la pynshai ba ka EPFO act 1952 ka dei ka Ain kyrpang na ka bynta ki Company, Ki Factory, Ki Firms baheh kiba don ia ki nongtrei kiba trei slem bad kiba ioh tulop bnai bad kumjuh ruh kiba don ka jingtrei kumba baroh shisnem.
Katba ha kaba iadei bad ki Contractor jong ka jylla, bun kim shym long kiba tikna ban ioh kam bad kumjuh ruh ki nongbylla kim long kiba tikna haba ki nongbylla ki trei na uwei u Kontrak sha uwei pat bad na kane ka daw ka Ministry of Labour ha u snem 1996 ka la hukum ia ki Sorkar jylla ban thaw ia ki Welfare Board na ka bynta ki Nongbylla sngi ha kaba yn kynthup ia ki Nongbylla sngi ha ka Building And Other Construction Workers ( Regulation of Employment and Conditions of Service) Act, 1996 bad ia ki jingmyntoi baroh ia ki nongbylla lah kynthup ha kane ka Ain.
Ha kajuh ka por ka AMCSA ka kyntu ruh ia u Myntri, ba ha ka 21 tarik u bnai lber 2016, kat kum ka shithi No.
LC/BCWWC-25/2011/Pt-1/1828-1837, ka MN Nampui, Commissioner ha kato ka por, ka lah phah ia ka circular sha baroh ki tnad pyntrei bapher bapher ba kin phah ia ki Kontraktor jong ki ban register ia ki Nongbylla ha ka MBOCW welfare board khnang ban lah ban iarap ia ki nongbylla kiba shem iaka lanot ha kano kano ka por bad ka AMCSA ka kyrpad ia u Myntri ka tnad Labour ba un pynmih  biang ia kato ka jingbthah, khnang ba kan pynsuk ia ki Kontrak bad kumjuh ruh kan long ka jingmyntoi na ka bynta ki nongbylla sngi.
Ha kaba iadei pat bad ka Meghalaya Labour Law ( Ammendment) Act 2020 ka kynhun ki kontrakor, ka pyntip, ia u Myntri ba kat kum ka jingbthah, ba la ioh na ka Tnad labour ha ka 26-04-2021, ha kaba ki Kontraktor kim donkam ban leh ia ka Labour License, kat bym pat ioh work order bad lada ka jingtrei jong ki kam kot ia ki nongbylla 50 ngut shaneng ha ki kam ba ki trei, hynrei na ka liang ki tnad Labour pat ki pynmih ia ka Labour license kaba long kumba pynkhein hi ia ka Ain kaba lah dep pynbeit bad la  kyrpad ia u myntri ba un peit bniah ha kaba iadei bad kine ki phang baroh ar bad ban bthah ia ka Labour Office ba kan nym pat ai ia ki Labour license kat bym pat ioh ki work order, ong ka kyrwoh na U Bah Emanuel Syiem Malngiang Asst.
General Secretary ka All Meghalaya Contractor’s & Suppliers’ Association.
U  Atul Bora, myntri kam rep ka sorkar Assam, ula ioh pang  Covid-19 bad mynta, ka sngi, ula leit shah sumar ha  Gauhati Medical College and Hospital (GMCH).
“Nga la ioh ia ka jingpang khlam covid 19 bad ki don ki dak jingpang kiba paw malu mala.
Nga kyrpad ia kito kiba la ia kynduh ia nga bad kin phah test kloi ialade" ong U Bora.
La iathuh ba ka jinglong jong ka koit ka khiah jong utei u myntri, uba dei ruh U President ka Asom Gana Parishad (AGP), ka biang lut nadong shadong.
U Bora, ula leit ha ki khyndiat ba ladep sha Aizawl bad ula don lang ruh ha ka jing ia kynduh U Himanta Biswa Sarma, myntri rangbah ka Assam bad ka kynhun ki myntri sorkar na Meghalaya, ha ka jing ialang ha Guwahati, ha ka 6tarik mynta u bnai, kaba dei myn sngi thohdieng.
U NV Ramana, Chief Justice ka India, mynta ka sngi, ula ong ba ka jingma kaba khraw ia ka jingim briew bad ia ka jinglong kyrpang ka met jongu briew, ka dei ha ki thanat pulit ha kine ki sngi.
U Ramana, u ong ba wat ia ki duk ki raitoi, kim lait satia na kane ka jingshah nion bein ha ki thanat pulit, lane kaba u ong ka third-degree treatment.
U Justice Ramana, u kren ia kane ha ka jingshim bynta jongu, ha ka jingialang jong ka  National Legal Services Authority of India (NALSA).
“Ka jingma kaba khraw ia ka hok longbriew bad ka jinglong kyrpang jong ka met u briew, ka jubor than ha ki thanat pulit.
Ka jing shah pyn kordit ha ki jaka shah set bad ha kti jong ki pulit, ka dei kaba dang jia bha ha kine ki sngi, ha ka imlang sahlang jongngi.
Lyngba ki jingjia kiba la iohi dang shen, la iohi, ba wat ia ki duk ki rangli, ym shym la map satia ban ai ia ka jing pynshitom  third-degree treatment," ong U Ramana.
Wat la ka don ka jingkren shai ha ka riti synshar, hynrei ka jingtlot jong ki nong iarap, na ka liang ki riew said ain, ha ki thanat pulit, ka ailad ia kitei ki kam thombor ia kito kiba shah kem.
Ula ng ruh ba kitei ki jingleh, ha ki por ba dang shu shah kem, ki ju khanglad ia kito kiba shah kem, ba kin lah ban iada ialade ha ka iing bishar ruh.
“Ban khanglad ia ka jingleh tam jong ki pulit bad ban ai jingtip, halor ka hok jong u briew, kaba la ailad da ka riti synshar, kumta, ka donkam ka jingai jingtip, halor ki lad jingiarap kiba khlem donkam siew pisa ha ki briew jong ka ain.
Ka donkam ia ki jingthoh kiba tah kynroh ha khmat ki thanat lane ki patok, ban tip halor kane ka mat" ula ong shuh shuh.
Shillong: U myntri ka tnad ka koit ka khiah ha ka jylla, U bah Prestone Tynsong, u la kyntu ia ki nongialam shnong ba ki dei ban bud ia ka jingbthah jong ka tnad bad ban shah ban rah ia ka met jong ki briew kiba khlad na ka jingpang Covid sha ki shnong ki thaw jong ki khnang ba kiba ha ing ha sem jong ki kin ioh ban pyndep ia ka jingleh niam ba khadduh kum ba ki shait leh.
“Kat kum ka jingbthah jong ka tnad ka koit ka khiah jong ka sorkar jylla ha ka 4 tarik Jymmang 2021, ha kaba ia dei bad ka jingpyndep ia ka met ba sah jong ki briew ki ba la khlad na ka jingpang Covid -19, ki don ki nongialam shnong namar ka jingtieng palat ia ka jingjia jong kane ka jingpang ka pynlong ia ki ban bthah ia kiba ha ing jong kine ki briew ba kim dei ban wanrah shuh ia ka met na hospital sha ki shnong, hynrei ki dei ban rah beit ia kamet sha ki lum jingtep" u la ong.
Na ka liang u myntri u la kyrpad ia baroh ki nongialam shnong ba ki dei ban bud ia kane ka jingbthah jong ka tnad ka ba la mih ha ka 4 tarik u Jymmang 21, kaba la kren shai ban shah ban rah ia ka met jong ki briew, kiba khlad na ka jingpang Covid sha ki ing ki sem jong ki, da kaba bthah ruh ba ym dei ban buh ia ka met hapoh ing, hynrei dei ban buh tang ha baranda bad ha ka sngi ba bud ki lah ban pyndep ia ka niam ka rukom kum ba ki shait leh.
“Kane ka long ban pynkynmaw ba na ka liang jong ka sorkar, khnang ba kiba ha ing ha sem kin ioh ioh ban pyndep ia ka niam ka rukom ka ba khadduh na ka bynta kiba ieid ba thoin ki ba la duh ia la ka jingim ha ka ne ka jingpang “, u la ong.
Ha kawei ka liang, la iathuh ba ka sorkar, ka la shim ia karai ba baroh ki deputy Commissioner ba kin don ka jingiasyllok bad ki nongialam ia ki shnong ki thaw, namar ba ka sorkar ka donkam ia ka jing iatrei lang ban teh lakam ia kane ka khlam kaba la pur sted ha ka jylla.
Ha kawei pat ka khubor, u Symbud Myntri rangbah ka jylla u bah Prestone Tynsong u la ong ba kino kino kiba pynkhein ia ki Covid Protocol ki dei ban ngat ha ka jingpynsaja, namar ba ka hukum ba ym pat shah ban pynlong ia kino kino ki jingialang ha ka jylla ka dang bteng haduh mynta.
Lah ban kdew, ba ha ka 3 tarik mynta u bnai u nongialam ka liang pyrshah u Dr Mukul Sangma u la kynnoh pyrshah ia u Myntri rangbah u Conrad K Sangma ba u la pynkhein ia ki Covid Protocol, ha u bnai Naitung, da kaba u la khot ia ka jingialang paidbah ha  Songsang.
Halor katei ka mat, u symbud myntri rangbah u la ong ba na ka liang ka sorkar, ka la dep ban pynmih ia ka hukum ka ba dang bteng haduh mynta; ki SOP ki la don ha ka ba ki jingialang paidbah, ki jingialang jong ki seng sain pyrthei bad ka jingpynlong ia ki jing leh niam, ym pat shah bad kino kino kiba pynkhein ia kane ki dei ban shah pynsaja kat kum ki kyndon.
Shuh shuh u la bynrap “Ngi la dep ban pynmih ia ki hukum ym dei ban don ka jingpynlong jinglehniam ha ki ingmane, ym dei ban don ka jingialum paidbah lait noh tang lada  la ai jingbit na ka liang jong ka Deputy Commissioner, kat kum ka jinglong jingman bad ka jingdonkam bad kat kum ka jingsngewthuh jong ki ki lah ban ai jingbit".
Haba kylli halor ka jingai jingbit ia ka party BJP, kaba la pynlong ia ka jingialang ha ka sngi saitjain ba la dep, ha ki lai tylli ki jaka ha nongbah Shillong, u Symbud Myntri rangbah u la ong “Ngi la dep ban ai bor ha ki Deputy Commissioner, hooid ki don ki mat kiba ki Deputy Commissioner  kin hap ban pyntip shuwa sha ka tnad political jong ka sorkar jylla, hynrei ia ka jingialang kaba kum no ba phi kylli  ngam don jingtip eiei mynno ka jia" u la ong.
U la ong ruh ba ha ki jingialang kiba kum kine ki  Deputy Commissioner, ki ju peitbniah bha, ki bishar ia ki jaka kiba kine ki jingialang ki pynlong la ka dei ne em ka jaka kaba lah ban pyntrei kam ia ka social distancing.
Barcelona: U Lionel Messi, nongialehkai ka Barcelona bad ka Argentina, ula iam rangbah mynta ka sngi, kaba dei ka sngi, ba un kren khadduh ia ki kotkhubor, kum u nong ialehkai ka Barcelona, ha kaba U Messi, un mih noh hadien 21 snem kynthih, ba ula don ha katei ka Club.
“Kane ka dei ka rai kaba eh shi katdei bad ngam shym la pynkhreh satia ia kaba kum kane.
Ha u snem ba ladep, la pynbor ianga ba ngan mih noh, hynrei ka la jia mynta u snem; ka iing jongnga, ka kwah ba ngin iai bteng ban iai sah hangne, ha kane ka iing" ong U Messi.
“Mynta nga hap ban ai khublei khadduh.
Nga la poi hangne ha ka rta kaba dang rit, dang 13 snem ka rta bad hadien 21 snem, nga la hap ban mih noh lem bad ka lok bad 3ngut ki khun" ula ong shuh shuh.
Ula ong shuh “Ngam artatien, ba hadien, ba ngin jah bun bun snem, ngin sa wan phai biang, namar ba nga la kular ia ki khun".
La sngewthuh ba U Messi, un lah ban pyn iasoh ialade bad ka Paris Saint Germaine (PSG).
Shillong: Kiba ioh pang covid mynta ka sngi, ki don 540ngut bad kiba jem, ki don 817ngut.
Kiba iap, ki don 9ngut.
Na kitei ki don 6ngut, ki bym pat dep ai injek iada covid satia.
Kiba don ha ka jingpang, haduh mynta, ki long 5,037ngut bad kiba iap, ki la poi sha ka 1,163ngut.
Ha East Khasi hills, ki don 226ngut bad ha Ribhoi bad West Khasi hills, mar 82ngut kiba ioh pang.
wanbynrap KharkrangKo ki khun ka ri da pyrkhat bhaKa ai ka shim dei tang mar khutiaKhyndew ba mang da U nongthawKum ka jingim kumta ka khrawPhi tang bakla sa mynta kyntiU paid ka Ri ha ka babe un jngi.
2.
O! lada phi kheiñ ka syep ka snamBu longshuwa u la theh kim damPhi pat hato mynta phi hunBan shu shat kum rawon ha pungKa dorbar ri ban rai dei ma kaKa leh wei-ar- dei kam shet kylla.
ChorusKo khun dap shynrang kumne sha baleiPyneh la ka bok shynraiñ u nongwei.
Wat long kum Tyngab shah tap iewraneiDa kren jingshisha tien thala wat seiHa la nongrim, jong kiwei wat rhahÏa la ka jong wat ailad wat shah.
New Delhi: Ka tnat iada ri jong ka  Afghanistan, ka iathuh ba ki don 30ngut ki ehrang Taliban, kiba dei ki nong Pakistan, kiba la shah siat iap ha ki shipai jong ka Afghanistan.
Katei ka jingjia, ka dei ha ka jinghiar thma jong ki shipai katei ka Ri, kaba la pyniap ia 112 ngut ki ehrang Taliban, ha kaba kitei ki kynthup ia 30ngut ki nong Pakistan bad kiba don jing iadei bad ki ehrang Al Qaeda.
La iathuh da ka tnat iada ri jong ka Afghanistan, ba katei ka jingiap, ka dei ha ka jinghiar thma ki shipai hajan ka nongbah  Lashkargah, ha ka jylla Helmand, hynnin ka sngi.
Ka jingpang khlam corona virus, ka la nang trei jur biang ha kine ki sngi, ha United States of America bad la iathuh ba kane ka khlam delta variant, ka trei tyngeh ha kine ki sngi, ia ki khynnah, ha kaba 84 percent, kiba ioh pang ha ka shi taiew, ki dei ki khynnah bad katei ka la pyn khapngiah ia ki hospital ha  Texas, Florida bad ha Missouri.
Ka jingkiew ka khlam covid ha US, ka poi mynta sha ka shi lak ngut ha ka shisngi bad katei ka la long, kum ka jingkiew jong kane ka khlam, kaba la jia ha ka tlang ba ladep, kaba la saphred ha kylleng ka Ri.
Shibnai mynshwa, kane ka jingpang, ka don tang 11 hajar ngut ha ka shisngi, mynta ka poi sha ka  107,143 ngut.
Ha ka sngi thohdieng, ki don  254,981ngut kiba ioh pang bad kiba iap, ki don 1,173ngut ha katei ka sngi.
Ki don 72hajar ngut ki khynnah bad ki khynnah samla, kiba ioh ia katei ka jingpang, ha kane ka taiew ba ladep, haba khein, haduh ka 29tarik Naitung 2021, ong ka jingkhein, ba la lum da ka  American Academy of Pediatrics.
Ha katei ka taiew ba ladep, ki don  39,000ngut ki khynnah, kiba ioh pang.
Ki hospital ha Florida, ki la kyntait mynta ban puid briew bad ki la buh jingthiah pang, ha ki jaka jingialang, ha ki kamra kiba la buh kyrpang, ha ki jaka shet bad ki jaka bam, namar ka jingbun than ki nongpang.
Ka AdventHealth hospital, ka ioh bun eh ki nongpang, ha kaba ka la poi sha ka 1,350 ngut kiba ioh pang covid, haduh ka sngi palei.
Nangta, la iathuh ba ka hospital ha Texas, ka la iew san shah ki nongpang, na kaba ju long baroh shi katta.
La iathuh ba ki nong America, ki bun bha kiba leit shah sumar ha ki hospital ha kine ki sngi bad katei ka la buh jingeh ia ki hospital, ba kin shim ia ki nongpang ban sumar.
Ha ka Gospel U Mathaїos la їathuh ba ki sngi bad ki їa kin wan ha kaba ki briew, “…kin їashetkylla iwei ia iwei pat bad kin isih iwei ia iwei pat.
Haduh katta kan long ka jingsaphriang jong ka jingsniew ba ka jingieit jong ki briew kiba bun kan man khriat" (Mathaios 24:10-12).
Kane ka bynta ka hap ha ka thup jingkren bad jingthoh apocalyptic bad kane ka rukom kren ne thoh apocalyptic ka kynrei bha hapdeng ki Jiw.
Ka kitab u Daniel ka dei kawei na ki jingthoh apocalyptic kaba paw ha ka Kitab Barim.
Katkum ki nongthoh komentari, kane ka bynta ka dei kawei na ki jingkren kiba jrong jong u Jisu bad ha kane ka jingkren u Jisu u їathuhlypa shaphang ki sngi ki ban wan ha kaba ki nongbud bad kiba ngeit ha u kin shah ia ki jingeh bad shah pynshitom.
Kaba ar, ka jingbymman kan їeng rasong bad ki briew kiba hok kin sngew jem rngiew, kin sheptieng bad her syrngiew bad kin sdang ban khih khuslai bad artatien ia la ka jingngeit.
Kaba lai, ka jingsheptieng, ka jingkhuslai bad jingartatien kin ktah jur ia ka jingim jong ki briew bad kan pynpjah ia ka jingieit jong ki ia u Blei bad ia la ki para briew.
Ki briew kiba im hapdeng ka jingtieng bad jingartatien man ka por kin pynkut nia ba kam myntoi shuh, kim trei kam shuh, kim їakhih bad kim їakhun shuh ha ka jingim bad ki shu shong kli kti.
Kaei kaba u Jisu u la kren ar hajar snem mynshuwa ka urlong mynta ruh bad ngi mad ia ka mynta.
Ka khlam covid19 ka la pynpaw pen ryngkew ia ki ar tylli ki jinglong; kawei ka mynsiem їarap bad ka jingїakyrshan lang iwei ia wei bad kaba ar ka khlam ka la sei madan ruh ia ka jinglong ba shapoh jong ki briew kaba dap da ka jingshun bad jingisih ia la ki para briew.
Hoid, ki don shibun ki briew kiba don ia ka mynsiem їarap bad kiba kloi ban kner ia ki kti ban kyrshan ia la ki para briew ha kane ka khlam bad ym lah ruh ban len ia ka jingtrei shitom jong ki katto katne ki Dorbar shnong, ki Seng trei mon sngewbha, ki Balang bad kumta ter ter.
Ha kawei pat ka liang, kane ka khlam ka la pynpaw shai ba ka dang tam hi ka jingshun, ka jingisih bad ka jingῆiew beiῆ ia la ki para briew.
Ha ki snem jong ka khlam bad jingkhangdam (2020-2021) ki la don ki jingjia kiba nga sakhi ia ka jingeh dohnud jong ki briew bad ym dei ba nga bishar, hynrei ngan ym lah ban klet ia kawei ka jingjia ba uwei u “rangbah khlieh nongsynshar" u kyntait ban pdiang ia ka shithi jingkyrpad jong ki nongdiemadan bad ia kawei ka jingїalang kaba la pynbeit kyrpang ban їakren bad pyrkhat ia ka kamai jakpoh jong ki nongtrei-nongbylla sngi kiba la duh kamai da ki bnai namar ka khlam bad ka jingkhangdam.
Ha kata ka jingїalang nga їohi ia kaei kaba mih napoh ka dohnud jong ki katto katne ngut ki kynrem ki lyndan kiba kynteit bad kynhied pynban ia la ki para briew kiba la jem khnap lypa bad kiba la kyiuh baroh shi rynїeng namar ka apot ba ki mad ha ka por khlam.
Ym tang katta, kita ki kynrem ki lyndan ki kynnoh, ki kynthoh, ki pyneh ryndang bad pyrshang ban thom bad pyndonkam ia ka bor ka iktiar ban khanglad ia ka kamai jakpoh jong ki para briew, wat la ki tip thikna ba kin sa їap thngan lada kim їohlad ban kamai.
dei ha kiwei pat ki por ba phngaiῆ ka pyrthei lehse dang lah ban pdiang ne nguid lada ki beiῆ, ki khoh ne ki kynnoh ne ki kynthoh, dang lah ruh ban pdiang lada ki kynteit ne ki kynhied, hynrei ngam lah satia ban sngewthuh ia ka jinglong jong ki briew ba ki eh dohnud wat ha ka por khlam ruh.
Ngam lah ban peiphang satia ba ha ka por ba ki briew ki shem lanot bad ki їap thngan, ngi dang don por ban shun, ban isih, ban ῆiewbeiῆ bad khῆoit beiῆ ia la ki para briew.
Hato kaei kaba u Jisu u la kren bad їathuhlypa ar hajar snem mynshuwa ka jia biang mynta? Hato ngi im mynta ha kane ka khlam covid19 ban sakhi ia kane ka jinglong jong ki briew? Kine ki jingjia ne jingїohi ki pynmih shibun ki jingpyrkhat.
La kata ka Gospel jong ka Jingieit kaba ngi ngeit lane kata ka jingphla ba ngi ngeit bad bud ia u Jisu Khrist ka long kaba shisha ne ka shu long tang na sla bad tang ka rongphong? La kata ka tynrai tipbriew tipblei kaba ngi la їohpateng ka dei tang ka puriskam ne ka dei ka nongrim ba shisha?Patung pateng bad thohmut thohmat hangne hangtai ka jingieit ka paw bad ki don ki riewshimet kiba don ka jingieit ba shisha ia la ki para briew, kiba sngewlem bad don ka jingiatiplem na ka bynta kiwei bad ki pynpaw ruh ia kata ka jingieit da ki kam.
Hynrei kaba sngewkhia ka long ba ka mynsiem sngewlem bad jingїatiplem kyllum kam don shuh ha ka imlang sahlang ne ka Jaidbynreiw.
Ha kiwei pat ki kyntien ka mynsiem їatiplem kyllum (collective conscience) ha ka imlang sahlang bad Jaidbynriew ka la stait bad їap stai.
Ngim salia lada kiwei ki їapthngan, ki shah lehbeiῆ ne shah kyrdem ha kiba khraw bor.
Ngim kheiῆ snep ia kiwei bad ngim salia lada kiwei ki duk, ki shem jynjar bad shem lanot.
Ngim salia lada ki pang ki jhia ne ki kordit tang ba la biang bad aram la ka met, ka їing ka sem bad ki khun ki kti ka la biang.
Ngim salia wat la kita kiba shem jynjar ki dei ki kur ki kha la jong, namar ngi la nang ban pynksan nia ba kim dei ki kur jan, hynrei ki dei tang ki kur jngai.
Katkum ka Gospel u Mathaїos 24:10-12, u Jisu u kren shaphang ka jingpjah jong ka jingieit ia u Blei bad ia la ki para briew.
Ka Baibl ka hikai ia ngi ia ka jingieit kaba khlem kyndon; kynmaw ba u Blei u ieit ia ngi ki khun bynriew khlem kyndon bad u hukum ne khmih lynti na ngi ruh ba ngin ieit ia U bad ia la ki para briew khlem kyndon.
Katkum I Phadar Sngi, “ka jingieit ka dei ka dur ka dar ba shisha bad ba nylla jong u Jisu bad jong u Blei, bad kito kiba ngeit bad bud ia u Jisu ki don ia kane ka jingieit.
Lada weng noh ia ka jingieit khlem kyndon, ki Khristan kim long ei ei shuh, ka jingim bad ka jingngeit jong ki kam don jingmut".
U Jisu u kren shaphang ka jingpjah jong kane ka jingieit khlem kyndon.
I Phadar Sngi I ban shuh shuh “haba kam don shuh kane ka jingieit ia u Blei bad ia la ki para briew, ym don Balang shuh hi; ka lah don sa tang ka seng bhalang aїu re, kaba tang ka nam khlem ka kam".
Lyngba kane ka jingїathuhlypa u Jisu u maham ia ngi ba ngin ym ngat ha kane ka shrip bad ba ka jingieit kam dei ban man pjah bad U ban jur ba ka mynsiem їatiplem kyllum kam dei ban їap noh.
“Kito napdeng ki briew kiba la mad ia ka jingshah shun bad jingshah isih, ki tip shai ba kiba jop ha ka jingїaleh ki dei ki briew kiba ῆiewkor bad jied ia ka jingieit ban ia ka jingisih bad jingshun.
" (Rev William J Barber) Amen.
Shillong: Naduh lashai ka sngi, ka 9tarik Nailar 2021, yn shah ia 30 percent ki kali, ba kin iaid kamai ha ka nongbah Shillong bad ha ki khapsor ruh, ong ka hukum, ba la pynmih da ka Deputy Commissioner, East Khasi hills District.
Ha kine ki sngi, yn shah ia ki City Bus, ki Mini Bus, ki Local Taxi, ki Auto-Rickshaw bad ki Maxi Cab (SSPTS) ba kin iaid kamai ha ka nongbah Shillong, ba kynthup ia ki jaka Municipal, ki jaka Cantonment, ki shnong heh jong ka  Mawlai C & RD Block bad ka  Mawpat C & RD Block bad ki jaka ka Mylliem C & RD Block.
Yn nym shah ia ki nongleit jingleit, ban leit shabar jong kitei ki jaka ba la jer kyrteng haneng bad yn nym shah ruh, ba kin iaid na kawei ka District sha kawei pat, khlem da don ki pass kiba biang.
Ha ki nongkyndong, ba kynthup ia ka Sohra bad ka Pynursla Civil Sub Division, Ka Mawryngkneng, Mawsynram, Mawkynrew, Sohiong, Mawphlang, yn shah ia ki kali, ba kin iaid 50 percent ha ka shisngi, ha kaba kin iaid ha ki sngi, ba ki plie ia ki dukan die marbam.
Guwahati: Hynnin ka sngi, ka la jia ka jing ia kynad ha  Lailapur, ha kaba ki riew pyntriem, ki la lun maw ia ki kali kiba leit sha Mizoram, ha khappud jong ka Assam bad ka Mizoram.
Katei ka jingjia, ka dang iai bteng hi ban jia, wat hadien ba ki arngut ki myntri ka sorkar Assam, ki la leit ban pynlong jingialang ha katei ka jaka, ha kaba la leit da U Ashok Singhal bad U Parimal Suklabaidya, kiba leit dalade ban peit, ba ka jingiaid ki briew bad ki mar ki kata, ka dei ban long khlem jingwit satia.
Kitei ki kali, ki la shah lunmaw ha ka por janmiet, ha ki riew runar, kiba shong ha kitei ki jaka khappud, ong ka khubor.
Ym shym ioh jingtip, ban don kano kano ka jingiap ne ka jing mynsaw briew, na katei ka jingjia, ong ka khubor.
Nongpoh: Ha ka por ba ki Pulit Assam, ki la khang lynti ia ki dkhot ka KSU bad RBYF ha shnong Jatalong, la mih ka thma ktien kaba jur bha hapdeng ki nongialam ka KSU, RBYF pyrshah ia ki Pulit Assam, namar kitei ki seng ki la kwah eh ban hiar sha shnong Ummat, hynrei ki Pulit Assam, ki la kyrpad ia ki ba kim dei ban hiar sha katei ka shnong, namar ki tieng ioh mih kano kano ka huri hura bad kaba lah ban ktah ia ka shongsuk shongsain ha kitei ki shnong.
Ha katei ka sngi, la iohi ba ki dkhot ka KSU bad RBYF ki la don da ki spah ngut, hynrei ki la shah pakhang lynti noh ha ki Pulit Assam, kiba la wan na Ulukunchi Police Station, tang hadien kata la wan sa kiwei de ki heh Pulit ka Assam kiba deipeit ha katei ka thain.
Na kaei kaba la iohi ha katei ka sngi, ka long ba ki Pulit na ka jylla Assam, ki la kren beit da ki ktien pynjem bad panmab ruh na ki nongialam jong ka KSU bad RBYF, da kyrpad ia ki ba kim dei ban hiar sha katei ka shnong, namar kan sa ktah ia ka shongsuk shongsain, khamtam eh ha kaba kum kane ka por ba da huri hura bha ha ki kam khappud.
Kan long ruh ka jingshisha, ba na ka jingkren na ki heh nongialam ka KSU bad RBYF, ba ka jingthmu jong ki ban leit sha Ummat, ka lah ban dei ba ki leit ban pyni ia kata ka jingpyrshah halor ka jingwan lehtam da ki KSA, kiba la wan ban pyrta shla shaduh Sabuda.
Na kaba la iohi ha katei ka sngi, ka long ba ki heh Pulit na Assam ki kren jem bad ki pyrshang ban pynsngewthuh ia ki nongialam seng na Meghalaya, ha kaba ki ong hakhmat ki nongialam seng, ba ka jingdon jong ki ha katei ka jaka ka long ban peit ia ka shongsuk shongsain, hynrei haba iadei bad u pud u sam ki shanniah beit ha ka jingpynbeit hapdeng ki heh sorkar na Meghalaya bad Assam.
Jin lada ba ym don kata ka jingiakren kaba sngewthuh jingmut hapdeng ki heh Pulit na Assam bad kitei ki nongialam seng, kata shwa ka jingwan poi ki Pulit na Ri Bhoi, lehse ka lah ban mih beit ha huri hura hynne ka sngi ha shnong Jatalong.
Bhopal: U Narendra Singh Tomar, myntri kam rep ka sorkar India, uba dei ruh MP jong ka Morena, ha Madhya Pradesh, ula mad ia ka jing iakhih pyrshah ki paidbah ha ka nongbah Sheopur, mynta ka sngi, haba u leit peit ia katei ka jaka, kaba don ha ka jingshlei um kaba jur.
Ki paidbah, ki la bitar shla, halor ka jing pyn donkam bakla ia ka pisa jong ka sorkar, kaba dei ban ai jingiarap sha kito kiba dei hok bad mynta ka sngi, ki trai shnong, ki la khanglad ia ka lynti iaid jong utei u myntri.
Ym tang katta, hynrei, ki la kawang da ki lama iong, ki la kawang da ki synsar bad da ka ktieh sha ka kali jong utei u myntri.
Ym tang katta, hynrei, ki la ia thab kti paidbah ruh, kum ka dak jong ka jing pyrshah jongki, ia ka jingleit jong utei u myntri, uba dei U MP jong katei ka thain.
La iathuh ba kitei ki nongshong shnong, kiba dei ki nongkhaii, ki la julor jur ki mar ki mata jongki, na katei ka jingshlei um, kaba la ktah ia ka  Ganesh Bazar, kaba hap ha ka nongbah  Sheopur, na ka jing lynshop ka jingshlei um ha kine ki sngi ba ladep.
Nangta, ha ka por ba u hiar na kali ban peit ia ka jing julor jong ka iew Sheopur, ki la don ki riew paidbah, kiba la leit lymbub bad khynniat ia u, ha kaba ka la buh jingeh, ia ki pulit, kiba synran ia u, ba kin iada ia utei u myntri, na katei ka jingshah lymbub ha ki paidbah.
Shillong: U Bah P Tynsong, myntri ka tnad ka koit ka khiah, u ba long ruh u Symbud myntri rangbah ka sorkar jylla, u la iathuh ba ha ka jingialang kaba la long mynta ka sngi la shim ia ka rai ban buh tymmai ia ka bai sumar ia ki nongpang Covid ha ki Hospital jong ki riew shimet ha baroh kawei ka jylla.
Haba ia kren bad ki lad pathai khubor u myntri ka tnad ka koit ka khiah u la iathuh ba kane ka dor thymmai kaba la buh da ka sorkar jylla kan trei kam naduh ka 15 tarik mynta u bnai.
U myntri,u la ong ba hadien ba ka don ka jingud jong ki ba bun ha ka ba ia dei bad ka jingsumar ia ki nongpang Covid bad hadien ba la shem ba ha ki ba bun ki hospital jong ka riew shimet, ka bai sumar bad ka MHIS kaba ka sorkar ka la ai, kam lah ban pyndap wat tang shiteng ruh ia ka bai sumar ha kine ki hospital bad kumta, u myntri, ula  ong “Ka jingsiew ia ka bai sumar ia ki ba pang ia ka jingpang Covid ka ju long ba ka MHIS ka siew tang 60% bad kaba tam 40% hap siew hi ki paidbah na kata ka daw na ka liang ka sorkar ka la rai ban pynheh ia ka jingsiew ia ka bai sumar lyngba ka MHIS ha ka rukom ban kham pynsuk ia ki briew ki ba ngat ha kane ka jingpang".
U bah Prestone u la iathuh ba kane ka bai sumar kaba thymmai ka ba ka sorkar ka la pynbeit ban sumar ia ki nongpang Covid ha ka jylla kan long, na bynta ki briew ki ba thiah ha ki general ward bad ki bym donkam ia ka oxygen ka bai sumar kam dei ban palat ia ka T.
7000 shisngi, kito kiba thiah ha ka general Ward bad kiba donkam ia ka oxygen ka bai sumar kam dei ban palat ia ka T11,500 shisngi.
Ha kaba ia dei bad ki ba thiah ha ICU hynrei kim don kam ventilator ka bai sumar kam dei ban palat ia ka T 14000 shisngi, kito ki ba thiah ha ICU bad ki ym donkam ia ka intensive Ventilator ka bai sumar kam dei ban palat ia ka T.
18.
000 shi sngi bad kito ki thaih ha ICU bad ki ba donkam ia ka Ventilator kim dei ban palat ia ka T.
20,000 shisngi.
U bah Prestone u la ong ba kane ka rai jong ka sorkar ban siew ia ki jinglut jingsep ki briew kiba ngat ha ka jingpang Covid lyngba ka MHIS ka long ban iarap ia ki briew, ha kaba kin ym don kam shuh ban siew ia ka bai sumar na ka bynta ka jingpang Covid bad u la iathuh ba na ka liang ka sorkar jylla kan ai jingiarap ia ki hospital ki riew shimet bad ki hospital ba la pyniaid da ki riewniam ban pynbiang ia ki ICU bad ia ki oxygen plant bad kane ka long namar ka jingkiew sted jong kane ka jingpang ha ka jylla.
Tang IA Ka corona, kiwei pat kum diabetes, cancer, Ibd, ibs  km pynduna dor.
Shillong: U Director ka tnad ka koit ka khiah jong ka sorkar jylla, u Dr Aman War, u iathuh ba ki briew kiba la dep ban ai injek, wat la ki ioh ia ka jingpang Covid -19, hynrei ki lah ban ia leh pyrshah ia une u khniang jingpang bad ki ioh jingkoit kham kloi, haba ia nujor bad ki briew kiba ym pat ai injek.
Haba ia kren bad ki lad pathai khubor u Dr Aman War u la ong ba kumba  98% ki briew kiba la dep ban ai injek, wat la ki la ioh ia ka jingpang Covid, hynrei ki ioh jingkoit ka ba pura bad tang 2% ki briew kiba la dep ban ai injek, tang shisien ki ba  la khad na kane ka jingpang.
U Dr War u la pynshai ba na kine ki 2 % ki briew ki ba la khlad ki dei ki ba ym pat pyndep ban ai  injek, kaba ar sien bad ki dei ruh kiba don ia ka jingpang kaba la bat slem ia  ki, kum ka cancer bad kiwei kiwei ki jingpang bad kane ka dei namar ba lada ki ioh ia une u virus kane ka jingpang ka ki la don lupa ka ban jur ia ki.
“Nang ne shakhmat baroh ki briew kin hap nang ban im bad ban iaid bad une u Virus, hynrei kaei kaba ka tnad ka koit ka khiah ka la bthah ia ki ka long ban bud pyrkhing ia ki protocol, hynrei ka jingsaphriang sted jong une u khniang jingpang ka long na ka daw ba ngim bud pyrkhing ia ki protocol.
Mynta hi kane ka dei ka jingkit khlieh jong uwei pa uwei ban ia da ia lade bad ruh ban shim ka jingkitkhlieh ban ai vaccine namar ka dei tang ka jingai vaccine hi, kaba lah ban pynhiar sted ia ka ne ka jingpang" la pynshai u Dr War.
Na ka liang u myntri ka tnad ka koit ka khiah jong ka sorkar jylla u bah Prestone Tynsong u la pynpaw ia ka jingsngewkhia halor ka jingpursted jong ka ne ka jingpang ha baroh kawei ka jylla da kaba ong “Wat la ngi ia la  leh kat ba lah ban teh la kam ia ka jingsaphriang ia ka ne ka jingpang hynrei ka positivities rate ha ka jylla ka kiew bha.
Ha ka jylla Meghalaya ka positivities rate ka long palat ia ka  10%  haba ia nujor bad ka jylla Assam kaba don tang ka 1% ka posivities rate haduh myn hynnin ka sngi.
Ki ne ki jingjia man ka sngi ki ktah shibun eh, ha kaba man ka sngi ki case  ki long 500 tam man ka sngi" u la ong.
Shillong: Hadien ba u Bah AL Hek u ba dei na ka seng Bharatiya Janata Party(BJP) u la shah weng noh na ka shuki ba u bat kum u Myntri jong ka tnad ka koit ka khiah ha ka jylla bad ba la thung Myntri noh da u Bah Sanbor Shullai, u Bah AL Hek u la shah thung thymmai noh kum u nong ai jingmut, jong u Myntri Rangbah ka jylla, u Conrad K Sangma.
Ha ka jingpynmih ba la ioh na ka ophis jong u Myntri Rangbah ka Jylla la ong, “U Lat ka jylla u sngewdei ban thung ia u Alexander Laloo Hek u ba dei u MLA kum u nongai jingmut jong u Myntri Rangbah ka jylla Meghalaya".
Katei ka jingpynhiar shuki ia u Bah AL Hek ka la pynlong ia u Bah Hek ba un sngewdiaw halor katei ka jingleh, namar ba ka Sorkar bad ka seng ki khlem shym la pyntip eiei satia ia u, ha shwa ba kin pynhiar shuki ia u na ka shuki Myntri.
Shillong: Ha kawei ka jingjia pluh iing kaba la jia ha ka miet jong ka 6 tarik u bnai Nailar 2021 ha ka por 9 baje eiei ha kaba kawei ka ïing kaba don ha Upper Lachumiere ka la kem ding kynsan, hadien ba ka tyndong lyer shet jingshet ka la lait lyer.
Ki paidbah nongshong shnong jong ka Lachumiere ki la iohsngew ia ka jingbthei kaba jam bha ha ka por kumba 9 shipawa eiei kaba la bthei na ka daw jong katei ka tyndong lyer shet bad katei ka jingbthei ka la pynlong ia ki briew ba kin mih bad peit shabar bad hadien ba ki la mih ban peit ki la iohi pynban ia katei ka ding kaba la klang bha ha kawei na ki iing kaba don ha katei ka shnong.
Katkum ki tyllong khubor kiba la ioh lum la iathuh ba ia katei ka iing la long trai da ka Kong Juliet C Shabong bad la ai wai pat sha ki nongshongwai bad katei ka iing ka don haduh kumba phra kynrad eiei.
Ha katei ka jingjia ym shym la don kano kano ka jingjia kaba sngewsih namar ba ki briew kiba shong ba sah ha katei ka iing ki la ioh ban mih pynsted shabar hashwa ba kan bthei katei ka tyndong lyer shet.
Hadien ba la ioh jingtip halor katei ka jingjia ki kali pynlip ding ki la wan poi mar mar ha katei ka jaka ban tem noh ia ka ding ba kan klang.
Shillong: “Ka khyndew ka shyiap, kam shym hap satia ha ka jingpeit ka sorkar India" ong ka kyrwoh, ba la pynmih da U bah W Anthony, Conver, ka SOMALA, Jaiaw Langsning.
Ha ka kyrwoh, na utei u rangbah, ula ong “Haba la pynjari ia ka section 7 jong ka Independence Act, 1947 la pynmih la pynlong ia ka Dominion ka Ri India namar ka jingsynshar khaddar jong u Syiem Bilat ka la kut ka la wai noh haba ia dei bad ki Syiem trai ri ka ri India bad ka jingiateh soskular hapdeng jong ki ka la dkut noh phar.
Kumjuh hi ruh ki Hima Khasi ki la laitluid na ka jingsynsar u Syiem Bilat bad na ka jingiateh soskular bad ka sorkar phareng ki la duh lawai noh.
Mynta pat ki Syiem Khasi ki la dei ban iateh soskular biang sa bad ka Dominion lndia lyngba ki kot ki sla kiba ngi khot ka Instrument of Accession bad Standstill Agreement".
La ong shuh shuh “Ki Hima Khasi (Khasi States) hadien ba ki la ia-snoh bad ki Ri Khasi Jaintia la ai kyrteng thymmai ia ka District kum ka United Khasi and Jaintia Hills District.
kumta dei ka kamram ka District Council ban pynbeit ia u pud u sam hadien ba la wan rung ki Hima Khasi, kaba mut ba u pud u sam ka District Council kaba iadei bad ka Assam u dei ban long u pud u sam ki Hima Khasi katkum ki kyndon ka Independence At, 1947".
U Bah W Anthony, ula ong ruh ba ki kot ki sla ka Instrument of Accession bad Standstill Agreement ki khlem kynthup ia ki kyntien khyndew ka shyiap (Land) kaba mut ba ka khyndew ka shyiap kam hap satia ha ka sorkar Dominion India.
La ong shuh ba ka sorkar India bad ka sorkar Assam ki ioh pateng tang ia kaei kaba ka Dominion India ka ioh hok bad  kumta namar ba ka sorkar India bad ka sorkar Assam kaba mynta kim lah ban kam trai bad ioh pateng ia ka khyndew ka shyiap ka dei ka jong ki Hima Khasi.
Ka sorkar Assam kam don hok ban kam trai bad tur sha ka bynta ka khyndew ki HIma Khasi khlem nongrim.
“Kumta ngi khmih lynti ba haba pynbeit ia u pud u sam da kano kano ka lad ka lynti ngim dei ban duh noh shi lyngkhot ka khyndew jong ka United Khasi Jaintia Hills District da kaba bakla ka khein ka diah lane ka pyrkhat ka pyrdain ne da ka mynsiew kylluid kaba khlem nongrim" pynkut ka kyrwoh.
Nongpoh: Ki dkhot ka KSU bad RBYF, kiba la don da ki spah ngut bad kiba la thmu leit pynlong jingialang ha shnong Ummat Block-2, ki la shah pakhang lynti noh ha ki Pulit Assam, ha ka por ba ki la poi ha shnong Jatalong.
La sngewthuh ba ka nongrim hi kaba la pynlong ia ki nongialam ka KSU bad RBYF, ban leit pynlong jingialang ha shnong Ummat, ka dei hadien ba ki la bitar eh hadien ba ki dkhot ka KSA, kaba dei ka kynhun sengbhalang na Karbi Anglong, ki la wan ban pynlong jingialang ha Sabuda bad kiba la kren ba ka seng (KSA), ka dawa ba katei ka thain ka dei ban hap beit ha Assam ne Karbi Anglong.
Haba iadei bad katei ka jingthmu ban leit pynlong jingialang ha shnong ummat, ki dkhot ka KSU bad RBYF, ki la leit da ki bun phew kali bad kaba ki la iaid lyngba ka Sabuda, ha kaba ki Pulit Assam kiba don ha Sabuda, ki la pyntip sha ki Pulit Assam, kiba don ha Ulukunchi Police Station bad la pakhang lynti ha Jatalong, khlem da ailad satia ba kin leit sha Ummat.
Haba kitei ki dkhot ka KSU bad RBYF, ki la shah bat ha Jatalong, ka la don ka jingiania kaba jur bha hapdeng ki nongialam ka KSU bad RBYF, ha kaba ki Pulit Assam kim ailad hi tdot, wat haba kitei ki Seng ki la ong ba kin ym leh ia kino kino ki kam huri hura, hynrei tang ban leit pynlong jingialang kaba shongsuk shongsain.
Tang katto katne por, la wan sa ki Pulit Ri Bhoi, kiba la sdang ban iakren sngewthuh bad kitei ki Pulit Assam bad kiba la pyrshang ban iakren sngewthuh jingmut, dei ha kaba kum kata ka por, la ailad tang ia ki heh nongialam ka KSU bad RBYF, ba kin leit sha shnong ummat.
Shillong: Ka jingpang covid kaba wan ha ka kylla kaba ar, kaba jia naduh u bnai Iaiong jong une u snem 2021, ka dei kaba la tip kum ka delta variant bad kane ka dei ka jing pang ka iabit na uwei uba ioh pang, sha ki hynriew ngut kiwei pat kiba iajan bad uwei lane ki primary contact jongu.
U Bah P Tynsong, symbud myntri rangbah ka jylla, haba kren sha ki kotkhubor, mynta ka sngi, u iathuh ba ka jingpang covid, kaba myn shem snem, ka don ia lai ngut kiba lah ban ia bit na uwei u nongpang, lane ki primary contact jongu, hynrei ha kane ka kylla kaba ar, ka iabit sha ki hynriew ngut ki briew bad ha ki kyntien jong u symbud myntri rangbah, u ong ba kane ka jingpang, namarkata, ka dei kaba ma shi katdei bad ula ong ruh ba ka dei na katei ka daw, ba kane ka jingpang, ka iai bteng ban nang kiew man ka sngi.
Halor kane, u symbud MR, u ong ba katei ka jingnang kiew ka jingpang, ka long namar ba kito kiba ioh pang, lane kiba ha iing, ki khein sting lane ki shim, ba kam don satia ka jing iapher, hapdeng ka kylla kaba nyngkong bad kane ka kylla kaba ar jong ka khlam covid, hynrei u symbud MR, u ong shuh shuh, ba ka jing shisha, ka long, ba ka delta variant, ka dei ka jingpang kaba iabit shi katdei.
Shillong: Kiba ioh pang covid mynta ka sngi, ki don 524 ngut, kiba jem ki don 709ngut bad kiba iap, ki don 7ngut, ha kaba 6ngut ki dei ki bym pat dap injek satia ialade.
Baroh kiba dang don ha ka jingpang, ki long 5,323 ngut ha ka jylla bad kiba iap, ki la poi sha ka 1,154ngut.
Ka East Khasi hills, ka don 271 ngut kiba ioh pang thymmai, ka West Garo hills 63ngut.
Bun phew ngut ki shipai Afghanistan, ki la shah ker kut bad shah siat iap naphang, ha ki ehrang Taliban, ha kine ki sngi, ha kaba la tep lang ia ki ha ki jingtep, kiba jyndong shibun, ong ka khubor.
Ki don ki dur, kiba la pyni paidbah ha ki social media, haba ia kitei ki met iap, la pynthiah shi jaka, na ka bynta ban tep lang hajuh ha  Kang District, kaba don shathie jong ka Afghanistan.
Uwei na ki nongthoh khubor, ka Afghanistan, U Bilal Sarwary, u pyni, ba ha kawei ka jaka, ki don 3 tylli ki met iap, ha kawei pat san tylli ki met iap, ha kaba kitei ki dei kiba iap, na ka jing shah siat ha ki ehrang.
La iathuh ia ka khana kaba sngew sangsot shi katdei, ha kaba kine ki shipai, kiba la shah kem, ki la shah pyn saja shi katdei, da kaba teh pyrdet ia ki kti jongki, la tap ia ki khmat jongki bad hadien ba ki la pyn sohsat ia ki, ki sa siat iap.
La iathuh ba hynnin ka sngi, ki ehrang Taliban, ki la kurup ia ka Kang District bad ki don bun phew ngut ki shipai, kiba la pyndep ialade.
Ha Helmand, la iathuh ba ki Taliban, ki la pyniap na phang ia ki riew paidbah, ha kaba 40ngut ki la shah siat iap bad nangta, sa da ki spah ngut kiba mynsaw, ha ka 2tarik Nailar 2021.
Hynnin ka sngi, ki don saw tylli ki kali, kiba leit sha Mizoram, ki la shah lun maw bad ki la shah pyn julor ha khappud, ha ki bynta jong ka Bhaga bazar, kaba hap ha Dholai Police Station, kaba don ha Cachar District.
La iathuh ba ki trai shnong jong katei ka jaka, ki la lun maw ia kitei ki kali, kiba leit sha Mizoram, ha kaba kitei ki kali, ki la julor jur.
Kitei ki dei ki trok, kiba kit marbam sha ka jylla Mizoram.
Ym tang ba ki pynjot ia ki kali, hynrei, la iathuh ba ki la tuh lut ia ki marbam kiba don ha kitei ki kali.
Ki pulit ka Assam, ki la leit mar mar sha katei ka jaka jong ka jingjia, ban khanglad ia katei ka jing pynhiar kput jong kitei ki riew pyntriem ia kitei ki kali, kiba iaid sha Mizoram.
Shillong: U Bah Syndor Sing Syiem, uwei na ki nongthoh khubor jong ka jylla, ula khlad noh myn hynnin ka miet.
U bah Syiem, ula khlad, ha ka jingshah sumar ha NEIGHRIMS, Shillong bad ula don 67snem ka rta.
U Bah Syiem, ula sdang ia ka kam thoh khubor, ha kaba ula don bad U Editor ka Pyrta Riewlum, ha ki snem 1986-89 bad nangta kum U Editor U Nongsain Hima, naduh u snem 1992 haduh u snem 2003 bad hadien kata, ula long U Editor U Peitngor, haduh ba un da shongthait na ka kam thoh khubor.
Ha ki bun bnai ba ladep, U Bah Syiem, u dang iai bteng hi, ban thoh artikel, ha ka kotkhubor jong U Nongsain Hima.
Na ka liang jong ka Meghalaya Editors & Publishers Association (MEPA) bad ka Shillong Press Club, ki phah ia ka khubor sngewlem halor ka jingkhlad jong utei u rangbah.
Nongpoh: Ha ka jingialang hapdeng ki heh nongialam bad kiba dei peit ia ka Ri Bhoi College, kaba la long hynnin ka sngi ha skul Alpha English Higher Secondary School ha Nongpoh, ha kaba kitei ki heh bad kiba don ha ka Governing Body jong ka Ri Bhoi College, ki la kren shai ba ka Northern Ri Bhoi College, kaba la thmu ban buh ha ki thain Umden, hynrei mynta katei ka College kan sa urlong noh bad ban kan sa treikam noh ha u Bnai ban wan.
Ia katei ka jingialang, la lamkhmat da u Dr.
D.
D Lapang, President ka Governing Body, ha ryngkat ka jingdonlang u Bah Mayrald Born Syiem, MLA Nongpoh, Chairman ka Sub Governing Body ka Ri Bhoi College, ka Kong W.
K Blah, Secretary ka Governing Body ka Ri Bhoi College lem bad kiwei de ki riew rangbah kiba don ha ka Governing Body.
Lehse lyngba katei ka jingpynbna da ki nongialam ka Governing Body jong ka Ri Bhoi College, ba yn plie noh ia katei ka Northern Ri Bhoi College, kan sa long shisha ka jingkmen kaba khraw ia ki paidbah kiba don ha ka thain Umden, namar ki samla pule kin sa ioh ban bteng ia ki jingpule ba kham shalor ha katei ka College, ka ban sa treikam noh shen.
U Dr.
D.
D Lapang, uba dei uwei na ki nongseng ia ka Ri Bhoi College, u la pynpaw ba kum kawei ka shlem ai jingnang jingstad hapoh Distrik bad kaba la seng naduh u snem 1984, ha kaba haduh mynta ka la lah ban shakri bad ai jingmyntoi ia kiba bun ki khun samla hapoh ka thain bad Distrik hi baroh kawei.
Kumta, na ka bynta ban nangkyntiew ia ka pule puthi hapoh ka Distrik, ki nongkitkam ka Governing Body, la lah ban pynkha pat ia ka shlem ai jingstad ha Bhoirymbong kaba la jer kyrteng kum ka Eastern Ri Bhoi ha ki snem kiba la dep bad mynta pat la don ka thong ban kyntiew ia ka pule puthi bad ban iarap ia ki samla da kaba thaw noh sa ia ka Northern Ri Bhoi Kolej ha ka thain Umden.
Haba iadei bad katei ka College ka ban sa sdang noh shen ha Umden bad ia kaba mynta kan  sdang shwa da ka Arts Stream bad mynta shipor yn pynlong klass hapoh ka building jong ka Nongtluh Higher Secondary School, Diwon.
U Lionel Messi, u nong ialehkai ba khraw jong ka  Barcelona, un mih noh na katei ka Club, hadien ba ula don bad katei ka Club la arphew snem tam.
Mynta ka don ka jing iaknieh kaba jur, ia utei u khlur ka phutbol, ha kaba kiwei ki Club, ki dang thawlad ban ioh thied ia utei u snar ka phutbol, kiba kynthup ia ka PSG, Man City, Chelsea nalor kiwei pat ki Club.
The Argentine magician has sparked a frenzy among Europe’s biggest clubs and some other teams around the world, too.
New Delhi:U Akhilesh Yadav, uba dei u nongialam jong ka seng Samajwadi Party, ula iathuh mynta ka sngi, ba um pat shym la shah injek iada corona satia ialade bad u ong, ba un sa shah injek ialade, ynda haba kiba bun ki la ioh ia ka lad ban shah injek ialade, na katei ka jingpang khlam corona ha ka jylla Uttar Pradesh.
U Yadav, kham mynshwa, ula ong ba un nym shah injek iada covid satia, namar ba um shaniah ia kane ka dawai, kaba la pynmih da ka seng BJP, ha kaba ula kren ha U Kyllalyngkot 2021.
Haba kren ha ka prokram jong ka Panchayat Aaj Tak mynta ka sngi, U Yadav, ula ther ia ka sorkar BJP, ba kam shym la lah ban iarap eiei ia ka kompeni Bharat Biotech, kaba pynmih ia u Covaxin, ba kan pyniaid iew ia u dawai corona jongka, sha kylleng ka pyrthei.
U Akhilesh Yadav, ula ther tyngeh ruh ia ka sorkar BJP, halor ka hukum jongka, ban phah thied khiew thied pliang, ia ki paidbah, ha ka por jong ka Janata Curfew’, ban ai burom ia kito kiba iakhun pyrshah ia ka khlam coronavirus.
“Phin shu thab kti bad tied ia ki khiew ki pliang? Ka dei kane ka rukom, ba phi iakhun ia ka khlam covid? ong U Akhliesh Yadav.
Shillong: “Ka HSPDP kum ka Parti kaba la rim tam jong ka jylla kaba dei jong u Khasi Jaiñtia kam dei satia da lei lei ban duh jait, khyllem ne khylliap lama," ong u Bah Michael Thongni, General Secretary ka HSPDP,Nongstoin Area Unit, ha ka kyrwoh khubor.
U la ong ba kum ka jaitbynriew dei ban ïatylli ban ïa burom kylliang bad haba ïatylli paradoh parasnam kiwei ki jaitbynriew ki tieng bad kaba la angnud eh ka long ban ïadonlang ha kawei ka shatri ha kaba ïakhun ïa kino kino ki mat kiba kongsan na ka bynta ka jingbit jingbiang jong ka jylla, kumta ngeit ha shibun kiei kiei lah kiba ban pynkylla sha ka babha lyngba ka jingïatreilang paradoh parasnam.
“Ka parti ka don shibun ki mat treikam babha ban kyntiew ïa ka roi ka par hynrei ka jingduna kiba kyrshan bad nongai jingmut ka pyntlot noh, wat la kata na bynta ka jingbha ka jaitbynriew ngim duh mynsiem satia namar ka jingkhlaiñ kam shong eh ha ki jingbun paid hynrei ha ka mynsiem shynrang ban treikam ïa ki kam babha, kumta da ka mon sngewbha ngi la pyrshang katba lah ban synñiang ha ka imlang sahlang," bynrap u Bah Thongni.
U la ong ba ka seng HSPDP ka donkam kyrkieh ïa ki paradoh ban ïakhun ïa ki jingeh baroh, wan mynta ban ai jingmut bad ïatreilang shwa ban dier ka por, namar ka party kam kwah ban leh politik ne khwan myntoi ha kaba ïadei bad ki jingmyntoi jong ki paidbah.
“Kumta ka parti ka wer ïa ki samla kiba don ka jingkitkhlieh na bynta ka Ri bad ka jaitbynriew ban wan shakhmat ban ïatrei na ka bynta ka bha ka miat, ban long ka stieh ïada ban suk ki pateng ban wan, namar ngi long ki jaitbynriew rit paid ngi hap sian bad ïatylli, lym kumta ngin sa duh jait ha kawei ka sngi.
Kum ka jaitbynriew tipbriew tipblei ban lait ka long mraw ha ri lajong to ngin pynmlien nangne shakhmat ban kyrshan bad ai mynsiem ïa ki jong, la bit la biang kiwei to ngin ainguh ï’U Blei bad mynsiem bishni ngin rat diengkhong, para Khasi wat peit matïong," u la ong.
Shuh shuh u la ong ba katkum ka jingïoh jingtip bun ki longkmie, longkpa bad ki samla kiba ym pat lip satia ka jingkynmaw ieid ïa ki matti treikam jong u Maieid Hoping Stone Lyngdoh (bam kwai ha dwar U Blei) bad ki kwah ruh ba ka seng HSPDP, wat lada kam shem la jop ruh, kan lah ban leh eiei kaba bha ha ka imlang sahlang na bynta ka Nongstoiñ Konstitwensi bad kum ka parti ka ïohi ïa ki jingjynjar bad ïohsngew ïa ki jingud na ki paidbah.
“Kumta ngi don ruh ka jingangnud ban pynmih bujli da u briew uba ïa syriem ha ka rukom treikam, ka bor pyrkhat kaba jan bad u Maieid hi, kumta na ka liang ki nongïalam ka HSPDP Nongstoiñ Area Unit ki ïaksaid ban ym pynlip satia ïa u saihon ba dang sah tdem bad ngi kyrpad ïaphi ki para dkhot ban phone ha u number 8794799894, namar ngi donkam ka jingïasyllok kumno ban pynkhlaiñ shuh ïa ka parti ban leh shibun ki kam na bynta ban pynkhreh ïa ka lawei ka thaiñ ha ka liang ka roi ka pa katkum ka juk kaba mynta," ong ka kyrwoh na u Bah Michael Thongni, General Secretary, Hills State Peoples Democratic Party, NAU.
Shillong:Hadien ba la iohi ia ka jingbitar jong ki khun samla ka jylla da kaba ki la thoh la pruid ha ki kynroh ha kylleng sawdong ban dawa shai na ka Sorkar Pdeng ba ka dei ban pyntreikam noh mardor ia ka Inner Line Permit(ILP) ha ka jylla, na ka liang jong u nongialam u ba shong sha ka liang pyrshah hapoh ka ïing dorbar thawaiñ, u Dr Mukul Sangma u la ong ba ka Sorkar National Democratic Alliance (NDA) kaba la lam khmat da ka seng Bharatiya Janata Party(BJP) ha Sorkar Pdeng kam dei satia ba kan ialeh politiks ia ka mat Inner Line Permit(ILP) kaba long ka mat kaba ktah mationg ia ki paidbah ka jylla.
U Dr Mukul Sangma u la ong ruh ba ka Sorkar India kam dei ban ialeh politiks than ia ka jylla ka jong ngi kaba long ka jylla kaba rit bha kaba don tang 2 ngut ki MP.
Shuh shuh u la ong ruh ba ka Sorkar India ka la ai ILP ia ka jylla Manipur bad ia kiwei kiwei ruh ki jylla hynrei kaba lyngngoh ka long balei pat kam lah ban pyntreikam beit noh ia ka ILP ha ka jylla Meghalaya.
U Dr Mukul u la khyrwit tyngeh ruh ia u Myntri Rangbah ka Jylla, u Conrad K Sangma u bym shym lah leh eiei halor kane, wat la ka dei ka mat kaba la mynjur lang da ka ïingdorbar thawaiñ jong ka jylla.
Nongpoh: Ki paidbah ha ka shnong Jorbul, kaba don ha ki thain Baridua ha Ri Bhoi, ki la hap ban shongdum khlem bording mynta la 1 bnai tam, kata ka la jia hadien ba u Transformer uba la buh da ka MeCEL, u la sniew noh bad ki briew na ka tnat MeECL kim pat wan ban maramot ne ban shna thymmai kat hadun kine ki sngi.
Ka jingbym don bording hapoh katei ka shnong, ka la pynjynjar eh ia ki khynnah pule bad khamtam eh ha kaba kum kane ka por, ba baroh ki khynnah skul, ki la hap ban pule kot ha ki mobile bad katei ka jingbym don bording, ka la buh jingeh shi katdei eh ia ki khynnah skul ha katei ka shnong.
Lah ruh ban kdew hangne, ba ka shnong Jorpul ha ki thain Baridua, ka la dei kawei na ki shnong ba la kham paw, namar ka jingdon ki skulbah bapher bapher, kiba kynthup ia ka USTM bad RIST.
Haba iadei bad katei ka jingduh bording, ki briew na katei ka shnong, ki la iathuh ba ki la dep ban pyntip sha ki heh ka MeECL, hynrei ka jubab na ki ka long ba ym don tiar ha ka ban maramot ia utei u Transformer, namar baroh ki tiar jingdonkam ki don ha Shillong bad kim pat poi sha katei ka shnong.
New Delhi:U Rakesh Tikait, uba dei u nong ialam, ka Bharatiya Kisan Union (BKU), ula kren shai mynta, ka sngi, da kaba ong ba kane ka sorkar India, kaba mynta, kam dei satia, kaba la pyniaid da ka seng Bharatiya Jana ta Party (BJP), hynrei, ka dei kaba la pyniaid da ki kompeni.
“Kam dei ka sorkar jong ka BJP, ka dei ka sorkar jong ki kompeni," ong U Tikait.
“Ka jing iakhih, ki nongrep, ka dei ka jing iakhih jong ki nongrep bad kam dei ka jing iakhih jong ki riew sain pyrthei" ong shuh U Tikait, ha ka jingiakren bad ka Panchayat Aaj Tak.
Halor ka elekshon dorbar jylla ha Uttar Pradesh, U Tikait, u ong “Ngim iakren elekshon, ngi iakren ba kin weng noh ia kine ki ain pyrshah nongrep.
Kane ka dei ka jing iakhih ba shongain, hynrei ka sorkar ka khanglad ia ki jingiakhih bad kam trei ban iakren bad ngi".
Haduh mynta, ki don da ki bun phew hajar ngut ki nongrep jong ka Punjab, Haryana, bad na western Uttar Pradesh, kiba don ha khappud ka Delhi, la hynriew bnai kynthih, kiba dawai ba dei ban weng noh ia katei ka ain bad ban pyn thikna ia ka ain kyrshan dor ia ki nongrep, lane ka minimum support price (MSP).
Ka ain nongrep, ka dei kaba la pynlong ain ha U Nailur 2021, ha kaba la shim, ba katei kan ailad ia ki nongrep, ba kin die hi, ia la ki mar rep, ha kylleng jong ka Ri, khlem da shaniah shuh ha ki nongkhaii.
Jowai: Arngut ki briew, ki la iap ei, ha ka jingshah tied pyrthat mynta ka sngi.
Katei ka jingjia, ka dei katba kitei ki arngut, ki dang trei lyngkha, ong ka khubor.
Katei ka jingjia, ka la jia ha ka shnong Iongnoh kaba hap hapoh ka West Jaiñtia Hills District.
Katei ka jingjia ka la jia ha ka por 12 baje mynsngi ha ka por ba la ther bha u lapbah lapsan.
Katkum ki tyllong khubor kiba la ioh lum la iathuh ba ka kyrteng jong kitei ki arngut kiba la shah pom pyrthat ki dei kiba la tip kyrteng kum ka Kong Berlin Shylla kaba don 43 snem ka rta bad uwei u dei u khunruit jong ka ia u ba la tip kyrteng kum u Ebiangmi Shylla u ba dang 17 snem ka rta.
Mairang: U Sub-Divisional Magistrate ka Mairang Civil Sub-Division, Mairang ha ka hukum bala pynmih mynta ka sngi u la pyntip ba na ka daw jong ka jingiaikiew stet jong ka jingdon ki nongpang COVID-19 bad ki High Risk Contact ha ka Shnong Umjakoit, Mairang Civil Sub-Division, la pynbna ia kane ka shnong kum ka Containment Zone kum shibynta ban tehlakam ia ka jingsaphriang jong u khniang jingpang COVID-19.
Katkum kane ka hukum, yn ym shah iano iano ruh ban rung ha katei ka Containment Zone lait noh ki nongtrei jong ka tnat ka koit ka khiah bad kito kiba la ioh jingbit na u Incident Commander ba dei peit ia kane ka shnong bad baroh ki nongshongshnong ki dei ban shong khop ha la iing, ki dei ruh ban deng mask tikna, kim dei ban iakhleh bad kiwei pat bad ki dei ban sngapthuh bha lada ki don kano kano ka jingsngewshitmet ne jyrhoh ne dap shadem bad jynjar ban ring ne pynhiar mynsiem.
La kyntu ruh iaki ban iashimbynta ryntih ha ka jingtes ia ka jingpang COVID-19 ha ki dong ki jongki da ki nongtrei jong ka tnat ka koit ka khiah ka sorkar jylla.
Shuhshuh, baroh ki dukan kiba don ha ka Shnong Umjakoit kin khang lut bad kino kino ki kam shna iing ne shna surok ki dei ban sangeh noh mardor.
Kino kino kiba pynkhein ia katei ka hukum kin shah pynshitom katkum ki kyndon ain jong ka Disaster Management Act, 2005 bad ka IPC.
Lah ban kdew hangne ba kat haduh mynta ka sngi, ki don haduh 17 ngut ki nongpang COVID-19 hapoh ka shnong Umjakoit.
Shillong: Ka jingialang ki myntri rangbah, jong ki ar tylli ki jylla, ka Assam bad ka Meghalaya, ka la long mynta ka sngi, ha ka Administrative Staff College ha Guwahati.
Na ka liang jong ka Meghalaya, la shim bynta da U Conrad K Sangma, myntri rangbah ka Jylla, Bah Prestone Tynsong, symbud myntri rangbah ka jylla, nangta sa U Ma  Sniawbhalang Dhar, Lahkmen Rymbui, Renikton Lyngdoh, Banteidor Lyngdoh, Hamletson Dohling, Brolding Nongsiej, Sanbor Shullai, Dasakhiat Lamare bad U Ma Kyrmen Shylla, kiba dei ki myntri ka sorkar jylla.
Haba kren sha ki kotkhubor, U Conrad K Sangma, myntri rangbah ka Jylla, u kam bad ka jingialang, ka long kaba ia sngewthuh jingmut bad kaba i don jing kyrmen.
U Sangma, u ong “Ngi shai bha, na baroh arliang, ba ngi kwah ban poi, sha ka jing ia sngewthuh jingmut halor ki jaka ba iapher jingmut bad ki jing ia kajia, kiba don ha ki ar tylli ki jylla.
Ka jingjia, ka la slem shi katdei bad ki don shibun ki briew, kiba la shem jingeh, na kane ka jing ia kajia".
“Ngi la dep mynjur ba ia kaei kaba ngi leh, kan long, da ka jing ia burom mar kylliang bad mynta ha ka jingialang, ngi la  ioh, ia ki kot ki sla na ka liang jong ka sorkar Assam, ha ki hynriew tylli ki jaka, na ki khad ar tylli, kiba don ka jing ia kajia.
Ki ar tylli ki sorkar jylla, ki la dep mynjur, ban iaid ha ki kylla bapher bapher ia kine ki jaka jong ka jing ia kynad" ula ong shuh shuh.
Kitei ki jaka, kiba la shim, ba kin shim nyngkong eh, kin long ka  Tarabari, Gizang, Hahim, Boklapara, Khanapara – Philangkata bad ka Ratachera bad la iathuh ba kin don ki regional committee, ha kitei ki jaka, ha kaba yn khlieh da u myntri cabinet jong ki ar tylli ki sorkar jylla.
Ka komiti, kan kynthup ia ki 5ngut ki dkhot, na baroh ar tylli ki jylla bad yn sa pynbna da ki jylla, ha la ka jong ka jong.
Nangta sa kawei pat ka jingialang, kan long hadien ka 30 sngi, ha Shillong lane ha Guwahati, ha kaba katei ka komiti, kan ai ia ka kaiphod jongka.
U Himanta Biswa Sarma, myntri rangbah ka jylla, u iathuh ba hadien ba la ia beit, ia kitei ki hynriew tylli ki jaka, kumta, yn sa nang iaid sha kiwei pat ki jaka ba dang sah.
La ong shuh shuh ba ha kine ki 30 sngi, ban sa wan, ki arngut ki myntri rangbah, kin leit jngoh ia ka Langpih, ban wan rah ia ka jingsngew jan jong ki paidbah, halor ka jing ia pher jingmut hapdeng ka Assam bad ka Meghalaya.
Shillong: Kiba ioh pang covid mynta ka sngi, ki don 515ngut bad kiba jem, ki don 560ngut.
Kiba iap, ki don 14ngut bad na kitei, ki don 12ngut ki bym pat dep injek satia ialade.
Kiba don ia ka jingpang, haduh mynta ka sngi, ki long 5,515ngut bad kiba iap, ki la poi baroh sha ka 1,147ngut.
Ka East Khasi hills, ka don 184ngut kiba ioh pang bad ka West Khasi hills, ka kiew bha, da ka jingdon ki 132ngut.
Shillong:U myntri ka tnad pule puthi jong ka sorkar jylla u bah Lahkmen Rymbui, u la ong ba lada ka tnad ka koit ka khia ka la ai jingmynjur lang lah ban plie noh ia ki jaka pule hadien ka 15 tarik mynta u bnai.
Haba ia kren bad ki lad pathai khubor, u bah Rymbui u la ong ba lada ia ki iew ki hat bad kiwei kiwei ki jingtrei kam la lah ban plie balei ym lah ban plie ia ki jaka pule, kumta lada ai jingmynjur na ka tnad ka koit ka khiah, yn sa shim rai noh ban plie ia ki jaka pule hadien ka Independent day.
U la ong ruh ba kat kum ka jinglum jingkheiñ jong ka tnad palat ia ka 50% ki khynnah pule kiba la 18 snem shaneng, ki la dep ban ai Vaccine ia lade bad ka la dei ruh ka por ban sdang noh ia ka jingai jinghikai hapoh ki jaka pule, namar ba ka online class kam lah ban ai jinghikai pule pura ia ki khynnah.
Na ka liang u myntri u la ong ruh ba kumba ka long mynta kumba 50% ki briew ha ka jylla ki la dep ban ai vaccine bad ka long ka ba sngewtynnad ban tip ba man ka sngi kumba 10,000 ngut ki briew ki wan ban ai vaccine.
Hynrei wat katta ruh ka jylla kam pat shngain, bad kan dang donkam ban wan sha khmat shuh shuh ban ai vaccine “ki briew ki nang tang ban ud halor ki jingeh kiba mih na ka daw jong ka khlam, hynrei haba ioh ia la lad ka lynti ban iada ki artatien"u la ong.
Na ka liang u myntri u la kyntu ia ki nongshong shnong ba kin wan sha khmat ban ai vaccine khnang ban lah iada ia lade bad kumjuh ia kiwei.
Shillong:Ka seng HITO, myn hynnin ka sngi, ka la phah ia ka jing ujor sha ka kong Isawanda Laloo, Deputy Commissioner, East Khasi Hills,Shillong, pyrshah ia ka seng BJP, halor ka jing pynkhein ain jongka, da kaba pynlong jingialang paidbah.
Ka seng, ka ai khublei ruh, halor ka jubab jong ka Deputy Commissioner, East Khasi hills, halor ka jingpan jingtip jongki, ia ka jingai jingbit ia katei ka jingialang, ha kaba ka DC, ka iathuh ba ka jingialang ha Assam Club, Laban, ha ka 31tarik Naitung 2021, ka dei tang na ka bynta 20ngut ki briew.
Katei ka dei ka jingialang, ba la leit shim bynta da U Arun Singh, U MP Rajya Sabbha jong ka seng BJP.
Ka HITO, ka pyni ia ka sabut jong ka video, ba la pyni, da ka Don Bosco Media Network, kaba kdew shai, ba ki briew, ki don da ki spah ngut, kumba la ong da kiba iaid na katei ka jaka.
Ka HITO, kumta ka phah ia ka jing ujor sha katei ka ophis, namar ba ka la pynkhein, ia ki kyndon jong ka ain bad la dawa ba dei ban shim, da ki kyndon jong ka ain.
Guwahati: Ka la sdang mih biang ka jing ia kynad ia knieh jaka hapdeng ka  Assam bad ka Mizoram.
La iathuh, da ki lad khubor, ba ki nongshong shnong ka Mizoram, ki leit tur sha ka thain Gutguti, kaba don ha  Hailakandi district.
Ka Assam, ka kynnoh ba ki nongshong shnong ka Mizoram, ki leit rung haduh 4 kilometre sha katei ka jaka, ha kaba ki la kam, ba ki dei ki jaka kiba hap u pud jong ka Assam.
La iathuh ba ki nong Mizoram, ki la tei iing ha katei ka jaka, kaba hap ha Hailakandi district.
U MLA jong ka Katlicherra, U Suzam Uddin Laskar, ula leit jngoh dalade ia katei ka jaka bad ia U Himanta Biswa Sharma, myntri rangbah ka jylla, ba un shim khia ban pynbeit mardor ia katei ka jing ia kynad bad ka Mizoram.
Ym tang katta, u iathuh ba ki Mizo, ki la leit ban kurup jaka shuh shuh, ha kine ki sngi ha ki bynta jong ka  Kachurthal ruh.
Ki lai tylli ki district jong ka  Barak Valley, kiba don shathie jong ka Assam, ki don ia u pud, uba  164.
6 kilometre bad ka  Aizawl, Kolasib bad ka Mamit district jong ka Mizoram.
Shillong: U myntri rangbah ka jylla, u Conrad K Sangma, u iathuh ba haduh 628 ngut ki briew kiba ioh ia ka jingpang Covid -19, ki don ha ki hospital bad na kine 102 ngut, ki dei ki ba shitom jur bad ki don ha ICU kat ba 227 ngut ki dei kiba hap ha ki Categories “C", ki 150 ngut ki dei ki ba hap ha ki categories “A" bad 184 ngut ki dei kiba hap ha ka Categories “B".
Haba ia kren bad ki lad pathai khubor, u myntri rangbah u la iathuh ba mynta ka sngi 584 ngut ki briew ki dei ki ba iohpang thymmai, kiba la ioh jingkoit ki dei 808 ngut bad ki ba la khlad ha kane ka 24 kynta ki long 18 ngut.
U myntri rangbah u la ong ba ka active ratio, mynta ha ka jylla ka long 16.
9 %; kiba jem na ka jingpang kia long 82.
1% bad kiba iap, ki long 1.
7 %.
U myntri rangbah u la iathuh ruh ba na ki 6110 tylli kiba don jingpang ha ka jylla, 2119 ngut ki dei ki ba hapdeng ka 15 haduh 29, ki 1781ngut ki dei naduh ka rta ka ba 30 snem haduh 44 snem; kane ka mut ba kumba 4,000 tylli ki case lane 75 % ki cases ki dei ki ba la 45 snem shajrong.
U myntri rangbah, u la iathuh ba ha jingialang, kaba la long mynta ka sngi, la iakren ban pynkhlain ia ki jaka sumar ki ban sa wan kham tam ki oxygen plant ki ban buh ha baroh ki District.
Ka Crygonic plant ka ba don ha Umsawli bad Jangjal ka la iaid shait shait shakhmat, ban pyndep noh ia kine ki plant.
U la ong ruh ba ka jingai dawai injek, ka dang iaid shakhmat ha kaba 66,000 tylli ki dawai, kin sa wan poi hadien shitaiew bad kane ka dei na ka bynta ki ba la 18 snem haduh 44 snem ka rta.
Haba ia kren bad ki lad pathai khubor, u myntri rangbah u la iathuh ba ka sorkar ka lah dep thied ia ki 66,000 tylli ki dawai, na ka bynta ki ba la 18 snem haduh 44 snem ka rta, ha kaba ka sorkar, ka la dep siew pisa bad kine kin sa wan poi ha ka jylla hadien ka san lane hynriew sngi.
U myntri rangbah u la iathuh ruh ba ka jingai dawai injek, ia ki briew ba la 45 snem ka rta shajrong ka la jan poi sha ki 71 hajar dose, hynrei namar ka jingduna ki vaccine ka sorkar kam shem la lah ban pynbiang kum ba la thmu, hynrei kan ialeh shitom ban pynbiang ia ki vaccine ia ki nongshong shnong ha ki sngi ban wan.
Shillong:U myntri rangbah ka jylla u Conrad K Sangma, u la iathuh ba kin sa shong ha ka jingialang jong ki kynhun myntri, ha ka sngi balang, ka ban wan ban iakren sani bha halor ka phang ban aiti ne em ia ki katto katne ki bynta treikam jong ka MeECL ban pyniaid da ka Rural Electrification Coorporation Limited.
Haba pynshai halor kane ka bynta, u myntri rangbah ka jylla, u iathuh ba haduh mynta kam pat don kano kano ka rai ban aiti sha ka riew shimet ia ki katto katne ki bynta jong ka MeECL.
"Kam pat don kano kano ka jingthmu ban aiti ban peit lane ba kin pyniaid ia ki katto katne ki bynta treikam ka MeECL" u la ong.
Na ka liang u Myntri rangbah, u la pynshai ba ka dei ban sngewthuh ba ka MeECL ka shah bai bor ding elektrik kum sha ka NEEPCO, NTPC bad kiwei ka ba la kot shaka T.
1340 klur bad ban pyllait ia ka MeECL na ka jingkit ram bad ia ka jylla na ka jingshah ot bording, ka sorkar ka la shim ia ka rai ban shim iaka ram kaba T.
1300 klur na ka REC bad na ka PFC lyngba ka atmanirbhar Bharat.
Haba iadei bad kane ka jingshim ram ka REC ka la buh ia ka kyndon ia ka sorkar jylla ha ki ar bynta, ka bynta kaba nyngkong ba ka REC ka la buh ba ka sorkar jylla ka dei ban ai 100% ia ka jingbah khlieh iakane ka ram da kaba pynrung ia ka pisa haka jingmang tyngka jong ka jylla.
U la iathuh ruh ba ka kyndon kaba ar ka long ba ka sorkar jylla ka dei ban ai peit katto katne ki bynta jong ka MeECL.
Haba iadei bad kane kam pat don kano kano ka rai, hynrei na ka liang ka MEECL, ka tnad bor ding u myntri ba dei peit ia ka tnad bor ding kim kwah ban aiti wat khyndiat ruh iaki bynta jong ka MeECL ba kin pyniaid lem.
“Ka jingkylli kaba la buh da ka tnad pla pisa ka jylla ka long hato ka sorkar jylla kan lah ban bei shi bei tyngka ia ka MeECL khlem da don kano kano ka jingpynkit khlieh na ka MeECL, namar ha ki 10 snem ban wan hap ban siew T.
2000 klur sha ka REC bad PFC, namar katkum kane ka jingkhein, lada ka sorkar jylla ka hap ban shim iaka jingbah khlieh ka hap ban sei T.
560 klur"u la bynrap.
U myntri rangbah u la ong ruh, haba peit ia kine ki jingkhein ka la don ka jingiakren ba 75% ia ka ram dei ban bah khlieh da ka sorkar jylla bad 25% kan shim ia ka jingkit khlieh da ka MeECL.
“Lada dei ban ai pyniaid sha ka REC kumba 25% kan ym don kata ka jingwengkam ia ki nongtrei.
Ha kajuh ka por ka REC kan long tang ka nongpynpeit bad kan ai ka jingiohnong ba kham bun sha ka MeECL," u la ong.
U myntri rangbah u la kren shai ba kine ki dang long tang ki jingpyrkhat bad kam pat don kano kano ka jingiasoi soskular bad ia kane ka bynta yn sa shim ia ka rai, ynda ki la dep ia tai ha ka jingialang jong ki kynhun myntri" Ban shim ia ka rai la ban aiti ne ban kyntait, ia kane ka jingtyrwa haka iadei bad ka MeECL, namar ka sorkar haba kan shim ia kano kano ka rai kan shim beit na ka bynta ka jingbha jong ka jylla baroh kawei" u la ong.
Shillong: Kiba ioh pang covid mynta ka sngi, ki don 584ngut bad kitei ki kynthup ia 240ngut ha East Khasi hills.
Ka jingkhein, ka kiew bha ha West Jaintia hills, ha kaba ki don 111ngut.
Kiba jem na ka jingpang, ki long 808ngut bad kiba iap, ki long 18ngut, ha kaba ha East Khasi hills, ki don 9ngut bad ha West Jaintia hills, ki don 4ngut, nangta ha Ribhoi, South West Garo hills, West Khasi hills mar iwei bad nangta ha West Garo hills 2ngut.
Baroh kiba dang don ha ka jingpang, haduh mynta, ki long 6,110ngut bad kiba iap, ki la poi sha ka 643ngut.
Kiba ioh pang covid mynta ka sngi, ki don 584ngut bad kitei ki kynthup ia 240ngut ha East Khasi hills.
Ka jingkhein, ka kiew bha ha West Jaintia hills, ha kaba ki don 111ngut.
Kiba jem na ka jingpang, ki long 808ngut bad kiba iap, ki long 18ngut, ha kaba ha East Khasi hills, ki don 9ngut bad ha West Jaintia hills, ki don 4ngut, nangta ha Ribhoi, South West Garo hills, West Khasi hills mar iwei bad nangta ha West Garo hills 2ngut.
Baroh kiba dang don ha ka jingpang, haduh mynta, ki long 6,110ngut bad kiba iap, ki la poi sha ka 643ngut.
Na kitei ki 584ngut, ka East Garo hills, ka don 13ngut, ha kaba ki pulit, ki don 7ngut; ka East Jaintia hills 42ngut, ha kaba ki don 7ngut ha Lad Rymbai, 5ngut ha Nongsning, 7ngut ha Parampaithlu, 13ngut ha Rymbai.
Ka East Khasi hills, ka don 240ngut bad na kitei ki kynthup ia 11 ngut ha Happy Valley, 8ngut ha Lawjynriew, 7ngut ha Mawiong, 22 ngut ha Mawlai, 6ngut ha Mawpat, 9ngut ha Mawphlang, 8ngut ha Mawsmai, 12ngut ha Mawsynram, 51ngut ha Mimhans, 8ngut ha Nongrah, 13ngut ha Umsohsun bad 11 ngut ha Wahlakhiat.
Ka North Garo hills, ka don 8ngut kiba ioh pang thymmai, ha Ribhoi, ki don 43ngut, ha kaba 10ngut ki don ha Mawtnum, 6ngut ha Tyrso, 5ngut ha Umkei, 4ngut ha Umtrew.
Ka South Garo hills, ka don 8ngut bad nangta ka South West Garo hills, ka don 16ngut.
Ka South West Khasi hills, 27ngut, ha kaba ki don 6ngut ha Jashiar bad 17ngut ha Nonghyllam.
Ka West Garo hills, ka don 55ngut bad nangta ka West Jaintia hills 111ngut bad kitei ki kynthup ia 12ngut ha Amlari, 14ngut ha Demthring, 6ngut ha Khliehmushut, 8ngut ha Lailyngdoh bad 8ngut ha Mihmyntdu, 13ngut ha Nongkhroh, 7ngut ha Nongmulieh.
Ka West Khasi hills, ka don 21ngut ha kaba 15ngut ki don ha Thangtngaw.
Shillong: U Working President jong ka Meghalaya Pradesh Congress Committee (I), u Bah James S Lyngdoh, u la phah ka shithi sha u President jong ka ri India kaba lyngba jong u Governor jong ka jylla Meghalaya halor ka phang ban pynthikna noh ia ka rukom ai ia u dawai tika corona kaba shi klur tylli ha ka shi sngi.
Ha kane ka shithi la kdew ba ka khlam Covid ka la ktah ia man la uwei pa uwei u nongshong shnong jong ka ri India, bad kaba sngewsih ba kane ka wan jia long namar ka jingieh noh jong ka sorkar u Modi ia baroh ki nongshong shnong jong ka ri ha kaba kam shym la lah ban teh lakam ia ka jingsaphriang jong kane ka jingpang.
La kdew ba ka dawai tika ka long kawei ka ban iada na ka jingwan lyngshop tyngeh jong kane ka khlam, hynrei ka sorkar u Modi ka la pynbakla bad iehnoh ia la ka kamram ban pyniaid ia ka rukom ai tika kaba la wanrah ka jinglehrain ia ka ri hi baroh kawei.
Kane ka sorkar ka la wanrah ia kata ka ‘digital divide’ ha kaba tang kito kiba la nang la stad ban pyndonkam ia ka internet ki lah ban ioh ban thep kyrteng ha ka ban ioh ka dawai tika hynrei la ieh noh shadien ia bym nang bym stad, bad na kane ka la wanrah ka jingsuki ha ka rukom ai tika sha ki paidbah.
Nalor kata la pyniapher ruh ia ka dor jong kajuh ka tika ha kaba tang shi dose jong u Covi Shield kaba na ka Serum Institute ka shong dor T150 ynda la pyniaid lyngba ka sorkar u Modi, hadien kane ynda la poi sa sha ki sorkar Jylla ka dor ka la poi T300 bad la nang pynkiew shuh shuh pat haba ki paidbah ki leit ai tika lyngba ki Private Hospital kata haduh T600, bad kumta ter ter sa kiwei pat ki tika kiba la pynmih na kiwei pat ki company kiba la ki jong ki dor kiba nang kham heh.
Ka la don ruh ka jingbym shim khia na ka liang ka sorkar ha ka jingbuh order lypa ia ki dawai tika ha kaba kane ka sorkar ka dang order nyngkong ia ki dawai dang ha u bnai Kyllalyngkot 2021 katba kiwei ki ri ki la buh lypa ia ka jingorder ia kine ki dawai naduh u snem ba la dep kaba naduh u bnai Jymmang 2020 bad katkum ka jingioh jingtip ba sorkar lem bad ki State Government ki dang order tang 39 klur ki vaccine na ka bynta ka jingdon u paidbah ka ri kaba haduh 140 klur ngut.
Katkum ka sorkar India kiba la ioh dawai haduh ka 31 tarik u Jymmang 2021 ki long 21.
31 klur bad na kine tang 4.
45 klur ki la ioh ka tika kaba arsien kaba long tang 3.
17% na ka jingdon briew ha ka ri India.
Shuh shuh la ioh jingtip ba ha ki 134 sngi kiba la leit, lada khein ia ka average ia ka rukom pynstet ai dawai ka long tang 16 lakh doses ha ka shi sngi.
Kumta na ka liang kane ka seng ka la kdew ba lada ka long ha kane ka rukom yn shim por haduh 3 snem ei ei ban pyndep ia ka jingai tika ha ka ri baroh kawei, kata ruh tang ia kiba la rangbah.
Ka MPCC ka la kdew ruh ba kane ka sorkar ka la lapmiet tang ha ka ban export ia ki vaccine shabar ka ri kaba la ioh jingtip ba haduh mynta la dep ban export ia ki vaccine haduh 6.
63 klur, hynrei ka la leh kyllut ia ka jingnang saphriang jong kane ka khlam hapoh la ka ri.
Da kane ka shithi ka MPCC ka buh ka jingkyrpad ia u President jong ka ri ba kane ka sorkar ka dei ban pyniaid ia ka tika shi klur tylli ha ka shi sngi bad ba ka Union BJP Govt ka dei ban pynbiang ia ki vaccine bad ban ai ei sha ki State bad ki Private Hospital na ka bynta ka jingiada ia ki paidbah jong ka ri hi baroh kawei kaba long tang kane ka lad ban jop pyrshah ia kane ka khlam.
Nongpoh:Ki nongialam jong 4 tylli ki kynhun seng ha Ri Bhoi, kiba kynthup ia ka KSU, RBYF, FKJGP bad HNYF, ki la byrngem ban leh syndon da kaba tyngeh lada kane ka sorkar MDA, ka aiti sha ki Kompani bar jylla ban pyniaid ia ka jaka pynmih bording kaba la tip kum ka Umtru Power Station kaba don ha shnong Narbong, Byrnihat ha Ri Bhoi.
Haba kren sha ki lad pathai, kitei ki nongialam 4 seng, kiba kynthup ia u Bah Bipul Thangkhiew, President ba rangbah ka RBYF, nangta u Samla Ferdinald Kharkamni President ka KSU ha Ri Bhoi, u Bah Luistar Lyngdoh President ka FKJGP NKHD, u Bah Marcus Marten President ka HNYF, ki la pynpaw ba da lei lei kin ym ailad ba ka sorkar jylla kan aiwai ia kitei ki jaka pynmih bording sha ki Kompani bar jylla, namar ki sngew ba kan sa wanrah ia ka jingshah ktah eh ia ki trai ri trai muluk, namar ha ka jaka ba kin iohkam iohjam ha kiba kum kitei ki jaka, pynban kiba kum kitei ki kompani bar jylla, ki lah ban wanrah ia ki briew nabar bad ka ban sa ktah pat ia ki samla trai ri.
Dei halor kata ka nongrim, kitei ki nongialam 4 seng, ki la pynmih ia ka sur kaba ki la mynjurlang bad lada ka long ha kano kano ka rukom, hynrei na ka liang kitei ki seng kin buh beit ia ka jingpyrshah bad lada ka sorkar kam sngap ia ka jingdawa jong ki, ka lah ban poi sha ka jingiakhih kaba kham tyngeh, la mih ka sur jingbyrngem na kitei ki nongialam.
Ha ka sur jong baroh na kitei ki nongialam, ki la pynpaw ba ka Umtru Power Station kaba don ha Byrnihat ka lah ban pynmih bording ym duna ia ka 40 MW, kaba dei ruh ka jaka pynmih bording kaba dang shu pynheh shen bad nalorkata kadei ruh kawei na ki jaka pynmih bording kaba la rim tam, kaba la shimti ruh da ka tnad MeSEB ha ki por ba mynshuwa kaba ruh long kawei na ki Power Station, kaba don bun tylli ki wah kiba iarap ban pyntreikam ia katei ka Station kaba don ha katei ka jaka, kata naduh ka Umiam kaba la tuid lyngba ka Power Station Stage I, Stage II, Stage III bad Stage IV haduh katei ka Dam.
Ki nongialam jong kitei ki 4 seng, ki la ai ka jingiaroh ia ki nongmihkhmat na Ri Lum Jaintia kiba la pyrshah halor ka jingthmu ka sorkar ban aiti noh sha ki Kompani shabar jylla ia kawei na ki jaka pynmih bording ha katei ka thain.
Ha kawei pat ka liang ki la byrngem tyngeh ia ka sorkar MDA kaba la lamkhmat da ka NPP bad kaba la long Myntri Rangbah da u Conrad K.
Sangma bad kumjuh ruh ia u James Sangma, uba dei u Myntri ba dei peit ia ka tnat bording, ba kin hiar shuki noh da kaba suk lada ki sngew ba kim lah shuh ban pyniaid beit ia ki kam ha ka jylla.
Kitei ki nongialam seng, ki la kyntu ia ki MLA na Ri Bhoi ba kin bud ia katei ka sienjam kaba la lamkhmat da ki MLA na Ri Lum Jaintia, kiba khlem da khein la ki don haka sorkar ne em, hynrei ki long pat kiba kloi na ka bynta ban pyrshah na ka bynta ban pyrkhat ia ka longdien ka ban sa wan.
Nongpoh:Ha ka sngi kaba u MLA Jirang, u la leit ban plie paidbah ia ka jaka sumar ia kiba pang Covid-19 ha Patharkhmah, ki nongialam sengbhalang ha Ri Bhoi Sepngi lem bad ki seng Longkmie, ki la ai ka jingkhublei kaba kyrpang eh ia u Bah Sosthenes Sohtun, MLA Jirang, namar ka jingshikhia jong u ban pynurlong ia ka Carona Care Centre ne ka jaka sumar pang Covid-19 ha Pathar khmah, kaba dei kawei na ki jaka ba longpdeng na baroh ki shnong ha Ri Bhoi Sepngi.
