Kum shibynta jong ka Lyngwïar Thohdur ba la jer Thoh Shun Art Camp 2023, ka synjuk ki barikor na jylla, ka Riti Academy of Visual Arts ka la pynphuh pynphieng da ka Khusnam ha ka kyrteng jong u Ma S Quotient Sumer ba la jer ka S Quotient Sumer Excellence Award 2023.
ha kane ka sngi la pynkup burom ruh ïa ki barikor ba la shimbynta ha kane ka lympung ka ba la long ha ka 24tarik Nohprah, 2023.
u kongsan ha kane ka sngi, u Dr Janak Jhankar Narzari, President ka Santiniketan Kala Bhavan Praktoni bad u Principal barim jong ka Kala Bhavan, Viswa Bharati University, u la pyrto bad ñiewkor ïa u nongjop ïa ka khusnam, u Ma Heibormi Sungoh u ba la synñïang sha ka roi ka par jong ka thoh ka tar Khasi.
U Ma Heibormi Sungoh u dei u riewtbit bakhraw ha ka deiriti jong ka jylla Meghalaya, ba shlei da ki jingtip shaphang ka deiriti tynrai Khasi, khamtam ha la ka thaiñ Pnar jong ka Jaintïa Hills.
U dei ruh u nongthoh, u myllung, u kaitor bad riewtbit ha ka rwai, ka put ka tem bad ka shad tynrai, u ba tip sani ruh ïa ki snap ka Nïamtre.
Kum u nongthoh jong shiteng dorjon ki kot ha ka ktien Khasi bad phareng, u Ma Heibormi Sungoh u la shim bynta ha jylla, ha ka thaiñ, ha ka Ri Indïa bad katto katne ha satlak pyrthei ha ki lyngwïar ka thoh ka tar bad ka deiriti, bad u trei shitrhem ruh ha byllai ki shlem deiriti kynthup ha ka North East Zonal Cultural Centre.
Ha ka ba ainam ban sien syntiew ïa ki kam bakhraw ba la noh synñïang ha ka jylla bad ha Ri Indïa, ka Synjuk Ki Riewtbit Riti Academy ka ñiewkor bad pynkup burom da ka Khusnam Kynmaw Tympang ïa u Ma S Quotient Sumer- 2023.
Ki khatar ngut ki barikor na Santiniketan ki long u Dr.
Janak Jhankar Narzari, Soumitra Chatterji, Rathin Kanji, Prof.
Nïaz Majumdar, Rishi Barua, Sheema Barua, Falguni Mukherji, Samita Goswami, Ketaki Choudhury, Saleha Ahmed, Krishna Dutta, Babita Das, bad na Shillong ki long u Mario Pathaw, Phaibha Kupar Kharlukhi, Benedict S Hynniewta, Frederick D Hynniewta, bad Raphael Warjri.
U Dr Janak Jhankar Narzari u la kren sani halor ki kam thohdur jong u ki ba la sahnam ym tang ha Ri Indïa, hynrei ki ba la ieng kynshyeng ruh ha ki shlem thohdur bad shlem imlang sahlang ha kylleng ka pyrthei, khamtam ha ki Ri Europe.
U samla Mario Pathaw u la pyninam bad kren bnïah halor ki kotdur ka jukshai mynta ba la jer ki digital comic book on Khasi cultural heritage titled ‘exploring the relationship between words , images and the indigenous representation of the Khasi Jaiñtïa people’ bad u bah Benedict S Hynniewta u la pyninam ïa ki kam thohdur ki ba naduh ki snem ki ba sdang jong ka kam thohdur jong u bad ki kam thohdur ba dang shen ba la shna lyngba ki kor ha ka jukshai mynta ba la tip kum ki digital format.
U Soumitra Chatterji u la pyninam ïa ki dur thoh lyngba ka jingkren ka ba sani halor ka sawkun jong ki thaiñ Rilum ha kylleng ka Ri Indïa halor ka mat ba la jer ‘A glance at ‘Mountains’ in landscape painting of the Far East, Indïa and the West- and the influence of the same on my artistic journey’.
U Prof.
Nïaz Majumdar na ka American International University-Bangladesh, Dhaka, Bangladesh u la pyninam bad kren halor ka mat jong ka mïatdur bad mattithaw kum ki atïar jong ka pule dangle ka ba la jer “Education through Arts and Aesthetics: Teaching the Philosophy of Rabindranath Tagore".
ki barikor kum u Rishi Barua, Rathin Kanji, Ketaki Choudhury, Seema Barua, Falguni Mukherji, Samita Goswami and Babita Das ki la pyninam bad kren bnïah halor ki kam thohdur lajong lyngba ki ryta bad shaphang ka san ka mer jong ka thohdur ha Ri Indïa.
Ka jingpyninam ïa ka thohdur ka la rasong borbah da ka durim Apot ba la shna da u Raphael Warjri.
La jan baroh ki barikor ki la ai jingïaroh bad kdew la ki jingsngew shimet ha ka ba pynwandur ïa ka durim ka ba la phalang ïa ka riti dustur tynrai bad ka deiriti bakynsai jong ki paidbynriew Khasi.
U Dr Janak Jhankar Narzari u la kynthoh ba ka durim Apot ka la dei u mawnam jong ka kam shna durim ha ka thaiñ bad lehse ha Ri Indïa.
U Prof Nïaz Mazumdar u la rah skong ïa ka mïatdur jong ka durim ka ba la phuhmat haduh katta katta.
Kiwei kiwei ki barikor ki ba la khmih sani ïa ka durim ki la kynthoh ba ka durim Apot ka shongnïa ban ioh ka nam ka burom ka ba khraw ha ka lïang ka khana puriskam ‘U Tiewlarun’ ha ka ba pynishai ïa ka riti dustur Khasi bad ha ka jinglong janai jong ka rukom shna katkum ki kor ki bor ka juk mynta.
Ha kane ka sngi u Raphael Warjri u la pynbna paidbah ruh ba la buhti ïa ka Khusnam Kynmaw Tympang ha ka kyrteng jong u Barikor Prithpal Singh Sehdave ba ju khot ieit u Ladi.
Ka shlem barikor ka ba bud ryngkhi, yn sa pynkhreh da ka Santiniketan Kala Bhavan Praktoni da ka ba werlang ïa ki barikor na jylla ban shim bynta sha Santiniketan ha jylla West Bengal.
Ka la don ruh ka suwari sha ka shlem deiriti jong ka shnong Pahambir ba la khlieh da u Bah Rani Maring bad synran lang da ki khun ki pyrsa ban pynbïang da ka bam ka dih tynrai na Ri-Bhoi.
Ha ryngkat ruh ki khanatang bad puriskam ba la ïathuh da u Bah Rani Maring, u la kynud da ki sur tynrai lyngba ki jingtem jingput tynrai kum ka duitara, ka maryngod, ka saitar bad ka mieng.
Nangta ka la don ruh ka shang suwari sha ki lum ki wah jong ka thaiñ Sohra ka ba la pynbyrngïa ïa baroh ki barikor na Santiniketan.
Khliehriat, K’lyngkot, 02: Kawei ka longkmie kaba la tip kyrteng kum ka Kong Lita Ryngkhlem la kynnoh ba ka la shah pynïap dusmon ha uwei u runar uba la tip kyrteng kum u Monkiru Chyrmang, uba la 29 snem ka rta, bad uba ju khot sin kum u Swet.
Ïa ka met ïap jong ka Kong Lita la lap ha ka 31 tarik, Nohprah, 2023 na kawei ka jaka ba long khlaw kaba hap ha shnong Mookhep bad kane ka longkmie ka la jah na la ïing naduh ka 25 tarik, Nohprah 2023.
Ka khubor ba la ïoh lum ka ïathuh ba ïa u Monkiru Chyrmang la ïohkem hynnin ka Lah Sngi u Blei ha ka por janmiet da ki dkhot ka Village Defence Party (VDP) Mookhep bad ki dkhot jong ka Jaiñtia Student’s Movement (JSM) ha kaba ki la lap ïa u katba u dang tim sih tim sang hapoh shnong.
Ïa u Monkiru Chyrmang la aiti noh sha ki Pulit jong ka Ladrymbai Outpost da ki dkhot ka VDP, ka Dorbar Shnong Mookhep bad ka JSM.
Ki Pulit kiba la pynlong ïa ka jingtohkit ïa u Monkiru Chyrmang, u la phla ruh ba u dei ma u uba la pynïap ïa ka Kong Lita ha kawei ka jaka ba long khlaw da kaba shu ksih na u ryndang.
U la phla ruh ba um shym la mut ban pynïap bad hadien ba ladep ksih u la phet noh na katei ka jaka khlem da tip ruh ba ka Kong Lita ka la ïap tat haduh ba un da ïohi lyngba ki lad pathai khubor.
Ki dkhot jong ka JSM Eastern Region bad ka JSM Wapung Unit, hadien ba la lap ïa ka met jong ka Kong Lita, ryngkat lang bad ki VDP ka shnong Mookhep bad ka Dorbar Shnong Mookhep ki la pyrshang bad wad bad buddien halor kane ka jingjia.
U President ka JSM Eastern Region, u samlaWellson RD Siangshai u la ïathuh ba ki dkhot ka seng na Eastern Region bad ka Wapung Unit hadien ba la ïoh jingtip halor ka jingjahrngai jong ka Kong Lita na ka Shnong Wapung Shnong naduh ka 25 tarik, Nohprah 2023 bad lap pat ïa ka metïap jong ka na shnong Mookhep ha ka 31 tarik Nohprah, 2023 ka la pynbitar ïa ka seng namarba kane ka jingjia ka ju ïai jia na ka por sha ka por kat haduh ba ki kynthei bad ki khynnah ki shah thombor ha ki riew thrangsnam, ki riewbymman kiba shu pynïap dusmon ïa ka mynsiem briew khlem da don shuh ka mynsiem ïatip lem para briew.
U President ka JSM Wapung Unit, u samla Kerbhame Dkhar, u la ong ba ka seng ka la dawa ruh ïa ki bor jong ka ain ban pynshitom bad ai jingpynsajia ïa u runar da kaba sdien Phasi khnang ba kum kine ki jingjia kin nym jia shuh nangne shakhmat.
Shillong, K’Lyngkot, 02: Ka jingmaramot ïa ka jingkieng Umïam ka la buh ïa ka jingeh kaba khraw ïa ki paidbah nongleit nongwan.
Ka jingeh ka la nang jur shuh shuh namar ka jingñiah khlemakor jong ki paidbah ïa ki kali kiba shu ïaknieh ban ïaid kloi ïa kiwei pat ki kali kiba ïaid nakhmat jong ki.
Kiba bun ki nongñiah kali ki la ujor ïa kane ka rukom leh jong kiba bun ki nongñiah kali kiba la shu ñiah kali khlemakor tang ban myntoi ïalade, khlem da burom shuh ïa kiwei pat kiba la ïeng ha u laiñ ban ïaid na kane ka surok kaba khapngiah namar ka jingmaramot ïa ka jingkieng ha pung Umïam.
“Dei kane ka jingleh jong ki nongñiah kali kiba khlem pyrkhat shuh ïa kiwei pat kiba la ap bad ïeng laiñ da ka lynti kaba dei", la ong ki katto katne ki nongñiah kali ba ïaid lyngba ka jingkieng Umïam.
Ha kajuh ka por, ka tnat Pulit jong ka East Khasi Hills District lyngba u Superintendent of Police (City), Bah Vivek Syiem, ka la maham tyngeh ïa kino kino ki kali kiba ïaknieh ïaid ha jingkieng Umïam kin ngat ha ka jingshah pynshitom katkum ki kyndon jong ka aiñ.
U SP (City) u la pyntip sha ki paidbah ba ka jingmaramot ïa ka jingkieng Umïam ka dang ïaid shakhmat bad ïa ki kali la ailad ban ïaid na baroh ar liang (One Way).
Hynrei, la lap ba ki don katto katne ki kali kiba ïaknieh ban ïaid shakhmat ynda poi ha jingkieng Umïam kat haduh ba ka la wanrah shuh shuh ïa ka jingdheng kali kaba pynsuhsat ïa ki nongleit nongwan.
“Khnang ban pynthikna ïa ka jingïaid beit jong ki kali, la kyrpad ïa ki nongñiah kali ba kim dei ban ïaknieh ïaid shakhmat.
Kino kino kiba pynkheiñ ïa kane ka jingbthah kin shah pynshitom katkum ki kyndon jong ka aiñ.
Shuh shuh, ban pynkylluid ïa ka leit ka wan jong ki kali lyngba ka jingkieng Umïam, la kyrpad ïa ki nongñiah kali ba kin ïaid ruh na surok Shillong By-pass," la ong u SP (City).
Shillong, K’Lyngkot 02 : U MLA ka Sohra, Bah Gavin Mylliem ha ka sngi Ba-ar u la ong ba ka jingbyrthen jong ka seng HNLC ïa u halor ka MCCL kadei ka bym don nongrim ei ei khamtam eh haba ïadei bad ka jingkdew kti ïa u shimet halor ka rai jong ka sorkar jylla ban khang noh ïa katei ka karkhana dewbilat bad ai VRS ïa ki nongtrei.
Haba kren bad ki lad pathai khubor ha ophis treikam jong u, une u MLA ka Sohra u la bynrap biang da kaba ong, “Nga shim ba kane ka jingbyrthen kadei ka bym don nongrim satia.
Nga kyntu jur ïa ki ba kim dei ban pynmih kum kine ki jingthoh ba khlem nongrim.
"Shuh shuh u ong ruh ba u kwah ban pynsngewthuh ïa ka seng ba kim don hok ban kynnoh shimet ïa u namarba ka rai jong ka sorkar kadei ka rai jong baroh lang.
U Bah Gavin u la ïathuh bniah ruh ïa ka jingïaid lynti jong ka MCCL khamtam naduh u snem 1989 -90 haduh u snem 2006 -07 ha kaba ka jingkamai ka shu ïohnong beit bad ka khlem shah ram hangno hangno ruh.
U ong ba ka la paw kum kawei na ki kompeni ka bym shah ram hangno hangno ruh.
U la ïathuh ba ha kitei ki snem ka MCCL kam shym la donkam satia kino kino ki jingïarap na ka sorkar.
Tangba, u ong pat ba ki bor pynïaid ha u snem 2005 ki la pynpaw ba ka la don ka jingthut ha ka jingtreikam namarba ka la rim palat bad kumta ki la pynpaw sha ka sorkar ban kylla noh sha ka ‘dry process’.
La ïathuh ba ïa kane ka sorkar ka la ai ka jingmynjur ha u snem 2006 ban sdang noh ïa ka dry process.
“Katkum ka thong la buh ban pyndep noh shisnem shiteng kata ha shwa ban kut u 2007.
Hynrei sngewthuh ba kane ka dry process ba 85 klur ka khlem lah ban pyndep ha ka por ba la buh bad ka la dep hadien 9 snem, kata haduh u snem 2016," u la ïathuh shuh shuh.
Ban pynshai shuh shuh, u Bah Gavin u la ïathuh ruh ba ka jingslem ban pyndep ka la pynlong ruh ïa ka dor trei ban nang kiew bad kynjoh haduh 143 klur tyngka, ka jingkiew kaba la bun na ka jingmang ba ka sorkar jylla ka la buh.
U la ong ba ka jingslem kane ka plant thymmai ka la pynlong ïa ka MCCL ban sah bun bha ka ram ban siew sha ki contractor bad ruh sha ki supplier.
U Bah Gavin u la ïathuh ba katkum ka thong jong ka dry process, ka MCCL ka buh thong ban pynmih haduh 600 ton ha ka shisngi bad lehse da kaba lah ban pynmih katne kin lah ban pyndep ïa ka ram ba bun.
La ïathuh ruh ba hadien u 2016 la sdang ban pyntrei bad dei haduh u snem 2020 shwa ka khlam COVID ka jingpynmih ka long tang 5000 MT bad kam kot satia sha ka 15000 ton ha ka shi bnai lane 600 ton ha ka shisngi.
U ong ruh ba kane ka la ktah haduh katta katta namar tang ka tulop nongtrei ruh ym dap shuh ban siew.
“Kumta la shu ïai pan shu ïa pan na ka sorkar jylla bad hadien kane sa shisnem tam la ktah sa ka khlam COVID kaba la hap ban sangeh treikam kumba shi snem tam.
Hadien ba la hïar ka khlam COVID na ka liang ki bor pynïaid ki la thmu ban plie biang hynrei la sngewthuh ba shisien ba la sangeh treikam shisnem tam ki tiar ki tar la hap ban bujli nalor ba ka pla tyngka jong ka MCCL kam long kaba biang," u la bynrap biangKumta, la ïathuh ba la thoh biang sha ka sorkar jylla ban phah wad bniah biang kumno ban lap ïa ki lad ki lynti ban pynkhie im biang ïa ka.
Une u nongmihkhmat u la ong ba ka sorkar jylla na ka por sha ka por ka ïai bteng ban theh pisa hynrei ki dak kiba paw pat ki pyni ba kam lah ban seisoh.
U ong ruh ba dei halor kitei ki nongrim ba ka sorkar ka la khot ïa kren halor ki lai tylli ki mat, kata ba donkam haduh 188 klur ka hap ban bei na ka bynta ban pynïaid beit ïa katei ka karkhana dewbilat.
Nangta ban leh ïa ka Joint Venture bad ki private company bad ka mat kaba lai pat ka long ban khang dam bad ai VRS ïa ki nongtrei bad ban pynkhuid lut ïa ki ram ki shah.
“Kumta, ban theh tyngka biang sa 188 klur ha MCCL kum nongmihkhmat ngi sngewkhia haduh katta katta namar 15 snem ba la dep ka sorkar ka la theh haduh 350 klur tyngka kata ruh khlem seisoh," u la ong bad bynrap ba lada ki theh sa 188 klur tyngka ruh kim pat tikna la ka la lah neem ban ïeng hi dalade.
U ong ruh ba lada ïaid da ka mat kaba ar (option 2) kata ban rai treilang noh bad ki kompeni shimet ha kaba ha u 2021 la khot ïa ka Expression of Interest (EOI) ha kaba ki don lai tylli ki kompeni.
Hynrei kaba shah jied pat haduh mynta u ong ba kim pat phah lut ïa ki kot sla sha ka MCCL.
“Tangba na ka sorkar jylla pat haduh mynta kam pat shim ïa ka rai kaba khatduh kumno ban leh nangne shakhmat.
"U la batai pat ba ka mat kaba lai ka long ba ka sorkar ka hap ban khang dam bad ai noh da ka VRS ïa ki nongtrei baroh.
“Ki dei ruh ban tip ba ki nongtrei ka MCCL ha ka 28tarik Jylliew, 2023 ki la ai da ka shithi sha ki bor pynïaid ba ki long kiba kloi ban kren halor ki kyndon haba ïadei bad ka VRS bad ruh halor ka Golden Handshake ym ban shu kynnoh ba la shu pynbor ka sorkar," u la bynrap biang.
Kumta u ong ba ka long kaba sngewsih ba ka HNLC ka la shu byrthen ïa u shimet bad kynnoh artad ba u dei u nongshet kylla.
U Bah Gavin u la ïai ban biang ruh ba hap ban pyrkhat arsien ba yn pynlut haduh 188 klur ha ka plant kaba ym tikna ba kan ïeng dalade.
Nalorkata, u ong ruh ba ki 250 tylli ki longiing kiba imja na ka MCCL kim dei satia tang na Sohra constituency hynrei dei ruh na Shella tangba ma u kum u nongmihkhmat paidbah u ïeng ban ïasaid wat ha Ïing Dorbar kyllum lang na bynta baroh.
Kumta, u la ong ban shu kdew kti ka long kaba suk hynrei ynda la poi ha ka shuki kam dei satia ka kam kaba suk ban rai namar ban rai dei uba bun balang.
“Namar shwa ba ngin kyrpad ïa ka sorkar ngi hap ban pyrkhat ruh ïa u paidbah uba bun," u la ong.
Haba kren pat halor ka jingdawa jong ka HNLC ban phah hiar shuki ïa u kum u MLA ka Sohra, u Bah Gavin u la ong ba u la wan sha ka jingshakri paidbah da ka mynsiem ban shakri.
Da kaba kam ba kum u briew u lah ban don ki jingbakla hangne hangtai hynrei katei ka jingbyrngem jong ka HNLC patg ka la nang pynrhem ïa ka mynsiem ban shakri khambha shuh shuh da ka jingngeit ba ha ka jingshakri jong u, u Blei un don ryngkat ban ïada ïa u.
Shuh shuh u ong ba ka HNLC kadei ban da tip ïa kum kitei ki jingshisha baroh kiba u la pynpaw baroh ïoh lehse kam pat tip halor kine baroh.
Haba jubab pat halor ka jingtyrwa jong ka HNLC ïa ki nongtrei ka MCCL, na ka liang utei u MLA Sohra u la ong ba ki paidbah mynta kim dei shuh kiba biej bad kum kin ym shah ïalam bakla.
Shillong, Kyllalyngkot 2 : Ka sorkar ka la pynkhlaiñ ïa ki bor pulit na ka bynta ban synran ïa ka leit ka wan bad ka ïaid ka ïeng jong u MLA ka NPP na Sohra u bah Gavin Miguel Mylliem hadien ba ka seng HNLC ka la byrngem ban dkhat ïa ka jingim jongu na ka daw ka jingrai ka sorkar ban khang khyrdep noh ïa ka karkhana pynmih dew bilat ka Mawmluh Cherra Cements Limited (MCCL).
Haba ïakren bad u SP jongka East Khasi Hills u bah Sylvester Nongtnger u la ïathuh ba ki bor pulit ki la rejister case pyrshah ïa ka seng HNLC halor kane ka jingbyrngem pyniap ïa u Nongmihkhmat paidbah na Sohra.
Nalor kata u la ïathuh ba la pynkhlaiñ ruh ïa ki bor pulit ban synran ïa ka leit ka wan bad ka ïaid ka ïeng jong u MLA hadien katei ka jingshah byrngem.
Lah ban pynkynmaw, ha ka 29 tarik Nohprah 2023 ka seng HNLC ka la pynpaw ka jingpyrshah jur ïa ka jingthmu jongka sorkar ban khang khyrdep noh ïa ka MCCL bad ha kajuh ka por ka la bthah ïa u MLA ka Sohra ba u dei ban shim ka jingkit khlieh halor kane ka jingrai ka sorkar da kaba un hiar noh na ka shuki MLA bad lada um leh ïa kata ka seng kan sa leh ei ei pyrshah ïa u.
Ha kajuh ka por ka seng HNLC ka la tyrwa ruh ïa ki nongtrei ka MCCL ba kin pynïasoh noh sha ka seng HNLC bad ka seng kan siew tulop ïa ki 25,000 tyngka shibnai.
Kane ka jingleh jongka seng HNLC ka long hapdeng ba ka jingïakren ïasuk bad ka sorkar pdeng, sorkar jylla bad ka seng ka dang ïaid shakhmat.
“ Lada ka sorkar ka pynïaid shakhmat ïa ka kam ban khang dam noh ïa ka MCCL na ka liang u MLA ka Sohra u dei ban shim ka jingkit khlieh halor kane da kaba u dei ban hiar shuki noh kum u MLA ban pynpaw ïa ka jingpyrshah jur halor kane ka rai jongka sorkar" ong ka kyrwoh ba la pyllait da u General Secretary cum Publicity Secretary ka seng HNLC u samla Sainkupar Nongtraw.
Ha katei ka kyrwoh la maham ruh “ Lada u (Gavin) u kyntait ban hiar shuki, ka seng HNLC kan ym don jingkitkhlieh lada jia ei ei.
Kumba ma phi bad ka sorkar jongphi phi la rai ban tep im ïa ka MCCL kumta ngi ruh ngim banse ban leh da ki kam namar ïa ki riewshet kylla dei ban ai jingsneng da ka jingiap".
Nalor kane kat kum ka kyrwoh ba la pyllait da u bah Sainkupar la pynpaw ruh ba kumba ka long mynta ym i don lad don lynti shuh kumta ka seng ka buh jingtyrwa sha ki nongtrei kane ka karkhana ba lada ki wan ban pynïasoh bad ka seng ka seng kan siew tulop ïa ki 25 hajar tyngka shibnai bad kiba lah ban pynïasoh ki dei ban long 45 snem bad kiba la dep ruh ban pyntbit ha ki kam kilan met shipai bad lada ki pynpaw ba ki don shisha ka jingthrang ban shakri kat kum ki nongrim ka seng ka seng kan dang pyrkhat shuh shuh an ka bynta ka tulop jong ki.
Ka seng HNLC ka pynrem jur ruh ïa kane ka jingthmu jongka sorkar namar kane ka long thik kum ka jingthmu ban pynduh kam ïa ki paid nong Sohra khnang ba kin long tang ki mraw jongno re.
Ha ka jaka ba ka sorkar kan buh thong hakhmat ban kyntiew bad pynkhlaiñ ïa ka MCCL, ka thmu pynban ban khang khyrdep katba ïa ki karkhana dew bilat ba long trai da ki bar jylla na kiwei pat ki jylla ka dang pyrshang ban kyntiew bad kane ka long thik kumba thombor ïaki jaidbynriew jong kane ka bri u Hynniewtrep.
Kane kabuh ha ka jingartatien kaba khraw kumno kane ka sorkar kan lah ban pynïaid ïa ka jylla lada tang ïa kane ka karkhana ba la rim tam ruh kam lah ban pynkhie im biang, pynkut ka kyrwoh na ka seng.
Shillong, K’Lyngkot 02 : Ka kynhun jong ki lai ngut ki scientist ba wad bniah shaphang ki mrad khlaw bad ki sim ki doh ba kynthup ïa u Arpit Deomurari, Steve bad Gaurav Kataria ki la lap ba ki don bun jait bha ki sim ba phylla khamtam ha ki bynta jong ka Mawkdok, Mawphlang bad ki thain Sohra.
Kine ki sim rit ba kham phylla kiba ju shem tang ha ki bynta jong ka Myanmar, Thailand bad China kidei kiba la tip kum ki Tawny Breasted Wren Babbler.
Kitei ki scientist ki lap ruh ba don haduh 120 tylli ki jait sim ha ka sorbe ba ki pynlong ha ki thaiñ Sohra.
Haba kren bad ki lad pathai khubor u Director ka Meghalaya Tourism Development Corporation (MTDC), Bah Allan West Kharkongor u la ong ba ki la trei borbah ban pynsngewthuh ïa ki paidbah ban sumar bad pynneh oynsah ïa ki sim ki doh kiba don kyrhai ha ka jylla.
Na ka liang u Gaurav Kataria ba dei u nongseng jong ka Premium Bird Tour Company-India Birding Tour u la ong ba ka Meghalaya ka don bun bha ka lad ban pynpawnam ha ka jingdon ki jait sim.
U ong ruh ba donkam ia ka sorkar jylla ba kan kyrshan lang khnang ba kin lah ban leh kumba maitphang da ka Arunachal Pradesh.
“Na ka bynta kito kiba sngewtynnad ban peit ïa ki sim ki doh haba ki wan hangne ki lap ba ym don ei ei, ym don kino kino ki jingtip bad ym don ruh ki nongïalam ban ïalam ïa ki nongwan sha kito ki jaka don ki skim.
Hynrei haba phi leit sha Arunachal Pradesh, ka don kata ka jingkhring ïa ki nongwan kai tang ban leit peit ïa ki skim bad kane ka pynlong ïa katei ka jylla ban kamai da ki million dollar ha ka shisnem," ong u u Gaurav Kataria.
Da kaba pynpaw ba kane kadei ka sien wan kaba hynñiew sha Meghalaya bad ka jingwan ha ka 01tarik Kyllalyngkot ki la leit sha ka jaka ba tip k um ka wah Lyngksiar ha Sohra, kum ka kynhun ki la lap ïa kitei ki jait sim ba kham phylla.
U la ong ruh ba watla ym don ba ïalam ïa ki ban leit peit ïa ki sim, hynrei ha ka jingwan jong ki sha ka jylla ki la lap pat ba ki don haduh 120 tylli ki jait sim ha ka jylla.
Haba bynrap lang, u Steve uba dei u stad wad bniah ïa ki sim ki doh ki mrad ki mreng ha United States u la ong ba ka jingleit peit kai ïa ki skim ka la kiew stet bha ha katei ka ri bad ha pyrthei hi baroh kawei.
Katba na ka liang u Dr.
Arpit Deomurari, uwei na ki nongwad bniah ba la tbit bha ha katei ka lain u la ong ban wan khnang sha Meghalaya na ka bynta lai haduh san sngi tang ban ïohi ïa iwei i sim kam ïahap dor shuh.
U ong ruh ba katkum ka jingwad bniah jong u, na ka daw ka jingkylla ka mariang, bun jait ki skim kiba ju im ha ki khappud jong ka ri ki la kiew noh shaneng.
“Dei na kane ka daw ngi la ïohi kham bun jait ki skim kiba ym pat ju kham lap ha India," u la ong.
Ka jingpynbna thma jong ka Sorkar ha u snem ba ladep ban ïakhun pyrshah ïa ka jingjyllei jong u drok ka dei ka sienjam kaba kongsan tam ban rat dyngkhong ïa ka jingjyllei jong u drok ha kane ka jylla Meghalaya.
Ka long kaba sngew synei ban pyrkhat shaphang kito kiba la ngat ha ka shrip jong ka jingkyrni ha u drok.
Ki longing kiba la ngat ha kane ka apot ki ïam kthang bad ki bynñiaw ïa la ki jong ki khun ki kti namarba ki tip shai ba wei ba la ngop ha u drok ka lawei jong ki kam don jingkyrmen shuh.
La ïohi shisha ïa ka jingïakhun thma jong ka tnat Pulit pyrshah ïa u drok lyngba ka jingïarap jong ka tnat syntiat ban kem beit naphang ïa ki nongkhaïi kiba wan kit ïa u drok nabar ka jylla.
Ka East Khasi Hills District, ka East Jaiñtia Hills District bad ka Ribhoi ki dei ki distrik ha kane ka jylla kiba paw bha ha ka jingïoh kurup jong ki Pulit ïa u drok bad ka jingshah kem jong ki snar nongkhaïi.
Ka jingïohlad jong ki nongkhaïi drok nabar jylla ban wanrah ïa u drok sha Meghalaya ka dei ka jingdonkti jong ki nongkhaïi drok (Kingpin) trai Jylla kiba im da kamai spah bym hok ban pynjot ïa ka jingim jong ki samla kiba dang lung ka jingmut jingpyrkhat.
Ka jingshimkhia jong ka tnat Social Welfare ka Sorkar Jylla ban wanrah da ka ain bapyrkhing pyrshah ïa ki nongkhaïi drok ka long hadien ba la ïohi ba ka jingwan rung jong u drok sha kane ka jylla Meghalaya ka la long shaba palat liam bad katkum ka jingïoh jingkheiñ naduh u snem 2019 ka jingdon jong ki nongpyndonkam ïa u drok ka la kiew bha ha kane ka jylla bad ruh ha ki 5 tylli ki district jong ka jylla la ithuh kum ki jaka ba ka jur bha ka jingpyndonkam ïa u drok.
Lyngba ka DREAM project ïa kaba la pynbna paidbah ha u snem 2022, bad ka jingmynjur ïa ka Draft Policy kan pyllaitluid ïa ka Jylla Meghalaya na u drok.
Ka jingwanrah ïa ka aiñ Prevention of Illicit Traffic in Narcotic Drugs and Psychotropic Substances Act, 1988 (PITNDPS) ka dei ka por kaba biang tam bad ka sorkar ka la dei ban thaw noh mardor ïa ka Advisory Board khnang ba yn dup lah ban pynrung ïa ki kyndon hapoh kane ka aiñ.
Ka aiñ PITNDPS kan long kum ka bniat kaba nep ban pynap da ki kyndon batyngeh ïa ki kino kino ki briew kiba ju don dak sniew kum ki nongkhaïi drok lane ki briew kiba ju don bynta ha ka jingkhaïi drok, la ki dei kiba rit ne kiba heh, kin shah pynngat hapoh kane ka aiñ bad kin hap ngat ha ka jingshah set along kaba 3 bnai bad kaba lah ban pynjlan haduh shi snem kynthih.
Ka jingpynkhlaiñ jong ka Sorkar ïa ka Narcotic Cell ka dei ban treikam pura khnang ba ka tnat Pulit kan dup lah ban rat dyngkhong ïa ka jingjyllei jong u drok kumba la rat dyngkhong jong ki kam lehnoh ha kane ka jylla naduh ki snem baladep.
Ki Dorbar Shnong ki dei ban ïatreilang bad ki kynhun bapher bapher bad ki tnat treikam jong ka Sorkar khnang ban pynsuk ban kem naphang ïa ki nongkhaïi drok kiba pynjot ïa ka imlang ka sahlang.
Lada bishar bad lada tih bniah, kaba kongsan eh ka dei hi na ki rympei ing bad ki kmie ki kpa kim dei satia ban ai mon bad ai laitlan ïa la ki jong ki khun ban shu pan katba ki kwah bad ban pynleh kjeh than.
Kane hi kan pynjot ïa ki khun ki kti namarba ki khun ïohmon kim ju long eiei hadien habud bad ki long pynban tang ki kruiñ kiba bamduh ïa la ka ing ka sem, ïa ka imlang ka sahlang bad ïa ka jaidbynriew.
Ka long kaba donkam ïa ki Balang ba kin kren bad kin pynsngewthuh ïa ki riewngeit halor ka jingshyrkhei jong u drok khnang ba ki khun samla kin lait na ki jingshah pynngop ha la ki paralok ha ki jingmlien kiba sniew namarba ynda la kyrni ki jingmlien kiba sniew lah eh ban bthat ïa ki kynjri jong ka, kumba ladep maham lypa u Myllung Soso Tham.
Nongpoh, Kyllalyngkot 03: Da ka jingïatrei lang ka Association of Indian University, New Delhi, ka University of Science and Technology, Meghalaya mynta ka sngi ka la plie pyrda noh ïa kawei na ka lympung ïa khun Chess ba la tip kum ka AIU East Zone Inter University Chess Tournament ba la wan shim bynta da ki samla pule na kylleng ki University ka ri India.
Kane ka AIU East Zone Inter University Chess Tournament ka la sdang hynne ka Sngi bad kan kut haduh ka 11 tarik u Kyllalyngkot 2024, ha kaba ïa kane ka Chess Tournament la wan ban plie pyrda da u Dr Balendra Kumar Das, Pro Vice Chancellor of USTM, ha ryngkat ka jingdon lang u Dr RK Sharma, Advisor, USTM, Dr BK Das bad Dr R K Sharma.
Ïa kane ka Chess tournament la wan ruh ban bishar da u Biswajit Bharadwaj kum u Chief Arbiter, Monimala Sinha (both are international arbiters), Golap Chandra Gogoi, Homen Chandra Rabha bad Paresh Rajbongshi.
Ki University kiba la wan ban shim bynta ha kane ka Chess tournament ba la plie pyrda hynne ka sngi ka ban bteng haduh 11 tarik ki kynthup ïa ka Jadavpur University, Chhattisgarh Swami Vivekananda Technical University, M.
G.
K.
V.
P.
University, M.
S.
C.
B.
University, Berhampur University, Calcutta University, KIIT University, S.
M.
K.
V.
, University of Burdwan, Adamas University, Manipur University bad Banaras Hindu University.
U Dr.
Balendra Kumar Das haba kren ha kane ka sngi u la ai ka jingkren pdiang bad u la ong ruh ba ka University ka la pynlong kum kane ka rynsan baheh ban ïakhun Chess ka long ban ailad ïa ki samla ba don sap ha ka jingïalehkai Chess.
U la pynpaw ruh da kaba ong ba ka USTGM ka ju pynshlur ïa ki samla pule ban shim bynta ha ki kam ïalehkai sport bapher bapher kum shi bynta ban wan rah ïa ka jingïatylli, ka jingsuk bad ka jingkmen ha ka ri hi baroh kawei.
Nongstoiñ Kyllalyngot 03: Ka Mawrusyiar Youth Sport & Cultural Club ka la kynjoh sanphew phewsnem ha une u 2023 bad ka la sdang ïa ka jingrakhe naduh u bnai Kyllalyngkot jong u sem ba la dep bad kan pynkut ïa jingrakhe ïa ka Jubilli ksiar jong ka jingdap sanphew snem jong ka Club naduh ba la seng ïa ka.
u samla Lambor Wanñiang general secretary jong ka Club haba ïakren bad ki nongthohkhubor mynta ka sngi u la ong ba ha katei ka sngi jong ka jingpnykut ka Club kan pynlong ïa ki jingïalehkai ba bun jait bad ha ka por janmiet kan don ka Concert ha kaba yn ailad ïa ki kynhun rwai bapher bap her napoh ka district ba kin wan ban ïa shim bynta.
Nalor kata ha ka por janmiet kin don ki kynhun tem kiba paw bha kum ka Thunder kids , bad Snowwhite ki ban pynshongshit bad pynsngewtynnad ïa ki paitbah.
U la ong ruh ba ka Club ka la pynkhreh ïa ki jaka pynïeng kali kiba biang na ka bynta ki nongwan peit kai bad ha katei ka sngi u Ma Vincent H.
Pala Mp ka Shillong seat un long kum u kongsan.
Khliehriat Kyllalyngkot 03: Ka Doarbar Shnong Moolamylliang, East Jaiñtia Hills District lyngba u Waheh Shnong, u bah Apmon Pashiang ka ai ïa ka jingkhublei snem thymmai ba suk ba kmen ïa baroh ki nongshog shnong jong ka jylla Meghalaya bad ruh kito kiba wan na bar jylla, kumjuh ruh ki nongwan jngohkai, kiba wan na Shillong, na ki shnong ba mar jan bad kito kiba wan na bar jylla kiba la wan poi sha kane ka shnong kaba dei ka shnong kaba la paw bha ha ka khuid ka suba, ki ai ka jingkhublei Snem thymmai ïa ki paidbah baroh kumjuh ruh ia ki nongshong shnong jong ka shnong Moolamylliang.
Kane ka dei ruh ka shnong kaba ju rakhe ïa ka jingleh kmen krismas bad snem thymmai ha ka rukom ba kyrpang bha bad kaba itynnad kaba ju khring ia ki paidbah na jan bad na jngai, da ki tamasa jingpynthaba ding ha ki rong ba itynnad bha.
Haba kren sha ki pathai khubor, u bah Apmon Pashiang u la ong ba “ Na ka liang ka Dorbar shnong ngi ai ka jingkhublei snem thymmai ba suk ba kmen bad ruh ka jing kitbok kitrwiang ïa phi baroh bad ngeit skhem ruh ban phin nang roi nang par ha ki kam ki jam bad ha ki liang baroh ha une u snem 2024, ngi kyrpad ruh ïa phi ba phin wan jngoh biang ïa kane ka shnong bad kyrshan lem ïa ngi na uwei u snem sha uwei u snem"Kumjuh ruh ki samla kiba na ka nongbah Shillong, na ki shnong ba mar jan bad kiba na bar jylla kiba la wan poi ban jngoh ïa kane ka shnong Moolamylliang, ha East Jaiñtia Hills District ki la ai ka jingiaroh ïa ka jinglah ka Dorbar Shnong ban pynbit pynbiang ïa ka rukom pynwandur ïa ki jingpynthaba ding kumjuh ruh ka rukom thung ïa ki dieng ha shnong ha thaw kaba wandur itynnad bha “Kaba sngewtyynad eh ka dei ka jingthung dieng ha shnong ha thaw ha rud surok, ki lynti shnong bad ka jinglah ban pynneh pynsah ïa ka mariang"ong u samla Randolph L.
Tron uba na Shillong uba la poi ban jngoh ïa ka shnong Moolamylliang.
Nongstoiñ K’lyngkot 03: Kum shibynta ban pynshlur ïa ki khun ki kti bad ki samla napoh ka kur ka jait Marweiñ kiba dei na ka kpoh jong ka Ïaw Nah Pah kaba shong ba sah ha ka shnong Mawlangwir South West Khasi Hills ka la pynlong ïa ka Dorbar kur kaba shi sien lai snem ha ka shnong Nonglang West Khasi hills ka 30 tarik u bnai Nohprah ba la dep.
Ha katei ka dorbar kur palat laispah ngut shynrang bad kynthei na ki lai tylli ki unit ka Mawlangwir , Nonglang bad Mawkapiah units ki la ïapoi.
Ka dorbar ku ka la long kaba shongkun bha ha kaba baroh ki nongkitkam bad ki dkhot jong ka Excecutive Committee ba kynthup ïa ki Kñi rangbah bad ki longkmie bad ki nongwan shonghkha ki la ïapoi baroh.
Ha shuwa ban sdang ïa ka dorbar la pdiang burom ïa baroh kiba wan na kitei ki lai tylli ki unit da ka unit Mawkapiah ha ryngkat ka jingrwai ïa ka theme song jong ka kur Marweiñ kpoh Ïawnah Pah.
Ïa katei ka dorbar la pynïaid da u Kñi rangbah jong ka kur u bah R.
Prowell Marweiñ uba dei ruh u president bad ha kajuh ka por u secretary jong ka kur u kñi rangbah u bah T.
Roy Marweiñ u la pule ïa ki kyrteng jong ki rangbah kur, ki kmie tymmen bad kiba wan shongkha kiba la khlad noh ha u snem 2022-23 bad la pynlong ïa ka jing sngap jar kaba shi minit kum ka dak ka jingkynmaw burom ïa ki.
Ha kaba sdang eh jong ka dorbar la pule ïa ka report jong ka jingtrei kam bad ki jingïakut jong ka Excecutive Committee kiba la long ha kine ki lai snem kiba la dep da u bah T.
Roy Marweiñ secretary bad ha kajuh ka por la pynsgew ïa ka audit report ïa ka jingdon jong ka fund kur da u bah Teiminot Marweiñ Auditor.
Nalor kata na ka liang u secretary u la pynsgew ruh ïa ka report jong ki khun kiba hiar pateng na ka Pah Marweiñ bad na ka kpor jong ka Pah ki don saw kynthei ka Larpah Marweiñ , ka Pharpah Marweiñ, ka Ñaipah Marweiñ bad ka Nabi Marweiñ.
Kat kum katei ka report la ong ba ki khun ki ksiew pateng jong kitei ki saw kynthei ki la roi parum pareh bad ki don kiba dang shong ha Mawlangwir, kiba la shong la sah ha Nonglang bad Mawkapiah bad ki dei ruh kiba la leit buahi shnong nyngkong nyngshap bad ha kine ki sngi ki jait Marweiñ ki dei kiba la bun pait tam bad kiba la kiew shaphrang ha baroh ki liang ha Nonglang bad Mawkapiah.
Ha katei ka sngi u President u la pyllait ruh ïa ka history jong ka kur Marweiñ kpoh Ïawnah Pah Marweiñ kaba la thoh da u bah T.
Roy Marweiñ uba dei ruh u secretary jong ka kur.
Ha katei ka sngi la ïoh ïa ka drama kaba la pynkhreh da ka Mawlangwir bad khatduh eh la sam ïa ki Momento kum ka dak jong ka jingpynkup burom sha ki arphew ngut ki samla napoh ka kur ba kynthup ïa i Miss.
Sicilica Marweiñ, Miss.
Deicy Mery Marweiñ, Miss.
Banrikynti Marweiñ, Mr.
Daniel Marweiñ, Miss.
Lidity Marweiñ, Miss.
Millinium Grace Marweiñ, Miss.
Airisha Marweiñ, Mr.
Pherbirthstarson Marweiñ, Miss.
Lapynshongdor Marweiñ ,Mr.
Rangkyntiew Marweiñ, Miss Bonybell Marweiñ,Miss Ibanbianglin Marweiñ, Miss Clarity Marweiñ,Miss.
Nazareen Marweiñ, Miss.
Prestica Marweiñ, Miss Banrilin Marweiñ, ,Miss Pynwandorlin Marweiñ, Miss Jenica Marweiñ bad Mr.
Vigilson Marweiñ.
Kitei ki samla ki dei kiba la wan shakhmat ha ki final Exam jong ka MBOSE jong u snem 2022 – 23 ba kynthup ïa ka Secondary School Leaving Certificate, Higher Secondary School Leaving Certificate, Graduate , Degree, Engineering , Doctor, Nursing , Automobile Engineering bad kiwei kiwei.
Khliehriat Kyllalyngkot 3: Ka Jaiñtia National Council Wapung Circle lyngba u kyrwoh na u Vice President, u bah Distar Dkhar, ka ai ka jingiaroh ïa ki pulit jong ka Ladrymbai Outpost bad ong ruh ba lyngba ka jingstad bad jingshemphang jong ki ba yn sa ioh ban kem noh ïa u runar, u Monkiru Chyrmang, uba la shim noh ïa ka jingim jong kawei ka longkmie kaba na Wapung Shnong, ka kong Lita Ryngkhlem.
Ha kajuh ka por ka seng ka ai ruh ka jingiaroh shikat dei eh îa ki VDP jong ka Shnong Mookhep namar dei lyngba jong ki ba la ioh ban kem ïa une u runar uba tip kyrteng u Monkiru Chyrmang, namar dei hadien ba ki VDP ki la leit ban aiti noh ïa utei u runar sha ki pulit Ladrymbai bad ruh dei namar ka jingstad jong ki pulit ba utei u runar un sa phla ba u dei ma u, uba pyniap dusmon ïa ka Kong Lita Ryngkhlem bad mynta ïa utei u runar la aiti pat sha ka tnat Khliehriat Women’s police ban leh ïa kaba donkam.
Na ka liang ka seng ka kyrpad jur ïa ki bor jong ka aiñ ba kin leh da kaba tyngeh ïa utei u runar khnang ba kiwei ruh kiba thmu ïa kaba kum kane ka kam sniew ba shyrkhei kin hap ban da pyrkhat bun sien hashwa ban leh ïa ka kam runar, kam sniew ha ka imlang ka sahlangKum ka dak ka jingsngew lem ïa ka ïing ka sem jong ka (L) Lita Ryngkhlem, ka JNC Wapung Circle ka phah ïa u kyrwoh jingsngewlem sha ki khun ki kti bad baroh kiba ha iïng ha sem, kiba kynduh kum kane ka jingjia ba sngewsih ha ïing ha sem, ka seng ka buh ruh ka jingkyntu ïa baroh ba dei ban nang ban burom bad ban ieid ïa ki kynthei, ki khynnah khamtam ki longkmie, ym ban shu shim ïa ka jingim bad ïa ka mynsiem briew, ha kajuh ka por ka seng ka pynrem jur ruh ïa kum kine ki runar kiba leh ïa ki kam bymman bad kiba pynsniew dur ïa ka imlang ka sahlang ha shnong ha thaw.
Khliehriat Kyllalyngkot 03: Ka Jaiñtia National Council (JNC) kum shi bynta ban pynïar bad pynkhlaiñ ïa ka jingtreikam ka seng, myn ha ka 2 tarik mynta u bnai ka la ioh ban pynkha ïa ka Jaiñtia National Council-Western Zone ha West Jaiñtia Hills District, la ïoh ruh ban jied bad pynskhem bad pynbam smai ïa ki nongkitkam bad ki dkhot da u President rangbah, u bah Sambormi Lyngdoh.
Haba kren ha ka jingïalang, u bah Sambormi Lyngdoh u ai ki kyntien kiba ai mynsiem ïa ki nongïalam bad ki dkhot jong ka Western Zone, u la ong ruh ba kum ki nongïalam kidei ban long kiba skhem ka nongrim bad ki dei ban don ka jingshaniah, ka jingïatreilang, ka jingia ieid iwei ïa iwei khnang ba yn dup lah ban pyntyllun ïa ki kam ki ban ai ïa ka jingshakri kaba paka ïa ka ri bad ka jaidbynriew, u la bynrap ruh da kaba ong ba ka West Jaiñtia Hills ka dei ka wei na ki District kaba don ïa ki ba nang kiba stad bad ki la don ruh shibun kiba la lah ban ai ka jingshakri ïa la ka rilum Jaiñtia kum ka jingnoh syniang sha ka imlang ka sahlang, u la ai ka jingkhublei kitbok kitrwiang ruh ïa baroh ki nongïalam bad ki dkhot jong kane ka shnat treikam, ba kum kiba stad ki dei ban pyndonkam ïa ka jingstad sha ki ba bun ki bynta kiba long ka daw bah jong ka jaidbynriew.
Kiba la ïa don ryngkat lang ha katei ka jingialang pynkha tnat ha West Jaiñtia Hills, ki kynthup ruh u General Secretary JNC- CEC, u bah Wanshwa Suting, ki Vice president ba kynthup u bah Ency Shadap bad u bah Nangjan Dkhar, Assistant Secretary, u bah Allmiki Ryngkhlem bad u Publicity secretary JNC-CEC, u bah Mebanteilang Sukhlaiñ bad kiwei kiwei ki nongïalam kiba na ki unit, ki Circle bad ki zone bapher bapher jong ka JNC, ïa ka jingïalang la pynïaid da u Arts & culture secretary, u bah Mehi Rymbai.
Ki nongkitkam jong ka JNC Western Zone, kiba la jied bad pynskhem ki kynthup, u President, u bah Leo Ferdinand Dhar, Vice President, u bah Hamehi Bamon, General Secretary, u bah Heibormi Lyngdoh, Assistant Secretary, Marcel Rumut, Finance secretary, Kitboklang Kharbhih, Assistant Finance Secretary, Heipormi Sapuh, Organising Secretary, u Rapmeki Pohti, Education Secretary, u bah Damehi Marcio Pasi, Arts & Culture Secretary, u bah Daohi Shylla, Environment Secretary, u Eipura Sten, Publicity Secretary, u Pynbiang Rabon, Assistant Publicity Secretary, u bah Ferdinand Phawa, Sport Secretary, u Hubert Dkhar, Office Secretary, u Wansalan Dhar, lem bad 18 ngut ki dkhot Executive.
Ha kaba sdang jong ka snem 2024, nga snoh kti lang bad ki paralok, ki kur ki kha bad ki billion ngut ki nongshong shnong ka Ri bad Jylla ban puson.
Ar tylli ki jingkylli kiba ju kynto ïa nga ban puson, kita ki long, Aïu nga la leh ha ka snem rim bad kaei ngan leh ha ka snem thymmai? Katba ngi dang tur shaphrang ha ka jingim, to ngin sangeh khyndiat bad duwai ha ki kyntien jong ki riewkhuid hyndai kiba dwai kumne- “A! Blei Ïalam ïa ngi na ka jingbymhok sha ka hok bad ka jingshihsha, na ka jingdum sha ka jingshai bad na ka jingïap sha ka jingim.
" Ñiuma, ka jingïaumsnam ha Manipur bad ka jingpynïap dusmon ïa ki khunlung, ki khynnah ha nongbah Gaza, ki lah ban nang pynkha shuh shuh ïa ka jingïaumsnam jaitbynriew bad pynkhie ïa ka thma ha ka pyrthei, lymda ma ngi ki nongshong shnong ngi ïasaid hakhmat ki nongsynshar ka Ri jong ngi ba kin trei na ka bynta ka jingsuk bad pynsangeh noh mardor ïa ka jingïaumsnam bad jingpynïap dusmon.
To ngin puson ruh halor ki kyntien na ka Kot Bakhuid, kiba kdew bad ïalam ïa ngi ban long ki nongïashim bynta ha kaba tei ïa ka Bneng ba thymmai bad ka Pyrthei ba thymmai.
Ka Kitab Jingpynpaw jong ka Baibl ka kren shaphang ka jingthaw ïa “ka Bneng ba thymmai bad Pyrthei ba thymmai" (Jingpynpaw 21:1).
Lehse, don ki ban pynphai nia ba ka bym lah ban long bad ka dei tang ka jingmutdur jong ki nongthoh.
Hynrei kane ka saiñpyrkhat shaphang ka Bneng bad ka Pyrthei ba thymmai ka la suh thied hapdeng ki jaitbynriew Hebrew bad kumjuh ruh ha ka juk jong ka Testament bathymmai.
Ka shai kdar ba ka saiñ pyrkhat, ka Bneng ba thymmai bad ka Pyrthei bathymmai, ka dei ka phang kaba la suhthied naduh hyndai kulong kumah.
Kane ka sañpyrkhat ka dei ka jubab ïa ka imlang sahlang kaba jynjar sat bad kaba ban beiñ ïa ki briew.
Ka Bneng bathymmai bad ka Pyrthei bathymmai, kaba lait na ka jingshah ban beiñ, kaba laitluid na ki jingjynjar, na ka jingshahleh shilliang khmat bad na ka jingbymhok ka ai jingkyrmen bad pynkyndeh ïa ka mynsiem jong ngi.
Hapdeng ka synshar khadar bad ka imlang sahlang kaba lah shilliang, kaba dukha, ka synshar khadar kaba dap bad shlei da ka thok ka shukor, ka pyrthei kaba tan bad hiran, ka pyrthei kaba duk bad kaba pang.
Ha kum kane ka pyrthei ma ngi ki nongshong shnong ngi kyndeh, ngi thrang bad ngi angnud dik dik ban ïoh bad ban im ha kawei pat ka pyrthei kaba kham bha, kaba ai jingtngen, kaba ñiewkor bad kaba don jingshngaiñ.
Ka jingpuson shaphang ka Bneng bathymmai bad ka Pyrthei bathymmai ka khot lang ïa ngi bad ka thaw ïa ka lad ba ngin ïaksaid tyngeh ban pynlong ïa ka shnong, ka Ri bad imlang sahlang kaba ïaburom kylliang iwei ïa iwei pat.
Ka dei ban pynlong ruh ïa ngi ba ngin ïakhun bad wanrah ïa ka synshar bad ka bishar hok.
Ka puson shaphang ka Bneng ba thymmai bad ka Pyrthei bathymmai ka long kaba jylliew bad ka lah ban wanrah ïa ka jingkylla kaba khraw ha ka jingim shimet, ka trei ka ktah bad ka synshar khadar.
Lehse bun na ngi, ngi la shim ïa ka kular ban im kham bha ha kane ka snem 2024.
Saw (4000) hajar snem mynshuwa, ki nong Babylon hyndai ki ju pynlong ka rukom ban shim rai bad kut jingmut ha kaba sdang jong ka snem thymmai.
Ki nong Babylon ki la buh ha ki jingthoh ïa ka riti, ka dustur lehkmen snem thymmai kaba ju long khat ar (12) sngi lynter kaba la tip kum ka lehkmen Akitu.
Kane ka jingleh kmen snem thymmai ka ju long ha u bnai Lber ha shuwa ban thung ban tep bad ki nongshong shnong jong ka Babylon ki ju shim ïa ka rai bad kut jingmut ban siew dep noh ïa ka ram ka shah ba ki don bad ban pynphai ïa ki tiar ki tar ba ki la shim kylliang na kiwei.
Ki nong Babylon ki ngeit ba lada ki lah ban sumar ïa ki kular ba ki la khlei, kin mad kyrhai ki jingkyrkhu bad lada kim lah kin mad ïa ki jingeh.
Kane ka jingleh kmen jong ki nong Babylon ka ïalam lynti ïa ka rukom lehkmen kaba ngi leh mynta ha kane ka juk kaba thymmai.
Kumjuh ruh ha ka por jong ka Hima Rome hyndai, hadien ba u Kaisar Julius u la thaw ïa ka almanak thymmai ha ka snem 46 SK bad pynlong ïa ka Shi Tarik u bnai Kylla lyngkot kum ka sngi kaba nyngkong jong ka snem, ka ju don ka jinglehkmen snem thymmai bad ki briew ki shim ïa ki rai bad jingkular.
Katkum, ka Catherine Boeckmann, “Ha ki juk Middle Ages ruh ki shipai ki swar, ki heh ki haiñ ki ju shim ïa ka smai, ka kular ban im ka jingim kaba don akor bad kaba hok.
Ki ju smai da kaba buh ïa ki kti jong ki halor u klew.
"Ha ki sngi kiba nyngkong jong ka Balang Khristan, ka sngi kaba nyngkong jong ka snem thymmai ki riewngeit ki ju pynlut por ban it ïalade bad ban kut jingmut ban im ka jingim kaba kham bha.
Ha ka juk jong ka Balang Protestant ki jinglehkmen snem thymmai ki la long ka bynta ba kongsan jong ka jingmane Blei bad ki Balang ki pynlong ïa ki jingïaseng kyrpang, ki jingïaseng ainguh snem thymmai bad ki riewngeit ki pule na ka Baibl, ki rwai ïaroh ïa u Blei bad ki ïalap na ka ktien u Blei.
Naduh ka snem 1740, u John Wesley u nongseng jong ka Balang Methodist u ju pynlong ïa ka jingïaseng kyrpang ban pynthymmai ïa ka jingngeit bad jingim ba kynja mynsiem (Covenant Renewal Service) bad la ju pynlong ha ka sngi kaba nyngkong jong ka snem ba thymmai.
Naduh kitei ki snem ki Balang Methodist kylleng ka pyrthei ki ju pynlong ruh ïa ki jingïaseng ap miet snem thymmai bad kine ki jingïaseng ki long kum ka lad ban ïakhun pyrshah ïa kiwei pat ki rukom lehkmen leh sngewbha ha ka snem thymmai kaba kiwei pat ki kynhun pyrthei ki pynlong.
Ha ki jingïaseng ainguh snem thymmai ki briew ki pynlong ki jingduwai bad jingshah thngan na ka bynta ban mad ïa ki jingkyrkhu bad jingbha baroh shi snem.
Haduh mynta mynne ka Balang Presbyterian ha ka Ri Hynñiewtrep ki dang pynlong ïa kine ki jingïaseng ap miet bad ainguh snem thymmai.
Ka jingap kyrmen ïa ka Bneng ba thymmai bad ka Pyrthei ba thymmai ka jur bha ha ka juk jong ki Hebrew hyndai.
Ki la mih shibun ki jingïathuh lypa shaphang ka jingwan phai jong ka Eden bad ka ka jingkut noh jong ki jingeh bad jing jynjar.
U nongïathuhlypa Isaiah u dei uwei na ki nongïathuh lypa uba la pynbna shaphang ka jingwan phai jong ka sotti juk bad ka jingpyndam ïa ka juk jong ka jingshah jynjar bad jingshah ban beiñ bad u kren kumne- “U TRAI u ong, “Ngan thaw ïa ka khyndew bathymmai bad ïa ki bneng bathymmai…Ki briew kin tei ïa ki ïing ki sem bad kin shong hi ha ki – yn ym pyndonkam ïa ki da kiwei pat.
Kin thung ki dieng sohwaiñ bad leh sngewbha ha ka waiñ – yn ym dih ïa ka da kiwei pat….
Ki suri bad ki khunlangbrot kin ïabam lang, ki sing kin bam phlang, kumba bam ki masi, bad ki bseiñ kin ym long shuh ka jingma.
Ha Seïon, u lum bakyntang jong nga yn ym don shuh ka jingma ne kaba sniew.
" (Isaiah 65: 17-25).
Hapdeng ka jingïakynad, ka jingïapynïap kaba shyrkhei bad ka jingdakhol ïa ki jaka ki puta jong ki nongshong shnong, uwei pa uwei, kawei pa kawei ka nongshong shnong jong ka Ri Palestine bad ki Jiw ruh ki don ka don hok bad kamram ban pynurlong ïa kane ka jingïathuh lypa shaphang ka Bneng bad ka Khyndew bathymmai bad ban im laitluid ha la ka jong ka Ri, ban ïa-imlang bad san lang, ban ñiewkor bad burom kylliang iwei ïa iwei.
Ka jingïaumsnam ha Manipur, ha kaba da ki phew spah ngut ki nongshong shnong ki la kylla phetwir, kan ïai pynkynmaw ïa ngi ba katno ki nongshong shnong ka Manipur ki mad ïa ka jingkthang mynsiem ban shah kyndang bad shah beh na la ki jong ki ïing.
Kumta, ka long kaba kongsan ïa ki bor sorkar bad ki seng ne kynhun ban ïatreilang ban kyrshan ïa kiba la shah pynphetwir khnang ba kin lah ban wan phai biang sha la shnong bad ïoh biang ban shong ha la ka jong ka ïing.
Ha kajuh ka por ban pynbiang bad pynïoh ha ki ïa ka bam, ka jaka shong, ka pule dangle bad ka koit ka khiah.
Ha kane ka snem thymmai ngi dei ban trei shitom lang ban kyrshan ïa kine ki nongshong shnong, ki longïing kiba la hap ban phetwir bad ban ai pat ha ki ïa ka jingim kaba don burom bad kaba shngaiñ.
Ma ngi pat ki khun ki ksiew u Hynñiewtrep ngin ïai pynthymmai da kaba kut jingmut biang ban bud, ban im katkum ki jinghikai jong ki longshuwa kiba ngi la ïoh pdiang pateng la pateng.
Ki jinghikai shaphang ka jinglong mar ryngkat, ka jingïakyrshan lang ïa ki para kher para mer bad ki para kur, para kha.
Kine ki jinghikai tynrai ki la shah kjap mynta ha kane ka juk ïabeh ïa ka rongphong bad ka juk rhah spah bad ka khwan myntoi shimet.
Ka long kaba kongsan ban pynkhie im pat ïa kine ki jinghikai shong tynrai ban tei pat ïa ka imlang sahlang bad ka jaidbynriew.
Ngin ri sumar kyndong ïa kine ki jinghikai shong tynrai, ban tip briew, tip blei bad ban kamai ïa ka hok.
Ki dei ki jinghikai shong sbai kiba hikai ïa ngi ba ngin ïatiplem, ban sngewthuh bad pyrkhat lem ïa kiwei.
Kine ki jinghikai ki kdew sha ka jinglong khuid bad ka jinglong hok ha ka synshar khadar, treikam treijam, ka khaïi-pateng bad ka jingim.
Kum ki khun Hynñiewtrep ngi dei ban sngew sarong ba ngi don ïa kine ki jinghikai shong tynrai bad ki jingstad jong ka hyndai kiba btin lynti ïa ngi ha ka jingim kaba man la ka sngi bad ha ki kam ki jam naduh ka por kulong kumah bad kine ki dang long hi ki jingshisha haduh mynta.
Da kaba pynkhie im pat ïa ka mynsiem ïatiplem bad sngewthuh ïa ki jingsngew jong kiwei, bad kumjuh ruh ban im ka jingim kaba tip briew tip blei, yn lah ban tei pat bad pynlong ïa ka Ri kaba roi bad kaba shngaiñ.
Snem Thymmai ba dap kyrhai.
Nongpoh, Kyllalyngkot 03: Kum shi bynta ban lehkmen snem thymmai bad ruh ban ïalehkmen leh sngewbha da ki prokram bapher bapher na ka bynta ki khun samla jong ka shnong Patharkhmah, ka Patharkhmah Youth Club and Social Welfare Origination ha ka 2 tarik u Kyllalyngkot 2024 ka la plie pyrda noh ïa ka taiew lehkmen ki samla bad kan sa pynhap pyrda noh ha ka 9 tarik u Kyllalyngkot 2024.
Ïa kane ka taiew lehkmen ki samla la wan ban plie pyrda da u MDC ka Jirang Constituency, u Bah Victor Rani kum u kongsan bad u President ka Western Ri Bhoi Dorbar, u Bah Anias Rani kum u symbut kongsan bad la sakhi lang ruh da ka jingdon lang u Rangbah Shnong ka Patharkhmah, u Bah Petalman Thangkhiew bad kiwei kiwei ki riew rangbah ka Shnong.
Naduh kane ka sngi ba la sdang ban plie paidbah ïa kane ka taiew lehkmen ki samla, ka Seng Samla Patharkhmah ka la pynlong da ki jingïalehkai bapher bapher ba la wan ban shim bynta da ki khun samla ka shnoing Patharkhmah bad la pynshit pynshngaiñ ruh da ki jingrwai bad ki jingshad jong ki khun samla.
Kumba la pyntip da ki nongïalam katei ka Youth Club, la ong ruh ba ha ka sngi ban pynkut noh ïa kane ka taiew lehkmen ki samla yn wan pynshongshit ruh da u nongrwai ba paw ka jylla, u Samla Wanjop Pyngrope ryngkat kiwei kiwei ki kynhun nongrwai bad ki nongshad.
Haba ai jingkren ha kane ka sngi kum u kongsan, u Bah Victor Rani u la ai khublei snem thymmai ïa baroh ki paidbah ka Patharkhmah bad ai khublei kyrpang ruh ïa ka Seng Samla kaba la pynlong ïa kane ka taiew lehkmen kaba long shi bynta ban lum lang ïa ki khun samla ban don kata ka mynsiem jong ka jingïatrei lang hapoh ka shnong ka thaw.
U la ong ruh da kaba pynlong ïa kane ka taiew lehkmen ki samla ka long ruh ka lad ka lynti ïa ki khun samla ba kin sei ïa ki sap ki phong ba ki don ha ki bynta bapher bapher bad kyrmen skhem ruh ba kane ka lympung ïa kynduh lang ki khun samla ka Patharkhmah kan long ruh ka nuksa kaba bha ïa kiwei pat ki khun samla jong ki shnong bapher bapher hapoh ka Jirang Constituency.
Kum u nongmihkhmat paidbah u la kyntu ruh ïa ki khun samla ka Patharkhmah ba kin dang don kata ka mynsiem ban trei na ka bynta ka bha ka miat jong ka shnong ka thaw bad kum ki samla ki dei ban long kita ki samla kiba don ka jingkitkhlieh ha ing ha sem ha shnong ha thaw, khnang ba ka shnong ka thaw bad ka dong bad ka thaiñ kin dang kiew shaphrang ha baorh ki liang jong ka jingim briew, u la bynrap.
Shillong, K’lyngkot, 03: Ka Khasi Students’ Union (KSU) Nongmynsong Unit ha ka sngi Balang ka la sam jingïarap sha ki katto katne ki longiing kiba kham duna ka ïoh ka kot hapoh ka shnong Nongmensong da ki nep syaid bad kiwei ki tiar donkam.
Ha shwa ban sam ïa ki jingïarap ka KSU ka la pynlong ïa ka jingïalang ba lyngkot kaba la long ha iing dorbar shnong Nongmynsong, Shillong ha ka jingïadon ryngkat lang u Rangbah Shnong u Bah Phrang Warjri bad u Secretary Shnong barim u Bah Ananias Nongdhar, ki nongïalam ka KSU Sengkmie kiba kynthup naduh u samla Cleanstar Shabong bad u samla Eddie Malngiang Asst Organising Secretary, u samla Alerick Khajana Asst Office Secretary bad u samla Sonstar Nongkhlaw u President ka KSU Shillong Mihngi Circle bad kiwei ki dkhot na ki Unit bad ki Circle.
Jowai, K’Lyngkot 03: Kawei ka longïing na ka shnong Sohmynting West Jaiñtia Hills kaba don ïa ka hali rep kba hajan ka dam um, ïa kaba la den khnang ban pynpoi ïa ka umbam shaduh sor Jowai lyngba ka projek ‘Jowai Greater Water Supply Scheme’ ïa kaba la tei lyngba ka tnad PHE.
Ka ka longkmie kaba dei trai ïa ka hali kba ka kong Phrai Pyrtuh haka jingkren bad u nongthoh khubor ka la pynsngew ïa ka jingeh kaba ki la mad kum ka ïing ka seng naduh bala dep ban den ïa katei ka dam um.
Ka la ong ha ki por mynshwa kam shem la wan kum kane ka jingjia khamtam ha ka por ba wan aiom slap ha kaba um ka la rong bad pyntwa ïa kitei ki bynta (hali) kiba don harud jong ka wah bad kane ka la wan jia manla u snem.
Ka la ong ruh ha ki por mynshwa ka la ïoh ban ot ïa u kpa na katei ka hali kaba la kot sha ka 40 byrni hynrei mynta pat ka la ïoh tang kumba 27 byrni eiei bad kane ka buh jingeh ïaka ban pyndap khaw ïa ka ïing ha baroh shinem.
La pynsngew da katei ka longkmie ba kane ka jingjia ka lah ban dei na ka daw ka jingtei torti ïa katei ka dam da ka tnad PHE, kumba ka long mynta katei ka dam um ha Umngot sha shiliang ka dam i don da ki mawsiang bad kim shem la shah ktah eiei, katba ïa ki bynta na ka liang ka diang (ba tuid ka um sha wah) ki la shah rong manla u snem haka um saw namar ba kadei ruh ka khyndew met.
Kaba sngew lyngngoh shuh shuh watla katei ka dam ba shah rong bad shah pynjulor haka um, na ka liang ka tnad PHE ka la shu maramot da kaba pyndap tang da ki maw bad u shyiap nalor bad ha ka por ba wan ka um heh kitei ki bynta ki la shah rong biang manla u snem, kane ka la wanrah jingma kumjuh na ka jinghiar arsut ka um bad kan ktah ruh ïaka rukom tam um bam shaduh Jowai.
Halor kane ka jingshah pynjulor jong katei ka hali rep jong ka kong Pyrtuh na ka por sha ka por ka la dep ban ujor sha katei ka tnad khamtam sha u EE jong ka tnad PHE Electrical ba un ïarap ban leh ïa kaba donkam hynrei haduh mynta katba dang poi ki snem ka hali kba jong ka kong Pyrtuh ka la nang shah pynjulor namar ba ka don ha wah jong ka dam um.
Na ka liang ka kong kong Phrai Pyrtuh ka la dep ruh ban ujor sha u MLA ma Wailadmiki Shylla ba un ïarap leh ïa kane ka jingshah pynjulor ka hali rep jong ka kaba la jan duna ïa ka 1 acre.
Ha ka juh ka por ka la dep ruh ban ujor sha ki bor Shnong wat na ka liang ka shnong ruh ka la dep ban leit jurip ïa kane haka 18 tarik u Nohprah bad ki la lap ruh ïa ka jingshisha kum ka Shnong ka la dep ruh ban pyntip ïa kane sha u EE jong ka tnad PHE ban leh ïa kaba donkam.
Shillong, K’Lyngkot 03 : Ka Meghalaya ka la ïoh pdiang ïa ka khusnam ba lai ha ka ODOP Awards 2023 kaba la pynlong da ka Department for Promotion of Industry and Internal Trade ha Pragati Maidan, New Delhi.
Kane ka khusnam ka long kum ka dak ka jingithuh ïa ka jingtrei borbah jong ka jylla ban kyntiew ïa ka thong ban pynmih kawei ka jait mar na kawei ka distrik lane ‘One District One Product (ODOP) Initiative’.
Ïa kane ka jingai khusnam Aatmanirbhar Bharat Utsav bad National ODOP Awards la wan ban plie da u Dr.
S Jaishankar, Myntri ka tnad External Affairs jong ka sorkar pdeng.
Ka jingthmu jong katei ka khusnam ka long kum ka dak ban ai ka jingpynshlur bad ka jingithuh ïa ki jylla, UT bad ki district kumjuh ki Indian Mission ban pynseisoh ïa ka thong jong ka Aatmanirbhar Bharat lyngba ka ODOP.
Na ka liang u Myntri Rangbah ka jylla haba kren halor katei ka khusnam u la ong, “Ka long ka jingai mynsiem ïa ki nongrep jongngi bad khamtam ïa kito ki nongtrei kti ba tbit kiba la pyrshang borbah ban pynwandur ïa ki mar ki mata jong ki ym tang ha ki lympungbah jong ka Ri hynrei wat ha ki rynsan jong ka pyrthei baroh kawei.
Ka jingjop jongngi ban ïoh ïa ka khusnam ODOP ïa ka jingtreikam kaba sani bha la ka long naduh ka rukom pynïaid iew nangta ka shap Geographic Indication (GI) bad kiwei kiwei.
"U ong ruh ba ka sorkar Meghalaya ka pynpaw ka jingsngewnguh ïa ka Department for Promotion of Industry and Internal Trade bad ruh ïa ka Ministry of Commerce kaba la ïohi bad ai ka jingithuh ïa ka jingpyrshang borbah jong ka jylla.
Ïa kane ka khusnam la leit ban shimti da u Commissioner and Secretary ka tnad, u Dr.
Vijay Kumar D ha kyrteng jong ka sorkar Meghalaya.
Utei u heh sorkar u la ong ruh ba katei ka jingithuh ba ka sorkar pdeng ka ai kadei na ka bynta ka jingtrei shitom jong ki paidbah nong Meghalaya kiba la lah ban pyni sha ka pyrthei ïa ka jingdon ki mar kiba pawnam.
U ong ruh ba ka long ka burom kaba khraw ba ka jylla kan ïoh ïa ka jingithuh ha ka thup jong ki lai tylli ki jylla kiba hakhmat eh ha ka Ri ha katei ka thup haduh ban da ïoh pdiang ïa ka khusnam ODOP Awards.
Lah ruh ban kdew hangne ba ka Meghalaya dang shen ka la khaii shaduh Dubai ïa u sohñiamtra uba ka pyrthei baroh kawei ka tip ïa ka jingthiang jong une u jait soh ba mih na ki them riwar jong ka jylla.
New Delhi Kyllalyngkot 3 : Ka Viksit Bharat Sankalp Yatra ka la nang ïoh bor ha kylleng ka ri ban ai jingtip lyngba ki kam bad ban pynpoi pura ïa ki skhim bapher bapher ba ïadei bad ka bha ka mïat ba la plie paidbah da ka Sorkar Indïa.
Ïa ka Yatra la pyllait paidbah da u Myntri Rangbah duh u Narendra Modi ha ka 15 tarik Naiwieng, 2023 na Khunti, Jharkhand lyngba ki kali Information, Education and Communication (IEC) na ki jaka bapher bapher ha kylleng ka ri.
Hashuwa ka 25 tarik Kyllalyngkot 2024, ka Yatra ka thmu ban pyndep palat 2.
60 lak tylli ki Gram Panchayat bad 4000 tam ki bor pynïaid shnong ha ki jaka sor ha kylleng ka ri.
Ka Viksit Bharat Sankalp Yatra kaba dang ai jinghikai ha kylleng ka riKa Yatra ka la poi sha ki jaka kyndong kynshrot jong ka ri da kaba ai jinghikai shaphang ki skhim jong ka sorkar ba ïadei bad ka bha ka mïat.
Kine ki sienjam ki pynthikna ba kine ki prokram ba ïadei bad ka bha ka mïat ha ka imlang sahlang ki poi sha baroh ki briew jong ka ri, wat ha ki jaka kyndong kynshrot jong ka ri.
Kum shi bynta jong ka Yatra, la ai jingïarap ha kitei hi jaka kum ka jingpynrung kyrteng hapoh ka PM Ujjwala, ka jingpynrung kyrteng ha ka MY Bharat, ka jingsam ïa ki card Ayushman bad kiwei kiwei.
Ha kane ka Yatra, bun ki briew ki la shim ïa ki skhim bapher bapher jong ka sorkar, kaba pyni ïa ka jingïashim bynta shitrhem jong ki.
Lyngba kane ka Yatra, la pynshlur ïa ki briew ban shim ïa ki jingmyntoi ba dei hok jong ki.
Ha kane ka Yatra, palat 9.
47 lak ngut ki briew ki la ïoh ïa ki jingmyntoi ba ïadei bad ka rukom shet kaba khuid hapoh ka Pradhan Mantri Ujjwala Yojana (PMUY), kaba la ïarap ïa k longiing ban lait na ka tdem.
Ka jingsam palat 1.
64 klur ki card Ayushman ka la pynthikna ïa ki briew jong ka ri ban ïoh jingïarap ba ïadei bad ka koit ka khïah kaba long T.
5 lak kaweii longiing ha ka shi snem.
Kum shi bynta ka Yatra, ka Pradhan Mantri Suraksha Bima Yojana (PMSBY) ka ai jingïarap ba ïadei bad ka insurance haba don ka jingjïa aksiden na ka bynta palat 18.
15 lak ngut ki briew jong ka ri.
Palat 10.
86 lak ngut ki briew ki la ïoh jingmyntoi hapoh ka Pradhan Mantri Jeevan Jyoti Bima Yojana (PMJJBY), lyngba ka life insurance.
Baroh artylli kine ki skhim ki kyntiew ïa ka jingkynthup ïa briew baroh jong ka ri ha ki kam pisa.
Shuh shuh, palat 6.
79 lak ngut ki briew kiba die jingdie harud surok ki ïoh ram hapoh ka Prime Minister Street Vendor’s AtmaNirbhar Nidhi (PM SVANidhi) ha kane ka Yatra.
Da kaba pdïang ïa ka ‘My Bharat’, palat 27.
31 lak ngut ki samla ki la pynrung kyrteng ïalade, kaba la pynkhlaiñ ka jingïashim bynta hapoh ka thong jong ka Viksit Bharat Sankalp Yatra.
Shillong, K’lyngkot, 03: Khasi Students’ Union (KSU) Laban Circle ha ka sngi Balang ka la ujor sha u Chief Executive Officer (CEO) jong ka Shillong Municipal Board (SMB) halor ka jingkylla ktem dih drok bad ktem leh ka awria ka Shelter Home kaba don ha Kench’s Trace.
Dang shen ki dkhot ka seng ryngkat bad ki Pulit ka Laban Police Station ki la hiar ban leit kyndang ïa kane ka Shelter Home ha Kench’s Trace hadien ba la saphriang kawei ka video ha ka rynsan jong ka Social Media halor ki jingdih drok jong ki kynthei bad shynrang ha kane ka jaka bad ha kajuh ka por ba kane ka jaka ka la kylla kum ka ktem dih drok bad ka ktem ki kam leh awria.
Ha ka dorkhas, ka seng ka la pynpaw ba dei na ka liang jong ka Shillong Municipal Board ba kam shym la lah ban peit bniah bad jurip na ka por sha ka por ba kane ka jaka ka la kylla ka ktem ki nongbuaid, ki nongdih drok bad haduh ban kan da kylla ka jaka die met.
Ka Seng ka la dawa ban dei ban buh noh ki nongap pahara (Security Gaurd) ha kane ka jaka ha ryngkat ki nongpeit nongkhmih (caretaker) ban lait na ka jingrung jingmih laitlan.
Ka Seng ka la maham ruh ba ym bit ban pynkylla ïa kane ka jaka kum ka ktem ban ïadih kyiad bad bad leh kam awria.
Shuh shuh ka KSU ka la ban jur ruh ba ki don katto katne ki briew kiba sah ha ka Shelter Home kaba dei ka jaka na bynta ki briew ki bym don iing don sem bad ki bym kot bor ha ka kamai kajih, hynrei don pat ki briew kiba don la ka kali kamai, ka kam ka jam hynrei ki sah ha kine ki jaka namarba ki ïoh ei lut nadong shadong haduh ka bam ka dih.
Kane pat kan pynduh jaka ïa kito kiba donkam hok ïa kum kine ki Shelter Home.
Ka Seng ka la dawa ba ïa kum kita ki briew dei ban pynmih mardor bad dei ban don ki kyndon kiba biang ba ïa kum kino ki jait briew ba lah ban pynrung ha kine ki Shelter Home bad ym dei ba kin lah ban sah shyrta hynrei dei ban buh da ka por ba ynda ki la biang ka kamai ba kin hap ban mih na katei ka jaka.
Ha kajuh ka por seng ka la pynsngew ruh ba ka Dorbar Shnong K.
O.
R kam shym la ai jingmynjur ban buh ïa ka Shelter Home bad kane ka la mih ha ka por ba la wan shop ka jingpang khlam COVID-19 kum ka Temporary Shelter Centre hynrei mynta pat ka la kylla da kumwei.
“Ka jingbymlah jong ki bor pynïaid ban tehlakam ïa ki briew ba wansah ha Shelter Home ha Kench’s Trace ka buh jingma ïa ki nongshong shnong jong ka thain K.
O.
R bad Laban ruh kumjuh," la ong ka Seng.
Mawkyrwat, ‘Naiwieng 06: Ka Hynñiewtrep Youth’s Council (HYC) jong ka Kenïong & Thiepdiengngan Unit ka la ïoh ban plie pyrda ïa ka lympung ïalehkai kynjatbol kaba la tip kum ka 3rd Turshaphrang Knockout Football Tournament 2023 ha madan jong ka shnong Kenïong, South West Khasi Hills District.
Ki kynhun kiba la ïoh ban ïalehkai ha ka sngi plie pyrda ki long ka Thongni Football Club pyrshah ïa ka Dong Thiepdiengngan Football Club bad ka jingïalehkai hapdeng jong kine ki ar tylli ki kynhun ka la long kaba itynnad bha bad ka jingïalehkai ruh ka la long kaba ïa biang bor namar katduh ba kut jong ka jingïalehkai ha ka kyllastep bad ka kyllamiet ki la ïoh ban ïa thep mar ar kol.
Kumta ban rai ïa ka kynhun kaba jop, na ka liang ki nongpynïaid ki la shu pynïaleh noh da ka Tie Breaker ha kaba Thongni Football Club ka la jop noh da 4 – 2 kol pyrshah ïa ka Dong Thiepdiengngan Football ClubÏa kane ka lympung ïalehkai kynjatbol jong ka 3rd Turshaphrang Knockout Football Tournament 2023 la wan ban plie pyrda da u bah Mandilos Nongbri, Vice President jong ka HYC South West Khasi Hills kum u kongsan ryngkat ka jingïadonlang u bah Ialam Rngaid kum u symbud kongsan.
Ha kajuh ka sngi, na ka liang ka HYC Kenïong & Thiepdiengngan Unit ka la ïoh ruh ban pynkup burom ïa u bah Mandilos Nongbri uba la jop ïa ka nam lah duh ha ka jingïakop ñiah kali kaba la tip kum ka “Off Road Challenge AHOR 2023" ha kine ki bnai kiba la dep.
Haba kren ha ka jingïalang ba lyngkot, u bah Mandilos Nongbri u la ai mynsiem na ka bynta ki ‘rangïalehkai kiba la mih sha madan ban ïakhun bad u la ong ruh ba haba ki don hapdeng ka jingïaleh kim dei ban duh mynsiem ne kynran dien noh hynrei ki dei ban don ka mynsiem jong ka jingtrei shitom long kiba ïai shah namar ha ka jingïalehkai kin don beit kiba rem bad kiba jop.
“Kiba jop kim dei sngewsarong noh, hynrei ki dei ban nang ïai ïa khun teng eh shuh shuh bad kiba rem ruh kim dei ban duh mynsiem pynban da ka jingrem jong ki kin buh pat ïa ka mynsiem ban trei shitom ha kiwei pat ki por", u la ong.
Ha kane ka sngi la ïadonlang ruh naduh ki nongkitkam ba hakhmat jong ka Hynñiewtrep Youth’s Council (HYC) jong ka Kenïong & Thiepdiengngan Unit lem ruh ki nongwan peit kai ïa kane ka lympung ïalehkai kynjatbol.
Jowai, Naiwieng 07: Ka Lympung ba 34 jong ka Sengkhihlang kan long haka 21/04/2024 ha ka Seiñ Raij Wahiajer (Raij Ialong) West Jaiñtia Hills District.
Ïa kane ka lympung kan sdang naduh ka 19,20 bad kan kut ha ka 21/04/2024, bad ïa u Mawbynna Sahnam jong kane ka Lympung ba 34 ka Sengkhihlang yn wan rah ïa u da ka Sengkhasi Shait Shait.
Na ka liang jong ka office treikam jong ka Sengkhihlang ka pynbna lypa ïa kane ka tarik ban long Lympung khnang ba ki tnad Sengkhasi bad Seiñ Raij bapher bapher ba kin ïoh ban buh ïa kane ka tarik ha ki Calendar jong ki tnad Seng jong ki.
Kumjuh na ka liang jong ka Sengkhihlang la kyrpad ïa ki President/Secretary jong ki Tnad Sengkhasi/Seiñ Raij bad ki Circle jong ki tnad Sengkhasi bapher bapher ba kin sngewbha ban ïa pyllait ïa kane ka tarik kumba la kdew haneng na ki Shad Niam kum ki Shad Suk Mynsiem ha ka Ri ki 30 Syiem bad ki Shad Sukra ha ki tnad Seiñ Raij na Ri Lum 12 Daloi khnang ba kane ka Lympung kan long kaba phuh ba phieng ha katei ka sngi.
Kane ka long katkum ka jing pyllait khubor u Rgh, S.
Sari Publicity Secretary ka Sengkhihlang.
Nongpoh, Naiwieng 07: Ka KSU North Khasi Hills District, Eastern Border Area lem bad ka Raid Nongtung Circle hapoh ka jingïalam u Samla Banjop Maring President Eastern Border Area, mynta ka sngi kala leit ban ïakynduh syndon ïaka Dr TS Momin DMHO ka Ri-Bhoi District halor shibun ki jingduna bad jingdkoh treikam jong ka Mawlasnai PHC kaba shakri sha ki hajar ngut ki paidbah ka thaiñ khappud, bad buh jingeh ïaki paidbah ha kaba ïadei bad ka jingsumar haka liang ka koit ka khiah namar wat tang i jingpang barit la hap ban leit sha kiwei ki jaka.
Naka liang ka seng kala pynpaw ruh sha ka DMHO ba kum ka seng kala ioh ruh ka jingujor ba ka doctor kaba don ha katei ka PHC kam long kaba thikna nalor ka jingbun jong ki nongpang bala donkam shuh shuh ban pynbun ki doctor bad nongtrei khnang ba katei ka jaka sumar kan lah ban ai ka jingshakri sha ki paidbah nalor kiwei ki jingduna ba kynthup ïaka um, ka jingkhapngiah ka jaka shim dawai ba ka sorkar ka dei ban shimkhia mardor.
Haba kren sha ki lad pathai khubor naka liang u Samla Banjop Maring u la ong ba kum ka seng ka dap da ka jingsngewkhia halor ka jingujor jong ki paidbah na katei ka thaiñ halor ka jingdkoh treikam ka Mawlasnai PHC kaba la buh jingeh shikatdei ïaki paidbah kiba pang ba shitom.
U la ong ruh ba kum ka seng kala pynsngew sha ka DMHO halor ka jingbym biang doctor namar kumba long mynta ka doctor ka don tang kawei ha katei ka jaka sumar nalor ka jingbym thikna bala donkam ruh ban dang pynbun shuh shuh ki doctor kiba thikna bad kumjuh ruh ki nongtrei ban ai ka jingshakri sha ki paidbah.
U la ong ruh ba ka um kam long kaba thikna ha katei ka PHC kaba dei kawei naki jingdonkam ba hakhmat eh, bad kumjuh ruh ka jingkhapñgiah palat jong ka jaka shim dawai bala donkam ban pynheh ha kaba naka liang ka DMHO kala kular ban shimkhia bad kumjuh ruh ban pynsngew sha ka sorkar.
Hakajuh ka por u la ong ruh ba naka liang ka seng kan sa leit ruh ban ïakynduh ïaka kong Ampareen Lyngdoh myntri ka tnad ka koit ka khiah bala donkam ban kyntiew kyrdan noh ïakatei ka PHC sha ka CHC namar katkum ka jingbunbriew la donkam ban kyntiew kyrdan noh ïa katei ka PHC sha ka CHC naka bynta ka jingbit jingbiang jong ki paidbah kiba leit ban shim dawai bad phah sumar, u la bynrap.
Nongpoh, Naiwieng 07: Ka Meghalaya Weightlifting Association ha ka 4 tarik u Naiwieng 2023 ka la lah ban pynthymmai biang noh ïa ki nongkitkam jong ka Association, kaba dei hadien ba ka samoi treikam jong u snem 2018 haduh 2023 ka la poi noh sha kaba kut bad na ka bynta ban pynïaid shaphrang ïa ki kam shakri ka seng ban kyntiew ïa ki samla don sap ha kam ïalehkai weightlifting ka seng ka la lah ban jied biang ïa ki nongïalam ba thymmai ha ka jingïalang kaba la long ha Nongbah Shillong.
Kine ki nongïalam ba thymmai ka Meghalaya Weightlifting Association ki kynthup ïa u Bah Donald Rymbai kum u President, Vice President, u Bah Flanagan Kharwanlang, General Secretary, Batskhem Basaïawmoit bad kynthup kiwei kiwei ki dkhot bad ki nongïalam kane ka Association.
Haba ïa kren bad ki Nongthoh Khubor mynta ka sngi, u Bah Donald Rymbai kum u President ba thymmai kane ka Association, u la ai khublei kyrpang naduh ki nongïalam barim bad kumjuh ruh ki nongïalam ba thymmai bad ka thong kaba kum ka Association ka long ban dang kyntiew ïa kane ka jaid jingïalehkai sport kaba dang dei kaba thymmai, ba bun ki khun samla hapoh ka jylla kim pat da tip thikna shaphang kane ka jingïalehkai sport.
U la ong ruh ba kum u President ba thymmai u sngewkmen ba la lah ban jied ïa ki nongïalam ba thymmai kane ka Association khnang ban ioh ban ïa pyntyllun ïa kiba bun ki kam kiba dei shaphang ka jingpynkha tnad ïa kane ka seng wat sha ki District bapher bapher ka jylla bad ka thong kaba hakhmat hi ka long ban khot ban wer ïa ki samla don sap na ka bynta ban ai jinghikai bad ban pynshai shaphang kane ka jingialehkai sport.
U la ong, ba ka Association ka sngewkmen ruh ba dei lyngba ka jingïarap ka Meghalaya Olympic ba ka Association ka la ioh lad ruh ban shim bynta ha ka North East Game ba ki 3 ngut ki la ioh khur ïa ka takma rnong, ha kaba wat la ka dei ka sien kaba nyngkong ka paw ba ki samla ka jylla ruh ki don sap ha kane ka kam ïalehkai sport ba la tip kum kata ka Weightlifting.
Shillong, Naiwieng 07: Ka Jal Diwali -"Ka Campaign na ka bynta ki longkmie ïa ka um, ka um ïa ki longkmie" hapoh ka Housing and Urban Affairs ka la sdang mynta ka sngi ha Meghalaya lyngba ka jingrakhe ha Urkhla Water Treatment Plant, Jowai.
Ka tnat Housing and Urban Affairs jong ka Sorkar India ka dang pynlong ïa ka ‘Campaign na ka bynta ki longkmie ia ka um, ka um ia ki longkmie’ ban rakhe ia Jal Diwali naduh ka 7 tarik haduh ka 9 tarik u Naiwieng, 2023.
La ialam ïa ki dkhot jong ki SHG jong ki longkmie DAY-NULM sha ki jaka pynkhuid um ne ki Water Treatment Plant (WTP) ba kin sngewthuh ïa ki rukom treikam ha ka jingpynbiang ïa ka um kaba khuid bad kaba shngaiñ sha ki longiing.
Ka jingthmu jong kane ka jingleit sha kine ki jaka ka dei ban wanrah ïa ka jingsngew lajong bad ka jingsngew trai ha ki longkmie ha kaba ïadei bad ki jingdon jingem kiba ïadei bad ka um.
Kane ka jingleit ha Jowai ka la sdang da ka jingai jingkren da ka City Coordinator, DAY-NULM, Jowai ka Kong Emica S.
Rymbai kaba la pdiang burom ïa ki ophisar na AMRUT, DAY-NULM, PHE bad ki SHG kiba la wan iashim bynta ha kane ka prokram.
Ha ka jingiakynduh bad ki paidbah, ki ophisar na ka AMRUT, ki nongpynïaid na ka jylla bad ka nongbah ki la batai shaphang ka thong jong kane ka campaign bad ka jingdonkam jong kane ka jingleit peit ia kine ki jaka pynkhuid um.
Ki la pynshlur ïa ka jingiashim bynta ha kane ka prokram khnang ban pynïar ïa ka jingsngewthuh shaphang ka kam pynpoi um ha ka nongbah jong ki.
U SDO, PHE ba dei peit ïa kane ka jaka pynkhuid um, u Bah Roskil Challam u la pyni ïa ki ophisar bad kito kiba wan ïashim bynta ïa ki bynta bapher bapher jong kane ka jaka pynkhuid um bad u la ai jingbatai ruh shaphang ka kam ba trei ha kane ka jaka.
Ki nongiashim bynta ki la buh shibun ki jingkylli ïa ki ophisar shaphang kane ka jaka pynkhuid um.
Ki la ai jingsngewnguh ruh ïa ka tnat kaba la pynlong ïa kane ka prokram ha ka Diwali.
Hadien ba la dep pyni ïa kane ka jaka treikam, ka la don ka jingialang ban ïoh ia ki jingmut jingpyrkhat jong ki nong iashim bynta.
Ki ophisar ki la batai ïa ki kam bapher bapher ha ka jingpynkhuid um.
Ha kane ka jingiakren bad ki dkhot SHG, ki ophisar ki la ban jur halor ka jingkongsan jong ka um bad ka jingdonkam ban pynneh ia ka.
Ïa ka Jal Diwali yn pynlong ha 3 tylli ki ULB ha kylleng ka jylla Meghalaya ha kaba yn leit peit ïa ki jaka pynkhuid um naduh ka 7 haduh 9 tarik u Naiwieng, 2023.
La pynkhreh ban don kum kane ka jingleit peit ïa ki jaka pynkhuid um ha ka 8 bad 9 tarik u Naiweing ha ka Mawphlang bad Nongstoiñ ULB.
Shillong, Naiwieng 07: Kum shi bynta jong ka jingrakhe ïa ka Lyngkhuh Snem ba 74 jongka jingseng nongrim ïa ka Bharat Scouts and Guides, mynta ka sngi la pynlong ïa ka Rajya Puraskar Rally ha Raj Bhavan, Shillong ha kaba u Lat ka jylla u Phagu Chauhan, uba long u Patron jongka Meghalaya Bharat Scouts and Guides ula sam ïa ka khusnam Rajya Puraskar.
U Lat ka jylla ula sam ïa ka khusnam Rajya Puraskar ne Governors Award sha ki 84 ngut ki Scouts, 9 ngut ki Rovers, 76 ngut ki Guides bad 9 ngut ki Rangers ha kaba la ïa don lang u Chief Secretary ka jylla u Bah D.
P.
Wahlang, u Secretary jongu Lat u Dr.
B.
D.
R Tiwari bad kiwei kiwei.
Nalor kane la pynkup burom ruh ïa ki 7 ngut ki Leaders kiba kynthup ïa ki 5 ngut ki shynrang bad 2 ngut ki kynthei kiba la pyndep ïa ka Himalayan Wood Badge Course.
Haba kren ha kane ka jingïalang, u Lat ka jylla ula ïaroh ïa baroh ki Scouts bad Guides kiba la pyndep ban ïoh ïa ka khusnam Rajya Puraskar bad ula ong ba ka jingrakhe ïa kane ka sngi ka long kum ka jingpynkynmaw ïa ka jingïohi jngai jong ki nongseng, kiba ai jingithuh ïa ka jingkongsan ki Scout bad ki Guides ha ka ban pynwandur ïa ka jingim jong ki samla.
U Lat ula kyntu ïa ki Scouts bad ki Guides ba kin ïeng skhem ban bat ïa ka jingkular halor ki nongrim kaba ïeng ka Bharat Scouts & Guides bad ban shim ïa ka bynta ban kyntiew ïa ka roi ka par jong ki samla bad ban pynthikna ba kan don ka lawei kaba phyrnai ïa ka ri.
Ula ong, ba ka sorkar ka pynthikna ban kyntiew ïa ka kam kaba ïadei abd ki Scoiuts & Guides ha ka jylla.
Katba u Bah D.
P Wahlang ula ïaroh ïaka jingtrei shitom ki scouts bad guides, ka jingïeng skhem ha ka nongrim bad ka jingtrei shitom ka jongki haduh ban ban pyndep ban ïoh pdiang ïa ka khusnam Rajya Puraskar.
U Lat ka jylla ula pyllait paidbah ïa ka Foundation Flag bad kaei kaba ïoh na ka jingdie yn sa phah sha ka National Headquarters jongka Bharat Scouts and Guides khnang ba yn lah ban pyndonkam na ka bynta ban ïarap sha ki duk ki suk kiba don ha kylleng jong kane ka ri.
Nongstoiñ, Naiwieng, 07: Ha u snem ba la dep ka sorkar ka la kular ban shna noh ïa ka surok na Nonglang sha Mawrok, hynrei haduh mynta ym pat ïohi dak ei ei, ong u bah Phransis Wanniang uwei na ki riew rangbah na ka shnong Kyndongei.
U bah Wanniang haba ïakren bad u nongthoh khubor, u la ong ba na ka bynta katei ka surok, ka sorkar ka la phah ruh ïa ki briew ba kin leit sorbe bad la ïoh jingtip ruh ba ka phase ba nyngkong ba la dep ban sorbe ka dei kumba shiphew kilomitar kata na Nonglang sha madan Umit.
Nalor kata u la ong ruh ba ki la don kiba ïathuh ha u ba la dep mang pisa ruh kumba arphew klur tam na ka bynta ban shna ïa katei ka surok, hynrei ym tip balei ba ka sorkar ka la shu sngap jar jar haduh mynta.
U bah Wanniang u la ong ruh ba ha ka jingshisha katei ka surok ka dei kaba donkam haduh katta katta, namar na Rambrai sha Mawrok ka la don ka surok PMGSY bad lada la don sa ka surok na Nonglang sha Mawrok, ka la long ka jingmyntoi kaba khraw ïa ki paitbah ha ka leit ka wan ka kit ka bah.
Kumba long mynta ki nongshong shnong naduh Nonglang Langja, Kyndongei, Mawkapiah, Kyrdum, Umwahlang, Mawsikar haduh Langpih, ki don kiba haïing hasem ha Mawrok, Rambrai, Mawkhiat haduh Mawdoh.
Hynrei haba ki leit donkam ki hap ban leit shuwa sha Nongstoiñ sha hiar sha Rambrai, Mawrok, Mawkhiat haduh Rynñiaw.
Ka jingjngai na Nonglang sha Mawrok lyngba ka Nongstoiñ bad Rambrai ka la poi hynriew phew lai kilomitar.
Katba lada don surok Nonglang sha Mawrok pat ka jingjngai ka long tang kumba khat lai kilomitar ei ei.
Kumta ka sorkar ka la dei ban pyrkhat lem na ka bynta ka jingmyntoi jong ki paitbah.
Shillong, Naiwieng, 07: Ka Don Bosco Technical School, Shillong kan sa rakhe ïa ka jingdap 100 snem ha ka 10 tarik bad 11 tarik mynta u bnai bad ha kaba ïadei bad kane, ka Association of the Past Pupils of Don Bosco, Shillong Unit ka khot bad wer sngewbha ïa baroh ki khynnah skul barim jong ka Don Bosco Technical School ha ka 10 tarik, Naiwieng, 2023 ha ka por 5:00 baje janmiet ban ïashim bynta ha ki prokram bapher bapher.
Hashwa kane, yn pynlong ruh ïa ka Mass ainguh ha ka por 3:30 baje noh phai sngi ban sa pynmynta da u Rector barim jong ka Don Bosco Technical School u Archbishop Emeritus Thomas Menamparambil ryngkat ka jingsakhi lang jong kiwei pat ki Bishop bad ki Lyngdoh Sohblei.
Ki longshwa manshwa jong ngi ki ju ïathuh khana ïa ngi shaphang kata ka ‘Juk shong kulai miaw’ ka juk kiew dieng sohmynmen, ka juk kylla khongpong’ bad bun jait kiwei kiwei.
Shisien pyrkhat, kata ka jingkren jong ki, sngew kumba kadei tang ka biria bad kaba sngew sammut,hynrei katba nang ïaid ka por pat, ka la kylla long pynban ka jingshisha bad kaba dei.
Ha ki por mynshwa, ki briew ki dang khyndiat bad ki dang duna ruh ha ka jingnang jingstad hynrei ki im shisur shidur, ki im hok ryngkat ka akor ka burom bad ka tip briew ka tip Blei.
‘U Khasi mynshwa,watla u tare thlip thlip ha ka jingdum hynrei u long pat uba stad namar u tip bad tieng bha ïa u Blei’.
Haba peit pat ïa kane ka juk kaba mynta, kaba ki kam hana, ba ka dei ka juk shai ba la nang la stad, ka la long ka juk kaba la ima bad shyrkhei pynban shibun.
Ka jingleh banang ba stad palat kane ka juk ka la ïalam pynban sha kaba bakla ym tang ha ka rukom pyrkhat pyrdaiñ hynrei ha ka liang ka akor ka burom ruh kumjuh.
Mynshwa,shisien ba la nang kiew ha ka kyrdan pule, katta ki la nang kham kiew bad kham janai ruh ha ka akor ka burom.
Ïa kiba kiew ha ka kyrdan pule bad ka akor ka burom ki briew ki burom bad lehraiñ la kum ka sngi-u bnai.
Ki da nang bad don akor shisha ym tang ha ka ktien ka thylliej hynrei ha ki kam ruh kumjuh.
Phai keiñ sha kane ka juk shai mynta, kaba la i-poh dor bad jah burom hi khait kum ka jaitbynriew.
Nalor ba ki saitlah, ka leh stad bad kim salia shuh wat ïa ka akor briew ka akor Blei ruh.
Mynta, katba nang kiew ha ka jingnang jingstad, i kumba ki nang hiar pynban ha ka akor ka burom.
Mynshwa, ki nang shwa ka leh tip briew bad khlem artatien (automatically) kan sa poi hi kha-ma-kha sa ka tip Blei.
Mynta pat, ki nang tang ban leh tip Blei thik thik khlem pat nang pat ïa ka leh tip briew.
Kam don jingmut ban shu leh tip Blei khlem pat nang ka leh tip briew.
Lada phim nang ban phong ne riam da ka patlun ba pynpei thiew naduh kjat ter ter, kata, phim pat long satia uba standard ha kane ka juk mynta.
Lada phim nang ban pynieng shniuh kum u brush ne ai rong shniuh da ki jait rong ba laiphew jait, kin khot biej ïa phi.
Lada phim nang ban deng prek ha shkor bad ki dur khmat baroh, ki dang khot juk maw ïa phi.
Lada phim nang ban tuh ban thok, phin sahjit ei sha kyndong bad kumta ter ter.
Tangba kynmaw bha, ‘ka Hok ka kyntiew ïa ka jait bynriew.
Ka Hok bad ka akor ka burom kaba tam ha kane ka pyrthei’.
Shillong, Naiwieng 07 : Ka Sorkar Pdeng ka la aibor ban pyllait ïa ka bhah khajna ba 559.
61 klur tyngka sha ka Meghalaya ba kan ïoh pyllait ïa ka song pisa ba donkam ha kane ka samoi lehkmen.
Kane ka bhah khajna ka dei kaba la sam na ka song khajna ba T.
72,961.
21 klur, kaba la pyllait da ka Sorkar Pdeng sha baroh ki Jylla jong ka Ri.
Ka Sorkar Pdeng ka la pyntip ba lyngba kane ka bhah khajna, ki Sorkar Jylla kin lah ban pyllait ïa ka song pisa ba donkam ha ka por kaba biang khnang ban nang pyniphuh iphieng ïa ka jinglehkmen bad jingrakhe ïa kane ka samoi lehkmen da ki paid nongshong shnong.
Shillong, Naiwieng, 07: Ka Proseshon Eucharist kaba shisien shi snem jong ka Jylla Niambah Shillong kan sa long ha ka 12 tarik mynta u bnai.
Yn sdang ïa kane ka sngi, da ka Mass Bakhuid ha ka por 10:00 baje mynstep ban sa pynmynta da u Apostolic Nuncio ka Vatican sha India bad Nepal u Most Rev.
Leopoldo Girelli ryngkat ka jingsakhi lang jong u Archbishop ka Jylla Niam Bah Shillong u Most Rev.
Victor Lyngdoh bad ki lai ngut kiba dang shu dep shah pynkyntang kiba kynthup ïa u Bishop jong ka Jylla Niam Nongstoiñ u Most Rev.
Wilbert Marweiñ, u Bishop jong ka Jylla Niam Jowai u Most Rev.
Ferdinand Dkhar bad u Auxiliary Bishop jong ka Jylla Niam Aizawl u Most Rev.
Joachim Walder.
U General Secretary ka Parish Pastoral Council (PPC) ka Cathedral of Mary Help of Christians u Bah Barnabas Nangbah ha ka jingïakren bad ki lad pathai khubor u la khot bad wer ïa ki paidriewngeit jong ka Balang Catholic na ka Jylla Niam Jowai bad Nongstoiñ ban ïashim bynta ha kane ka Proseshon Eucharist ka ban sa long ha ka por 1:30 baje nohphai sngi ka ban sdang na madan Calvary bad ïaid lyngba ka surok Dhankheti-Shillong Jowai bad wan phai sha Don Bosco Square bad pynkut biang ha madan Calvary.
Ha kaba ïadei bad kane, ki bor pynïaid jong ka Balang ki la ïatreilang bad ki bor Pulit jong ka Shillong Traffic Police ban pynbeit ïa ki rukom pynieng kali bad ban pynïaid ïa ki kali ha ka thain Laitumkhrah baroh kawei.
Ka jingpynbeit ïa ki jaka ieng kali ki long ha Madan Iew Rynghep, St.
Edmund’s college, MIIT Brookdene, St.
Margareth’s Convent, St.
Mary’s Convent, St.
Anthony’s H/S School Mini Stadium, Christ King College, Don Bosco Technical School, Parking Lot ka Loreto School (Hopkinson Road) bad madan Malki.
Kiwei kiwei ki kali ki lah ban pynieng harud surok naduh Barik Point ter ter shaduh Pine mount School bad Seventh Set School, ha Lower Lachumiere naduh Horse Shoe Building shaduh DIPR, ha Treasury Office, ha pyrshah ka Additional Secretariat shaduh Barik Point, ha lyndet iing u Lat, hakhmat ka Don Bosco Hall (Hopkinson Road), ha surok Jacob’s Ladder bad ha Boyce’s Road Shillong College -Bajoria School.
“Ha kaba ïadei bad kane, ngi la buh ruh ïa ki Traffic Volunteers ha baroh ki Parking Lot bad ngi kyrpad ïa ki trai kali ba kin ai ka jingïatreilang khnang ban pynieng ïa ki kali ha ka rukom kaba dei bad ban ktah ïa ka leit ka wan jong ki kali.
La kyrpad ïa kito kiba pynieng ïa ki kali harud surok ba kin ieng tang shiliang khnang ban ym wanrah ïa ka jingdheng kali," la kyrpad u General Secretary ka PPC.
Da ka jingïatreilang bad ki bor synshar district, ka PPC ka la pyntip ba ka shilynter jong ka surok naduh Dhankheti-Shillong Jowai Road-Laitumkhrah Main Road-Don Bosco Square – Calvary la pynbna kum ka NO PARKING ZONE ha kan ka sngi.
Yn khang ban ïaid kali na surok Dhankheti-Don Bosco Wquare naduh ka por 8.
45baje mynstep tad haduh ban da wai ki jinglehniam.
Yn pyrkhing da ka No Entry ïa baroh ki kali kiba ïaid ha shilynter jong ka surok Shillong-Jowai Road ha Barik Point bad ha Fire Brigade naduh ka por 12.
00 baje mynsngi haduh ka por 3.
30 baje nohphai sngi (tad haduh ba ka jingïaid proseshon kan da pyndep na Fire Brigade point).
Ki bor synshar district ki la pyntip ruh ba yn ym shah ban die jingdie ïano ïano ruh, ha shilynter ka surok ïaid proseshon, kata naduh surok Dhankheti-Shillong Jowai Road, Laitumkhrah Main Road bad ha Don Bosco Square.
“La kyrpad ïa ki paidriewngeit ba kin long kiba leh khuid bad bret ïa ki jaboh jabaiñ ha ki shang bad ki borti bret ñiut ba la pynkhreh lypa ha ki jaka pynieng kali," la ong shuh shuh ka PCC.
Nongstoiñ, Naiwieng, 07: Ki riew rangbah nongïalam jong ki shnong kiba hap hapoh ka Mawshynrut C&RD Block, ki la ju maham na ka por sha ka por bad la khang pyrshah ban pynïap pathar ïa ki don um doh wah da kaba pyndon kam da ki dawai bih, khang jar, siat bom, pynrngad ïa ki um, shoh khariew bad kiwei kiwei.
Katei ka jingmaham ka dang ïai treikam haduh mynta.
U Bah Boylan Langrin uwei na ki rangbah ka thaiñ, u ba long ruh u Myntri ka Hima Nonglang Sirdarship, haba ïa kren bad u nongthoh khubor, u la ong ba ka jingpynïap pathar ïa ki doh um doh wah, ka dei ka kam beaiñ bad ka kam kaba sniew haduh katta katta.
U la ong ruh ba baroh ki riew rangbah katei ka thaiñ naduh ki sordar shnong, ki sengbhalang, ka synjuk ki nongkhwai bad ki paidbah ki don ka jingïatreilang, ban khang pyrshah ban pynïap pathar ym tang ïa ki doh um, hynrei ïa ki mrad ki mreng, ki sim ki doh bad baroh ki jingthaw ba im ha um bad ha ryngkew.
Utei u rangbah u la ong ruh ba na ka liang jong u kum u Myntri ka Hima Nonglang Sirdarship, u don ruh ka jingsngewkhia ïa ka jingpynjulor ïa ka mariang da kaba pom pathar ïa ki khlaw ki btap, ki dieng ki siej, namar na ka jingpom pathar ïa ki khlaw ki btap, ki mrad ki mreng, ki sim ki doh bad wat ki doh kha doh pnat kiba im hapoh um ruh, kim ïoh bam shuh bad kane ka pynlong ïa ki ba kin jah suki suki.
Khatduh eh u la kyntu ïa ki paidbah nongshong shnong ba lada ki lap ïa kino kino kiba pynïap pathar ïa ki doh um doh wah, ki mrad ki mreng bad ki sim ki doh, ki dei ban pyntip ha ki riew rangbah, ne ki sordar shnong, khnang ba kin leh ïa kaba donkam bad ba kin pynshitom ïa ki katba shong ka aiñ, da kaba ïatreilang bad ki bor pynïaid District bad ki Pulit.
Shillong, Naiwieng, 07: U President ka United Democratic Party u Bah Metbah Lyngdoh u la ong ba ka party shen kan sa rai ban pynbna ïa u kyrtong na ka bynta ka elekshon Lok Sabha.
“Ngi dang shu sdang ïa ka kam bad kyrmen ba ngin sa lah ban pyntip kham kloi katba lah," ong u Bah Metbah ha ka jingïakren bad ki lad pathai khubor ha ka sngi Baar.
U la ong ba kito kiba kwah ban ïakhun na ka UDP ki lah ban wan shakhmat.
“Ka kam dang shu sdang bad kito kiba kwah ban ïakhun na ka UDP ki lah ban wan shakhmat.
Ngin sa pyntip shen (halor ka rai ba la shim)" ong u Bah Metbah.
Haba kyntait ban ïathuh ïa ka kyrteng jong ki briew kiba la pan tiket, u Bah Metbah u la ong, “ïa mynta ngam pat lah ban ong eiei, ki don bun ngut bad ngin dang ïakren shwa ha ka jingïalang jong ka party bad hadien kata ngin sa ai jingtip.
"“Ngi pdiang sngewbha ïano ïano kiba kwah ban ïakhun.
Ngin ïakren shwa bad ka shong ha ka party ban rai," u la ong.
Ka thymmei khubor ka ïathuh ba ki don 6 ngut ki kyrtong ba kynthup arngut ki bym dei ki dkhot ka UDP kiba la pan tiket ban ïakhun na Shillong Parliamentary Seat.
Ki arngut ki bym dei ki dkhot ka UDP ki long u President ka Khasi Author’s Society (KAS) u Dr.
DRL Nonglait bad u President barim ka HYC u Bah Robertjune Kharjahrin.
Kiwei pat na ka UDP ki long u Myntri ka Sorkar Jylla Bah Paul Lyngdoh, u General Secretary uba long u MLA barim ka -Nongthymmai u Dr.
Jemino Mawthoh, u Vice President uba long u MLA barim ka Mawlai Bah PT Sawkmie bad u MDC ka Sohra uba long u CEM barim ka KHADC u Bah Titosstarwell Chyne.
Jerusalem, Naiwieng 07: Ka thma hapdeng ka Israel bad ki Hamas, ka lah ban plie lad pynban ïa ki kam bylla na ka bynta ki nong India.
Katkum ki khubor kiba la paw ha Israel la ong ba kane ka jingwad nongbylla ka Isreal na India kadei hadien ba kumba 90 hajar ngut ki nongbylla kiba dei ki nong Gaza, ki la hap ban leit phai noh sha la ka ri, hadien ba ka Isreal ka la pynkut noh ïa ka Work Permit jong ki nong Gaza hadien ba la khie ka thma hapdeng ka Israel bad ki Hamas kiba synshar ïa ka Gaza.
Ka jingïadei hapdeng ka Israel bad ka India ka la khambha ha kine ki snem baladep, khamtam hadien ka jingshimti u Narendra Modi kum u Myntri Rangbah Duh ka ri India.
Dang shen ha ka jingïalang jong ka UNO ruh, ka India kam shym la ïashim bynta ha ka Resolution kaba dawa ba ka Israel kan pynkut ïa ka thma pyrshah ïa ki Hamas ha Gaza.
Nangta ka India bad ka Israel ruh ki la nang ïajan ha ka jingtreikam ha ka liang ka khaïi ka pateng bad khamtam eh ha ka liang ki kam pynroi.
Lyngba kane ka jingaikam ïa ki 1 lak ngut ki nong India la ngeit ba kan nang pynskhem shuh shuh ïa ka jingïadei paralok bad ka jingïadei kaba jan bad ki nong India kiba shong ba sah ha Israel.
Lah ban kdew hangne ba ha ka thma hapdeng ka Isreal bad ki Hamas kaba la dap shi bnai thik mynta ka sngi, ka la pynlong ïa kiba bun ki nongbylla ban phet noh shuwa na Israel.
Kane ka jingpynkut noh ka Israel ïa ka jingai jingbit ban wan bylla ki nong Gaza ha Israel ka la plie lad pynban ïa ki nong India, ong ki tyllong khubor.
Shillong, Naiwieng 07: Ka Joint Action Coammittee jong ka North Eastern Hill University kaba dei ka Synjuk ïatreilang ka seng ki Nonghikai, ki Samla pule bad ki nongtrei ka NEHU, ka la khot ïa ka jingïalang bad ki nongthoh khubor ha ka 8 tarik mynta u bnai ha Shillong Press Club ban thad madan ïa ki kam beaiñ jong u Vice Chancellor, u Prof PS Shukla.
Katkum ka kyrwoh ba la phah da u Prof L.
Kma, President bad u Bah JP Nongbri, General Secretary la ong ba kawei na kine ki kam beaiñ jong u Prof Shukla kum u VC ka NEHU, kadei ka jingthungkam ïa u Rohit Prasad kum u Technical Officer/Senior Consultant ka University kaba long ka jingthung ka bym don jingkyrshan eiei na ki kyndon treikam jong ka UGC.
“Ha ka 3 tarik mynta u bnai, ngi la pynshai bad kyntait lut ïa ki jingkam u VC ha kaba ïadei bad ka jingthungkam jong u VC ïa u Prasad, kaba long ka jingkam kaba shu kren khlem nongrim bad kren khyllung", la ong ka kyrwoh jong ka JAC.
Nalor kane ka kam, ka JAC kan sei lut ruh ïa ki kam beaiñ jong u VC kiba u la leh ha kine ki arsnem naduh ba u la shimti kum u VC ka University.
“Ngin sei ruh ryngkat ki kot ki sla kiba biang", la ong ka kyrwoh na ka JAC, kaba la khot ïa ka jingïalang bad ki nongthoh khubor ha ka por 3:30 janmiet ha Shillong Press Club.
Shillong, Naiwieng, 07: U Chief Executive Member (CEM) ka Khasi Hills Autonomous District Council (KHADC) Bah Pynïaid Sing Syiem ha ka sngi Baar ryngkat ka jingsynran lang jong u Executive Member i/c Taxation u Bah Joseph Fantin Lakadong, bad ki Pulit Enforcement ka KHADC, ki bor synshar ka East Khasi Hills bad na Sohra Civil Sub Division ki la hiar sha ka shnong Majai ban khynra naphang ïa ki dukan jong ki bar jylla kiba leh ïa ka khaïi ka pateng khlem da ïoh ïa ka Trading License na ka Khasi Hills utonomous District Council.
Kane ka jinghiar jong u CEM ka KHADC sha Majai ka long ruh hadien ba 44 ngut ki bar jylla kiba leh ïa ka khaïi pateng ha Majai, ki la pyni bor ïa ka District Council halor ka Trading Licence da kaba leit tied ïa ka jingkhang jong ka Iingbishar Meghalaya High Court na ka bynta ban pynthymmai ïa ki laisen kiba la kut ka por.
Ha kane ka jingkhynra Trading License la sakhi ba napdeng ki 44 ngut ki la khang lypa ïa ki dukan bad kane ka la pynsuba ba imat kim don ïa ki kot ki sla kiba biang ha kaba ïadei bad ka khaïi pateng ha ka shnong Majai.
Nalor kata, la lap ruh ba wat ki bar jylla kiba shong dukan kiba biang ïa ki kot ki sla hynrei kim shym la leh satia ïa ka Professional Tax.
Na ka liang jong u CEM ka KHADC hadien ba la lap ïa ki dukan ki bym don ïa ki kot ki sla kiba biang u la phah khang khyrdep ïa ki dukan bad la bthah ba kin leit mih sha ka ophis jong ka District Council na ka bynta ban pynbiang ïa ki kot ki sla.
Ha kane ka sngi u CEM ba ka kynhun ki la hiar ruh sha ka shnong Ichamati ban khynra naphang ïa ki dukan jong ki bar jylla ki bym don ïa ki kot ki sla kiba biang.
Ha ka jingïakren bad ki lad pathai khubor u Bah Pynïaid u la ong, “dang shen ka Ingbishar Meghalaya High Court ka la bthah ïa ngi ki saw ngut ban ai ïa ka Trading License hadien ba ki la leit tied ïa ka jingkhang jong ka Ingbishar.
Ngi ruh ngi don ïa ka Trading by Non Tribal Regulation Act bad ngi ruh hap ban bud ïa kane ka aiñ bad ngin ym lah ban ai Trading License ïa ki nongkhaïi bar jylla tang na ka liang ka KHADC khlem da ïoh ïa ka NoC na ka shnong, Raid, ne Hima.
"“Kumba long ha Majai kaba hap hapoh ka Hima Sohra, ngi pan ïa ka NoC na u Syiem bad lada ym pat ïoh ïa ka NoC ngim pat lah ban pynthymmai ïa kine ki aplai (laisen) bad kata pynlong ïa ki 44 ngut ki nongkhaïi bar jylla ban leit sha Iingbishar," u la ong.
U la ïathuh ba ha kane ka jinghiar khynra ha ka shnong Majai, ki don bun tylli ki dukan jong ki bar jylla, ym tang ki 44 ngut, ki bym biang lehse ki kot ki sla ki la khang ïa ki dukan.
“Kane ka pynpaw shai ba ki dukan kiba don ha Majai kiba bun kiba khaïi ki dei ki bar jylla.
Lada ngi lap bad ngi thikna ba kim dei na Meghalaya ngin ym lah ban ai ïa ka Trading License namarba kane ka jaka ka don ha syndah bad ka ri Bangladesh," u la ong.
“Kaba sngewsih haba kylli ngi kylli jingkylli ïa ki trai dukan, ngi lap ba ka kyrteng ki dei ki Khasi katba uba ap dukan u dei u bar jylla.
Ynda la kylli ïa ki kot ki sla u sei pynban da ka syrnot ïathoh ban pynshisha ba u (bar jylla) shongkha ïa ka thei Khasi," la ïathuh u Bah Pynïaid.
“Ha ka kyrteng jong ka lok, la pynïaid ïa ka kam khaïi da u lok (bar jylla).
Watla katta ruh ki bym dei ki Khasi kiba ïoh lok Khasi lada kim pat don ïa ka Professional Tax ne ki nongtrei jong ki ban don ïa ka Labour License na ka liang jong ngi ruh ngi hap ban khang (ïa ki dukan) bad ngin ym ailad ban plie," u la ong.
Ha ka jingwad bniah jong ka KHADC napdeng ki 44 ngut ki bar jylla kiba leit ujor sha ka Ingbishar, 20 ngut ki dei ki Exporter kaba mut kim don ïa ki dukan hynrei ki don tang ka ophis treikam.
“Kine kim ïohlad ban khaïi ba kim ïoh ïa ki kot ki sla.
Kine ki 24 tylli ki dukan nga la phah tohkit khnang ba ngin tip shuh shuh katno ngut kiba plie bad katno ngut kiba khang.
Ha ka jingshem jong ngi, kiba bun ki khang baroh shikatta lane ki khang tang mynta ka sngi ïa kata ngam tip hynrei na ka liang ngi ngin hap ban ai da ka Notis sa shisien namarba ngim tip kino kiba dei trai," la bynrap u Bah Pynïaid.
Haba kylli, “ïa mynta ngim lap mano ba dei ki trai dukan lane ki trai jaka bad mano ruh ba shong dukan.
Ngim banse ban tah da ka Show Cause Notice bad lada ki dang kwah ban khaïi kin hapban bud ïa ki aiñ ki kyndon.
"“Ïa kine ki 44 ngut kiba leit ujor sha Ingbishar ka shong ha ing kumno ban pyntreikam ïa ki Rule bad ki Act bad kiba biang hi ïa ki kot ki sla ngin sa peit.
Na ka liang jong ka Council lada ngi hap ban ai, ngin ai halor ka nongrim bad lada ngi kyntait ruh ïa ka Trading License ruh ngin kyntait halor ka nongrim bad ngin ym lah ban shu leh kulmar tang ba la don ka jingbthah namar ha kaba kut dei ma ngi kiba thaw ïa ka aiñ bad ma ngi hi kiba hap ban pyntreikam ym ban pynkheiñ ïa ka aiñ," la ong shuh shuh u Bah Pynïaid.
U la ong ruh ba ka Council kan ym shongthait ban khynra ïa kino kino ki dukan jong ki bar jylla kiba leh ïa ka khaïi ka pateng khlem da ïoh ïa ki kot ki sla kiba biang na ka District Council.
Ka KHADC ka don 60 ngut tam ki Pulit Enforcement ban peit ïa ka jingtreikam jong ka Council ha ki san tylli ki District kiba dang hap hapoh u pud u sam jong ka Council.
Shillong, Naiwieng 07: Bun ngut ki nongïalam barim jong ka Seng Peoples Democratic Front (PDF) mynta ki la khreh ban mih noh na ka NPP bad ban pynkhie im biang ïa ka Party.
Ki katto katne ki nongïalam kiba kynthup bun ki dkhot ka CEC, kiba ym treh ban pynpaw kyrteng, ki la ong ba ka la don ka jingïaphylliew jingmut hapdeng ki para dkhot ka CEC kiba la leit rung ryngkat bad ki arngut ki MLA sha ka Seng NPP ba ki kwah ban mih noh na ka NPP bad ban pynkhie im biang sa shisien ïa ka PDF, ka Party kaba la jop saw ngut ki MLA ha ka elekshon MLA 2018 bad ruh ha ka elekshon MDC 2019.
Kine kiba thmu ban pynkhie im ïa ka Party, kim shym la ïathuh ïa ka daw ba thikna, hynrei la antad ba dei ka jingshah shet ha ki nongïalam ba kham hakhmat jong ki ha ka por ba ki leit rung lang sha ka NPP ban don lang ruh ha ka sorkar, pynban ki jingkular kim shym la urlong kumba ki la khmih lynti ha ka por ba ki khylliap lama ïa ka PDF ban rung sha ka NPP hadien ka elekshon MLA mynta u snem 2023.
Lah ban kdew hangne ba ïa ka PDF la seng ha shuwa ka elekshon MLA jong u snem 2018 da u Bah Pynshngaiñ N.
Syiem ryngkat kiwei kiwei de ki riew rangbah.
Hynrei ha ka elekshon ha katei ka snem, u Bah Pynshngaiñ u la rem noh bad la jop tang u Bah Banteidor Lyngdoh na Mawkynrew, u Bah Hamlet Dohling na Mylliem, u Bah Gavin Mylliem na Sohra bad u Bah Jason Sawkmie na Umsning.
Ka PDF ka la pynïasoh sha ka sorkar MDA -I bad u Bah Hamlet bad Bah Banteidor ki la ioh rung ha ka kynhun Myntri baroh san snem.
Hadien kane ka la jop ruh katto katne ngut ki MDC ha KHADC.
Hynrei hadien pat u Bah PN Syiem, uba long u nongseng jong ka Party u la shah weng noh na ka kam President bad shah weng ruh syndon na ka Seng.
Ha ka elekshon MLA 2023, u Bah Hamlet bad u Bah Jason ki la ïakhun noh na ka NPP bad ki la rem noh ha ka elekshon.
La jop satang u Bah Banteidor bad u Bah Gavin bad wat lada kila kyrshan ia ka sorkar MDA-2, pynban kim shym la ïoh rung ha ka kynhun Myntri.
Tang khyndiat bnai hadien kane, ki la rai ban pynïasoh noh sha ka NPP baroh arngut ki MLA ryngkat ki nongïalam, kiba bun na ki, ki la thmu ban mih noh na ka NPP bad ban pynim biang ïa ka PDF kumba la ong shakhmat.
Shillong, Naiwieng, 07: Ka United Democratic Party (UDP) bad ka Hill State People Democratic Party (HSPDP) ha ka sngi Baar ki la pynim biang ïa ka Regional Democratic Alliance (RDA) na ka bynta ban pynkhreh ïa ka elekshon Lok Sabha ka ban sa long ha u snem ban sa wan.
Ka RDA ka la buh thong ban sei da u kyrtong mon lang na ka bynta ban pynïakhun na Shillong Parliamentary Seat.
U President ka UDP Bah Metbah Lyngdoh u la shah jied kum u Chairman jong ka RDA bad u President jong ka HSPDP u Bah KP Pangniang kum u Secretary jong kane ka kynhun.
U nongïalam ba la rangbah jong ka HSPDP u Bah Martle Mukhim uba long ruh u MDC jong ka Mawkynrew u la shah thung kum u Co-chairman katba u President jong ka UDP East Khasi Hills u Bah Titosstarwell Chyne uba long u MDC jong ka Sohra Constituency u la shah thung kum u Assistant Secretary.
Ha ka jingïakren bad ki lad pathai khubor u Bah Metbah Lyngdoh u la ong, “na baroh ar tylli ki party ngi la mynjur ïa ki nongrim ban pynthikna ba ka RDA kan dang im bad ban trei na ka bynta ka bha ka miat jong ka party.
"“Ngi la rai ruh ban pynrung sa 11 ngut ki kum ki dkhot, ban sa jied na ki ar tylli ki party," u la ong.
Une u nongïalam ka UDP u la ong, ha ki por ba la leit noh, ki ar tylli ki seng riewlum ki ju ïatreilang bad ban pynim biang ïa ka RDA la shimrai ha ka 30 tarik, Jymmang hadien ba la kut ka elekshon jong ka Iingdorbar Thawaiñ ka Jylla.
Haba kylli, u Bah Metbah u la ong, kiwei kiwei ki ishu kiba kynthup ïa ki kyrtong ban pynïakhun ha ka elekshon Lok Sabha yn sa ïakren ha ka jingïalang ka ban sa long jong ka RDA ka ban sa long shen.
U la ong ba ha ka jingïalang ka ban sa long yn sa ïakren ruh halor ka jingpynkhreh ïa ka elekshon KHADC bad JHADC.
U Bah Pangniang u la ïathuh ba ka jingïalang ka la rai ban kynthup hynriew ngut ki dkhot na ka UDP bad san ngut na ka HSPDP khnang ban pynlong ïa ka RDA kaba biang pura ki nongkitkam.
U la ong ba kine ki ar tylli ki seng saiñpyrthei ki la ïakren sani bha halor ka jingdonkam jong ki party ban shim rai kumno ban ïaid shakhmat na ka bynta ka jingpynkhreh ïa ka elekshon MP hapoh ka shatri jong ka RDA.
“Ngi la rai ha ka jingïalang mynta ka sngi ba ngin sa pyntip sha baroh ki dkhot jong ka HSPDP bad UDP bad ngin pynkhlaiñ biang ïa kane ka kynhun bad ngin sa ailad ruh ban ïathir ïatai na ka bynta ban pynkhreh ïa ka elekshon MP da kaba ailad ban ïakren shwa hapoh ka UDP bad HSPDP, u la bynrap.
Une u nongïalam jong ka HSPDP u la ong ba ka UDP bad HSPDP kan sa jied ruh ïa u kyrtong na ka bynta ka Shillong Seat bad ban tyrwa ruh hakhmat ka RDA shwa ban shim ïa ka rai na baroh ar liang.
“Ngim don jingpyrkhing ïa kano kano ka party ban sei ïa u kyrtong hynrei ïa ka rai yn sa shim lang da ka RDA lada u kyrtong u dei na ka UDP lane na ka HSPDP," u la ong.
U Bah Pangniang u la ong ba kine ki ar tylli ki party kim don kano kano ka jingïatreilang shwa ka elekshon lane ka jingia bhah ïa ki Seat hynrei ka dei tang ka jingïasngewthuh jingmut ha ka elekshon 2023 bad kumjuh ruh ha ka MDC elekshon kaba la long ha u snem 2019.
Ha kajuh ka por, u Bah Pangniang u la ong ba ka UDP bad ka HSPDP kin sa ïathir bniah ha kaba ïadei bad ka elekshon MDC ha ki sngi ki ban sa wan.
Shillong, Naiwieng 07 : U Myntri Rangbah ka Jylla Conrad K Sangma u la ong ba ka sorkar ka la buh hakhmat eh ïa ka jingkoit jingkhiah da kaba shim ruh ïa ki buit treikam bapher bapher ban peit ba ka kam ai jingsumar kan long kaba paka bad kaba janai hapoh ka jylla.
ïa kane u la kren mynta ka sngi Ba-ar, haba plie paidbah ïa ka North East Summit ban ïamir jingmut ki doktor na kane ka thaiñ kumno ban rat dyngkong ïa ka jingpang TB, ha ka jingïalang kaba long ha Courtyard Marriot.
Haba kren ha ka jingïalang, u Myntri Rangbah ula ong ba ka kam sumar sukher ka dei ka kam ba hakhmat eh jong ka Sorkar.
“Ha kine ki khyndiat snem ba la leit, ngi lah bunkam bad kynshew bha ha ka kam jong ka koit ka khiah bad shim ruh ïa ki buit treikam bapher bapher ban pynthikna ïa ka jinglong janai ha ka kam sumar sukher ha Meghalaya" ula ong.
U Myntri Rangbah ula pyntip ruh ïa ka jingpynkiew bunshah ïa ka bhah mang tyngka jong ka Sorkar Jylla sha ka koit ka khiah bad bynrap “Kaba bun na kane ka song pisa ka la leit sha ki mission ai jingsumar bad ruh sha ki Health & Wellness Centre kiba la ïarap shikatdei eh ban pynjanai bad pynïoh ïa ki lad sumar sukher kiba janai ha ki jaka sumar ka Sorkar".
Haba kren ba kumno ka jingtreikam jong ki Kynthei ha ki Self Help Group bapher bapher ka la nang aibor ïa ki ha ka ïoh ka kot, kaba nang pynbha pat ïa ka koit ka khiah, u Myntri Rangbah ula ong “Ka jingïadei hapdeng ka koit ka khiah bad ka ïoh ka kot ka dei kaba lah ban thew lyngba ka jingpynïapher halor ki kam ka koit ka khiah kum ka jingiap ki briew, ka jingiap ki khunlung ba dang kha bad kiwei kiwei"ula ong.
U Myntri Rangbah ula ong ruh ba ka ïoh ka kot jong ki briew ka dei u mawbyrsiew ba kongsan eh jong ka jingroi ha ka ïoh ka kot.
Ula kren ruh halor ka jingdon jingiadei hapdeng ka koit ka khiah bad ka jingkiew ka ïoh ka kot.
U Myntri Rangbah ula pyntip ruh ba ka don bun ki khep halor ka jingslem ban sumar ïa ka jingpang TB khamtam hapdeng ki longïing kiba duk ki bym shym la leit sha ki doktor tad haduh da ki la shitom jur.
“Ka jingïashim bynta lang ki Shnong ki thaw, ka jingpynïoh ïa ka bam ba tei met, ban wanrah ïa ki buit ai jingsumar, ka jingpynshai halor ka jingpang, ka jingleh screening dang kloi bad ka jinglehkhuid bad kiwei kiwei, ki dei katto katne ki sienjam kiba lah ban pynsted ïa ka thong ban lah pynlong ïa ka India kaba lait naka jingpang TB hapoh u 2025" ula bynrap.
U Myntri Rangbah ula kyntu ïa ki kynhun bapher bapher kiba don ha ka Tnad ka koit ka khiah ba kin nang ïai bteng ban treikam da ka jingthmu, ka jingkut jingmut bad ka jingtrei shitom.
“Ngim dei ban kylla long ka Sorkar ba shu ai skhim bad prokram hynrei kaba lah ban leh eiei na ka bynta ki paidbah" ula ong.
Kiwei pat kiba la ai jingkren ki kynthup ia ka Myntri ka Koit ka Khiah Kong Ampareen Lyngdoh, u Dr Roderico H Ofrin uba dei u WR, WHO, India.
Ha kane ka sngi u Myntri Rangbah ka Jylla ula pyllait paidbah ruh ïa ka kor Meghalaya Mobile Portable AI based X-Ray diagnostic.
Shillong, Naiwieng 07: Ki nongtrei ASHA kiba don hapoh ka shatri jong ka Meghalaya ASHA Workers Union (MAWU) ha ka sngi Baar ki la pynpaw ïa ka jingbym hun halor ka jubab jong ka Myntri ka tnat ka Koit ka Khiah ka Dr.
Ampareen Lyngdoh ha kaba ïadei bad ka jingdawa ban kyntiew ïa ka bai nong jong ki ASHA kiba shakri ha kylleng ki shnong jong ka Jylla Meghalaya.
Ka President ka MAWU ka Kong Mira June Myrsing ha ka jingïakren bad ki lad pathai khubor ka la ong, “ha ka jingïakynduh ha ka 30 tarik u Risaw, ïa ka Myntri ka Koit ka Khiah ngi ïoh ka jingkular ba yn ïakren ïa ka jingdawa kyntiew bainong hynrei ngim poi pyrkhat ba kan long pynban da kumne.
"Haba kynthoh ïa ka jingkren jong ka Dr.
Ampareen halor kajingïalang ba la long bad u Myntri Rangbah ka Jylla u Conrad K Sangma ha ka Lah Sngi u Blei, ka Kong Mira June ka la ong, “ki nongtrei ASHA kim ju ïoh haduh T.
5000 hajar kumba la kren da ka Myntri hynrei ki ïoh tang T.
2000 hajar kata ruh kim ju ïoh lut hynrei ki ïoh tang T.
800 na ka National Health Mission (NHM).
"“Ngi shaniah ïa ka Sorkar Jylla bad dei namar kane ngim shym la mih sha madan ban ïakhih hynrei ngim lah ban pdiang pat ïa ka jingong jong ka Mynti ba ki ASHA ki ïoh T.
5000," ka la ong.
Halor ka jingong jong ka Myntri ba ki ASHA ki dei ki nongtrei mon sngewbha, ka Kong Mira June ka la ong, “lada ki ASHA ki dei ki nongtrei mon sngewbha, ka Myntri kam don hok ban khot ïa ki ASHA ban wan trei noh.
Lada ngi dei ki nongtrei mon sngewbha ngi don ka hok ban wan trei ne pep trei.
“Ngim lah ban pdiang ïa ka jingkam jong ka Myntri ba ki ASHA ki dei tang ki nongtrei mon sngewbha.
Ngi la shim syndon ïa ka rai ban pynbna ïa ka jingïakhih da kaba sangeh treikam ha baroh kawei ka Jylla," la ong ka nongïalam jong ka MAWU.
Ka nongaibuit jong ka MAWU ka Kong Sonny Kharjana ka la ong “ka Union ka dawa ïa ka sorkar Jylla ban kyntiew ïa ka bai nong na ka T.
2000 hajar sha ka T.
5000 manla u bnai namar hadien ba ki kynthei ki shimti ïa ka kam ASHA kim lah shuh ban leit bylla shawei pat.
"Ka la ïathuh ruh naduh u snem 2005 ïa ki ASHA la pyndonkam da ki nongtrei jong ka ka tnat ka Koit ka Khiah ban ïarap haba leit ai injek shon ne ai dawai ïa ki nongshong shnong ha ki shnong ka jylla.
Ka la ong ruh ba lada ka Sorkar ka khot ïakren ki nongïalam ka Union ki long kiba kloi ban leit sha ka miej jingïakren.
Nongpoh, Naiwieng 08: Namar ka jingjyllei jong u drok haka thaiñ Nongpoh khamtam bun naki khun samla kila sdang ban kyrni ha utei u jait jingdih buaid, ka UDP Youth Wing, Ri-Bhoi District haka jingïatreilang bad ka UDP State Wing kan sa pynlong da ka jingïalehkai phutbol paralok hapdeng ki MLA bad MDC ka UDP pyrshah ïa ka Synjuk ki Rangbah Shnong Nongpoh Area haka 10 tarik mynta u bnai naduh ka por 1 baje noh phai sngi bad pynbud pat sa ka prokram ai jinghikai halor ka jingma u drok ha madan NSCA Pahamsyiem.
Haba kren sha ki lad pathai khubor mynta ka sngi ha Nongpoh u Bah Lastforius Marngar President ka UDP Youth Wing, Ri-Bhoi District haka jingdonlang u Bah Wanphrang Sumer Adviser u la ong ba ka party UDP kan pynlong ïa katei ka jingïalehkai phutbol paralok lem bad ka Awareness prokram shibynta ban ai jinghikai ïaki khun samla ba kim dei ban ngop ha u drok hynrei ban pynmlien ïalade ban shim bynta haki jingïalehkai kilan met ban ioh ka met ba koit ba khiah.
U la ong ruh ba katei ka jingïalehkai phutbol paralok yn wan ruh ban shim bynta da u Bah Eugeneson Lyngdoh uwei naki khlur ïalehkai phutbol ba paw ka jylla ba dei ruh u MLA barim ka UDP, ki MLA bad MDC jong ka party UDP ki ban sa aireng pyrshah ïaka Synjuk ki Rangbah Shnong Nongpoh Area.
U la pynpaw ruh ba kum ka party UDP ka dap da ka jingsngewkhia kaba jur halor ka jingjyllei u drok ha ka thaiñ Ri-Bhoi bad bun naki samla kila sdang ban ngop bad kyrni ha utei u jait jingdih buaid ha kaba la kyrpad ruh ïaki khun samla ban wan sakhi ïaka jingïalehkai phutbol bad kumjuh ruh ka jingai jinghikai halor u drok bad ki jingma kiba lah ban ktah ïaka met bad ka imlang ka sahlang.
Shillong, Naiwieng 08 : Ka Dorbar Shnong Mawklot ha ka sngi Balang ka la pynkup burom bun ngut ki nongialehkai na katei ka shnong kiba la mihkhmat ia ka jylla ha ki jingiakhun bapher bapher.
Kane ka jingpynkupburom kadei ruh ha kajuh ka sngi ba ka Dorbar Shnong ka rakhe ia ka jingdap 25 snem ka jingshakri jong u Bah Mawkordor Nongneng kum u Rangbah Shnong.
Kine ki nongialehkai ki kynthup ia i Ilapynkmen Synrem ha ka jingialehkai Tennis.
Ine i nongialehkai i la ioh ban mihkhmat ia ka jylla ha ka UTT 84th Senior National bad Inter State Table Tennis Championship 2022 kaba long ha Gymnasium Hall, University, Jammu.
I la ioh ruh ia ka khusnam ba ar ha ka Junior Girls Doubles Event ha ka State Table Tennis Championship 2017 kaba long ha Hawakhana Indoor Sports Hall Tura.
I Shongkhiashisha Kharpan ba dei i nongsiat khnam i la ioh khur ia ka takma ksiar ha ka Meghalaya Games kaba long ha u snem 2019 – 20 ha ka thup Women Indian Round Individual Event kaba long ha Shillong ha u Rymphang 2020.
I la leit ruh ban shim bynta ha ka North East Olympic Games 2022 kaba long ha Shillong ha u Naiwieng 2022 bad ioh ban khur ia ka takma rnong ha ka Indian Round Mixed Team Event.
La pynkupburom ruh ia u Shaiborlang Kharpan, u rangialehkai phutbol ba mihkhmat ia ka Shillong Lajong Football Club ha ka final Round jong ka Tournament Manchester United Premiere Cup,2010 kaba long ha Goa.
Nalorkata, u la mihkhmat ruh ia ka Meghalaya ha ka Coca – Cola Sub-Junior National Football Championship – Mir Iqbal Hussain Trophy ha u snem 2009 ha Haryana.
Nangta u la mihkhmat ruh ia ka jylla ha ka Subroto Mukherjee Cup Football Tournament kaba long ha New Delhi ha u snem 2009.
U la mihkhmat ruh iaka Shillong Lajong Football Club U-19 bad don bynta ha kaban rah ia ka nam lahduh ha u snem 2011 ha ka lympung ba pynlong da ka Shillong Sports Association.
I Janailin Kharpan i la shim bynta ha ka Meghalaya Games 2022 bad ioh khur ia ka takma ksiar ha ka Archery Indian Round Women Team Event.
I la shim bynta ruh ha ka 27 NTPC Senior Indian Round, National Archery Championship kaba long ha JRD Tata Sports Complex, Jamshedpur, Jharkhand.
I Daiasngewhun Kharbudnah pat i la ioh ban mihkhmat ia ka jylla ha ka phutbol U-14 ha ka jingialehkai kaba long mynta u snem ha Punjab ha kaba ka ri ka la ioh ban wan ha ka kyrdan kaba lai.
Ia kine baroh la pynkupburom ha ryngkat ka jingdonlang u CEM ka KHADC Bah Pyniaid Sing Syiem kum u Kongsan, Paiem Ainam Manik Syiem, Syiem ka Hima Mylliem kum u Symbud Kongsan, u Chief Adviser jong u Myntri Rangbah, Bah Hamlet Dohling, Project Director ka DRDA, Bah PT Passah nalor kiwei kiwei pat ki heh sorkar, ki nongialam shnong ka Upper Shillong bad kiwei kiwei.
Jowai, Naiwieng 08: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai hynne ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun naka liang ka kynhun ïalehkai jong ka Shangpung Lumiawmuchai kala lah ban pynliem da 3-1 kol ïa ka Mynthong, ïa ki kol na ka Shangpung Lumiawmuchai la thep da u Bantei Iakai haka minit ba 19 bad ar kol da u Eliser Suiam haka minit ba 88 & 90.
Katba ïa ka shikol na ka Mynthong la thep da u Riyanki Shylla haka minit ba 34.
La pyntip ba ka jingïakhun mynta ka sngi 9.
11.
2023 kan long hapdeng ka Ladthadlaboh pyrshah ïa ka Khimusniang haka por 2 baje nohphai sngi.
Shillong, Naiwieng 08: Ka kynhun napoh ka jylla kaba ïakhun ha ka lympung I-League, kata ka Shillong Lajong FC ka la pynpaw ïa ka jingapkhmihlynti ban khur shalade ïa ki lai point ha ka jingïakhun ka ban long hala ïing mynta ka sngi pyrshah ïa ka NEROCA FC ka ban sa long ha madan 1st Ground jong ka SSA, Polo ha ka por 2 baje nohphai sngi.
Haba ïakren sha ki lad pathai khubor hynne ka sngi lyngba ka Press Conference kaba la pynlong ha Conference Hall jong ka SSA, Polo, u Head Coach ka Shillong Lajong u la pynpaw ba ka kynhun ka la pynkhreh bha na bynta kane bad ruh ka long ka kabu kaba paka ïa ka kynhun ban kyntiew ïa ki lai point ha ka miej lyngba kane ka jingïalehkai ka ban long hala ïing mynta ka sngi.
“Ka jingïakhun ban ïoh khur ïa ka namjop kan nym long kaba suk, watla kane ka kynhun kaba ngin sa ïakhun (NEROCA FC) ka la mad namrem ha baroh ar sien ki jingïalehkai ba ladep, hynrei ka klob kan nym kheiñ sting ïa kane namar katei ka kynhun kan ïaleh katba lah ban khur ïa ka namjop kumba thrang lem ka Shillong Lajong" la ong u Bah Bobby Lyngdoh.
Shuh shuh, u la bynrap ruh ba ka kynhun ka la don katto katne ki jingbakla ha ka jingïakhun ba ladep hynrei mynta ka kynti ka kynhun kan pynthikna ban ïakhun tyngeh bad ban nym pynsepei ïa ki kabu.
Na ka liang jong u head Coach ka NEROCA FC, u Jacob MJ Joseph u la ong, “Ka por ka long kaba lyngkot ïa ka kynhun ban pynkhreh namar ka jingjia ha Manipur kaba la khanglad ïa ngi ban ïoh ïa ka por kaba pura ban pynkhreh bha ïalade, hynrei watla kata ruh ngi kyrmen ban wanrah ïa ka jingïalehkai kaba itynnat bad ruh ban khur ïa ka namjop".
Kumban shu pynkynmaw, na ka liang jong ka Shillong Lajong ka la ïoh ban khur shi point na ka jingïakhun ba ladep ha Kolkatta pyrshah ïa ka Mohammedan SC, bad ka kyrmen ba mynta ka sngi kan ïoh khur pura ïa ki lai point ba nyngkong ha kane ka lympung I-League samoi 2023-24 na ka jingïakhun hala ïing pyrshah ïa ka NEROCA FC.
Mawkyrwat, ‘Naiwieng 08: U Deputy Commissioner jong ka South West Khasi Hills District, Mawkyrwat u la pynbna paidbah ba ka ophis jong u Director ka Higher & Technical Education, Meghalaya, Shillong ka khot aplikeshon na ka bynta ki samla pule kiba dei ki nongshong shnong ba pura jong ka Meghalaya halor ki lai tylli ki jait Scholarship Scheme jong u snem 2023 – 2024.
Ki jait Scholarship Scheme kiba la pynbna paidbah ba ki samla pule ki lah ban aplai ki long: ka AICTE – Pragati Scholarship Scheme ïa kito ki samla kynthei kiba pule ha ka 1st year ne 2nd year ha ka Degree/Diploma course ha kano ma kano ka AICTE Institution kaba la ïoh jingmynjur ha kaba 2 ngut ki khynnah na kajuh ka ïing ki lah ban aplai.
Shuh shuh la pyntip ba ka don sa ka AICTE – Saksham Scholarship Scheme na ka bynta kito kiba don jingduna ha ki dkhot met kiba pule ha ka 1st year ne 2nd year Degree/Diploma Course ha kano ma kano ka AICTE institution kaba la ïoh jingmynjur bad tang kito kiba ka jingduna ha ki dkhot met kam duna ïa ka 40% ki lah ban aplai.
Halor kitei ki Scholarship Scheme la bthah ba haba ki samla pule ki aplai ki dei ban don ïa ki jingdonkam ban ai ryngkat ka Income Certificate kaba la ai da ki bor kiba la ithuh kiba ka jingïoh kam dei ban palat ïa ka T.
8.
0 lak shisnem bad ïa ka scholarship yn pynthymmai na ka bynta u snem uba bud hadien ba ki la phah ïa ka renewal aplikeshon lyngba ka National Scholarship Portal bad ban phah ryngkat ka Promotion Certificate ba la ai da u khlieh duh jong kata ka jaka kaba ki pule.
Ki khynnah ki bym shym la pass ne kiew klass kin duh ïa katei ka scholarship.
Nangta, ka don sa ka 3.
AICTE – Swanath Scholarship Scheme (Degree & Diploma) ha kaba ki nong-aplai ki dei ban long ki khunswet lane iwei na ki kmie ki kpa ne baroh ar ngut ki kmie ki kpa ki khlad na ka Covid-19 lane ki khun jong ki Armed Forces bad Central Paramilitary Force kiba ïap ha ka jingïaleh bad kiba ka jingïoh kam dei ban palat ïa ka T.
8.
0 lak ha u snem ba ki aplai ryngkat ka Income Certificate ba la ai da ki bor ba la ithuh.
Ki nong aplai ki dei ban long kiba pule ha ki AICTE institution kiba la ïoh jingmynjur ha ka Degree/Diploma Course ha ka 1st/2nd/3rd/4th year bad ki nong-aplai kim dei ban long kiba la ïoh ïa kawei na ki Central Government, State Government AICTE Sponsored Scholarship.
Ki samla pule ki lah ban aplai da ka online lyngba ka URL: www.
scholarships.
gov.
in bad ki aplikeshon form ba la print bad ba la dep pyndap ki lah ruh ban phah sha ka jaka kaba ki pule ryngkat bad ki kot ki sla kiba donkam bad yn pdiang tang ïa ki online aplikeshon bad yn ym pdiang ïa kito kiba leh offline.
Jowai, Naiwieng 08: Ka Election Commission jong ka Ri India, kala ai hukum ban pynbiang ïa ka Draft Photo Electoral Roll jong ki Assembly Constituency haka District katkum ka 01.
01.
2024.
Halor kane, kito ki Nongshong Shnong kiba la dap 18 snem ka rta katkum katei ka tarik, ki bym pat don kyrteng haka Draft Electoral Roll ki lah ban pynrung kyrteng ïalade ha ka Polling Station ba ki shong ki sah, kumjuh ruh ban ot ne weng kyrteng ïa kito ki ba la ïap ne phet shnong noh bad ïa ki jingbakla ruh yn pynbeit ha kane ka por.
Ha ka jingïadei bad kane, ïa ka Draft Photo Electoral Roll lah pynmih ha ka 27.
10.
2023 ha ka ophis jong u District Election Officer, ki Electoral Registration Officer bad lyngba ki Booth Level Officers ha ki Polling Station.
Ïa ki jingtyrwa bad jingdawa ne jingujor kyrteng yn pdiang naduh ka 27.
10.
2023 haduh 09.
12.
2023.
Ha kaba ïadei bad kane ka kam la kyrpad jur ïa baroh ban ïa snoh kti bad ka ophis dakaba don ryngkat bad ki briew jong ka ophis ki ban wan pynlong ïa ka awareness programme kum shi bynta jong ka SVEEP programme naka bynta ki jingpynrung kyrteng bad ruh ban pynshai ïa ki kam kiba ïadei bad ka General Election to Lok Sabha (MP) ka ban sa long ha u snem 2024 katkum ka programme ba la pynbeit.
Ka kyntu da ka jingïatreilang jong ki Market Committee kan ïarap ïa ka ophis bad ka Sorkar ruh kumjuh khnang ba ka kam ka long kaba ïaid beit bad kaba jop ha ka ban pynïoh ïa ka Photo Electoral Roll kaba beit, ba khuid bad ba paka.
Nongstoiñ, Naiwieng 08: U District Magistrate ka Eastern West Khasi Hill District, u bah G Kharwanlang IAS, u la pyntreikam da ka kyndon 144 CrPC, kaba khang bad mana pyrshah ïa ka jingkyntur pud ha shilynter jong ka surok bah Shillong-Nongstoiñ NH-44 (E), kiba hap hapoh ka Eastern West Khasi Hills District.
Kane ka jingkyntur pud ha shilynter ka surok bah National Highway, ka wanrah ka jingthud ïa ka jingïaid ki kali bad khamtam ba ka jingpyntrei ïa katei ka project ba dang ïaid shait shait kan ym dkoh.
Kino kino kiba ïaleh pyrshah yn pynshitom ïa ki katkum ki kyndon jong ka aiñ.
Kane ka hukum kan treikam mardor tad haduh ynda ïoh jingpynbna da kumwei pat.
Nongpoh, Naiwieng 08: Ka Confederation of Ri-Bhoi People (CoRP) hadien bym ioh kynduh ïa u DC ka Ri-Bhoi mynta ka sngi kala leit ban ïakynduh syndon ïa u Additional Deputy Commissioner u Raja Brahma naka bynta ban ujor halor ka jingïarap pathar ki dohkha bad long bih ka Wah Umsiang ha Ri-Bhoi naka jingpynbthei bom dusmon ki riew runar ha kaba naka liang ka seng kala dawa ba dei ban kem mardor ïaki runar ba donkti ha katei ka kam ba kum kitei ki jingjia kim dei ban nang jia nangne shakhmat.
Haba kren sha ki pathai khubor naka liang u Bah Bandari Ryntathiang President ka CoRP haka jingdonlang u Bah Pateng Marsing Working President, Bah Doris Suleiñ Adviser ryngkat ki dkhot, u la ong ba kum ka seng ka dap da ka jingsngewkhia ban ioh jingtip ba kila don ki runar ba leit pynbthei bom bad pyniap dusmon ïaki dohkha ha Wah Umsiang hadien bala don ki nongshong shnong kiba la ujor sha ka seng bad kane kala jia haka 27 tarik u bnai Risaw ha kaba la kynnoh ba 2 ngut ki briew ba kynthup ïa u Bah Linus Umbah bad u Phrang Umbah ryngkat bad 2 ngut kiwei pat kila donkti ban pynbthei bom dusmon ha kaba kila don ruh ki briew kiba iohi ïa katei ka kam kaba ki leh.
La kynnoh ruh ba u Bah Linus Umbah bad u Bah Phrang Umbah kila pynbthei bom ha ki ar jaka jong ka Wah Umsiang ba kynthup ha Bora Umlapong bad Thwei Umksih ha kaba bun naki dohkha kila ïap kaba la pynlong bih ruh ïa katei ka wah.
U la ong ruh ba naka liang ka seng ka dawa ba dei ban kem mardor ïaki briew ba donkti ha katei ka kam kumba la ioh jingtip ruh ba naka por shaka por ki riew dusmon ki ju shim kabu ban ber bad pynbthei bom ha katei ka wah kaba lah ruh ban pynduhjait ïaki dohkha, ha kaba naka liang u Raja Brahma kum u ADC u la kular ban shimkhia bad ban pynlong ka jingtohkit ïa katei ka jingpyntbhei bom dusmon ha katei ka wah.
Haka juh ka por naka liang ka seng kala pynrem jur ïa katei ka jingjia bad byrngem tyngeh ruh ba kum kitei ki jingjia kim dei shuh ban dang jia nangne shakhmat bad lada lap lane ioh jingtip naka liang ka seng kan sa leh da kaba tyngeh, u la bynrap.
Nongpoh, Naiwieng 08: Ki nongïalam ka Ri Bhoi Youth Welfare Organization (RBYWO) mynta ka sngi ki la leit syndon ban kynduh ïa u Joint Director ka Soil & Water Conservation ha Conservation Training Insitute, Byrnihat na ka bynta ban dawa ban weng kam mardor ïa uwei u bar jylla ba la kynnoh thungkam sop sop wat ha ka post Muster Roll kaba dei naduh ka 1 tarik u Naiwieng 2023.
Kane ka jingleit kynduh kine ki nongïalam ka RBYWO ïa u Joint Director katei ka tnad treikam ka dei hadien ba ka seng ka la ioh jingtip halor kine ki kam thungkam sop sop, kaba la pynlong ïa ka seng ban leit kynduh bad ban dawa na u Joint Director ba ki dei ban weng kam mardor ïa utei u bar jylla bad ban thung thymmai da u briew ba na ka jylla Meghalaya namar ki don shibun ki khasi kiba lah ban trei ïa katei ka kam.
Haba leit ban kynduh mynta ka sngi ïa utei u Joint Director la ïalam da u Vice president ka RBYWO, u Samla Elvis Kyrsian bad u General Secretary, u Samla Kenny Nongrum lem bad ki dkot, kiba la leit syndon ban kynduh ïa u, ha ka ophis treikam jong u, ha CTI Byrnihat.
Kumba la pynpaw da kitei ki nongïalam ka RBYWO ïa u Joint Director, u Bah O.
T Lyngwa, la ong ba utei u bar jylla ba la thungkam Muster roll u dei uba la tip kyrteng kum u Jyoti Das uba dei na Nalbari Assam bad katei ka tnad treikam ka la thungkam naduh ka 1 tarik u Naiwieng 2023.
Haba kren sha ki lad pathai khubor, u Vice president ka RBYWO, u Samla Elvis Kyrsian, u la ong ba ka seng ka pyrshah jur halor kane ka jingthungkam ïa une u bar jylla, uba dei na ka jylla Assam wat la ka dei ka post Muster Roll bad kumba la ioh jingtip na u Joint Director la kynnoh ba kane ka jingthungkam ka dei kaba la ai hukum da ki bor bahalor hapoh katei ka tnad sorkar ka jylla.
U la ong ruh ba ka seng kam lah ban pdiang ïa kane ka jingthungkam da ki bar jylla kiba na shabar ka jylla wat ïa ka kam Muster Roll bad hato ki samla ka jylla kim lah mo ban trei ïa katei ka kam ha kaba la hap ban thung kam na shabar ka jylla ha kaba bun ki samla trai jylla ki hap ban shong khlem kam khlem jam, ong utei u nongïalam ka RBYWO.
U la bynrap ruh da kaba ong, ba ka seng ka sngew bitar ïa u Director katei ka tnad Water & Soil Conservation, namar wat ïa ki kam muster roll ruh la shu thung kam da ki briew kiba na shabar ka jylla, kata ruh ka tulop kaba T.
14 haduh T.
15 hajar kaba ktah ïa ka lawei ioh kam ioh jam ki samla trai jylla.
Namarkata, u la bynrap shuh shuh da kaba ong ha ka jingkynduh ïa utei u Joint Director katei ka tnad treikam, ka seng ka la dawa mardor ba dei ban weng kam noh ïa utei u bar jylla ba la shu thungkam sop sop bad na ka liang ka seng ka la pyntip ruh sha u Deputy Commissioner ka Ri Bhoi ba u dei ban tehlakam halor kane ka kam thungkam beaiñ kaba khlem da ïaid katkum ka lynti, u la bynrap.
Jowai, Naiwieng 08: Ka seng Hynñiewtrep Integrated Territorial Organization (HITO) West Jaiñtia Hills mynta ka sngi ka 8 tarik 2023 hapoh ka jingïalam u General Secretary ka sengkmie u bah Wanbun N Dkhar bad u President u samla Wanbiang Pulang ki la leit ban ai daka dorkhas ha u Deputy Commissioner West Jaiñtia Hills District hadein baka seng kala ïoh ïaki dulir ban pynshisha baka Jaiñtia Hills Autonomous District Council lyngba ka RTI ban ka JHADC kam don ïa kata ka Non-Tribal Check Point.
Naka liang ka seng ka dap daka jingsngew lyngngoh ba baroh shi katta kitei ki check point ki shu pynïaid khlem da ïoh jingbit naka JHADC bad naka Licensing Officer katkum ki jubab naka RTI bala ïoh naka PIO Taxation Department bad kane ka jingleh jubab ka JHADC ïaka RTI ka pynlong ïa ki nongïalam jong ka seng ba phah leit khangnoh ïakatei ka khyrdop talasi ïaki bar jyllla kiba wan ban khaïi pateng hapoh u pud u Sam ka JHADC bad halor kane ka seng kala ai por ïa u Deputy Commissioner shitaïew ban khang noh ïakatei ka check point bad lada ym lah ban khang ka seng kan sa ujor syndon sha ïing bishar.
Kum ban shu pynkynmaw ba ïakatei ka RTI la file da u General Secretary ka sengkmie naduh u bnai May 2023 hynrei wat hadein bala kut 30 Sngi ka PIO Taxation Department kam shem la jubab ïaka RTI.
Shuh shub naka liang u General Secretary ula ujor sha ka ophis u Chief Information Commissioner halor ka jingbym lah ban jubab hapoh ka por bala buh katkum ki kyndon ka RTI Act, hynrei hadein bala tuklar ka office U CIC ka JHADC kala ai ïaka jubab dakaba ong ba ka JHADC kam don Non-Tribal Check Point kane ka jingjubab ka PIO ka pyn-i baroh shi katta la shu leh beaiñ bad pyntrei beaiñ ïa ki gate ka JHADC khlem ka jingbit lane khlem da ïoh bor naka Licensing Officer, halor katei ka jubab lyngba ka RTI ka seng kala dawa na u DC ba Khang noh ïakatei ka Khyrdop hapoh shitaïew bad lada ka bor District kim lah ban khang ïa ka seng kan a leit tied shaka jingkhang jong ka ïing bishar la pynkut ka kyrwoh.
Shillong, Naiwieng: Ka Addl Director of Health Services, Civil Hospital, Shillong ka la pyntip paidbah ba haduh mynta ym pat shym la don ba wan kam ïa kawei ka metïap jong uwei u nongpang uba la don kumba 40 snem rta u ba la khlad noh hapdeng ka jingshah sumar hapoh Civil Hospital, Shillong.
Une u briew uba shong ba sah ha Keating Road, Shillong u la wan shah sumar hapoh kane ka hospital ha ka 5.
11.
2023 hynrei u la khlad noh ha ka 6.
11.
2023 ha ka por 4:30 janmiet.
Kumta la kyntu ïa kiba haïing hasem bad kiwei pat kiba don jingïadei bad une u briew ba kin sngewbha ban wan shimti noh mar ïa kane ka met kaba don mynta hapoh ka jaka buh metïap jong kane ka hospital, kata hapoh ka lai sngi naduh ba la pynmih ïa kane ka jingpynbna shwa ban aiti noh ïa kane ka met sha ki bor ba dei khmih ka Shillong Municipal Board ban leh ïa kaba donkam.
Shillong, Naiwieng: Ka Dorbar u Syiem Hima Mylliem, Mawkhar, Shillong lyngba u Syiem ka Hima Mylliem da kane ka pyntip ba ka jingleh niam ha Iewduh, Raid Mylliem, Hima Myllien kan long ha ka 21 tarik mynta u bnai, ka sngi iew Rynghep ka ban sdang naduh ka por 9 baje mynstep na Basa Diengkain (Khlieh Iewduh) haduh ban da pyndep kam ha Basa Kwai.
Ha katei ka sngi lehniam kan don ruh ka jingkhang khyrdep kyrpang ïa ka ïewduh ha katei ka sngi khnang ba ki nongshong ïew shonghar kin ïoh ban sakhi lang ïa kane ka jingleh niam.
Nalor kata ha kane ka sngi kan don ruh ka shad ka kmen ha Basa Kwai hadien jong ka jingleh niam.
Kumta la khot bad wer sngewbha ïa baroh sha kane ka jingleh niam.
Shillong, Naiwieng 08 : U nongai ktien ka NPP ba dei ruh u Myntri ha ka sorkar jylla, Marcuise N Marak ha ka sngi Balang u la ong ba kam don satia ka jingïapher jingmut ne ka jingïapait hapdeng ki nongïalam ka party haba ïadei bad ka jingjied ïa ki kyrtong MP na bynta ka elekshon MP kaban sa long shen na Shillong.
“Kadei ka seng sainpyrthei, kadei ka kynhun jong ki nongïalam bapher bapher bad kumta kan don beit ka jingïa pyni ka jingïakdew bad ka jingai jingmut.
Ngi dei ka party kaba shim beit ïa ka rai jong uba bun balang bad kumta ban ïoh ïa kata ka sur donkam ka sur u ba bun la ka jong ka jong ka jingai jingmut.
Kumta halor kane ruh ngin rai lang beit da ka sur jong uba bun," u la ong.
Shuh shuh u ong ruh ba ka komiti kan sa phah ïa ka kyrteng jong ki kyrtong sha ka high command jong ka party kaban sa shim pat ïa ka rai kaba khatduh kino napdeng kine kiba kham don ka jingkyrmen ban jop.
Kane ka jingkren jong u, ka la wan hadien ba ki la mih ki khubor ba ka don ka jingïapait hapdeng ki nongïalam ka party na ka bynta ban jied ïa ki kyrtong kiban aireng na Shillong parliamentary constituency.
Na ka liang utei u nongïalam ka party ula ong ruh ba kim pat tip katno ngut ki don watla ki tip ba ka kyrteng jong u Bah HM Shangpliang MLA barim ka Mawsynram ka la don ha ka thup.
U ong ruh ba um pat tip shaphang ka kyrteng u Dasakhiat Lamare hynrei la katta ruh u ong ba kin sa peit bad lehse kin sa tip mano mano namar khatduh dei ka party kaban rai.
Ha kajuh ka por u ong ruh ba um pat ïoh jingtip satia halor ka khubor ba u MLA barim ka Umroi, Bah George Lyngdoh u kwah ban pynïasoh sha ka NPP.
Shillong, Naiwieng 08 : U Bah Process T.
Sawkmie, MLA barim mynta ka sngi u pynpaw ba ka jingkren u MLA ka Mylliem uba la kynnoh ïa ka sorkar ba kam ïohi jngai halor ka surok Jowai-Amlarem-Dawki ka long kaba bakla.
“Namarkata ka sorkar kaba mynta ka hap ban shimti ïa kane ka project jong ka surok Dawki-Amlarem-Jowai, tang namarba ka sorkar Congress kam shym la lah ban pynurlong ne pheil ha ka por ka jongka" ong u bah Sawkmie.
U pynpaw ba ki nongïalam ka Congress ki dei ban sngewthuh ba ka Indian National Congress ka la synshar ïa ka jylla palat ïa ka Sawphew snem bad ki paidbah ka jylla kim da ïohi than eh ba kan kiew ka roi ka par ha ka por ba synshar ma ki.
U la pynpaw ruh, ki nongïalam ka Congress ki la dei pynban ban ïaroh ia ki kam ba la leh da u Myntri Rangbah ka jylla bad u Symbud Myntri Rangbah bakhmih ïa ka tnad PWD, kiba la shimti bun ki project lyngba kane ka sorkar kaba mynta.
“Shimet, nga kyrpad ïa baroh ki paidbah ka jylla, naduh ki rangbah shnong, ki sengbhalang ban ïasnohkti lang bad ka sorkar haba pyntreikam ïa kino kino ki project hapoh ka jylla," ong u bah Sawkmie bad u la bynrap, “Dei tang lada ngi ïa trei ryngkat ngin lah ban pyndep pura ïa ki project, khamtam ki project baheh.
".
Khliehriat, Naiwieng, 08: Ka jingpynsngew paidbah ba la pynlong ha ka sngi Balang ha ka shnong Umlong, East Jaiñtia Hills District halor ka jingthmu jong ka M/s Wahriang Limestone Mine ban khlong ïa u mawshun na ka jaka kaba heh 1.
33 hectare ka ïaid beit watla na ka liang jong u Waheh Shnong bad kiba bun ki paidbah nongshong shnong jong ka shnong Umlong ki la pyrshah jur bad kynnoh ba kane ka jingpynsngew paidbah ka dei ka bym sngewthuh sngewthaw bad ka bym shai haei haei ruh.
Haba kren ha ka public hearing, u Waheh Shnong ka shnong Umlong, u Ma Charky Pohtam u la ong, “ngi tieng lada kane ka kam ka ïaid beit shakhmat ïoh kan dei pynban jong kano kano ka Company ngin shitom, ngin jynjar pynban ma ngi bad yn sa kynnoh ba u Waheh Shnong u la soi klumar ïa ki kot ki sla khlem da ka jingtip jong ka Dorbar Shnong bad khlem da ïoh jingmyntoi eiei jong ka shnong ka thaw.
Na kata ka daw nga pyrshah ïa kane ka public hearing.
"U la ong, ha ka dorbar ba ladep pynlong, ka Dorbar Shnong ka la pdiang ban pynlong ïa ka public hearing kaba dei jong u Bah Bijen Rupsi.
“Ym dei ma nga uba la soi ïa ka No Objection Certificate (NoC) hynrei dei u Waheh Shnong barim.
Ha ka dorbar ngi ladep pdiang ïa kane bad ngi la dep bthah ruh ïa u Bah Bijen Rupsi ba un wanrah ïa ki kot ki sla ban bishar bniah bha ïa kaba u la kular ban wanrah.
Baroh shi katta ki sngi, ym don ba pyrshah ïa kane, hynrei dei tad haduh hynnin ka miet sngi Baar ba ngi lap ïa ki jingthoh kiba pynbakla ïa ki jingthoh bad u Bah Bijen ruh haduh hynnin ka sngi u khlem wanrah ban pyni ai ki kot ki sla hynrei u wan ai tang ka dulir Land Holding ha nga," la ïathuh u Waheh Shnong.
“Ha ka jingshisha nga ladep bthah ba un wanrah ki kot ban lait na kano kano ka jingpyrshah bad kumba paw ne mih ki notis jingpynbna ha ki kotkhubor ka paw ba kane ka wan na kompeni namarba ym don kata ka kyrteng jong u Bijen Rupsi ha ka kotkhubor.
Kum u Waheh Shnong nga sngew phylla ïa kane namarba ha ka Dorbar Shnong ngi la ngeit ba ka dei Public Hearing jong u Bijen Rupsi hynrei da mynta pat ka dei da ka jong ka kompeni.
Na kata ka daw ngi pyrshah," la ong u Waheh Shnong.
Ka Kong Rinaroy Bareh, kaba dei Executive Member jong ka Dorbar Shnong Umlong ka la pynshisha ba ïa ka NoC la pdiang ba la ai halor kane ka jingthmu ban khlong mawshun da u Waheh Shnong barim ym da u Waheh Shnong ba thymmai.
“Kane kam dei shuh ka Public Hhearing, ka paw ba ka Public Hearing ka ladep ïaid shakhmat, ki jingïateh bad ka shnong kim myntoi eiei, ha ka por mynshwa ruh ngi pyrshah, nga te ngam lah ban shaniah ïa kane," ka la ong.
’“Naduh ba sdang ka jingthmu ban tih mawshun ki la leh donbor, dei hadien ba ngi la lap lyngba ka RTI na ka Forest Department ngi lap ïa ki kot ki sla ngim kwah ban ïaid shakhmat namar ngi kwah ban wanrah ïa ka jingïasngewthuh jingmut hapoh ka shnong ba kin wan da kaba ïa burom ban ym jia kano kano ka jingïapeit khmat iwei ïa iwei.
Ka jingpan ïa ka NoC ka long tang ban shu pyndep rukom bad haduh mynta ngim pat ïoh ban bishar bniah la kane ka ktah ne kam ktah ïa ka shnong ka thaw.
Ngim pat tip ka jngai haduh katno na kata ka wah Riang.
Kiba kyrshan ïa kane ki la ïaid shakhmat, kim wanrah ha kata ka sur ban ïa sngewthuh jingmut.
Haba ha ka 5 tarik ba la pynmih notis ruh ngi ki nongshong shnong ngim don jingtip, ki la ïaid lait ïa ka shnong bad na kata ka daw ngi pyrshah.
Ka resolution ruh naei ki ïoh? Ngi don ka hok ban pyrshah," ka la ong.
’“Ha ka por ba long dorbar shnong, ngi la mynjur ban ai NOC bad ki kyndon shnong ruh la dep buh, hynrei ngam kwah pat ba ka company kan wan ha shnong na kata ka daw ngi pyrshah" ong kiba pyrshah bad bynrap ruh ba kane ka jingpynlong public hearing ka dei ka bym sngewthuh sngewthaw bad ka kyrteng jong u Bijen Rupsi ruh ka khlem paw ha ki notice ba pynmih ha ki kotkhubor, “Lada dei shisha ka par mawshun jong u Bijen Rupsi te ngi ai ka jingkyrshan, hynrei ïoh lehse kam dei ka jong u ïoh dei pynban jong kano kano ka company kane ka buh jingeh ïa ka shnong" pynpaw kiba pyrshah bad sngewkhia ruh ïoh ka jingtih mawshun kan ktah ïa ka mariang bad ktag ïa ka shnong ka thaw.
Na ka liang kiba kyrshan ki la pyni ïa la ki nongrim jong ki.
U MLA barim jong ka Khliehriat Constituency u Ma Justine Dkhar uba kyrshan ïa kane ka public hearing u la ong, “ u Bijen Rupsi, u dei u trai shnong jong ka shnong Umlong, nga sngewba ïa ka jingïatehkular ruh ka ladep, ïa ka NOC ruh la dep ban siew na kata ka daw hap ban pyrkhat bha ha shwa ban shim ïa kano kano ka rai hadien ïoh phi babe.
Ngi ïohi ba ka kompeni kylleng kylleng ka shna ïa ki Mining hynrei mynta da leh da u briew la jong pat ngi artatien pynban, balei ban artatien namar ïa kiba wan nabar ki dang lah ban ïaid shakhmat," u la ong.
“Ngi ïohi ba u Blei u la ai ïa kine ki jingkyrkhu ba ngin ïoh ban pyndonkam na ka por sha ka por ka wan ka jingkylla, nga sngew ban ong ba u Bijen Rupsi u dei u para shnong jong phi ha Umlong.
U la ïaid lynti ïa kane ka kam baroh bad ki kot ki sla ki ladep ban pynbiang lut ha ka kyrteng jong u.
Nga kyrpad ïa ki heh sorkar ba kin pynshai ïa kane ba ka dei ha ka kyrteng u Bijen Rupsi.
U sa nud ban ïaid shakhmat ruh dei namar ba u ïoh ïa ka NoC na ka shnong bad lada ym don ka NoC nga tharai um nud ban ïaid shakhmat.
Lada pyrshah ka long kumba shun ïa u.
Na ka liang jong nga, nga kyrshan pura ïa kane ka public hearing jong ka M/s Wahriang Limestone Mine kaba long trai da u Bijen Rupsi," u la bynrap.
U Secretary Shnong ka shong Umlong, u Ma Silad Pohtmi, u la ai ka jingkyrshan ba pura ïa kane ka public hearing bad ong ba ka Dorbar Shnong ka ladep ban pdiang ïa kane bad ïa ki kot ki sla ruh ki la biang lut ka pisa ruh u Bijen Rupsi u la dep siew.
U Environmental Engineer jong ka Meghalaya State Pollution Control Board (MSPCB) u Bah F.
Laloo, u la pynshai ba kane ka public hearing ka dei ka rynsan kaba ki paidbah ki pynsngew ïa ki jingkyrshan bad ïa ki jingpyrshah jong ki bad ïa ka kaiphot yn sa phah sha ka tnat kaba dei peit ka State Assesment Impact Authority, Shillong bad ïa ka rai ban ai ne ban nym ai ïa ka Environmental Clearance kam dei na ka ophis jong ka Pollution Control Board bad kam dei ruh na ophis u Deputy Commissioner jong ka East Jaiñtia Hills District hynrei dei ka ophis State Assesment Impact Authority (SAIA).
Shillong, Naiwieng 08 : Ka KHADC shen kan sa plie noh ïa ka hospital sumar tynrai lane ka Khasi Traditional Medicine Institute kaba la tei bad pynbit pynbiang ha ka jinglut kaba 7 klur tyngka ha u Lum Sohpetbneng, Ri Bhoi District.
Haba pyntikna ïa kane, u CEM ka KHADC, Bah Pynïaid Sing Syiem u la kubur ba katei ka jaka sumar tynrai ka la biang nadong shadong bad kaba sah ka long sa tang ban plie noh ïa ka.
“Kane ka jaka sumar tynrai kan ai ka jingshakri ym tang na ka bynta kiba wan shim dawai hynrei kan don ruh ka jaka sah na ka bynta ki nongpang kiba hap ban shah sumar kumba long ha kiwei pat ki hospital," ula ong.
La ïathuh ba ïa mynta hi kum ka jingsdang, kin pdiang shwa tang kumba 20 ngut ki nongpang bad hadien kane pat kin sa peit.
U CEM haba batai bniah shaphang kane ka jaka sumar, ula ong ba ka jingsumar kan dei beit da ka jingsumar tynrai bad ki nongsumar lane ki doktor kidei kiba la tbit ha katei ka laiñ ai dawa bad sumar tynrai.
Katkum ka jingong jong u, na ka liang ka Council ka la kwah ban plie noh kham kloi ïa ka la kumno kumno mynta u snem hi.
Shillong, Naiwieng 08: U Nongïalam ka seng BJP u Bah AL Hek ula ong, ba lada lap ïa ki sabut ba ka don ka jingbamsap bad pyntrei torti ïa ka surok da ka Dhar Company, ka Sorkar Pdeng bad ka Sorkar Jylla kan hap ban leh da kaba tyngeh pyrshah ïa kane ka company halor ka jingkynnoh shna torti ïa ka surok NH-206.
Dang shen ka Joint Action Committee jong ka War Jaintia kala byrngem ban leit ujor sha ïing bishar High Court pyrshah ïa ka Dhar Company kaba shna ïa ka National Highway (NH-206) ha ka jinglut jingsep kaba kot haduh T.
43 klur tam, hynrei kane ka surok tang hadien 2 bnai ka la la jot rathai noh.
Ka surok NH-206 ka dei kaba sdang na Jowai marjan ka surok NH-106 bad ka ïaid lyngba sha Dawki bad kut pat ha Mylliem.
Ka dei ruh shibynta jong ka surok Shillong-Sylhet.
U Bah AL Hek ula ong, “ba lada lah ban pynshisha lyngba ki sabut kiba biang ïa ka jingdonkti ha ki kam bamsap, ka sorkar pdeng bad ka sorkar jylla ka dei ban leh da kaba tyngeh pyrshah ïa katei ka kompani"Haba kylli la kan poi ruh shaduh u pud ban ‘Blacklist’ ïa katei ka kompani, u Bah Hek ula ong ba lada lah ban pynshisha ba ki donkti ha ka kam bamsap kumta kan sa wan hi.
Haba kylli la dang donkam shuh ïa ka sabut haba la pynpaw ha ka RTI, u Bah Hek ula ong, “Ngam pat ïohi ïa kata ka kaiphod jong ka RTI, pyni shwa ïa nga, nangta ngan sa ngeit ïa phi"U Bah Hek ula ong ruh ba ym lah ban pdiang ïa kum katei ka rukom treikam jong kompani bad ka sorkar kan sa shim ïa la ka rai.
Shillong, Naiwieng 08 : U Myntri Rangbah ka Jylla u Conrad K Sangma mynta ka sngi Balang, ula ong ba ka Jylla Meghalaya ka dei ka jylla kaba jur slap bha bad ka ïoh um slap haduh 63 billion cubic liter ha ka shisnem, kaba dei ka jingïoh umslap ba heh bha hynrei ka Sorkar pat ka la lah ban pynlang tang 1 billion cubic liter na kane ka umslap.
“Ka Meghalaya ka dei kawei na ki jaka ba jur bha u slap ha pyrthei.
Ngi ïoh haduh 63 billion cubic liter ka um man la u snem hynrei na kane, haduh 31 billion cubic liter ka tuid sha Bangladesh bad 31 billion cubic liter ka tuid sha Assam bad la lah ban pynlang tang 1 billion cubic liter" ula ong haba pyllait ia ka Meghalaya Water Smart Kid Campaign, ka kam ïalap ba la shim lyngba ka Jal Jeevan Mission (JJM) ban pynsngewthuh ïa ki khynnah halor ka jingkongsan ban pynlang ne tyngkai ïa ka um.
U Myntri Rangbah ula ong ba kum ka sienjam ha ka jingïaleh ban tyngkai bad pynlang ïa ka um, ka Sorkar Jylla ka la shim ïa kiba bun ki sienjam, kiba bun kyrdan da ki jingbei pisa ba wan nabar (Externally aided project (EAP) bad ka Ministry of Jal Shakti ka Sorkar India.
U pyntip ba haduh 1000 tylli ki top um la shna ha kylleng ki jaka ka Jylla khnang ban lah pynlang ïa ka um bad nang pynbun ïa ka um ha ka mei ramew lyngba ki project bapher bapher.
“Ngi la pyrshang kat kaba lah ban tyngkai ïa ka um namar ka long kaba kongsan ban pynthikna ïa ka jingneh bad jingpynim pat ïa ki tyllong um" ula ong.
U Conrad u pyntip ba ka tnad Public Health Engineering (PHE) ka la ïoh bun bah ka song pisa na ka JJM bad EAP, kaba la jan kot ïa ka T.
8000 klur.
“Ngi don ka jingïaleh hakhmat jong ngi bad ki Ophisar ki la treikam khlem shongthait ban kynjoh ïa ka thong ha ka ban pynthikna ba baroh ki longïing ha Jylla kin ïoh ïa ka um" ula ong.
Ha kajuh ka por, u Myntri Rangbah u pyntip ba hapoh ka JJM, ka Jylla ka la ïoh ïa ka khusnam kum ka Jylla ba pyntreikam bha (best performer) ba la ai da ka Ministry ka Jal Shakti nalor ka jingïoh ïa ki song pisa.
U pyntip ba ka Jylla ka la pyndep palat 4 lak ki longïing ha ka jingpynïoh umkor hapoh ïing bad hapoh u Lber 2024, ka thong ban pyndep ka long 6 lak ki longïing.
Ha kane ka jingïalang, u Myntri Rangbah ka Jylla bad u Myntri ka Tnad PHE Marcuise Marak, ki la aiti ruh ïa ka khusnam Water Guardian halor ka jingpyrshang ban ïada bad tyngkai ïa ki tyllong um.
ïa kane ka khusnam la ai sha ka shnong Lumshyiap bad ka Water Sanitation Community ka Ri Bhoi District, ka Shnong Darechikgre bad ka Water Sanitation Community ka West Garo Hills District lem bad ka shnong Dura Kantragre bad ka Water Sanitation Community ka West Garo Hills District.
Shillong, Naiwieng, 08: Ka Meghalaya State Commission for Women (MCSW) ha ka sngi Balang ka la pyntip ba ka la pan ïa ka kaiphod tohkit na ki Pulit ka Laban Police Station halor ka jingdung pynmynsaw jong u Suresh Singh ïa la ka jong ka kurim ka Poonam Singh ha ka 31 tarik u Risaw, 2023 ha iing sah ha Laban, kaba la mynsaw jur bad kaba dang shah sumar haduh mynta ha Hospital.
Ha u kyrwoh ba la phah sha u Mawphor, ka Commission ka la pyntip ba ka la shimkhia halor kane ka jingjia.
“Ha kum kane ka por, ngi sngew ba ka aiñ ka dei ban long kaba kham halor.
Ka aiñ ka dei ban long halor ïa baroh," ong ka Commission.
“Ka Commission ka la ïakynduh ïa ka lanot, ïa ka khun, bad ïa ki bor pynïaid jong ka Civil Hospital.
Watla ka lanot (Poonam Singh) kam pat ujor eiei sha ka Commission ha kaba ïadei bad kane ka jingjia, hynrei ka Commission ka la pan ïa ka kaiphod tohkit na ki Pulit na ka Police Station ba dei peit bad mynta ngi dang ap ïa ka kaiphod shwa ban tuklar halor kane ka kam,"la bynrap ka Commission.
Shillong, Naiwieng 08: Ka Action Committee (JAC) jong ka NEHUTA, NEHUNSA bad NEHUSU ha ka sngi Balang ka la byrngem ban mudui ha Ingbishar Meghalaya High Court da kaba kynnnoh ba u Vice Chancellor jong ka skulbah North Eastern Hills University (NEHU) u Prof.
PS Shukla u la pynkheiñ ïa ki kyndon jong ka University Grants Commission Model CRR (Cadre Recruitment Rules) da kaba thungkam be-aiñ ïa u Rohit Prasad kum u Technical Consultant hapoh ka skulbah NEHU.
Ha ka jingïakren bad ki lad pathai khubor u Chairman jong ka JAC u Prof Lakhon Kma u la kynnoh ba ka jingsaitkhuid jong u Prof.
Shukla dang shen ha ka jingïakren bad ki lad pathai khubor haba ïadei bad ka jingthungkam sopsop ïa u Rohit Prasad kum u Technical Consultant ka dei ka jingthok jingshukor bad ka jingïalam bakla ïa ki samla pule bad ïa ki nonghikai jong ka skulbah NEHU bad ïa ki paidbah nongshong shnong jong ka Jylla MeghalayaU Prof.
Kma u la ïathuh ba ka JAC kan sa thoh sha ka President jong ka Ri India ka Droupadi Murmu bad sha u Lat ka Jylla u Phagu Chauhan ban ujor pyrshah halor ka jingpynkheiñ ïa ki kyndon treikam jong skulbah NEHU kaba hap hapoh ka jingpeit jingkhmih jong ka Sorkar Pdeng.
“Ka JAC kan sa shong ïa ka jingïalang ha ka 9 tarik mynta u bnai ba shim ïa ka rai kumno ban ïaid shakhmat ïa ki jingïakhih bad ban ïaphylliew jingmut, la ka donkam neem ban ujor sha Meghalaya High Court pyrshah ai u Vice Chancellor ka NEHU," ula ong.
Haba takraiñ tyngeh bad pynrem jur ïa ka jingpynksan jong u Prof.
Shukla halor ka jingthungkam ïa u Rohit Prasad, u Chairman ka JAC u la ong, “dang shen u Vice Chancellor ha ka jingïakren bad ki lad pathai khubor u la pynksan ba ka jingthungkam ïa u Rohit Prasad ka long katkum ki kyndon ka UGC Model CRR hadien ba la mynjur da ka Executive Council jong ka skulbah NEHU hynrei baroh ka long kaba be-aiñ namarba ka long pyrshah ïa ki kyndon treikam jong ka skulbah NEHU ïa kaba ym shym la khot wat tang ïa ka Advertisement thungkam.
"U Prof Lakhon ula kam ba katkum ki kyndon jong ka UGC Model CRR ka kdew shai ba ki Vice Chancellor jong kano kano ka skulbah kim lah ban thungkam hynrei ïa ka jingthungkam dei ban khmih hi da ka Selection Committee bad hadien kane ka Executive Council kan sa lah ban ai jingmynjur, ïano ban thung ha ka kam.
“Ki kyndon jong ka UGC Model CRR ki kdew shai ba lada ka skulbah ka donkam nongtrei ka dei ban pyntip sha ka University Grants Commission (UGC) na ka bynta ban mang pisa, hadien ba la ïoh jingmynjur na ka UGC ka skulbah ka dei ban pyntip paidbah lyngba ki Advertisement ha ki kotkhubor bad hadien kane yn sa shong da ka Selection Committee ban leh ïa kaba donkam kum ka interview," la ïathuh u Prof Lakhon bad bynrap, “hynrei u Vice Chancellor um shym la bud ïa kine ki kyndon ba la kdew hynrei u la shu pyntip beit beit ba la thung ïa u Rohit Prasad hadien ba ula shim hi ïa ka ban shu leh ïa ka online interview hadien ba la mynjur da ka Executive Council.
"Na ka liang jong ka NEHUSU lyngba u Secretary ka la pynrem jur ïa ka jingbym lah jong u Vice Chancellor ban peit ïa ka jingeh jong ki samla pule wat hadien ba ka Union ka ladep pynsngew ïa kiba bun ki jingdawa na ka por sha ka por.
Shillong, Naiwieng 8 : U Myntri sorkar u Marcuise N Marak mynta ka sngi u la ong ba ka sorkar Meghalaya Democratic Alliance hapoh ka jingïalam u Myntri Rangbah u Conrad K Sangma ka la ïai bud dien lynter bad ka sorkar pdeng halor ka jingpynrung ïa ka ktien Khasi bad Garo ha ka Khyrnit ba phra jongka Riti Synshar ka ri.
“ U Myntri Rangbah ula shim khia bha ïa kane ka kam.
Wat u Secretary (Home) ka sorkar pdeng ruh u ju kren ïa kane man ba u Myntri Rangbah u wan sha Delhi namar u leit ïa kynduh beit ban kylli bad bud dien ïa kane ka kam.
U Myntri Rangbah u la ïai ban jur bad ïai tynruh sha Delhi da kaba u la leit ïa kynduh ruh ïa u Myntri Kam Pohïing ka ri u Amit Shah na ka por sha ka por halor kane ka juh ka kam" ong u Marak.
U Marak uba dei u myntri ka tnad PHE u dei ruh uwei na ki dkhot jongka kynhun ba la ïalam da ka MP ka NPP na Tura ka Agatha K Sangma bad u Lamphang u Thomas A Sangma kiba la leit ïa kynduh ïa ki heh ka tnad kam pohïing ka ri ban ïakren na ka bynta ban pynrung ïa ka ktien Garo ha kane kajuh ka Khyrnit.
Ha katei ka jingleit Delhi la ïadon lang ruh ka Achik Literature Society (ALS).
U la ïathuh ba u Joint Secretaryka MHA u la ïathuh ïa ki ba ka ktien Garo ruh ka la rung ha ka list jong ki 38 tylli ki jait ktien kiba dang ap ban ïoh jingithuh bad ïoh rung ha ka Khyrnit ba Phra.
“ Ka MHA kam ju weng lane pynduh pyndam ïa kano kano ka jait ktien kaba la dawa ban ïoh rung ha ka Khyrnit ba Phra.
U Joint Secretary u la kular ruh ban phah ïa ka shithi ban pynthikna ba ka ktien Garo ka la don ha ka list ba ap ban ïoh jingithuh ban rung ha ka Khyrnit ba Phra.
ïa kane ka shithi yn sa pynpoi sha u Myntri Rangbah bad ka ALS.
U la ïathuh ïa ka rai halor kane ka kam yn sa shim da ka sorkar pdeng.
U la ïathuh ba ki la pyrshang ruh ban ïoh ïa kynduh ïa u myntri kam pohïing u Amit Shah hynrei kim ïoh lad satia namar u bunkam palat bad ba u dang don shabar ri.
U la ong namar ba ïa kine ki jingkulmar jingmut la lah ban pynthikna mynta ba ka ktien Garo ruh ka don ha ka list ban ïoh jingithuh kumta mynta yn ïa treilang ban ïoh pynrung baroh ar ki jait ktien kata Khasi bad Garo ha ka khyrnit ba phra.
Shillong, Naiwieng, 08: Ka kynhun Pulit Anti Narcotics Task Force (ANTF) East Khasi Hills kaba la ïoh jingtip kaba bniah mar mar ka la pynlong ïa ka jingkhynra ha kawei ka ‘slum’ ha Sweeper Lane bad ïohkem ïa kawei ka kynthei kaba la 26 snem ka rta.
Ha ka jingkhynra ïa ka ing sah jong kane ka kynthei, ki Pulit ki la ïoh ban kurup 92 tylli ki tyndong ba la thep ïa u drok heroin uba khia 99.
21 gram, 51 tylli ki tyndong ba thylli, 13 tylli ki synduk sabon ban thep ïa u drok, kawei ka mobile phone, bad kawei ka Aadhar Card.
U Superintendent of Police, (City) ka East Khasi Hills, Bah Vivek Syiem ha u kyrwoh ba la phah sha ki lad pathai khubor u la ïathuh ba kane ka nongkhaii drok ka dei kajuh ka briew kaba la paw ha ka video ha GS Road hajan Bimola kaba la saphriang ha ka rynsan Social Media bad kaba la pynsngewkhia haduh katta katta ïa kiba bun balang ïa ka jingdie pylleiñ pylleiñ ïa u drok.
“Ka jingthwet ban ïohkem ïa kiwei pat kiba donkti ban die ïa u drok ha kane jaka ka dang ïai bteng.
Ha kaba ïadei bad kane, ïa ka case la rejistar ha Shillong Sadar Police Station hapoh ki kyndon jong ka NDPS Act," la ïathuh u SP (City).
Shillong, Naiwieng, 08: U MLA jong ka North Shillong Constituency u Bah Adelbert Nongrum ha ka sngi Balang u la pynpaw ka jingpyrshah bad pynrem jur ïa ki briew kiba donkti ban die pylleiñ pylleiñ ïa u drok hajan ka Sweeper’s Lane mar pyrshah ka Bhutia Market ha ka Lah Sngi u Blei ïa kaba la ïoh ban ring video da ki nongleit nongwan bad pynsaphriang ha ka rynsan Social Media.
“Nga pynpaw ïa ka jingpyrshah bad ka jingpynrem halor ka jingjia ha ka 6 tarik, Naiwieng 2023 halor ka jiingïadie ïathied ha kaba ïadei bad u drok haba shit haba shai la kum ba die kwai die sikret khlem don jingtieng ne burom shuh ha ka jaka kaba don mar pyrshah ïa ka Bhutia Market hajan Sweeper’s Line ha kaba nga ngeit ba baroh ngi la ïohi ba ka la saphriang ha ki Social Media bad kane kan long ka thma pyrshah ïa u drok," ong u Bah Adelbert ha u kyrwoh ba la phah sha ki lad pathai khubor.
“Nga ai ka jingïaroh ïa ki briew jong ka aiñ kiba la pyrshang ban trei shitom na ka por sha ka por bad ngi sakhi ïa ka jingïoh kurup ïa kine ki jingdih buaid na ki kali paidbah, na ki kali Sorkar ka ban wanlam ka jingduh jingshahniah balei ki jia kumne," u la ong.
“Ka Sorkar ka dei ban shim kyrkieh ïa ka jingkit khlieh kumno ban pynkhlaiñ ïa ka tnat Pulit bad ban pyntreikam da ka buit thymmai ban phong da ki riam ki ban nym pynithuh ïalade ba ki dei ki briew jong ka aiñ (plain clothes) bad ban pynkhlain ïa ka jingïaid syntiat (patrolling)," la ai jingmut u Bah Nongrum.
“Ka Sorkar ka dei ban shim kyrkieh kloi kloi ban pynkhlaiñ ïa ka Narcotic Act kaba long synjor kumba long mynta.
Haoid khlem pep kan dei ka jingïatreilang na baroh ki liang, hynrei ka Sorkar kum ka Kmie ka dei ban pyntreikam pyrkhing ban khanglad ïa ka jingwan rung laitluid jong kine ki jingsniew sha kane ka jylla ka jong ngi," u la bynrap.
“Kan long lehnohei bad sepei lada ngi trei borbah napoh hynrei ka jingpyrkhing pat kam don ki jingsniew kin nang ïoh ban rung laitluid kum ban pynkynmaw ha ki por jong ka Covid-19 ladon ka jingpyrkhing ïa ki briew baroh shuwa ban rung sha ki jylla ban hap ban pyndep shuwa ïa ki kyndon ha Byrnihat Entry Check–Gate bad lada ka Sorkar ka don ïa ka jingkitkhlieh ïa la ka jong ka jylla bad khamtam ka jingieid ïa ki khun samla kan pyntreikam kumjuh na ka Entry Check-Gate Byrnihat, lym kumta kane ruh kan long kum kawei pat ka khlam ka ban ym lah ban ïoh ïa ka dawai ban pynkhiah," u la ong.
“Lyngba kane nga ngeit ba ngin lah ban pynduna, ngin lah ban tehlakam bad ban pynsangeh (reduce, control & stop), namar kumba ka long mynta ka jingkhaii bad ka jingdawa ka long laitluid," la bynrap u Bah Nongrum.
Shillong, Naiwieng, 08: Ki Special Cell jong ka tnat Pulit ka East Khasi Hills District ha ka Lah Sngi u Blei kiba la pynlong ka jingpynap shrip ki la ïohkem ïa ki lai ngut ki snar nonglute na ka kynhun ‘Gang’ kiba donkti ban rahbor ïa u nongñiah trok.
U Superintendent of Police (City) East Khasi Hills District Bah Vivek Syiem ha u kyrwoh ba la phah sha ki lad pathai u la ïathuh, hadien ba ki Pulit ki la ïoh jingtip ba ka don kawei ka kynhun ‘Gang" kaba pynbiej ïa uwei u nongñiah trok bad pynbor ïa ki trai ban thied ïa u jhur ha ka dor kaba tad.
U SP u la ïathuh ba kane ka kynhun ki snar lute ka la ïalam ïa u nongñiah trok shajan ISBT ne Umïam na ka bynta ban leit kit ïa u jhur.
Hynrei, kane ka kynhun Gang ka la rahbor pynban ïa u nongñiah trok sha kawei ka jaka khlaw bad pynbor ïa u nongñiah trok ban pyntip sha u trai baladep kit ïa u jhur bad ban phah ïa ka pisa lyngba ka Google pay ban siew sha ki nongdie jhur kiba dei pynban ki nongrahbor.
U SP (City) u la ong, da ka jingïarap jong ki dkhot ka Meghalaya Traders Fresh Vegetable & Ginger Association (MTFVGA) bad ka Khasi Jaiñtia Fresh Vegetable Suppliers Association (KJGVSA) ki Pulit ka Special Cell ka East Khasi Hills ki la pynlong ka jingkhynra ha ka 6 tarik mynta u bnai bad mar mar ki la ïoh ban kem ïa ki lai ngut ki briew na surok Mawlai By-Pass hadien ba ki la kit ïa u nongñiah trok na Lad Smit bad pynbor ïa u ban pyntip sha u trai lyngba ka telephone ba un siew ïa ka pisa.
Kane ka kynhun ‘Gang’ ka la leh ïa kane kajuh ka kam runar la bun bun sien ha kaba la bthah ban ujor ejahar bad ban rejister ïa ka ejahar, la ïathuh u SP.
Ki Pulit ka Special Cell ki dang pynlong ïa ka jingthwet kaba jur ïa kiwei pat ki dkhot jong kane ka kynhun ki nonglue kiba dang phet rieh ban lait na ka kti ki Pulit.
Ki Pulit ki la ïoh kurup saw tylli ki mobile phone bad kawei ka kali Maruti Swift Dzire ba la pyndonkam da ki lai ngut ki snar nonglute.
U SP (City) u la pyntip ruh ba ym pat lah ban tip la kine ki lai ngut ki don kti neem ha kiwei kiwei ki kam runar.
Ki Pulit ki la register case ha Madanrting Police Station hapoh ka Sectin 419/420/511/364A/384/340/34 Indian Penal Code (IPC) bad ka jingtohkit ka dang ïaid shakhmat.
Shillong, Naiwieng 08 : U Chief Executive Member (CEM) ka KHADC, Bah Pynïaid Sing Syiem ha ka sngi Balang u la pynkynmaw ba dei ka District Council kaba ïakhun borbah ban pynïoh biang ïa ka bor jong ki Rangbah Shnong hadien ba ki la shah sloit noh ka iktiar jong ki ha ki khyndiat snem ba la dep.
Ïa kane, u CEM u la kren ha ka jingïalang pynkup burom ïa u Bah Mawkordor Nongneng, Rangbah Shnong ka Mawklot ha ka jingrakhe dap 25 snem ka jingshakri kaba khlem shongthait ïa kane ka shnong kaba don ha ki thain Upper Shillong.
“Peit ha uto u snem ba shah sloit ka iktiar ki nongïalam shnong, dei ka KHADC ha u 2016 ba ïakhun ha Supreme Court ban pynïoh biang ïa ka bor jong ki.
Lada ym don ka District Council, katta ym don shuh ka synshar shnong synshar hima bad ka Jaidbynriew ruh kan duh shisien ba ym don shuh ka synshar shnong synshar hima," u la bynrap biang.
Nalorkata, u CEM u la pyntip ruh ba ka Jaidbynriew kaba don mynta tang 15 bad 16lak ka don hapdeng ka jingma lada ym don ki ain ban ïada kyrpang kumba don mynta ka jingïada lyngba ka Khyrnit kaba Hynriew jong ka Riti Synshar ka Ri lyngba ki District Council.
“Ka District Council kadei ka nongïada ïa ki riti dustur tynrai bad kumta nga kyntu ïaki paidbah ban ai ka jingïatreilang bad ki shnong, ki raid bad ki Hima ryngkat bad ka District Council ban pynkhlain shuh shuh ïa ka jingshakri nangne shakhmat.
"U CEM u la ong ruh ba u sngewkmen haduh katta katta namar kadei ka sien kaba nyngkong ïa u kum u khliehduh ka Council ban ïoh don bynta lang ha ka jingrakhe dap 25 snem jong uno uno u Rangbah Shnong ha ka kam shakri paidbah.
