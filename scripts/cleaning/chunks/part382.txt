Kat kum ka jingong jong u Chairman jong ka Regional Committee, Jaiñtia Hills Sector u Sniawbhalang Dhar haka 25.
7.
2022 ïaki Waheh Chnong ka Elaka Labang Nangphyllut & Pangam Raliang te ym tikna shuh yn lah ban pyndep ïakane ka kam ha shwa ka Election 2023 namarba ka por kala lyngkot palat.
Kata ruh shong haka jingbthah jong ka sorkar pdeng bad ka rai jong ka sorkar jylla.
Katba u Chief Minister Conrad K Sangma pat u ong haka 5.
8.
2022 haki Rangbah Shnong Block-II ba ka kam pynbeit pud kan sdang biang hadien ka sngi Independence kata hadien ka 15.
8.
2022.
Hynrei long katba long ruh ha shwa ka jingdap jong ka ri India 75 snem te ngim lah ïoh shuh ïa la u pud u sam kumba ngi angnud bad khmih lynti baroh shi katta bad ki pait khappud ki shu sah ha kynroh kum ki nong ap.
Khliehriat nailar 12: U Deputy Commissioner (Excise), East Jaiñtia Hills District, u la pynbna ba ha ka 15 tarik u nailar 2022 kaba dei ka sngi ba rakhe ïa ka sngi jingioh laitluid ka ri, kan dei ka sngi tyrkhong kyiad ha East Jaiñtia Hills District.
La hukum ba baroh ku dukan die kyiad,, ki IMFL retailers, ki jaka dih kyiad, ki canteen ki dei ban khang lut ha katei ka sngi bad ki bor ba dei peit kin long peitngor bha ïoh don kiba pynkheiñ ïa ka hukum.
Nongpoh, Nailar 12: U Deputy Commissioner ka Ri Bhoi, u Arpit Upadhyay u la pynmih syndon da ka hukum ban bthah baroh ki dukan kyiad ki bar bad kiwei kiwei ki jaka shna kyiad ha Ri Bhoi ki dei ba khang khyrdep ha ka 15 tarik u Nailar 2022, kaba dei ka sngi rakhe ïa ka sngi laitluid ba 75 snem ka ri India.
Kane ka jingpynmih hukum u Deputy Commissioner ka Ri Bhoi ba khang ïa ki jaka shna ne die kyiad ha Ri Bhoi ka dei halor ka jingdon ka jingrakhe ïa ka sngi Laitluid ka Ri India bad kum ka bor synshar District ka peitngor ban nym mih kino kino ki huri hura kiba ktah pat ïa ka jinglehkmen bad rakhe ïa kane ka snig Laitluid ka ri India.
Kino kino kiba ïaleh pyrshah ïa kane ka hukum ba la pynbna da u Deputy Commissioner ka Ri Bhoi kin ngat ha ka jingpynshitom kiba dei katkum ki kyndon aiñ ba la pynjari da u Deputy Commissioner kaba ïa dei ba ka jingmana ban plie ne die ïa ka kyaid ha katei ka sngi khraw ba ka ri ka rakhe ïa kajingdap 75 snem naduh ba la ioh la ka jong ka jinglaitluid na ka jingsynshar donbor ki Dohlieh.
Nongpoh, Nailar 12: Ki nongïalam ba hakhmat jong ka National People’s Youth Front, Mawhati Block mynta ka sngi kila mih shakhmat ban pynshai halor ki jingshah kynthoh u MLA ka Mawhati u Bah Dasakhiatbha Lamare ba um shym la trei bha, khamtam haba ïadei bad ki surok bad kiwei kiwei ki kam pynroi ha Mawhati Constituency.
Haba kren shaki lad pathai khubor mynta ka sngi naka liang kitei ki nongïalam ba kynthup ïa u Bah Hilary Shadap President, Pynbhalang Syiem Working President, Bah Nicolas Malai General Secretary bad kiwei kiwei ki la ong ba u Bah Dasakhiatbha Lamare watla ula trei shibun ki kam hynrei u dei u ba shah kynthoh tam namar ka jingbym lah ban ïaishah jong ki paidbah ban pynurlong khamtam ïaki surok ba kongsan bad ba donkam eh jong ka Mawhati Constituency.
Kila pynpaw ruh ba kumba long mynta ka sorkar kala dep ban mang pisa haduh 3 tylli ki surok ba kongsan haka thaiñ Mawhati ba kynthup ïa u surok na Liarbang sha Sabuda ba jngai kumba 10km bala mang haduh 18.
5 klur, u surok na Khyndewso sha Jingkieng Umkhen bala mang pisa haduh 20 klur ba jngai kumba 10km, bad u surok na Umsning sha Sonidan ba jngai kumba 40 km bala mang pisa haduh 114 klur ba shen yn sa sdang ban trei noh ïaka kam.
Kila pynpaw ruh ba ki nongmihkhmat naduh mynshuwa kim lah ban pynurlong ïa kitei ki jingangnud jong ki paidbah khamtam ki surok hynrei dei ha u Bah Dasakhiatbha Lamare u ba la shimkhia ban pynioh skhim naka bynta ban shna bad siangrong noh shen ïakitei ki surok ba kongsan bad ba donkam tam haka thaiñ Mawhati.
Nongpoh, Nailar 12: Namar ka jingeh jong ka shnong Umpathaw ha Ri-Bhoi ka bym don wat tang ka iing dorbar kaba paka ban pynlong ïaki jingïalang bad kiwei kiwei ki jingdonkam jong ka shnong ka thaw, u MLA ka Nongpoh u Bah Mayral Born Syiem mynta ka sngi u la leit ban aiti syndon da ka work order ban tei ïaka iing dorbar haka shnong Umpathaw naka bynta ka jingdonkam bad ka jingbit jingbiang jong ki paidbah.
Ïa katei ka iing Dorbar la mang lyngba ka skhim SRWP haka jinglut kaba T.
2.
50 lakh bad ha katei ka jingaiti ïaka work order la sakhi ruh da ka jingdonlang ki nongïalam shnong, ki longkmie longkpa bad ki khun samla jong ka shnong.
U Bah Mayral Born Syiem haba kren ha katei ka sngi u la pynpaw ka jingsngewkmen kaba khraw hadien bala ioh ban pynmang skhim naka bynta ban tei ïaka iing dorbar ha katei ka shnong kabym don wat tang ka iing dorbar kaba paka mynta la bun snem naka bynta ban pyntyllun ïaki kam ki jam jong ka shnong.
Nongpoh, Nailar 12: Ka Seng HITO Raid Myrdon Area ka la mih sha khmat ban ujor syndon da ka jingthoh sha u Executive Engineer ka Tnad PHE Umsning Division halor ka jingbym hun ïa ka rukom pyntreikam u Contractor ïa ka scheme JJM ha ka shnong Nongmawlong bad ka shnong Mawlong ThymmaiKa seng ha ka jingïalam u President, u Bah Seibor Maring bad u General Secretary, u Bah Moon Maring ki la leit ban ujor da ka jingthoh sha u Executive Engineer ka tnad PHE ha Umsning ka dei ban ujor halor ka jingkynnoh ba ym shym la pyntreikam ïa ka skhim kumba ka dei ban long bad mang da ka sorkar lyngba katei ka skhim JJM kaba wan ka sorkar pdeng.
Ki la leit ban ujor sha u Executive Engineer ka tnad PHE, ka dei ruh hadien ba ka seng ka la wan ban jurip ïa ka jingpyntreikam ïa katei ka skhim bad kynduh ruh ïa ki paidbah nongshong shnong ba kim hun satia ïa ka jingpyntreikam ba u Contractor u khlem pyntreikam kumba mang da ka sorkar.
Ka seng HITO Raid Myrdon ha katei ka shithi ka la pynpaw ka jingsngewkhia halor ka jingkynnoh pyntrei torti ïa katei ka skhim ha kaba la kynnoh ruh ba u Contractor u la pyndonkam da ki pipe um ba la rim bad ka ka Tanky um kaba dei ban shna kumba 7 tylli la shna tang 6 tylli.
Shuh shuh, ha katei ka shithi ba la ujor sha u EE ka tnad PHE, Umsning, ki nongïalam ka Seng HITO Raid Myrdon ki la pynpaw ruh ba ka seng kam hun satia ïa ka jingpyntreikam ïa katei ka skhim ba la trei torti da u Contractor ha kaba haduh mynta ki paidbah ki dang mat ka jingkyrduh um ha kitei ki shnong bad kum ka seng ka kyrpad jur ïa u EE ka PHE Umsning ba un phah tohkit ïa kane ka kam ba lada lap ba katei ka jingpyntreikam ïa ka skhim JJM kam biang satia dei ban leh ei ei ïa u Contractor ba u hap ban pyndep pura ïa katei ka skhim khnang ba kan ai jingmyntoi ïa ki paidbah ban ioh ïa kata ka umbam umdih kaba biang ba pura kumba la mang da ka sorkar pdeng, ki la bynrap.
Shillong, Nailar, 12: U Myntri Rangbah ka Jylla u Conrad K Sangma ha ka sngi Thohdieng u la plie paidbah ïa Chief Minister’s Youth Centre ha ka shnong Chibra Agal kaba hap hapoh ka Rongram C&RD Block, West Garo Hills ha ryngkat ka jingsakhi lang jong u MLA u Thomas A Sangma.
Ka jingthmu jong kane ka Chief Minister’s Youth Centre ka long ban plie lad ïa ki samla na ki shnong nongkyndong jong ka jylla Meghalaya ba kin tip kumno ban sdang ïa ka jingïaid lynti ha kaba pynurlong ïa ki jingangnud jong ki, ban pynpaw pyrthei ïa ka sap ka phong kaba ki don, ban ïarap ïa ki ha kaba weng ïa ki jingeh ba ki ïohi sawdong jong ki.
Kane ka CMYC kan long kum ka shlem jong ki samla ka Jylla ba kin tip kumno ban ïoh jinghikai ha kaba ki lah ban jied ïa kaei kaba ki la ïoh jinghikai.
Ïa kane ka CMYC ba la shna pynwandur da ka Sauramandala Foundation and Project DEFY, yn sa buh ha ki bynta bapher bapher jong ka Jylla.
Haba kren kum u Kongsan u Myntri Rangabh u la ong ba ka Sorkar ka angnud ban wanrah sha ki samla ïa ki prokram bapher bapher bad ïa ki polisi.
U la bynrap ba ka jingshimkhia ban wanrah ïa ka CMYC kan sa nang ïarap shuh shuh ïa ka Sorkar ban sei ïa ki samla kiba angnud ban pynpaw ïa la ka sap ka phong kaba ki don.
U Myntri Rangbah u la ïathuh yn sa shna haduh 80 tylli ki CMYC hapoh ka Jylla baroh kawei.
Shillong, Nailar, 12: U Myntri Rangbah ka Jylla u Conrad K.
Sangma ha ka sngi Thohdieng u la plie ïa ka Safe Motherhood Transit Home ha Asanang kaba hap hapoh ka Rongram C&RD Block, West Garo Hills.
Ïa kane ka Transit Home la tei da ka Sorkar lyngba ka song pisa ba la mang na ka Chief Minister’s Safe Motherhood Scheme.
Katkum ka State Health Policy 2021 la shem ba ka jingïap shiteng por jong ki longkmie kiba armet ka dei kaba pynsngewkhia bha ïa ka Sorkar na ka jingïap haduh 248 ngut tang ha u snem 2020-21.
Lyngba ka Chief Minister’s Safe Motherhood Scheme (CM-SMS) yn kyrshan ïa kane ka jingthmu na ka bynta ban pynduna ïa ka jingïap ba shiteng por jong ki longkmie kiba kha khun.
Haba kren kum u Kongsan ha kane ka sngi, u Myntri Rangbah u la ong ba ka Sorkar ka la buh hakhmat ïa ka thong ban ai jingsumar ba kyrpang ïa ki longkmie kiba armet lyngba ka MOTHER programme bad lyngba ka Safe Motherhood Scheme yn sa shna kham bun ki jaka kha khun bad ban pynduna ïa ka jingïap jong ki longkmie kiba kha khunlung.
U la pyntip ba kane ka skhim ka don saw bynta, kawei, ban buh ïa ka Transit Home na ka bynta ki longkmie kiba kham shitom jur.
Ban ai ïa ki jingbam kiba tei bad ka jaka ba kylluid ïa ki khun jong ki.
Ban pynbiang ïa ka kali ha ka leit ka wan da kaba ïatreilang bad ki nongniah kali na ka bynta ban leit shaw bad ban leit on ïa ki longkmie bad ïa ki bahaing hasem kiba synran sha Hospital.
Ban pynshlur ïa ki kurim lane ïa ki bahaing hasem ba kin synran ïa ki longkmie bad ban don beit ha syndah jong ki, ha kaba ka jingsiew bailutksan kan kot haduh T.
1,000 na ka bynta iwei i briew.
Yn sa ai khusnam ba kyrpang lane ka Best Performing Village ha manla kawei pa kawei ka PHC shi sien ha ka shi snem.
U la ïathuh ba ki don haduh 80 tylli ki PHC kiba ladep shna ïa ki Transit Home hapoh ka Jylla.
Ïa mynta haduh 84 tylli ki PHC kiba la pynbiang ïa ki kali bad haduh 36 klur la mang pisa na ka bynta kane ka skhim daba pyntreikam ruh ïa kwei ki prokram kum ka JSY bad ka JSSK.
Shuh shuh u la pyntip ba ïa kane ka prokram la pyrshang ban ai jingïarap pura na ka bynta ban kyrshan ïa ki longkmie ha ka jylla namarba ka sorkar ka la buh hakhmat ïa ka koit ka khiah jong kawei pa kawei ka longkmie bad iwei pa iwei i khunlung.
U la ong ba ka jingïap jong ki longkmie ba kha khun ka la hiar da 35% ha ki hynriew bnai ba la leit noh haba ïa nujor bad kiwei pat ki snem kiba la leit noh.
“Ka jingïap jong ki khunlung ka long 29 points na ka National Average kaba long 28 na ka bynta u snem 2020-21.
Ngi dang ïakhun ban pynhiar na ka National Average," u la bynrap.
Shillong, Nailar, 12: Ryngkat ka jingrakhe ïa ka sngi jinglaitluid ka ri India, ka KJCLF kan pynlong ïa ka jingïaseng duwai kaba kyrpang ha ka 15-tarik mynta u bnai ha ka por 11:00 baje mynstep ha Iingmane English Service kaba don ha Police Bazar, Shillong.
Kane ka long ba ka KJCLF ka don ka jingsngewkhia na ka bynta ka ri bad ki nongshong shnong baroh.
Ka Forum bad ka khot ïa ki nongïalam Balang bapher ban ïatreilang na ka bynta ban wanrah ïa ka synshar khadar kaba bha, ka saiñ hima kaba khuid bad ban ïoh ïa ki nongïalam ka ri kiba lait na ka jingbamsap.
Ka KJCLF ka wer bad khot sngewbha ïa ki paidriewngeit bad ki nongïalam Khristan sha kane ka jingïaseng duwai.
U nongkren ha kane ka jingïaseng un long u Secretary jong ka Bible Society of India, Shillong Auxiliar u Rev.
P.
Dkhar, ong u kyrwoh ba la phah da u Secretary u Rev.
E.
H Kharkongor.
Shillong, Nailar 12 : U nongïalam ka Liang Pyrshah u Dr Mukul Sangma ula kynnoh ba ïa kane ka sorkar MDA hapoh ka jingïalam ka NPP la thaw da u Myntri Rangbah duh ka ri u Narendra Modi bad kumta u Myntri Rangbah ka jylla u Conrad K Sangma u dei tyng u tyngshop ba la sieh na Delhi.
ïa kane ula kren ha ka jingïalang paidbah ban thaw ïa ka TMC Block ha Mawshynrut.
U Dr Mukul u la kynnoh “ Ha u 2018 ki nongïalam ka BJP ki la wan bad sieh ïa u Conrad Sangma kum u Myntri Rangbah bad na kata ka daw u shu long tang u tyngshop uba shah khyrwait na Delhi.
Baroh ki ïa tip kumno u Amit Shah u la pynbor ïa u Conrad Sangma ban ïa pynbeit pud bad tang hapoh shibnai la ïasoi ïa ka soskular bad ka Assam.
Mynta ka NPP ka ong ba kan ym ïadon bynta bad ka BJP bad kan ïakhun marwei ha ka election 2023.
Kine ki seng pynpait jaidbynriew kiba na bar ki wan ban thaw ïa kane ka sorkar kaba mutlop.
Ki kular lut ha ka por election hynrei ki leh aiu pat hato ki bat la ka kular? Kane ka pyni ba kane ka dei ka sorkar kaba ym lah ban shaniah da ki paidbah.
Kumta khlem pep ki paidbah ka jylla kin wanrah ka jingkylla ha u snem ban wan".
U la kynnoh shuh shuh da kaba ong ba kane ka sorkar ka dei ka sorkar ka bym lah ban ai ka jingsynshar ïa ki paidbah.
“ Kane ka dei ka ri synshar paidbah kumta ngi hap ban ïa trei lang ban ïada ïa ki jaidbynriew riewlum jong ngi, ïa ka kolshor ïa ki khun ki kti bad ïa ki samla kiba long ka lawei jongka jylla bad wat ïa ka pateng ban dang wan ruh.
Kane ka sorkar ka la shu lap miet ban pynlut phut ïa ka spah mariang.
U la ther ïa ka HSPDP, UDP, KHNAM da kaba ong ba kine ki ong ba kin ym ïatrei lang bad ka BJP hynrei tang hadien ka election ki la kylla jingmut bad ïatrei lang bad ka BJP ban thaw sorkar.
U Justin G Momin u la kynnoh ba une u MLA ba mynta u bah Gigur Myrthong u khlem trei ei ei ruh em namar lada ïaid sawdong ka constituency ki briew kin sa ïohi da la ki jongki khmat kaei kaba u la leh.
Ha kine ki san snem u khlem leh ei ei ban pynroi ïaka constituency.
Shillong, Nailar 12: U Symbud Myntri Rangbah ka jylla u Bah Prestone Tyngsong ha ka sngi Thohdieng u la ong ba ka sorkar kan ym teh kyndon eiei halor ka jingthmu jong ka Sur Ka Bri U Hynñiewtrep ban pyndonburom ïa u Bah Cherishterfield Thangkhiew da ki jingpynher lama ïong bad kiwei rukom leh burom jong ki.
U la ong ba lada ki kwah ban leh ïa kano kano ka prokram kum ka jingkynmaw burom ïa u Bah Cherishterfield Thangkhiew, ka sorkar ruh ka burom ïa kata hynrei, u la kyrpad ba ka dei ban long kaba jai jai bad kaban ym ktah ïa ka shong suk shong saiñ.
U la ong ba ki lah ban leh katba ki sngew bit ban pyndonburom ïa u Bah Cherishterfield Thangkhiew hynrei u la ong ba kim dei ban wanrah ïa kano kano ka jingpynthud ïa ka shongsuk shongsaiñ ha shnong ha thaw.
Haba ïadei bad ka jingdawa jong ki ba ka sorkar kam dei ban phah pulit sha ki bynta ka Mawai naduh ka 12 haduh ka 15 tarik, u Bah Prestone u la ong ba lada ki nong Mawlai kim kwah ban ïohi ïa kino kino ki pulit ha katei ka sngi, ka sorkar kan burom ïa ka jingdawa jong ki, da kaba u la ong ba kim dei pat ban shim ïa ka aiñ ha la ka kti lane ban wanrah ïa ka jingkulmar kiban ktah ïa ka shongsuk shongsaiñ.
Shuh shuh na ka liang u Symbud Myntri Rangbah u la ong ba u lah dep ban kular sha ka Sur Ka Bri U Hynñiewtrep ba yn sa rah ïa kane ka kaiphot ha ka ïing dorbar thaw aiñ ha ka dorbar Synrai ha ka 9 taik Nailur.
Kum ban shu kdew hangne ba ka Sur Ka Bri U Hynñiewtrep ka la khot ïa ka jingleh burom ia u Bah Cheristerfield da kaba kan leit buh syntiew ha u lum jyntep ha ka 13 tarik bad bud sa ka jingpynher lama ïong ha Mawlai Stand Bus, Mawdatbaki ban pyrshah ïa ka jingbym pynlait paidbah shuh ka sorkar ïa ka kaiphot jong ka kynhun tohkit halor ka jingshah siat ïap u Bah Cheristerfield.
Shillong, Nailar, 12: U Myntri Khynnah ka Sorkar Pdeng uba khmih ïa ka tnat Jal Shakti bad Tribal Affairs, u Bishweswar Tudu ha ka sngi Thohdieng u la kyntu ïa ka Sorkar Jylla ba ka dei ban pyndep noh ïa ka jingpynpoi umdih sha manla ki thliew iing hapoh u Lber, 2024.
U Tudu u la wan iuhkjat ha Meghalaya na ka bynta ban peit pyrman ïa ka jingpyntreikam pura ïa ki skhim ba la bei da ka Sorkar Pdeng da kaba u la lum ïa ka jingïalang ïa ki heh Ophisar ka Jylla Meghlaaya ha State Convention Centre, Shillong.
U Myntri Khynnah u la pan jingtip ruh ha kaba ïadei bad ka jingpyntreikam ïa ka skhim Jal Jeevan Mission (JJM), ka Swachh Bharat Mission (SBM), ka Pradhan Mantri Krishi Sinchayee Yojana (PMKSY) bad kiwei kiwei ki prokram hapoh kine ar tylli ki tnat Sorkar.
Ha ka jingïakren bad ki lad pathai khubor hadien ba la peit ïa ki jinglong jingman jong ki prokram kiba dang ïaid shakhmat hapoh ka tnat jong u, u Tudu u la ong ba ki Ophisar ka tnat ki la pyni ïa ki bynta ba bniah shaphang ka jingpyntreikam bad ki jingjop hapoh ki skhim bapher bapher kum ka Jal Jeevan Mission (JJM), ka Swachh Bharat Mission (SBM) bad ka Pradhan Mantri Krishi Sinchayee Yojana (PMKSY).
U la ong ba khnang ban sngewthuh kham bha ïa ka jingpynïaid ïa kine ki prokram, un sa leit jngoh ïa kine ki jaka pyntreikam lashai mynstep.
Haba kren shaphang ka JJM, u Tudu u la ong ba ka thong ban pyndep ïa ka jingpynpoi umdih sha manla ki thliew iing kaba shi spah na ka shi spah ka dei ban long shwa u Lber 2024.
“Ka jinglong ha ka ri baroh kawei ka long kumba 50% hynrei ka thong ka dei ban poi sha ka 100% shuwa u Lber 2024," u la ong da kaba bynrap ba dang dei ban shim ïa ki sienjam ban kot sha kane ka thong.
U Myntri u la kyntu ïa ki Sorkar jylla ba kin ïatrei lang bad ka Sorkar Pdeng ban kot sha kane ka thong.
U Myntri u la pdiang ruh namarba ka jylla Meghalaya ka dei kaba bun ki lum, ki don ki jingeh kiba wan bad kane.
U la ong ba ki la don ki jingpynslem ban pyntreikam ïa katto katne ki projek namar kine ki jingeh.
U la ong ba ka Sorkar Pdeng ka sngewthuh ïa ki jingeh bad ki jingkhuslai jong ki jylla bad ba ka pdiang ïa ki sienjam ban pynbeit ïa kine.
“Nga la ai jingmut ïa ki ba kin bud ïa ki kyndon pyntreikam bad lada lah, ngin pynsuk ïa katto katne ki kyndon khnang ban lah ban pyntreikam ha ka por kaba biang," u la ong.
Haba jubab ïa ka jingkylli shaphang ka jingmang pisa sha ka jylla, u Myntri u la ong, “ka tnat DoNER ka la phaikhmat kyrpang sha ki jylla ka thain shatei lammihngi, kumta katkum ka jingïaid shaphrang ki kam, ka DoNER kan nang ai shuh shuh ki jingïarap pisa.
"Kane ka dei ka sien kaba nyngkong ba une u Myntri ka Sorkar Pdeng u la wan iuhkjat ha Meghalaya ban peit pyrman ïa ka jingpyntrei ïa ki projek ba pyntreikam ha ka jylla.
Jowai, Nailar 12: San ngut ki nongshong shnong jong ka shnong Moojem, West Jaiñtia Hills District ki la mynsaw hadien ba ki la shah shoh shah bom ha ki Pulit Assam hadien ki la shah kem ha ka por 11:00 baje mynmiet ha ka sngi Palei.
Katkum ka jingtip ba la ïoh lum la ïathuh ba kine ki nongshong shnong jong ka shnong Moojem ki la shah khang kdong ha ki Pulit Assam katba ki dang thmu ban leit shaw ïa uwei u rawon jong ka shnong uba slem ban poi sha shnong haduh ka por mynmiet.
La ïathuh ba kane ka jingshah shoh jong kine ki nongshong shnong ha ki Pulit Assam ki don hadun san ngut katkum ka shithi jingujor kiba kynthup ïa u Manki Sungoh, u Augustin Shylla, u Kordon Sungoh, u Binelson Raksaw bad uwei u khynnah skul uba dang 16 snem ka rta bad uba dang pule ha ka klas IX ha kawei na ki skul ha Jrikyndeng.
Katkum kane ka jingjia, la ïathuh ba ki Pulit Assam kiba buh ktem ha Jrikyndeng ki bat nyngkong ïa u Manki Sungoh, ïa u Augustin Shylla bad ïa u khynnah skul ba dang 16 snem kiba dang thmu ban leit phai noh sha la ïing hynrei ynda la poi ha ka bynta khappud ka shnong Moojem bad Jrikyndeng ha ka jaka ba ki khot ka Mookhim kyndit kynsan ki Pulit Assam ki la pynsangeh ïa ka kali jong ki bad ki la shoh la bom ïa ki da ki tdong suloi kat haduh ba ki la mynsaw jur.
Ki nongshong shnong jong ka shnong Moojem kiba la ïoh jingtip halor kane ka jingjia mar mar ki la leit sha Jrikyndeng ba don ka Police Station jong ki Pulit Assam ban ujor halor ka jingshah shoh jong kine ki lai ngut.
Ki Pulit Assam kim shym la sngap satia ïa ka jingujor hynrei ki la hukum pynban ïa kine kiba wan ujor ban leit phai noh sha la ïing bad hangne ruh sa ar ngut ki nongshong shnong kiba kynthup ïa u Kordon Sungoh bad u Binelson Raksaw ki la shah bat ha ki Pulit Assam bad shah bom haduh ban da mynsaw.
Ha kaba ïadei bad kane ka jingjia, ki kynhun seng kiba kynthup ïa Ka Sur u Paidbah ka Bri u Hynñiewtrep’, ka Saiñdur Tipkur-tipkha Ïeng Ehrngiew Hynñiewtrep (STIEH), ka Hynñiewtrep Border Disputed Redressal Forum (HBDRF), ka Jaiñtia Youth Federation (JYF) bad ka Jaiñtia Student Union (JSU), ha ka sngi Thohdieng ki la leit ujor ha u Deputy Commissioner jong ka West Jaiñtia Hills District u Bah Garod L.
S.
N.
Dykes.
Kine ki kynhun seng ki la dawa ïa u Deputy Commissioner ba u dei b an shimkhia mardor halor kane ka jingjia da kaba ujor mar mar sha ki bor ka aiñ jong ka Jylla Assam bad ban pynshitom ïa ki Pulit kiba donkti bad shoh dusmon ïa kine ki briew.
Ha ka jingïakren bad ki lad pathai khubor, ki nongïalam shnong jong ka shnong Moojem kiba kynthup naduh u Waheh Shnong u Ma Hopingson Raksaw bad u Secretary u Ma Nilanki Sten ki la pynpaw ka jingsngewdiaw haba don kum kine ki jingjia kiba ju jia na ka por sha ka por ïa la ki paradoh parasnam ha ki jaka khappud.
Ki la ïathuh ruh, dang ha kine ki sngi ba ladep, ka la don kawei ka jingshah kem jong uwei u nongshong shnong tang na ka daw ba u leit pom dieng na khlaw ban ïoh shna ïing.
Kum ki nongshong shnong kiba shong ba sah ha ki jaka khappud ki buh ka jingkylli, ba balei kane ka jingshah shoh jong ki nongshnong shnong ha ki Pulit ka Assam ka ju ïai jia manla ka por bad na kaei ka daw ba ki Pulit Assam kim kheiñ briew shuh bad ki shu leh donbor katba ki mon ïa ki paradoh parasnam, la ong kine ki nongïalam jong ka shnong Moojem.
Mairang, Nailar 12: U Samla Hopefullness Lyngdoh, uba dang pule Class XI ha Langtor Higher Secondary School, Langtor, u la leh ïa ka kam shlur bad lah ïa ka kam kaba ki Pulit kim shym la lah ban leh.
Kane kadei ka jingïoh sei jong u ïa ka metïap jong uwei u Khynnah Skul ba dang shong Class VIII ha Little Star Secondary School kaba don marjan bad ka skul Langtor.
Katkum ka jingïathuh u Sordar ka ShnongNongbah Bynther,la ong ba mynta ka sngi, une u khynnah Little Star u leit sum ha Wah Kynshi kaba hap ha ka Shnong Nongbah Bynther, hadien ba la wai skul bad u dang ap ban leit khreh kot.
Hynrei katba u dang sum bad ki paralok, kynsan kynsan u la ngam ha kane ka wah.
Kiwei pat ki paralok haba ki la ïohi ïa ka jingngam jong u, ki la pyrta briew bad pyntip ruh sha skul.
Hadien la wan sa ki Sordar bad ki Nongïalam Shnong kiba la pyntip pat sha ki Pulit bad ki Pulit ki la wan ryngkat ki Pulit Fire Service kiba la ngam ha wah ban wad ïa une u Khynnah u ba la ngam ha um.
Hynrei wat lada ki la trei shitom bad ngam bunsien ruh, shym la lap ïa une u Khynnah Class VIII.
U Hopefullness, uba la don lang ha katei jaka ryngkat kiwei pat ki para Khynnah skul, haba u la ïohi ba ym lap katno katno ruh ïa une u Khynnah, u la pan na ki Pulit bad na ki Nongïalam Shnong.
Hadien ba ki la shah, u Hopefullness, uba dei na ka Shnong Tiehnongbah, u la ngam ba tang shiphang, u la lah ban sei ïa ka met jong une u Khynnah Class VIII,uba la khlad noh bad uba dei na ka Shnong Dewsaw, ka Shnong kaba don sharum Mairang marjan bad ka Shyrwang.
Hadien ba la sei ïa ka met jong une u Khynnah, namar ba ki Pulit ki don lang markhmat bad ki Nongïalam Shnong la pynkit noh ïa ka met jong une u Khynnah ban rah noh sha ïing jong u ha Dewsaw.
Kane ka jingshlur bad jingtbit ngam um u Hopefulness kala wanrah ïa ka jingïaroh na kiba bun ha kaba ki la pynpaw ba ka jingdon bad ka jingshlur jong u, la lah ban sei ïa ka met une u khynnnah skul Little Star.
Shillong, Nailar 12 : Ryngkat bad ki 151 ngut ki Pulit Ophisar na kylleng ki jylla ka ri India, ki ophisar na ki tnad tohkit bad syntiat jongka ri, u DSP jongka jylla u bah Pyrkhatlang Suchiang u la ïoh ïa ka khusnam Union Home Minister’s Medal for Ecellence in Investigaton na ka bynta u snem 2022.
ïa kane ka khusnam la sdang naduh u snem 2018 bad ka jingthmu ka long ban pynshlur bad ai mynsiem ïa ki Pulit Ophiar bad ki Ophisar jong kiwei kiwei ki tnad treikam ka ri kum ka CBI, NCB, NIA ba kin dang trei shitom shuh shuh ha ka kam jongki khamtam ha ka jingtohkit ïa ki kam runar bad ki kam bamsap.
Napdeng kine ki 151 ngut kiba ioh pdiang ïa kane ka khusnam mynta u snem 15 ngut ki dei na ka CBI, 11 ngut na ki pulit ka Maharashtra, 10 ngut na ki pulit ka Madhya Pradesh, Uttar Pradesh, 8 ngut na kawei kawei ka jylla Kerala, Rajasthan, West Bengall bad kiba sah ki dei na kiwei kiwei ki jylla bad ki Union Territory.
Ki don ruh 28 ngut ki Pulit Ophisar kynthei kiba ïoh pdiang ïa kane ka khusnam.
Shillong, Nailar 12 : Ka Seng Hynniewtrep National Liberation Council (HNLC) ka kyrmen ba kane ka jingïakren ïasuk hapdeng ka sorkar pdeng, sorkar jylla bad ka seng kan wanrah ruh ka jingkylla ha ka Saiñ Pyrkhat Pyrdaiñ, ka Saiñ Hima Sima bad ka Synshar Khadar ka ban pynkhlaiñ bor shuh shuh ïa ka Jaidbynriew Hynniewtrep.
“ Ngi kyrmen ba kane ka jingkren ïasuk Indo-Hynniewtrep kan wanrah ka jingkylla ka ban ai bor shuh shuh ïa ka Jaidbynriew Hynniewtrep" ong ka kyrwoh na u General Secretary cum Publicity Secretary jongka HNLC u bah Sainkupar Nongtraw.
Ka kyrwoh ka la ong ba ka jingïaleh jongka seng HNLC ka long halor ka saiñ hima sima kumta donkam ban wanrah ka jingpynkylla bad jingpynbeit ban pyllait ïa ki khun ka Bri U Hynniewtrep na kiba bun ki jingeh ba ki ïa kynduh na ka por sha ka por.
Shwa ïa kane, ka Seng ka pynkynmaw ïa ki paid Hynniewtrep ba ïa ka seng HNLC la suit la shor ha ka 14 tarik Nailar 1987 bad kumta kan dap 35 snem ki jingïaid lynti jongka ha ki jingïaleh ha kane ka 14 tarik Nailar 2022.
Shwa ban jam sha katei ka sngi, ka seng HNLC ka kwah ban ai khublei sha iwei pa iwei i dkhot jongka kiba kynthup na ka tnad shipai bad na ka tnad saiñ hima sima ruh.
Khamtam ïa ki nongïalam jong kiba la pynkup bor ba kin leit ïashim bynta ha kane ka jingkren ïasuk Indo-Hynniewtrep.
Ka seng ka kwah ban ai khublei sha baroh ki longïing longsem jong ki dkhot jongka, kyrpang eh ïa kito ki long ïing kiba la duh noh ïa ki khun ki kti jongki ha ka jingïaleh.
Kine ki shipai kiba la iap haka jingïaleh kim shym la iap hynrei kin ïai long ki Martyr ha ka Bri u Hynniewtrep.
Ka seng ka ai khublei ruh ïa ki Seng Bhalang, ki Seng bapher bapher ha kane ka Bri U Hynniewtrep kiba ladon ryngkat bad ka seng ha baroh ki por, ïa ki khun ki hajar ka bri u Hynniewtrep Hynniewskum.
Kyntang ïawai ka seng HNLC kan ïai bteng ban ai ka jingshakri ban ïada ïa ka ri bad ka Jaidbynriew Hynniewtrep la ka long da kano kano ka rukom ruh.
Kum ka jingkynmaw ieit ïa ka Lyngkhuh Snem ba nyngkong ka jingkhlad noh u General Secretary ba rim ka seng u bah Cherishterfield Thangkhiew uba la shah siat iap ha ki bor pulit ha kum kane ka sngi ha u 2021 kum u Martyr ki dei ban kynmaw ba ym don ba lah ban pynlip ïa ka ding jongka jingieid jaidbyriew kaba la rhem bha ha ka tyllong dohnud jong ka jaidbynriew Hynniewtrep.
Namar uno uno uba kloi ban pha la ka jingim ban ïada ïa ka khyndew ka shyiap jongka jaidbynriew kita ki dei ki martyr bad uno uno uba phah ïa la ka jingim ban ïaleh laitluid ïa ka ri bad ka jaidbynriew kita ruh ki dei ki martyr.
U bah Che ruh u dei uwei na ki martyr jongka Jaidbynriew Hynniewtrep bad ngi burom ïa u.
Ka seng HNLC kan ïai kynmaw burom ïa ka jingim bad jinglong une u nongïalam jongka u bah Che uba la synniang bad aiti ïa la ka jingim na ka bynta ka Jaidbynriew.
Im Slem Bah Che, Im slem HNLC, pynkut ka kyrwoh na u bah Sainkupar Nongtraw.
Shillong, Nailar 12 : U Myntri Khynnah ka sorkar pdeng u Bishweswar Tudu mynta ka sngi u la pynpaw ïa ka jingbym sngewhun ha ka jingïakynduh bad ki Ophisar ka sorkar jylla haba u pan jingtip bniah bad kumjuh ruh ban pan jingkheiñ ha kaba ïadei bad ka jingpyntrei ïa ka skhim Jal Jeevan Mission (JJM) hapoh ka jylla na ka bynta ban pynpoi umdih shaman la ki tyngkong ïing jong ki nongshong shnong namar ki la ai jubab tang da ka ktien khlem ka jingthoh.
Haba kren bad ki Lad pathai khubor ha State Convention Centre u la ong “ Ngam hun ïa ka jingleh jong ki ophisar, ha kane ka jingïa kynduh ki shu batai ïa kaei kaba ki la leh da ka ktien hynrei kim shym la ai da ki jingthoh ha kaba ïa dei bad ka skhim JJM khatam eh haduh katno ki la lah lah ban pynpoi um sha ki long ïing ha ka jylla".
U la ong ba ha Meghalaya ka jingpynpoi ïa ka um bam umdih sha ki longïing lyngba ka skhim Jal Jeevan Mission ka long tang kumba 44% katba ha ka Ri India baroh kawei ka long 51%, ka thong jong ka sorkar pdeng ka long ban pynpoi umdih sha baroh ki tnum ïing ha ka Ri India ka long ha u bnai Lber 2024.
Haba jubab ïa ki jingkylli ba hato ka don ne em ka jingsuba ba ka don ka jingbam sap ha kaba pyntreikam ïa kane ka skhim u la ong na ka liang jong u kat haduh mynta ym shym la ïoh pdiang kano kano ka jingujor pyrshah ïa kano kano ka skhim, lada ka don ka jingujor un sa peit bniah hynrei ïa mynta kam shym don kano kano ka jingujor ïa ki jingpyntrei ïa ka skhim.
Shillong, Nailar 13 : U Myntri Rangbah Duh jong ka ri, u Narendra Modi u la pynkup burom ïa ki dkhot ka kynhun nongïalehkai jong ka ri kiba la leit ïashim bynta ha ka Commonwealth Games (CWG) 2022 ha New Delhi.
Ha kane ka prokram ban pynkup burom ïa ki la ïashim bynta ki nongïalehkai bad ki nongai jinghikai ïa ki.
U Myntri Sorkar Pdeng ba dei khmih ïa ki tnat kam ïalehkai bad Information & Broadcasting, u Anurag Singh Thakur bad u Myntri Khynnah ka tnat ki kam ïalehkai, u Nisith Pramanik ki la ïadon lang.
U Myntri Rangbah duh u la ai jingïaroh ïa ki nongïalehkai bad kito kiba ai jinghikai ïa ki namar ka jinglah wanrah jingjop jong ki ha ka Commonwealth Games 2022 kaba la pynlong ha Birmingham, ha kaba ka India ka la ïoh haduh 22 tylli ki takma ksiar, 16 ki takma rupa bad 23 tylli ki takma rnong ha ki jingïalehkai bapher bapher.
U Myntri Rangbah Duh u la pdiang burom ïa ki nongïalehkai bad ki nongai jinghikai ïa ki bad u la ong ba u dap da ka jingkmen namar ka jinglah leh bha ki nongïalehkai ka India ha ka CWG 2022.
U la ong ba kadei kaei kaei kaba hap ban sngew sarong ba namar ka jingtrei shitom ki nongïalehkai, ka ri ka dang poi sha ka Azadi ka Amrit Kaal ryngkat ka jingjop kaba ai mynsiem.
U Myntri Rangbah Duh u la ong ba ha kine ki taïew ba la dep, ka ri ka la ïoh artylli ki jingjop kiba khraw ha ki kam ïalehkai.
Ha ryngkat ka jingleh bha ha ka Commonwealth Games, ka ri ka la pynlong ïa ka Chess Olympiad ha ka sien kaba nyngkong.
Ha ka jingkren sha ki nongïalehkai, u Myntri Rangbah Duh u la ong, “Katba phi dang ïa don hapdeng ki jingïalehkai ha Birmingham, da ki klur ngut ki briew ka ri ki la peit miet hangne ha India ban peit ïa ki jingïalehkai jong phi.
Ki bun ki briew kiba thiah bad ka buh alarm khnang ba kin ïoh jingtip shaphang ka rukom ïaid ka jingïalehkai jong phi.
"U Myntri Rangbah Duh u la ong ba katkum ka jingkular jong u haba kane ka kynhun ka la mih na ka ri, mynta ngi dang rakhe ïa ka jingjop.
Ha ka jingkren shaphang ki jingjop, u Myntri Rangbah Duh u la ong ba ka jingïoh ïa ki khusnam kam pyni ïa ka jingshisha namar ki bun ki khusnam ba la lait tang khyndiat na kti bad ba ki nongïalehkai kin sa pynbeit ïa kane ha ki por ban wan.
U la ong ba ka India ka la lap ïa ka lad ba thymmai ban ïoh jingjop ha saw jait ki jingïalehkai haba ïanujor bad ka lympung ïalehkai kaba la dep.
Ki nongïalehkai ki la ïaleh bha ha ka lawn bowls bad ka athletics.
Lyngba kane ka jingjop, ka jingpdiang ki samla ka ri ïa ki jingïalehkai kiba thymmai kan sa dang kiew, la ong u Myntri Rangbah Duh.
U Myntri u la kren ruh shaphang ki jingjop jong ki nongïalehkai kynthei ka ri ha ka boxing, judo, wrestling bad ka jingjop jong ki ha ka CWG 2022.
U la ong ba 31 tylli ki khusnam ki la wan na ki nongïalehkai kiba la leit ïakhun nyngkong bad kane ka pyni ïa ka jingkiew ka jingsngewshngaiñ jong ki samla.
La plie paidbah ïa ka Azadi Ki Amrit Mahotsav lane ka Tamasa Umshngiam Jinglaitluid da u Myntri Rangbah ha ka 12tarik Lber, 2021 ban rakhe ïa ka lyngkhuh Hynñiewphewsan Snem jong ka jingjop ban ïoh laitluid na ka jingsynshar tehmraw jong ka Hima Bilat.
Ban kyrsiew shitrhem ïa ka mynsiem ieit Ri la rakhe ruh ïa ka 22 tarik Naitung kum ka lyngkhuh sngi burom ba la kyntiew nam ïa ka lama India nyngkong nyngshab ha u snem 1947; bad kata ka Lama Lairong ha manla ka Tnum ka ba la jer ka Har Ghar Tiranga ka dei ka kyrmit ban kyntu kynpham ïa ki paidbah ban shim bynta ha ka ba la suhthied ha baroh shityllup jong ka Ri India.
Ka jingthmu jong kane ka Lama Lairong ka long ba ki nongshongshnong jong ka jylla ha ryngkat bad ka Ri India baroh kawei kin long ki ba peitngor ïa la ka Ri lajong da ka ba burom ïa ki matti ba shynna ki ba tehsong ïa ki paidbynriew salonsar ha baroh shityllup jong ka Ri India.
Kum shi bynta ban kyrsiew ïa ki parari ha kylleng ka Ri India, ka la don ruh ka jingpyrshang ha ki shlem treikam bapher bapher bad ha ki shlem hikai ha kylleng ka jylla ban rakhe pyndon burom ïa kata ka Lama Lairong ha manla ka Tnum.
Ki ba bun na ki shlem treikam bad shlem hikai ki la kyntiew lama lairong jong ka Ri India ha man la ki iing ki sem ne ki paki dulan ban kyrsoi ïa kata ka mynsiem ieit-ri ha Ri India.
Ka ba kham shynna ka dei ka rong ka taw ba la pynkhreh da ka Indian Council for Cultural Relations (ICCR), Shillong Zonal Centre ka ba da phuh da phieng shisha.
Ka la don ka jingkren na ki kynrem lyndan ki ba la parom shaphang ka khnamynnor ba kumno ka Lama India ka la wandur lyngba ki ryta.
Ki la don byllai ki jingpyrshang ha ki spah snem shwa ban wan synshar ka Hima Bilat bad ki la kylla dur katkum ka jinglong jingman jong ka juk.
Kumba ka mynsiem shitrhem shaphang ka Ri India ka shong tynrai ha ka jingsngew shongshit ha ka niam kumta ki la mih shibun ki jingmut ha kita ki por ba ki snap jong ka niam Hindu bad niam Muslim ki la shynna ha kata ka shab jong ka lama India.
Ka ba nyngkong eh ka rukom pyrkhat shaphang ka lama ka la kyrsoi na ka jinglong jong ka Ri India kum kawei ka thup paidbynriew ban ïaleh pyrshah ïa ki phareng.
Ha ka por synshar ka hima Bilat ka la don ka rukom pyrkhat ba la pyntian jubor da ki phareng ban kynthup ïa ka snap jong ka dur ka lama Bilat ne United Kingdom.
Hadien ka jingïakhun pyrshah ïa ka jingthom bor jong ki phareng kiei kiei ki la kylla ha ki parari ki ba la kyrsoi da ki rukom wandur ki ba pher.
Ka ba kham shyhnna ka dei ha ka 7tarik Nailur, 1906 ka lama ka ba don bad ki kyntien ‘Bande Mataram’ ka la kaweh ha ka madan Parsee Bagan Square, Green Park, Calcutta.
Nangta ki la don shuh shuh ki jingkylla ki ba la pashat jingmut na kylleng jong ka Ri India kum ha ki snem 1907, 1917 1921 1931 ter ter.
Hapdeng kine ki jingpyrshang baroh ha ka ba khatduh ka shin jong u rangbah Pingali Venkayya ka la shon shab ha ka jingmut jong ki ba bun ba lang na ka daw ba ka la phalang ïa ka jingtrei jong ki briew ha ka Ri India bad kham pynduna ki shab ki ba phalang ïa ki niam Hindu ne Muslim.
U Pingali Venkayya u dei u rangbah ïaleh laitluid u ba synran ïa u Mahatma Gandhi, u ba la kheiñ kum u kpa jong ki paidbynriew India.
Jar la katta ka jingkylla dur jong ka lama India ka dang ïai jia man la ka por tat haduh ba kawei ka longkmie samla ka ba kyrteng ka Surayya Tyab ji ka ba dei ka tnga jong u kher rangbah ha shlem treikam jong u Myntri Rangbah.
Kane ka longkmie ka la ïa syllok bad la u tnga, u Badruddin Tyab ji bad la wanlam ïa ka shin jong ka lama India ba ka la thohdur.
Na ka daw ba ka lama India ha kata ka khep ka dei artat ka lama jong ka seng saiñ pyrthei, Congress ka ba dei ka seng ka ba heh tam bad ka ba la trei borbah ban ïaleh pyrshah ïa ki phareng shwa ban ïoh laitluid ka ba don ïa ka shab jong ka shalyntem thir ksai jaiñ, kumta la weng noh ïa ka shin thir ksai bad la pynneh tang ka shalyntem ba la pynïahap artat bad ka shalyntem ha ka shab jong ka Ri India ka ba don ha tbian jong ka dur khla.
Ka rukom buh ïa ki rong ruh ka la kylla dur lyngba ki ryta tat haduh ba ka la neh noh da ka rongsoh ha neng, ka ronglieh ha pdeng bad ka rong jyrngam ha rum.
Kata ka shin ba la thohdur da ka Surayya Tyab ji ka long ka ba la mon lang shityllup ka Ri India bad ka la neh haduh ban da poi ka khyllipmat ba ka dorbar thawaiñ ka Ri India ka la pdiang ha ka 22tarik Naitung, 1947 kum ka lama India ba paka bad ba pura, ka ba la ïaineh haduh kine ki sngi.
Ka la don khyndiat ka jingïasnoh bad ka jylla Meghalaya ha ka rukom ka ba phylla bad ka ta ka long ha ka ba ïadei bad ki hima Khasi ki ba la soi ïa ki dulir ban ïasnoh bad ka Ri India.
Ñiuma kam dei ka ba da lerkam haduh katta ban kam, hynrei la kumno kumno ym lah khlem pynpaw ka kata ka Surayya Tyab ji ka ba la thohdur khatduh ïa ka Lama Laitrong jong ka Ri India ka dei ka pyrsa jong u Sir Akbar Hydari jong ka Hyderabad, u ba dei artat u Lat rangbah jong ka Assam hadien ba la ïoh laitluid ka Ri India.
Une u Sir Akbar Hydari u dei u ba la hukum ïa ki kher ki mer rangbah jong ka jylla Assam ha kata ka por ban kyntu kynpham ïa ki syiem jong ki hima Khasi ba kin soi ïa ka dulir ïasnoh bad ka Ri India ka ba la ju tip kum ka Instrument of Accession.
Ban kham tip shuh shuh lah ban pynkynmaw ba ïa ka Persara Phan Nonglait ha ki por ba mynshwa la ainam ha ka kyrteng jong ka tnga jong u Sir Akbar Hydari ba la ju tip kum ka Laday Hydary Park; wat haduh mynta mynne ruh ki paidbah ki dang kynmaw ïa kata.
Ka Lama Lairong ha manla ka Tnum iing ka long ka khihmynsiem ka ba la kynshoit shitrhem lyngba ka kpait-trei-kam jong ka sorkar India hapoh ka jingïalam jong u Myntri Rangbah Narendra Modi.
Lehse kane ka rukom pyntreikam ïa kata ka kam ban kyrsoi ïa ka mynsiem ieit-ri ka long ka ba la treikam katkum ki kyndon jong kata ka phang pyrkhat jong ka sorkar kmie, hynrei ka mynsiem ieit-ri hok naduh dohnud jong ki briew ka kyrsoi haduh katno ym lah ban batai.
Lada phai khyndiat shaphang ka phang jingbatai shaphang ka lama India lyngba ki por ka ba la saiñduir janai bad pdiang paidbah salonsar ka dei ka ba la batai da u Khliehduh ne President ba-ar jong ka Ri India, u Dr Sarvapalli Radhakrishnan.
Une u Khliehduh ka Ri India u la batai ba ka rongsoh ka kdew ïa ka ba kyndiah ïa kiei kiei jong ka pyrthei bad ban duriap minot tang ha la ka kam ba shisha; ka rong lieh ka kdew ïa ka jingshai kum ka lynti sha ka hok ka jingshisha ka ba khlem thohbria; bad ka ba jyrngam ka kdew ïa ka mariang ka ba kyrsoi na ka meiramew ban bsa jingim ïa baroh ki jynthaw ha pyrthei; khatduh eh ka shalyntem na u Ashoka Dharma Chakra ka dei ka dak jong ka hok ka jingshisha ka ba dei ban ïai tyllun ha la ki ryta bad ka ban saiñdur ïa ka jingngeit ha la ka Ri lajong.
Lada dei ban puson halor kitei ki nia ba la kdew shaphang ka lama India, la sngewthuh ba ka mynsiem ka dei ban kyrsoi hi naduh tyllong khlem da thaw lynti da ka sorkar kum ha kane ka rukom jong ka Lama Lairong ha manla ka Tnum kumba long ha kane ka khep.
Hynrei lada bishar ïa ka jinglong jingman ha Ri India ki la kynrei shibun kiei kiei ha ki mynsiem briew ki ba la kyrsoi ïa ka jingïaleh markynti hapdeng ki para-ri ha kylleng satlak ka Ri India ki ba dei ban don ka snap tynrai ban tehsong salonsar ïa ki paidbynriew.
Kumta ha ka saiñ pyrkhat jong ka sorkar kmie ba la lamkhmat da u Myntri Rangbah ka Ri India ka lah ban long ka ba dei tyngeh ban pynurlong ïa kane ka kam khnang ban kyrsiew ïa kata ka mynsiem ieit-ri ka ban tehsong salonsar.
Jar la katta, la dei ban phaidien sha ka ba sanphew snem mynshwa ha ka ba ki rangbah ha kane ka juk mynta ki dang kynmaw ba ka dohnud ka kyrsoi ïa ki kum ki khynnah bad samla ha kata ka juk ban kynmaw dngoh ha ka 15 tarik Nailur ban pynkhreh lypa ka Lama Lairong ban the ha la tnum iing lajong da ka ba sngew sarong kum ki khun ki hajar jong ka Ri India.
Ym lah shuh ban kdew kti ïano ïano, hynrei ki jingkylla ki la wan urlong ba ha kawei ka sien ki paidbynriew Khasi bad kiwei kiwei ki ba bynñiaw na kano ma ka daw ha ka ba la sangeh syndon ban kyntiew ïa ka Lama Lairong ha la ki tnum iing.
Dei ha kane ka nongrim ba ka sorkar India napdeng ki ba bun tylli ki lad ban tehsong ïa ka Ri India salonsar, ka sorkar kmie ka la thaw lynti ban pynkhie rasong ïa ka mynsiem ieit-ri da kata ka mat kongsan ban rakhe da ka Ha la Tnum da ka Lama Lairong.
“Lada ki briew jong nga, ïa kiba la khot da ka kyrteng jng nga, kin pynrit ïa lade, bad kin duwai, bad kin wad ïa ka khmat jong nga, bad kin phai noh na ki lynti bymman jong ki; Kumta te ngan sngew na bneng, bad ngan map ïa ki pop jong ki, bad ngan pynkhiah ïa ka ri jong ki.
Te ki khmat jong nga kin peit, bad ki shkor jongnga kin sngap ha ka jingduwai ka ban pynlong ha kane ka jaka".
Ïa kane ka ktien la sot la ka Bible: 2 ki Khronikl 7:14-15.
Ka Jaidbynriew kaba rit bad ba tang shi troh, kat kum ka snem thoh kyrteng u 2011 na ka 29.
67 lak ki nongshong shnong ka jylla tang kumba 14.
50 lak ki dei ki Khasi-Jaintia bad kiwei pat ki dei ki jaitbynriew khleh bapher bapher.
Wat la kam shymla don kano kano ka jingpynbna ne declaration, hynrei bun ki tip Ïa kane ka jylla kum ka Jylla Khristan, namar ba khambun ki dei kiba ngeit ha u Khrist.
Haba peit shisha ïa ka jingbun paid, lah ban ong ba kam long kaba lah ban ïaleh pyrshah ïa kiwei pat ki jaitbynriew kiba heh paid bad ym dei tang kattei, ki dang don ruh kata ka jingiadei bad kiwei pat ki para jait jong ki kiba im shabar jong kane ka jylla jong ngi.
Kiwei ki jait bynriew kiba im ha kane ka jylla jong ngi ki dei hi ki jait bynriew heh paid jong ka ri India kumta ha ba don kano kano ka jingktah ia ki ka ktah ruh ïa ngi ki rit paid kiba dang pyrshang ban sdang ïa ka jingim ha ka jingrtrei jingktah, ka jingpule, ka khaiï pateng sha kiwei pat ki bynta bad jylla ka ri India.
Da kaba ong kumne kam mut ba ngi theh umpjah ïa ka dohnud ba shitrhem ba ieit jaidbynriew jong kiba bun, hynrei ka long ba ngin lah ban kham puson kham jylliew bad bishar bha ïa kiei kiei da ka jingshemphang khnang ba kan pyllait na ki jingeh ha kiba bun ki liang bad buh ruh ïa la ka jaidbynriew ha ka jingshngaiñ.
Ym lah ban len haba ngi peit ïa ka jingroi shaphrang ka jylla jong ngi bad khamtam ka jaidbynriew Khasi, hato kam dei mo ba ka roi ka par ka mih na kata ka jingïa im khleh bad kiwei pat ki jait bynriew bad ngi ïoh shibun ki jinghikai ban im ïa ka jingim ba trei shitom bad ïabeh sha ka thong.
Ngi ïoh jinghikai shibun eh ban ïohi ba haba bun napdeng jong ngi shisha ngi ïa-ud ba ym don kam don jam ne ym ïoh jingtrei, hynrei kiwei pat ki jait bynriew ki wan sha kane ka jylla jong ngi ki ïoh jingtrei jingktah bad ha khmat jong ki kane ka jylla jong ngi ka dang dei ka Paradais, khamtam nalor ba ka don ïa ka mariang kaba pynngad bad ki briew kiba bha bad ba sbun.
Kumta bun na ki bar jylla kim kwah shuh ban phet na kane ka shnong jong ngi.
Ngim lah khlem sngewnguh ïa ka sorkar kaba la buh ïa ka ain kaba skhem kaba la khanglad ïa ki bar jylla ba kin lah ban thied duh ïa ki jaka jong ngi lyngba ka Meghalaya Land Transfer Act.
Hynrei kat kum ka jingiaid ka por pat ngim lah ban len bad ka jingïoh lad lyngkar khlem pud jong ki briew kiba nabar ban bsut khlieh sha kane ka jylla bad ka ri ba ieit jong ngi, ka la pynlip noh ïa ka rong jong ka burom Khasi jong ngi ha ka jingsbun, ka jingbha bad kane baroh ka jia na kaei kaba ngim lah ban len kata ka dei ka jingbieij bad ka jingailad palat jong ngi hi baroh.
Naduh ha ki shnong ki thaw haduh ka trei ka ktah ngim shym la buh shuh ïa u pud hynrei la ai laitlan haduh ba la i lyngkar haduh katta katta bad la pynlip syndon ia ka rong bad ka burom jong ka jylla jong ngi khamtam ia ka nongbah Shillong kaba la tip kum ka Scotland of the East.
Naduh ka khyndailad kaba dei ka dohnud bad ka khmat jong ka Nongbah la i kum ka jaiñjot rynjaiñ ym lah shuh ban da burom la jyllei da kiei kiei ki bymitynnad shuh !Hooid, shisha hato kam pat dei mo ka por ïa ka jaidbynriew ban kylla kaba mut noh na kaba kwah im suk than bad khwan lalot? Kam dei shuh ka juk hiarthma kum hyndai, hynrei ngi donkam ïa ka jingstad bad ka jingshemphang kaba tang u Blei u lah ban iarap iaka jaidbynriew.
Kane ka long ka bynta jong kita kiba la khot ha katei ka kyrteng ban ïai ïasaid lem na ka bynta ka jylla bad baroh kiba sah ha ka.
Kita ki jingdih pyngngad ba khleh carbon ne ba don acid bunsien ki don jingïadei bad ka jingsngaid khleiñ bad ka jingbam lane kita ki jait jingbam ba lait na ka shini kim da dei satia kita ki jingbam kiba Yahap ne kiba ïarap na ka bynta ka koit ka khiah.
Ki stad pule bniah ha ka University of Texas ki la buddien ïa ki 474 ngut kiba ha ka rta 65 haduh 74 snem haduh shiphew snem, la lap ba kito kiba jied na ka bynta kita ki jingdih bad jingbam ba kyntiew shuh shuh ïa ka jingkhia bad jingsngaid, bad kata ka jingheh syngkai jong ki ka nang ïar sted bha ban ïa kito ki bym mlien.
Ki briew kiba dih palat ïa ka arsien ki jingdih ba pynkdang ha ka shi sngi ki long hynriew shah kham palat ka jingkiew lane iar jingheh syngkai ne sngaid ha kaba kut jong ka jingpule bniah ban ïa kito ki bym ju dih satia.
Kawei ka jing batai na ka bynta kine ki jingshem ka long kaba la ai jingmut da ka jingpule bniah hapoh US ha kaba ia ki khnai la bsa da ki jingbam ba la tah da ka aspartame, kata ka kynja jingsleh ba pynthiang ba ju pyn-donkam bha ha ki jingdih pyngngad ne ki kynja umsoh ba thiang.
Hadien lai bnai, k lah bna kiew ka blood sugar tangba duna pat ha ka jingbun ka insulin- kaba ïalam ki jingkylla ba sdang ka jingpang shini ne diabetes.
Katba nang heh ne tymmen, ka met ka kham duna ha kaba saiñpynum lane pynkhuid ïa ka jingdih kum ka kyiad haba ïanujor ha ka por ba dang kham rit ne samla.
Kane ka dei na ka daw jong ki jingkylla ha kata ka rukom ba ka met jong ngi ka sam ne pynpoi ia ki um bad haduh ka jingpynduna ïa ka enzymes ne ka por treikam u dohnud.
Kumta haba dih kyiad, ka jingbun jong ka kyiad ha ka snam ka lah ban kham bun palat ban ïa kaba dei ban long ha ka por ba dang rit ne samla ha ka por ba dih katjuh ne mar ïa biang kata ka rukom dih, bad kata ka kiad ka lah ban neh ha kata ka jaka kham slem.
Nalor kata, u dohnud bad ka jabieng ki kylla long kiba sngewthuh bha ia kita ki bor treikam jong ka toxic katba nang heh ka rta bad kita ki jingiatreilang hapdeng ka kyiad bad ki dawai ki long kiba kham kynrei bha.
Tangba kaei kaba ym dei ban ong ban ym dei ban sngewtynnad ban dih.
Ki jingpule bniah bapher bapher ki la shem ne lap ba kata ka jingdih kaba malu mala ne tang ban biang ka long kaba iarap ne ai jingmyntoi.
Kawei ka jingjurip na US kaba kynthup ïa ki 1,824 ngut ki briew kiba ha ka rta 55 haduh 65 snem ka rta, ka la pyni ba kita ki briew kiba dih antad ne tang malu mala ki kham duna ka jingma na ka jingïap hadien 20 snem ban ïa kito ki briew kiba dih kyiad palat ne kito kiba dih khlem don pud satia.
Ban pynbiang ïa ka rukom dih kiad:* Khleh lang ïa ki jingdih buaid bad ki jingdih pyngngad ne ki umsoh.
* Ïaleh ban lait na ka jingdih kyiad la kumno ar ne lai sngi ha ka shi taïew.
* Kiar na kita ki kynja shana ne ki jingbam sdieh ba long mluh.
* Ïaleh ban pyrshang ban pynbiang ïa ka rukom bam rukom dih ba man la ka sngi: 3 haduh 4 unit ka kyiad na ka bynta ki shynrang ne rangbah, 2 haduh 3 unit na ka bynta ki kynthei.
Shi unit ka mut shiteng pint ka beer bad kata ka waiñ ba kumba 175 ml kaba ïaryngkat bad 2 unit.
Nongstoiñ, Nailar 13: Ka jingleh bym suidñiew jong ka Meghalaya energy Power Distribution Corporation Limited ïa ki post lait ha ka thaiñ Rambrai, ka long ka jingma lada jia ba ki post lait kiba la bam da ka sarang bad pei thliew na trai kin kyllon ha madan.
Ki riew rangbah katei ka thaiñ haba ïakren bad u nongthoh khubor, ki la ong ba ki don bun tylli ki post lait ha katei ka thaiñ kiba la jan kyllon bad kiba la shu neh, tang namar ba ki don ki sainar kiba la teh pyrkhing ha khyndew hynrei kitei ki sainar kin ym lah ban bat lada jur ka lyer.
Kumta ki la kyntu ïa ka ophis MePDCL ba ka dei ban phah maramot noh kloi katba lah ïa ki post lait kiba la jan dkut haman la ki jaka, khnang ba ki paidbah kin lait na ka jingmynsaw lada jia ba ki kyllon.
Nalorkata ki la ong ruh ba ka jingpynlip bording man la ka sngi jong ka MePDCL ha katei ka thaiñ, ka la buh ha ka jingeh kaba khraw ïa ki paidbah khamtam ïa kiba bylla ha ki karkhana ot dieng bad bun kiwei kiwei ki kam kiba pyntreikam da ka bording electric.
Kitei ki riew rangbah ki la ong ruh ba ha ka jingshisha lada ka sorkar ka la pynbeit ban don ka load shedding, ka la dei ban pynbna paidbah lyngba ki bor District bad ki bor District kin sa pyntip sha ki nongsynshar shnong, khnang ba ki paidbah kin ym duh kam.
Ki la ong ba ha ka por ba ki mih na ïing ban leit bylla ha ki karkhana ot dieng, ka bording kam pat lip ynda la sdang trei kumba katto katne kynta ka bording ka la lip bad ka meh satang ynda la janmiet.
Katei ka jinglip ka bording ka pynduh kam haduh katta katta ïa ki nongbylla.
Nongstoiñ, Nailar, 12: Ka West Khasi Hills ka dei ka District kaba heh duh na baroh ki district ha ka jylla, ka dei ruh ka district kaba ki kam pynroi ki duna haduh katta katta la ka long ha ki surok, ka umbam umdih bad ka bording.
Napdeng ki lai tylli ki Constituency, ki shnong ka Rambrai Jyrngam bad ka Mawshynrut ki dei ki Constituency kiba dang bun ki shnong ki bym pat don surok kum ki shnong kiba don ha ka thaiñ Mawkhiat kata naduh Mawshad, Umshem, Rynñiaw, Domkyrkoh, Umïong, Darephang, Nongspung, Umbah, Nongmawleiñ, Mawkhap, Mawsngi, Umyiap, Miangbyrkong, Mawdiangsnam bad kiwei kiwei.
Hynrei kine ki shnong, ki la ïoh pat ïa ka bording elektrik na ka skhim RGVVY, kaba dei ka skhim jong ka sorkar pdeng.
Ki shnong kiba hap ha ka Mawshynrut Constiuency ki bym pat don surok ki dei naduh Nongshyrkon, Nonglyer, Phodjalei, Nongkrong, Unshynrut Mawkhar, Nongsleh, bad kiwei kiwei.
Ha kaba ïadei bad ka jingbym pat don surok, ki paitbah ka Nongshyrkon, Umshynrut, Nongkrong bad kiwei kiwei, ki la ong ba la slem bah ki la kwah ban ïoh surok, hynrei haduh mynta ki dang hap ban ïaid kjat da ki bun bun kynta ban poi ha surok kali.
Nalor kata ki la ong ruh ba lada dei ha ka por tlang te kam da jynjar than, namar ki Mahindra pickup ki lait wut wut.
Hynrei ha ka por lyiur te wat ki kynthei ruh ki hap ban hiar bad khynñiat lang kham ïa ka kali, hynrei bun kaba sah kut ban ïa kaba ïaid beit.
Ki nongshong shnong ka Phodjalei, ki la ong ba mynta ka la don ka jingkieng lyngba ka wah Rwiang kaba la dep pyntrei.
Hynrei namar ba ym pat plie kim pat shah ban ïaid kali, kumta na ka bynta ban kit ïa ki mar ki mata, ki hap ban don kawei ka Mahindra pickup kaba ap sha shilliang ban pynpoi ïa ki mar ki mata shapoh shnong, katba kawei pat ka dei kaba mih na Nongstoiñ ban pynpoi ïa ki mar ki mata ha katei ka jaka.
Ha kajuh ka por ki la ong ba naduh ba u kontraktor u la dep ban pyntrei ïa katei ka jingkieng, ki la don ka jingkyrmen kaba khraw ba ha u snem ban wan ki kali ki la lah ban ïaid, namar ym slem shuh ba yn sa plie noh ïa katei ka jingkieng.
Kane ka jingeh kaba ki paidbah ki la mad ka dei na ka daw ka jingbym phai khmat jong ka Sorkar na uwei u snem sha uwei pat u snem.
Kane ka jingsahdien ka la pynlong ruh ia ki shnong kiba don ha kane ka thaiñ ban ym don ka umbam umdih ba biang, ka surok ba biang bad kiwei de ki jingdonkam u paidbah.
Mawkyrwat: Ka United Democratic Party (UDP) jong ka Ranikor Constituency katba nang ïaid ki sngi ka la nangïai pyntyllun ïa ki kam bad ban pynkhlaiñ kum ka jingpynkhreh na ka bynta ban ïa ai reng ha ka elekshon jong u snem 2023 ha kaba mynta ka kynti ka la ïoh ban pynskhem ïa ki nongkitkam jong ka UDP Mawmerang Primary Unit kaba la pynlong ha phyllaw jong ka skul ha shnong Mawmerang.
Ki nongkitkam jong ka United Democratic Party (UDP) jong ka Mawmerang Primary Unit ki long President u bah Pynshailin Iawphniaw, Vice President u Nipstarwell Iawphniaw bad u Banjoplang Wanniang, Secretary ka Usefulness Wanniang, Joint Secretary u Teldarose Syiemlieh bad ka Iamonbahun Wanniang, Finance Secretary u Afterborn Iawphniaw, Organizing Secretary u Dibarson Wanniang, Adviser u Shiningstar Wanniang bad u Kantondar Wanniang lem bad ki 12 ngut ki dkhot.
Katba ki nongkitkam jong ka Women’s Wing pat ki long President ka kong Spiordibora Sylemlieh, Vice President ka Anabolin Wanniang bad ka Usefull Jyrwa, Secretary ka Roslinda Wanniang, Joint Secretary ka Misdalin Wanniang bad ka Bigsiti Wanniang, Finance Secretary ka Pherlin Wanniang, Organising Secretary ka Stikly Iawphniaw, Adviser u bah Synshar Lyngdoh bad u bah Phlingshon Iawphniaw lem bad ki 7 ngut ki dkhot.
Nongstoiñ, Nailar 13: Ka jingbym hun jong ki paitbah khappud halor ka soskular pynbeit pud kaba la dep ïasoi hapdeng ka Meghalaya bad Assam, kam dei ban long mawjynthut na ka bynta ka jingpynbeit ha ka wat kaba ar ïa ki hynriew tylli kiwei pat ki jaka kiba dang sah, ong ki riew rangbah jong ki shnong kiba don ha ki jaka ki bym pat sdang ïa ka jingïapynbeit kum ka Langpih sector.
Halor kane kajuh ka phang, ki nongïalam jong ka Federation of Khasi Jaiñtia and Garo People, ka la mih shakhmat ban dawa na ka sorkar ba ka dei ban da bishar bniah bha shuwa ban sdang ïa ka jingïakren pynbeit pud.
U bah Serbilin Lyngdoh President ka FKJGP Langpih area unit, u la ong ba u Chairman jong ka Regional Committee on Border Dispute, u dei ban khot lang ïa ki nongsynshar hima bad ki rangbah shnong, ha ka por ba ki pynlong ïa ka jingïakren.
U la ong ba ka Committee ka dei ban khot lang shuwa ban sdang ka jingpynbeit ban ïa phylliew jingmut bad ban ïatai sani, khnang ba kan ym pynklumar jingmut ïa ki paitbah nongshong shnong, kumba ka long ha ka jingpynbeit ïa ka wat ba nyngkong, kat haduh ba ki la mih shibun ki jingkynthoh pyrshah ïa ka sorkar bad ïa ki Regional Committee.
U la ong ruh ba ki jaka kiba la dep ïasoi ïa ka soskular pynbeit pud ha ka wat ba nyngkong da ki ar ngut ki Myntri Rangbah, kim dei satia ki jaka kajia pud bad lada peit kat kum ka map ruh dei, tang ka Langpih sector kaba hap ha ka jaka jingiakajia pud.
Katba kiwei kiwei kum ka Tarabari, bad Gizang sector pat ki dei tang ki jaka kiba mar khap kiba ka Assam ka la wan kam trai.
Utei u nongïalam ka seng u la ong ruh ba ka jingpynbeit pud ha ka wat kaba ar, kam dei satia ban khynñiat ïa ki shnong kiba hap ha ka Langpih sector sha ka Assam.
Hynrei baroh ki shnong kiba don ha katei ka sector ki dei ban shah kynthup ha Meghalaya.
U la ong ruh ba wat la ka jingïasoi ïa la soskular pynbeit pud jong ka wat kaba nyngkong ka la dep ruh, kam dei ban don kano kano ka jingpynthut ïa ka jingthmu ban pynbeit ha ka wat ka ba ar, namar lada kan thut noh ka jingpynbeit pud, kan sah kut biang da ki spah snem bad ka jingkyntur pud jong ka Assam kan nang khraw.
Nalorkata lada phai ha ka jinglong jingman jong ki paitbah kiba shong ha ka Langpih sector, na ka liang ki Khasi ki lah ban don katto katne ki ar maloi, namar ki dei kiba la shu pynrung kyrteng thok da ki briew ka sorkar Assam ïa ki katto katne ki riew shim kabu na ka thaiñ kiba la shu leh khlem ka jingtip jong ki trai, tang namar ba ki kwah ban ïoh jingmyntoi ïalade.
Hynrei ha kaba ïadei bad katei ka phang ki briew ka aiñ ki dei ban shimkhia bad ban tohkit bniah, khnang ban lait na kino kino ki jingeh hadien habud.
Jowai, Nailar 13: Ka lama lai rong jong ka ri kala kaweh ha manla ki thliewïing kiba don ha sor Jowai, ïa kane la shakhi mynta ka sngi ba ki paidbha nongshong shnong kila shim bynta lang ban pynher ïa ka lama ka Ri bad kumjuh ha ki ophis sorkar bapher bapher.
Kane ka jingpynher ïa ki lama ka Ri ka long shi bynta na ka jingrakhe ïa ka jingïoh laidluid ka Ri kaba 75 snem ne ka “Azadi Ka Amrit Mahotsav" bad ïa kane na la liang ka sorkar kala kyntu ïa ki nongshnong shnong ka ri ba kin ïasnohkti lang.
Kiba bun na ka ïing briew ha Jowai kila pynïeng ïa ka lama lai rong ka Ri ha ki bynta ba ïohi briew bad ki don ruh kiba pynïeng ha tnum ïing ba shalor duh kaba la pynitynnah shuh shuh haba ka lama lai rong ka Ri ka dang kaweh.
Ha manla ki dong la sahkhi baroh ki rympei ïing kila pynher lut ïa ka lama ka Ri, ym don shuh wat tang kawei ka ïing kaba ïaid lait ïa kane bad ka la pynphuh pynpeing kumjuh ïa ka shnong ka thaw kiba ki don ha ki dong bapher bapher ha Jowai.
Kane ka jingpynher lama kala sdang naduh mynta ka sngi 13 tarik tad haduh ka 15 tarik u Nailar, 2022 kaba dei ka sngi rakhe ïa jingïoh laidluid ka Ri na ka jingshah shynshar ha ki phareng kaba 75 snem.
Ha Nongbah Jowai ïa kane ka sngi yn rakhe ha madan Jrisaleiñ ba la pynïaid da ka ophis jong u Deputy Commissioner ka West Jaiñtia Hills District.
Ha kane ka sngi yn don shibun ki prokram naduh ka jingpynher ïa ka lama, ka jingïaid Parade, ka jingrwai National Anthem, ki rwai bad shad tynrai, ka jingsam khusnam, ka jingleit ai sngewbha sha ki Children Home, katba ha ka por janmiet kan don ka jingïalehkai Phutbol Phainal Under-17 Independence Day Cup ha madan Kiang Nangbah Stadium hapdeng ka kynhun ïalehkai jong ka Luti Tuber pyrshah ïa ka Sialung Ialong haka por 1 baje nohphai sngi.
Khliehriat Nailar 13: Ka Dorbar Shnong Pamrakmai, East Jaiñtia Hills District, hynnin ka sngi ka la pynlong ïa ka prokram ba kyrpang ha kaba la pynkup burom ïa kito ki khynnah kiba pass bha ha ka examin SSLC, HSSLC bad ha ka graduation examination jong u snem 2022, ki la don ar phew ngut ki samla pule jong ka shnong kiba la shah pynkup burom.
Haba kren kum u kongsan u MLA ka thaiñ, u bah Kyrmen Shylla u la ai ka jingiaroh ïa ka Dorbar Shnong Pamrakmai, kaba la shim ïa kane ka bynta da kaba pynkup burom ïa ki samla kiba pass bha ha ki exam jong ki bad ong ruh ba kane ka long kum ka jingai mynsiem bad pynshlur ïa ki samla pule ba kin nang lah ban kynjoh na kawei ka kyrdan sha kawei pat bad ba kin ioh ban kheit ïa ia u soh ka jingjop, ha kajuh ka por u la kyntu ïa ki samla pule ba ki dei ban trei shitom ha ki jingpule ban poi sha ka thong.
Kum u nongmihkhmat, u la ong ba un sa ïaleh katba lah ban theh ki jingiarap ïa ka shnong ruh ban kyntiew ïa ka shnong.
Ha kane ka sngi la aiti ruh ïa ka memorandum ha u bah Kyrmen Shylla, kaba long kum ka jingpynkynmaw halor ka jingkyrpad ka Dorbar Shnong pamrakmai, ban ïarap lem ban pynioh ïa ka iïng Dorbar Shnong kaba thymmai bad ki Street Light hapoh shnong, ha kaba ïadei bad kane ka dorkhas, u bah Kyrmen Shylla u la kular ban ïarap bad ban wad ki lad ki lynti kat ba lah ban pynioh ïa kane ka jingdonkam jong ka shnong.
Kiba la ai jingkren ha kane ka sngi ki kynthup ruh u Waheh Shnong Pamrakmai, u bah I.
K.
Rymbai, u Assistant Waheh Shnong, u bah u bah Bormi Dkhar, u Secretary Shnong, u bah Wellson.
R.
D.
Siangshai, u Assistant Profesor jong ka Kiang Nagbah College Jowai, u bah Chanmiki War, u President JSM-Western Region, u bah Nathan Ribok Biam, ka muktiar, ka kong Kiewlang Dkhar kaba na shnong Wapungskur, ka General Secretary JSM Women Wings Central Body, ka kong Everstay Dkhar,La pynïaid ïa kane prokram da u Chairman Shnong, u bah Jamris Siangshaii bad la ïa don ryngkat lang ruh ki nonghikai skul, ki khynnah lem bad ki nong shong shnong jong ka shnong Pamrakmai.
Ha kane ka prokram, la sam ïa ka memento bad pisa sha ki 20 ngut ki samla pule kiba shah pynkup burom, kiba la pass bha ha une u snem 2022.
La pynbyrngia ïa ka prokram da ka jingshad na ka samla Iahunlang bad ka jingrwai na u Samla Betterning Dkhar.
Nongpoh, Nailar 13: Ban kyntiew ïa ki kam ak phlim ne ki kam ring dur katkum ka juk shai ba mynta na ka bynta ki khun samla ka jylla, u Rangbah Jamberson R.
Marak mynta ka sngi u la lah ban pynlait paidbah noh ïa kawei ka Jingrwai (Music Video) ba la rwai ha ka ktien Hindi bad ba la ai kyrteng, ‘Mera Dil’Ïa kane ka Music Video ba la ai kyrteng, ‘Mera Dil’ la pynlait paidbah mynta ka sngi ha ka Youtube Channel jong u Rangbah Jamberson R.
Marak ha Jadhi Restaurant Nongpoh bad kane ka jinglah ban pynlait ïa kane ka Music Video ha ka ktien Hindi ka la dei ka sien kaba ar hadien ba u la dep ban pynlait paidbah ïa ka Music Video ba la ai kyrteng ‘Syndet Syndet’.
Ïa kane ka Music Video ‘Mera Dil’ la pynmih da u Rangbah Jamberson R.
Marak bad uba dei ruh u Tyngshop bad ka Bhanita Das na Assam kum ka Puron.
La sakhi lang ruh ha kane ka sngi da ka jingdon lang ki samla ka thaiñ kiba ju shimbynta haki kam ak phlim kiba kynthup ïa u Bah Rijied Khymdeit, u bah Phondar Syiem, ka kong Regina Lamo, ka Kong Lucyvia Wahlang, Joycy Mary Kharnaior, u Bah Jenewel Khongkliam, ka kong Babel Marsing bad kiwei kiwei.
Haba ai jingkren ha kane ka sngi na ka liang u tyngshop, u Bah Jembarson Marak u la ong ba watla ki don ki jingkynthoh kiba bun haka music video kaba lah dep ban pyllait dang ha kine ki bnai ba lah dep hynrei ka jingdon kiba ai mynsiem na ka por sha ka por ka la pynlong ïa u ban nang pynmih shuh shuh ïa ki Music Video.
U la ong ruh ba ka jingwan rah ïa ka puron na kiwei ki jylla ka long kum ka jingpynïajan hapdeng kine ki ar tylli ki jylla ba marsyndah kata ka Assam bad ka Meghalaya bad wat ha ka thain Shatei Lam Mihngi ka ri India ba ngi dei ban don ka jingïatrei lang na ka bynta ban kyntiew ïa ki kam rwai ne ki kam ak phlim ha kaba ha kine ki sngi ka la long kawei na ki lad ai kam ai jam ïa ki khun samla.
Shuh shuh, u la pynpaw ruh ba wat la u dei u Tyngshop ba la kham heh ha ka rta bun ki nongkynthoh ki ju kynthoh ban pynduh mynsiem khlem da tip pat ïa ka jingthmu jongu bad ka daw kaba la pynlong ïa u ban don bynta ha ki kam ak phlim ka dei namar ba u kwah ba kane ka karkhana ak phlim ka dei ban dang kiew ha ka jylal bad khamtam ha kane kajingpynmih ïa kane ka Music Video da ka Ktien Hindi ka long ka nuksa ba kiwei ki samla ki dei ban shlur namar ha kane ka juk stad ba mynta ngim dei ban shna plim ne jingrwai tang ha ka ktien lajong bad wat ha ka ktien Hindi ruh kan kyntiew bha ïa ki samla ha ka liang ka jingkamai pisa, u la bynrap.
Nongpoh, Nailar 13: Kum ka jingpynsah jingkynmaw halor ka jingdap ba 3 snem jong ka jingïaid lynti jong ka Village Organisation haka Shnong Byrsiej ïa kaba la tip kum Jingïatyllilang Village Organisation, kane ka kynhun ki Longkmie lyngba kane ka Village Organization mynta ka sngi ka la rakhe ïaka jingdap ba 3 snem jong kane ka kynhun ki longkmie kiba kynthup ïaka jingïalumlang jong ki 11 tylli ki Self Help Group ha kane ka shnong.
Ha kane ka sngi la ioh ruh ïaki jingrwai bad jingshad na ki longkmie kaba long kum ka dak jong ka jingïakmenlang bad kumjuh ka jingpyninam ïaka riam kaba la pynwandur da ki jingshna lane ka design kaba la shna hi da kito kiba wan shim bynta ha kane ka jingrakhe ïa ka jingdap lai snem ka Village Organization.
Lyngba jong kane ka sngi, la ioh ruh ban ot ïa u cake dap 3 snem jong ka Village Organisation da ka jingïashimbyntalang jong ki nongshah khot sngewbha ha kane sngi kiba kynthup ïa U Bah Garlanding Sunn uba dei u Block Coordinator ka Bhoirymbong C&RD Block uba long ha kajuh ka por uwei na ki samla rangbah ka thain uba la mih bha shakhmat na ka bynta ki kam nohsynniang sha ka imlang ka sahlang.
Kiwei kiba la don lang ki kynthup ruh ïa u Bah Richborn Suting uba dei Branch Manager jong ka Meghalaya Rural Bank Mawlasnai Branch, u Bah Vanlal Thabah Uba dei u cluster coordinator, u bah Martin Mashli uba dei u Rangbah Shnong ka shnong Byrsiej, u Bah shemphang Sten uba dei u Secretary Shnong, ka Kong Jovita Sten iba dei i president ka jingïatyllilang village organisation, ka kong Diangrilang Madur iba dei i secretary ki dkhot ka village organisation ki samla Shnong bad ki heprit na ka shnong kiba la wan ban sakhi ïaka jingrakhe lehkmen ki longkmie ka jingïatyllilang village organisation.
Haba ai jingkren ha kane ka sngi na ka liang jong u Bah Garlanding Sunn u la ong ba ka jingïatreilang ka dei kaba donkam bha ha ka imlang ka shalang, namar kano kano ka kam kaba ngi trei khlem da don ka jingïatrei lang ngin nym lah ban poi sha ka thong kaba ngi angnud ban trei na ka bynta ka imlang ka sahlang.
Ha kane ka sngi la pynphuh pynphieng ruh ïa kane ka jingrakhe dap 3 snem ka Village Organizatoin da ki jingshad bad ki jingrwai na ki longkmie kiba dei ki dkhot na ki Self Help group bapher bapher kiba don ha kane ka Village Organization.
Shillong, Nailar 13 : Ka sorkar jylla ha ka sngi Thohdieng ka la pynmih ïa ka hukum ba ki nongtrei sorkar baroh ha ka jylla kiba kynthup ïa ki nongtrei ha ki PSUs/ Boards/ Associations/ Corporations/ Societies kiba long trai da ka sorkar ba kim dei ban pyndonkam ïa ki social media namar ka pynkheiñ ïa ka Rule 8 jong ka Meghalaya Services (Conduct) Rules, 2019.
Kat kum ka jingpyntip na ka sorkar la ong ba kat kum ka Rule 8 jong ka Meghalaya Services (Conduct) Rules, 2019 ka ong ba, “Ym shah ïa uno uno u nongtrei sorkar ban pydnonkam social media ha ki kyrteng lajong ne da kaba pyndonkam da ki kyrteng thok , bad ym shah ruh ban kren sha ki lad pathai khubor ban pynpaw ïa ka jingsngew ne ka jingshem lajong1.
Kaba lah ban ktah matïong ïa kino kino ki policy bad ki rukom treikam jong ka sorkar pdeng bad sorkar jylla ne2.
Kaba lah ban pynjah burom ïa ka jingïadei hapdeng sorkar jylla bad ka sorkar pdeng lane bad kiwei ki sorkar jong kiwei ki jylla North East.
3.
Kaba lah ban pynjah burom ïa ka jingïadei hapdeng ka sorkar pdeng bad kiwei pat ki sorkar jong kiwei pat ki ri NEKa sorkar ka pyntip ba kitei ki kyndon kin ym treikam lada ki kren na bynta ka sorkar kat kum ka iktiar kaba la pynkup ïa ki.
Kane ka hukum ka la ïai ban ba lada pynkheiñ ïa ka Rule 8 ka Meghalaya Services (Conduct) Rules, 2019 ka sorkar ka lah ban pyntreikam da ka Departmental Proceeding.
Nongpoh, Nailar 13: Na ka bynta ban wan rah ïa ka khuid ka suba bad ban nym ktah ïa ka koit ka khiah ki paidbah ka thaiñ Byrnihat ha Ri Bhoi, ka FKJGP, Byrnihat Circle ka la mih shakhmat ban kyrshan na ka bynta ban don noh ka jaka theh ñiut kaba paka ha Byrnihat khnang ban lait na ka jingbret pathar ïa ki jaboh da ki paidbah bad ki nongleit nongwan lyngba ka surokbah NH-6 ha RI Bhoi District.
Ïa kane ka jingbret pathar ïa ki jaboh da ki paidbah ha ki jaka paidbah la sakhi ruh wat ha jan ka surokbah National Highway-6 kaba don ha Byrnihat bad kynthup ruh harud ka wah Byrnihat, ha kaba kane ka jingbret pathar ïa ki jaboh ym tang ba ka pynjaboh ne ka pynijli ïa ka shnong ka thaw bad ka mih ruh ka jingsma iwtung kaba ktah ïa ki paidbah wat ban ring mynsiem namar la jur ka jingsma iwtung na ki jaboh ba bret pathar da ki paidbah.
Dang shen ruh u MLA ka Jirang Constituency, u Bah Sosthenes Sohtun ryngkat bad ka Synjuk ki Dorbar Shnong Byrnihat Area, ki dang wan jurip ïa ki ar tylli ki jaka theh ñiut pathar da ki paidbah kawei ka dei harud ka surokbah National Hihghway-6 bad kawei pat ha ïew Byrnihat, ha kaba la lap ba ka jingbret pathar ïa ki jaboh ka la ktah shisha ïa ka koit ka khiah bad wat ïa ka mei mariang.
Na ka liang u MLA bad ka Synjuk ki Dorbar Shnong Byrnihat Area, halor kane ka jingdonkam ki paidbah ban ioh noh da ka jaka theh ñiut ba biang, ki la rai ban ai jingthoh sha ka sorkar jylla ba kan thaw lad thaw lynti ban wan rah ïa ka mang tyngka na ka bynta ban shna ïa ka jaka theh ñiut kiba long katkum ka juk stad ba mynta ba kan nym ktah ïa ka mariang bad ïa ka koit ka khiah ki paidbah.
Haba ïa kren bad u Mawphor, u General Secretary ka FKJGP, Byrnihat Circle, u Bah Noah Khongstid u la ong ba ka seng ka la ju kren ruh halor kane ka bynta na ka por sha ka por ba la donkam ban don no ka jaka theh ñiut kaba paka bad kum ka seng ka sngewkmen ruh ba u MLA ka Jirang, u Bah Sosthenes Sohtun bad ka Synjuk ki Dorbar Shnong Area ki la mih shakhmat ban kren halor kane ka phang ba ka seng ruh ka kyrshan bad kyrpad na ka sorkar ba ka dei ban thaw lad thaw lynti noh ban wan rah da ka jaka theh ñiut ba paka.
U Bah Noah Khongstid kum u nongïalam ka FKJGP, Byrnihat Circle u la pynpaw ruh ba katkum ka jinglap ka seng kane ka jingwan theh ñiut kam dei satia da ki trai muluk ki trai jaka, hynrei kiba bun hi kiba wan theh ñiut ki dei ki bar jylla kiba shongwai ha ka thaiñ Byrnihat bad wat kito kiba dei na Assam namar kane ka jaka ka don ha syndah ka Meghalaya bad ka Assam.
“Ka seng ka maham ruh nangne shakhmat kan dang peitngor ba ka khang ïa kito kiba wan bret pathar ïa ki jaboh ha katei ka jaka kaba don haruhd ka surokbah bad kum ka seng ka kyrpad ruh ïa ki paidbah ba ki dei ban pyrkhat lem ruh ïa ka khuid ka suba bad ka jingma kaba mih na kane kane ka jingbret pathar ïa ki jaboh" u la ong, bad bynrap ruh ka seng ka kloi ruh ban ai ka jingïatrei lang bad ki Dorbar Shnong na ka bynta ban wan rah ïa ka khuid ka suba bad khamtam ki kam kiba dei ban leh na ka bynta ka jingmyntoi ki paidbah" u la bynrap.
Shuh shuh, u la ong ruh ba ka seng ka kyrpad jur ruh ïa ka sorkar jylla ba ka dei ban phai khmat halor kane ka jingdonkam ki paidbah katei ka thaiñ ba la donkam ban don noh ka jaka theh ñiut kaba paka bad lada ym don hi ka jaka theh niut kaba paka ka long shisha kaba eh ban wan rah ïa ka khuid ka suba ha katei ka thaiñ Byrnihat Area hi baroh kawei, u la bynrap.
Shillong, Nailar, 13: Ka rakhe ainam da ka khusnam na ka bynta ka thohdur ba la tip kum ka Crystal Gayle Memorial Award 2022 la pynlong ha paki dulan jong u Lat ka jylla.
Ha kane ka rakhe ainam, u Bha R V Warjri, u nongkit-tiensyiem barim jong ka Ri India sha kylleng ka pyrthei u la long u kongsan ha ryngkat u Bah N Munish Singh, Zonal Director, Indian Council for Cultural Relations, Shillong bad Bah A Lakiang, Deputy Secretary to the Governor, Raj Bhavan Shillong kum ki symbud kongsan.
Kum ban kynmaw tympang ïa ka kam jong u Bah R.
V Warjri ha ki Ri jong ka dewbah Europe, u la kren mardor ‘Ka Saiñkylla (Revolution) jong ki Ri Sepngi ka la kiew skong da ka khih mynsiem ha ka mattithaw (art movement) ka ba la kyrsoi da ka jingshitrhem bad len lade jong ki barikor, ki kaitor, ki myllung bad ki thohjer thohnam’.
Ha ka ba nam ïa ki kam jong ka synjuk ki barikor, Riti Academy, u Bah Warjri u la kyntu, ‘Ka mattithaw ka dei ka ba snoh rdin bad ki jynthaw ha ka mariang ba ki paidbah ki dei ban tip la ka kamram ban pynneh pynsah bad ba ym dei ban tip tang kumno ban dawa ïa la ka hok khlem da kitkhlieh ïa la ka khyndew bad ka mariang ha la Ri lajong’.
Ïa ka Khusnam Mattithaw ne Crystal Award 2022 for Excellence in Visual Arts la ïoh pdiang da u Bah Phaibhakupar Kharlukhi halor ka jingtbit ba kynsai ha ka thohdur ka ba phalang ïa ka jingim jong ki briew ha shnong ha thaw ïa ka ba ym ju kham jia shuh ha ka juk mynta.
Ka jinjanai bad sani ha ka kam jong u ka la long u mawmer ban jop ïa ka thong jong ka khusnam mattithaw ban kynmaw tympang ïa ka samla Crystal Gayle ka ba la khlad naduh u snem 2017.
La ainam ïa ka khusnam da u kongsan, Bah Mr R V Warjri, ha ryngkat u Bah N Munish Singh, Zonal Director, Indian Council for Cultural Relations, Shillong, Bah A Lakiang, Deputy Secretary to the Governor, Raj Bhavan Shillong bad Bah Raphael Warjri, Chief Creative Director, Riti Academy of Visual Arts.
Ha kane ka sngi la rwai sngewnguh ruh da ka Dalariti Kharnaior ka ba dei ka para jong ka samla Crystal Gayle.
Ha kaba kynmaw tympang ïa ka samla Crystal Gayle, u Bah N Munish Singh, Zonal Director, Indian Council for Cultural Relations, Shillong u la kren myllung shaphang ka jingshem jong u ha ka kam sawangka ka ba la shon shab ha ka dohnud jong u.
Shillong, Nailar, 13 : Ki Pulit ka rilum Garo ha ka step sngi saitjaiñ ki la ïoh kurup shi bun bah ki tiar siat bad ki kuli jong ka seng kieng atiar Garo National Liberation Army (GNLA) na ka khlaw Pilgonggre kaba hap hapoh ka Williamnagar Police Station.
Watla u Sohan D Shira, uba dei u Self Styled Commander-in-Chief jong ka Garo National Liberation Army (GNLA) u la shah siat ïap ha ki Pulit ka Jylla Meghalaya ha ka jingïasiat kaba la jia ha u snem 2018 hynrei ki Pulit ki dang ïai bteng ban ïoh kurup ïa ki tiar siat, ki kuli bad ki tiar pynbthei jong kane ka seng kieng atiar na ki khlaw ba rben jong ka rilum Garo.
Ïa kine ki tiar siat, la suba la buhrieh da u Sohan D.
Shira mynba u dang im bad mynba ka GNLA ka dang khie rasong bha ha rilum Garo.
Ka kynhun jong ki Pulit tang shu ïoh jingtip halor kane, ki la hiar sha Pillonggre jong ka Durama Range ha ka por shiteng synñia ban leit wad ïa kine ki tiar siat jong ka GNLA.
Dei ha ka por kumba 1:45 baje eiei mynstep ki Pulit ki la ïoh kurup ïa kine ki tiar siat na Pillonggre.
Kine ki tiar siat bad ki tiar pynbthei ki kynthup ïa 79 tylli ki kuli siat helicopter bym pat pynbthei, 175 tylli ki kuli 7.
7 bym pat pynbthei, 10 tyllli ki tikli, kawei ka suloi ar ktang bad kumba 250 gram u Gelatin.
Ki Pulit ki la rejistar case halor kane khnang ban pynlong shuh shuh ïa ka jingtohkit halor ka jingïoh kurup ïa kine ki tiar siat.
Shillong, Nailar 13 : Ka Riwar Mihngi Exporters and Importers Association (RMEIA) ha ryngkat ka jingïatreilang bad ka HYC Riwar Mihngi ha ka sngi Thohdieng ka la marmot ïa ka surok naduh na Wahkdait kaba don harum Pynursla haduh j Dawki na ka daw ka jingjot bad jingbun ki thliew ki syar kaba la buh jingeh ym tang ïa ki trok kit maw hynrei khamtam eh ïa ki paidbah nongleit nongwan ba pyndonkam ban leit da kane ka surok.
Haba kren bad u President ka RMEIA u Bah Dibaron Khongbinan u la ong ba kane ka jingmaramot ka seng ka dei na ka daw ba ka kompeni kaba dei ban tih bad pynbha ïa kane ka phet noh pynban bad iehnoh ïa ka jingtrei jong ka.
“Ngim lah shah shuh ban shu peit kat kane ka jingsniew ba palat pud ka surok bad ban shu ap sah ïa ka kompeni namar wat ka kompeni kaba dei ban trei ruh ka la phet pynban" u la ong.
Haba la kylli pat la kane ka dei na ka daw ka jingleh sting u nongmihkhmat ka thaiñ uba dei ha ka juh ka por u Symbud Myntri Rangbah ka jylla u Bah Dibaron u la ong “Ngim lah ban kynnoh ïa u MLA namar na ka liang ka sorkar ka la dep aiti sha ka kompeni ba kan tih surok wat ban maramot ha ki jaka kiba sniew than mynba ka jingtrei ka dang ïaid shakhamat hynrei ka kompeni ba dei ban pyntrei ïa kane ka surok ka phet noh pynban haba kumta ngin kynnoh ïa u nongmihkhmat kan shong nia mo" u la bynrap shuh shuh.
Haba bynrap lang ïa kane u Samla Donaldson Pyngrope u President ka HYC u la ong ba ka jingwan sha khmat kum ka seng ban snohkti lang bad ka RMEIA ka dei namar ka ïohi ba ka leh ïa ka kam kaba pynmyntoi ïa u paidbah hi baroh.
Shuh shuh haba la kren pat halor ka jingmih khubor ba dang shen ba ki don ki nongñiah trok kiba shah shoh ha ki dkhot ka RMEIA u Samla Donaldson u la ong ba kam dei ka jingshisha ba don ka jingshah shoh na ka daw ba kim dei kiba na Riwar hynrei u la ong ba wat kiba shoh ïa ki ruh kim dei ki dkot ka RMEIA.
“Nga kwah ban kren da kaba shai ba kum ki nongshong shnong ka thaiñ ngim ju don jingsngew pher lada phi wan bylla bad wan trei sha ka thaiñ lada phi dei na kano kano ka thaiñ bad ki ktien shnong aiu phi kren lada phi wan hok ban bylla ban ban trei ym ban thaw jingkular bad pynbud nam ïa ka thaiñ" u la bynrap shuh shuh.
Shillong, Nailar 13: Ka seng HNLC ha ka sngi Saitjaiñ ka la phah ïa u syntiew sha u lum jyntep u nongïalam barim jong ka u Bah Cheristerfield.
Ïa une u syntiew jong ka HNLC la pynpoi da ka seng HNYF ha u Lum Jyntep ha Lawmali.
Kum ban shu kdew hangne dei u Bah Sadon Blah u la long u nongmih khmat na ka bynta ka HNLC ha ka jingïakren ïasuk bad ka sorkar jylla bad kumjuh bad ka sorkar India.
Haba kren lyngkot ïa ka khana jingim bad jingïaid lynti jong u Bah Cherishterfield u para jong u, u Bah Granary Starfield Thangkhiew u la ïathuh ba u hymmen jong u, u la leit ban pynïasnoh bad ka kynhun seng lehnoh (underground) ha u snem 1987 mynba ka jingïakhih beh Nepalee ka thnem bha bad ha kata ka por u dang don dang kumba 17 snem ka rta.
“Ha ka por ba u hymmen jong nga u leit pynïasoh u dang don dang 17 snem ka rta bad u leit pynïasoh ruh ym ha ki kyrdan ba heh hynrei tang kum u nongtrei barit eh ka bad dei ynda ki nongïalam ba ha khmat ki la ieh khunswet ïa ka seng ba ka jingkit ba khia kum u nongïalam ka hap ha ka tyrpeng jong u tad haduh ba un wan pahi biang sha ka imlang sahang ha ka 18 tarik Risaw 2018" ïathuh u bah Granary.
Shuh shuh u Bah Granary u la khot la wer ruh ïa ki seng bhalang baroh ba kin ïa tylli na bynta ban ïakhun ïa kiba bun ki daw kiba ka jaidbynriew da kaba klet noh ïa ki jingïapher kiba don.
U Bah Granary Starfield u la ai khublei kyrpang eh ïa baroh kiba la leh bha ïa u bah Cherishterfield mynba u dang don ha ka seng HNLC kiba la ju ai bam bad jaka rieh ha ki por ba u donkam.
Ha kane ka sngi na ka liang u Bah Granary u la pynlait paidbah ruh ïa ka sticker kaba don ka dur bad ki jingthoh shaphang u Bah Cheristerfield bad ka jingpynher ïa ki balloon ïong ha Mawlai Standbus ba la pynkhreh da ka Sur Ka Bri U Hynñiewtrep kum ban pynrem ïa ka jingbym pynlait paidbah shuh ïa ka kaophod wat hadien ba ka kynhun tohkit ka la aiti ha ka sorkar.
Ha kane ka sngi la sakhi ruh ba da ki bun bun spah ngut ki paidbah na kylleng ki bynta ka Bri U Hynñtrep kiba wan kynmaw burom ïa une u nongïalam barim ka HNLC.
Kumban shu pynkynmaw hangne ba u bah Cheristerfield u la khlad noh na kane ka sla pyrthei ha ka step phyrngap jong 13 tarik nailur 2021 namar ka jingshah siat ïap ha ki pulit ha iing sah jong u ha Mawlai Kyntonmasar.
Shillong, Nailar, 13: U Myntri Rangbah ka Jylla u Conrad K.
Sangma ha ka sngi Thohdieng u la pynbna paidbah ïa ka YESS Meghalaya, Youth Engagement lyngba ka Empowered Youth Organisations programme ha rilum Garo ha ryngkat ka jingsakhi lang jong ki MLA kiba kynthup ïa u Thomas A Sangma bad u Marcuise Marak.
Ka YESS Meghalaya ka thmu ban ïarap ïa ki samla da kaba ai jingïarap ïa ki kynhun seng samla khnang ban pynthikna ba kin kham kiew ha ka imlang ka sahlang.
Kane ka mishon ka long ban pynkupbor ïa ki samla khnang ba kin wanrah ïa ki jingkylla hapoh ka imlang ka sahlang.
Haba kren kum u Kongsan, u Myntri Rangbah u la ïathuh ba ki don 300 tylli ki seng samla kiba la pynrung kyrteng ha baroh kawei ka Jylla kiba trei ha ki shnat bapher bapher bad kane ka Sorkar kaba mynta lyngba ka YESS Meghalaya kan sa ai jingïarap pisa ïa ki.
Ha kane ka sngi, haduh 61 tylli ki kynhun na ki san tylli ki district ka rilum Garo ki la ïoh jingkyrshan pisa.
U Myntri Rangbah u la aiti ruh da ki Cheque sha ki nongjop ha ka Meghalaya Games 2022, kaba la long ha nongbah Shillong dang shen.
“Bun ki seng samla kiba trei na ka bynta ka roi ka par, ka jingïatreilang na ka bynta ki samla hynrei ka dang donkam pat ïa ka jingai mynsiem ïa ki samla.
Ka dei ka kamram jong ka Sorkar ban pynkupbor ïa ki khnang kin dup lah ban nang kiew irat shaphrang," u la ong.
Lyngba ka YESS Meghalaya yn sa ai jingïarap pisa haduh T.
1 lak sha ki club bad ki organisation jong ki seng samla kiba ladep pynrung kyrteng ha baroh kawei ka jylla khnang ba kin dup lah ban pyntyllun ïa ki kam kiba ïadei bad ka jingïada ïa ka mei mariang bad ban pynlong ruh ïa ki jingïamir jingmut.
Ka jingïarap pisa ha kaba pynlong ïa ki jingpynshai paidbah.
Ban pynshai sha ki para samla na ka jingma jong u drok, ka jingshongkha khynnah lyngba ki jingïamir jingmut.
Ka jingai jinghikai ha ka wadkam wadjam.
Ka jinglum lang ïa ki para samla kumno ban ïashim bynta ha ki prokram bad ki kam bapher bapher.
Ban wer ïa ki para samla kum ki nongïatreilang, ban pynlong ïa ki lympung jong ki samla bad ki jingïa tyrko.
Ban thied ïa ki tiar ki tar, ban buh ïa ka ophis treikam.
Ha kane ka sngi ba la rakhe ruh ïa ka International Youth Day, la ai jingïarap pisa T.
69.
6 lak sha ki 61 tylli ki seng samla jong ka rilum Garo.
Lah ban kdew hangne ba ka jingpynrung kyrteng ha ka Yess portal la plie bad ïa ka jingïarap pisa yn sa pyllait manla ka por sha ki seng samla hadien ba la bishar bniah ïa ki aplikeshon ba la ïoh pdiang ha ka Portal.
Shillong, Nailar 13 : U MLA ka NCP na Gambegre, Saleng Sangma u la ong ba kadei ka kamram jong ka Liang Pyrshah ban wad daw ne wohdong ha kino kino ki jingtreikam jong ka sorkar jylla.
“Kadei ka kamram jong ki ban kynthoh bad kane kadei ka kam ba ka AITC ka leh ha ka jingleit kylleng ki bynta jong ka Meghalaya," la bynrap shuh shuh utei u MLA.
Kane ka jingkynthoh kylla jong u Saleng kadei halor ka jingïai bteng jong ka Trinamool Congress ban kynthoh bamsap ïa ka sorkar MDA ba ïalam da ka National People’s Party.
Katkum ka jingong jong u, katei ka sienjam ba shim da ka Trinamool Congress ka long tang ban wad rynsan na ka bynta ki kyrtong kiba thmu ban aireng ha kane ka elekshon MLA na ka party.
Haba jubab halor ka jingkylli la katei ka jingleh jong ka Trinamool ka lah neem pat ban pynjop khambun ki MLA ha ka elekshon ban wan, ka jubab kaba u ai ka long, “Ym lah satia ban batai lypa namar ha kaba khatduh dei ki paidbah hi kiban ai ïa ka rai.
"Katkum ka jingong jong u, ym don mano mano ruh ba lah ban kynnoh ne kynthoh la ka long ka AITC ne mano mano ruh ba ka sorkar MDA ka long kaba bamsap.
Shillong, Nailar 13 : U President jong ka People’s Democratic Front (PDF) uba dei ruh u Myntri ha ka sorkar jylla u Bah Banteidor Lyngdoh u la ong ba u la thikna ba un ïeng ïakhun biang na ka PDF ha ka ilekshon jong u snem 2023.
Haba kren sha ki lad pathai khubor, u Bah Banteidor Lyngdoh u la ong ba u nym shet kylla ïa ka party kaba lah ai jingjop ïa u bad kaba la pynpoi ïa u sha ka kyrdan Myntri ha ka sorkar.
U la ban ruh ba long katba long un neh beit triang ha ka PDF da kaba ong ruh ba un nang bteng ban trei shitrhem ban pynkhlaiñ ïa ka party na bynta ka ilekshon ban wan.
“Nga lah dep ong, ba ma nga bad u MLA ka Sohra konstitwensi u Bah Gavin Mylliemngap ngin ïakhun ha ka ilekshon u snem 2023 na ka PDF," La ong u Bah Banteidor Lyngdoh.
U la ong ba kum u President jong ka party un ïaleh katba lah ban pyntikna ba ka party kan pynrung ïa ki kyrtong kiba don jingkyrmen ban jop ha baroh ki konstitwensi khamtam ha East Khasi Hills District.
Haba kylli pat haduh katno ngut ki kyrtong kiba ka PDF kan pynïakhun u Bah Banteidor u la ong ba ka party ka la buh thong 15 haduh 20 ngut ki kyrtong na bynta ka ilekshon 2023.
Shillong, Nailar 13: U Bah Granary Starfield Thangkhiew u para jong u Bah Cheristerfield Thangkhiew u la ïathuh ba ki don ki briew na ka liang jong ka Sorkar kiba la pyrshang ban pynbieit ïa u ba kum ka ïing ka sem kin sngap noh jar bad ban ym dawa ban pyllait paidbah ïa ka kaiphod tohkit ba la khlieh da u Justice T.
Vaiphei ïa kaba ladep aiti sha ka Sorkar Jylla dang shen.
“Lada ka kaiphod tohkit kam ai jinghun, ma nga bad ka ïing ka sem ngin ym shong kli kti hynrei ngin shim da kiwei pat ki lynti," ong u Bah Gray ha ka jingïakren bad ki lad pathai khubor hadien ba la kut ka jingleit buh syntiew ha u lum jingtep ha ka lyngkhuh sngi ïap ba shi snem jong u Bah Cherishtarfield Thangkhiew ha Lawmali ha ka sngi Saitjaiñ.
U la ong ba ka Sorkar kam dei ban pyrshang ban leh da kino kino ki buit ban pynslem ïa ka jingpyllait paidbah ïa ka kaiphod tohkit hynrei ka Sorkar dei ban sei madan noh mardor khnang ba ki paidbah ka Bri u Hynñiewtrep kin ym sah ha ka jingpisa mynsiem.
Haba kylli, u Bah Gray u la ïathuh ba bun ngut ki briew kiba la pyrshang ban pynbieit wat da ki sbai rupa ba kum ka ïing kin ym dawa sei madan ïa ka kaiphot.
“Hynrei katba ngam pat ïoh ïa ka hok na bynta u hymmen ngam treh kynduh ïa u Myntri Rangbah lane ïa u Myntri sorkar ne mano mano ruh watla ka don ka jingkwah kynduh na ka liang jong ki," u la ong.
“Kumba ka long mynta kaei kaba nga ïakhun ka dei ba ka kaiphod tohkit ka dei ban pynmih paidbah noh bad katba ym pat mih ka kaiphod ngan ym shong kli kti.
U Hymmen jong nga u ïeng na bynta ka jaidbynriew nga pat ngan ïeng na bynta ka hok u hymmen," u la ong.
Shuh shuh u la ong ruh ba ka ïing ka sem ka ïai ap khmihlynti ïa ka kaiphod bad lada ka kaiphod kam ai jinghun na ka liang jong u ryngkat ka ïing ka sem kin leit tied ïa ka jingkhang jong ka Supreme Court, High Court ne wat sha ka National Human Rights Commission.
U la ïathuh ruh ba ki don ki katto kane kiba wan ban pynbieit da ki sbai rupa khnang ba un ym dawa shuh ïa ka Sorkar ban pyllait paidbah ïa ka kaiphod da kaba ong ruh ba un ïeng skhem beit trïohng ban dawa ïa ka hok na bynta u hymmen jong u.
Shillong, Nailar 13 : U Myntri Khynnah ka tnad Tribal Affairs, u Bishweswar Tudu ha ka sngi Saitjaiñ u la kular ba un shimkhia ban ïa kren bad ka sorkar pdeng haba ïadei bad ki jingdawa kiba dang sahteng kiba dei na ka bynta ki paidbah ka jylla kaba ïadei bad ka jingpyntreikam ïa ka Inner Line Permit bad ruh ban kynthup ïa ka Ktien Khasi bad Garo ha ka Khyrnit kaba Phra jong ka Riti Synshar ka Ri.
“Bun ki Myntri jong ka sorkar pdeng kiba wan sha ka thaiñ shatei lam-mihngi jong ka Ri bad ki ju ai ïa ka kaiphod sha ka sorkar pdeng na ka por sha ka por.
Kumta nga ruh kumjuh ngan sa ai ïa ka kaiphod bad ngan ïa syllok ruh halor kine ki ishu bad kadei kaba dei bn leh," ong u Tudu haba kren bad ki lad pathai khubor.
Haba kren shuh shuh halor ka jingpynslem jong ka sorkar ban ai ïa ka rai halor ka Resolution ba mynjur da ka Iing Dorbar Thawaiñ ka jylla ban pyntreikam noh ïa ka Inner Line Permit, u Tudu u ong, “Ha ka sien ba ngan wan biang ngan sa ai ka jubab kaba shai lane nga lah ban pyntip ruh lyngba ki nongïalam ka party bad nga lah ruh ban ai jingmut sha ka sorkar.
"Utei u Myntri Khynnah u la kular ruh ban shimti ban ïakren halor ka jingdawa kaba la slem bha ban kynthup noh ïa ka ktien Khasi bad Garo ha ka Khyrnit kaba Phra.
Nongpoh, Jymmang 07: U President ba rangbah ka Khasi Students Union, (KSU), u Samla Lambok Star Marngar mynta ka sngi u la kren shai ba ka KSU da lei lei kam pat lah ban pdaing ïa ka jingtmu ka sorkar kmie bad sorkar jylla ban wan rah ïa ka surok rel hapoh ka jylla Meghalaya.
U Samla Lambok Star Marngar u la kren ïa kitei ki kyntein ka dei ha ka jingïalang jong ka seng kaba la long mynta ka sngi ha Ing Dorbar Hall, Sajer Nongpoh, ba ka seng ka la pynskhem ïa ki nongïalam jong ki 8 tyllli ki Unit ba hap hapoh ka Nongpoh Circle.
Kitei ki Unit kiba u President ba rangbah ka KSU u la ai ïa ka jingpynbam smai ïa ki nongïalam ki kynthup ïa ka Umajri Unit, Mawphrew Unit, Mawdiangum Unit, Mawroh Unit, Langpadon Unit, Nartap Unit, Saiden Unit bad Umsawnongkharai Unit ba kum ka seng ka la pynmih ïa ki nongïalam ban kit ban bah ïa ki kam jong ka seng na ka bynta ban shakri bad ban iada ïa ka jaid bynriew kaba dei ka nongrim kaba hakhmat eh jong ka seng KSU.
Na ka liang u President ba rangbah ka KSU, u Samla Lambok Star Marngar haba kren ruh ha kane ka sngi ban ai mynsiem ïa kine ki nongïalam bad ki dkhot ka seng na kitei ki Unit bapher bapher, u la ong ba ka seng haduh kine ki sngi ka dang ieng triang ban iada ïa ka jaid bynriew bad u la kren shai ruh ba ka seng da lei lei kan nym pat pdiang ïa ka surok rel ba ka sorkar kmie lyngba ka Parliamentary Standing Committee ka tnad Railway la ka la thmu ban wan rah ïa ka surok sha ka jylla Meghalaya.
U la ong ruh ba la suit la shor ruh ïa ka KSU naduh u snem 1978 hapoh ka jylla ka dei hi na ka daw bah jong ka jaid bynriew ha kaba kum ka seng kam shym la phai khmat tang ban kyntiew ïa ka pule ka puthi ki khun samla ka jylal, hynrei ban iada kyrpang ïa ka hok jong ka jaid bynriew rilum Khasi-Jaintia.
Namar kata, nalor kiwei kiwei kiwei ki jingsneng bad ki jingkyntu ïa kine ki nongïalam ba kin shim ïa kata ka mynsiem jong ka jingkitkhlieh ban iada ïa la ri bad ka jaid bynriew, u Samla Lambok star Marngar ula kren shai ruh ba ka KSU kan nym pdiang ïa ka Railway katba ka sorkar kam pat lah ban pyntreikam ïa ka Inner Line Permit bad lada ki leh da ka bor ruh wat la dei ban ialeh da ka thma ruh ka seng KSU ryngkat ka jaid bynriew kin nym pyndem ïa ka sorkar jylla lane ka sorkar kmie.
La sakhi lang ruh ha kane ka sngi ba la pynskhem ïa ki nongïalam kitei ki 8 tylli ki Unit da kajingdon ryngkat u U Samla Eric Nongkynrih Asst.
General Secretary KSU CEC, Samla Ferdynald K.
Kharkamni President KSU NKHD, Samla Lambok Joseph Rymbai Vice-president KSU NKHD, Samla Lester Nongbet, Organising Secretary KSU NKHD, Samla John Lyngdoh, President KSU Nongpoh Circle, Samla Baïashanlang Kharshanlor, General Secretary KSU Nongpoh Circle bad kiwei pat ki Nongïalam ka KSU NKHD Unit.
Shillong, Jymmang 07: Ka All India Trinamool Congress (AITC) ba don ha Liang Pyrshah hynne ka sngi saitjaiñ kala ther tyngeh ïa ka Bharatiya Janata Party (BJP bad ka paralok ba iatreilang-ka National Peoples Party (NPP) hapoh ka jingïalam u Conrad Kongkal Sangma ba pynkiew dor kynsan ïa ka LPG Cylinder.
Ha ka kyrwoh, ka AITC kala kynnoh ba ki nongshongshnong ka Jylla Meghalaya kila im sohsat shaba palat hapoh ka jingïalam u Myntri Rangbah Conrad Kongkal Sangma bad mynta kam shym la lah ban leh eiei ïa ka BJP ka ba la ialeh katba lah ban pynïap thngan ïa ki paidbah.
Ban nang kynton ïa ki jingeh, hynne ka sngi thohdieng, ka Sorkar India kala pynkiew ïa ka dor jong ka Domestic LPG Cylinder ba 14.
2 kg da T.
50, kaba la pynkiew dor ïa ka LPG Cylinder haduh T.
999.
50 shi cylinder.
Haba pynrem jur ïa kane ka jingpynkiew dor, u President ka AITC Meghalaya Bah Charles Pyngrope ula ong ba kane ka dei kawei pat ka jingleh palat pud jong ka Sorkar katba ki paidbah ki dang iaksaid ïa ka jingkiew dor ka petrol bad diesel.
U MLA ka AITC na Rangsakona Zenith Sangma ula ong ba kane ka dei ka rai bym kheiñ snep shuh iano iano ruh.
Haba pynrem ïa kane ka jingkiewdor, ka MLA ka Mahendraganj Dikkanchi D Shira kala kynthoh ha Twitter da kaba ong “Kane ka Sorkar kam shym la lah biang ban leh eiei ïa ki jingeh ba mad ki paidbah na ka por sha ka por.
Lano ba ka sorkar u Narendra Modi kan kyndit thiah?".
Nalor kine ki Nongïalam, ka AITC kala pynrem bad kynthoh ha twitter “Ka dor jong ka LPG Cylinder ba 14.
2kg kala kiew da T.
50 naduh mynta ka sngi.
Ka sienjam kaba stad jong ka Sorkar India ba khlem sangeh ka jingiakren ba haduh katno ka don jingsngew ïa ki paidbah ka Ri India".
Ka dor jong ka LGP Cylinder naduh mynta ka long ka long T.
999.
50 shi cylinder.
Ka AITC ka ong “ka jingpynlip bording ba da ki kynta, ka jingpynkiew dor ïa ki mar ki mata, ka jingbym siew ïa ka tulop ki nonghikai, ka soskular ïapynbeit pud nalor kiwei kiwei.
Ka Meghalaya kala shah ktah jur ha ka kti jong ka Sorkar MDA ba ïalam da ka NPP bad ba kyrshan da ka BJP" haba bynrap “Ka NPP bad ki paralok ba iatreilang ha ka Sorkar kin ïai long beit ki bym kheiñ briew ïa ki nongshongshnong".
Shillong, Jymmang, 7: Ka Don Bosco Youth Centre, Shillong ha ka sngi Saitjaiñ ka la pynlong ïa ka jingai jinghikai kumno ban jied ïa ki jingpule sha ki samla pule kiba dang shu dep thoh ïa ka eksamin Class-X bad ka Class-XII, ïa kaba la tip kum ka Career Expo 2022 ba la pynlong ha Cilia Memorial Hall, Laitumkhrah, Shillong.
Ka jingthmu haba pynlong ïa kane ka Expo ka long ban pynshlur ïa ki samla bad ban ïalam lynti ïa ki kumno ban jied ïa ka bynta kaba dei ynda ki la bteng ïa ki jingpule kiba shalor bad ban ïoh kheit ïa u soh uba thiang ha ka jingim jong ki.
Ki nongai jinghikai ha kane ka sngi ki long u Executive Magistrate Bah Tosanbha Marweiñ uba dei ruh u Extra Assistant Commissioner (EAC) uba peit ruh ïa ka tnat Elections, Revenue, Establishment, u Brother.
William u nonghikai jong ka St.
Emunds Shillong, ka Kong Susana Khongwir ka nongai jinghikai bad nongïasyllok, u Fr.
Michael Makri uba dei u Director jong ka DBYC.
Ki don kumba 200 ngut ki samla kiba la ïashim bynta ha kane ka jingai jinghikai ha kane ka sngi.
Haba kren sha ki samla u Bah Tosanbha u la kyntu ïa ki samla ba ki dei ban buh ïa ka thong ha ka jingim ka jong ki.
“Phim dei ban iehnoh shiteng por, haba iehnoh shiteng lynti phi pynlehnohei ïa ka jingangnud jong phi," u la ong.
U Brother William u la ai ïa ki jinghikai ba kynja mynsiem khamtam na ka bynta ki samla kiba angnud ban sngap ïa ka sur khot jong u Blei ban shakri ha ka Bri Sohwaiñ.
Ka Kong Susana Khongwir ka la pynshai sha ki samla pule kumno ban sngewthuh janai haba jied ïa ki jingpule kiba shalor da kaba pyntreikam ïa ka SWOT Analysis.
U Father Michael u la ai jingmut hynreiw tylli ki mat kumno ban jied ïa ka pule ka jong ki.
Ha ka jingïakren bad ki lad pathai khubor hadien ba la wai kane ka jingai jinghikai, u Fr.
Michael u la ong ba ki samla pule kiba la wan ïashim bynta ha kane ka sngi ki la ïoh jingmyntoi bad ki da pynpaw ruh ba ki dang angnud ban pynlong shuh shuh ïa kum kine ki jait ai jinghikai ha ki sngi ki ban dang wan.
Shillong, Jymmang 7 : Haba pynphai nia ïa ki jingkynnoh jongka All India Trinamool Congress (AITC) ne ka Trinamool Congress(TMC) ba ka sorkar MDA hapoh ka jingïalam ka NPP ka khlem trei ei ei na ka bynta ki paidbah namar kam don ka jingroi jingpar u Symbud Myntri Rangbah ka jylla u bah Prestone Tynsong u la ong ba ka AITC kam dei ban wan batai stad ei ei ruh em namar ki dang wan ha Meghalaya dang myn hynnin.
“ Wat wan batai stad ei ei ruh em ko AITC namar phi dang wan dang hynnin ha Meghalaya.
Lada phi kwah ban tip ïa ki jingshisha leit sha ki shnong ki thaw bad tohkit na ki paidbah phi sa sngap aiu ki paidbah kin jubab namar tang ha ka surok ruh ka sorkar MDA ka la dep pynlut ym duna shuh ïa ka 6000 klur tyngka ban pynïasoh na kawei ka shnong sha kawei pat ka shnong ha kine ki saw snem tam ba la leit noh.
Nalor kata lada phai sha ka kiwei kiwei ki bynta ruh ka sorkar MDA ka la pyrshang ban ai ka jingshakri ba bha tam sha ki paidbah" ong u Symbud Myntri Rangbah.
Na ka liang ka AITC dang hynnin ka sngi ka la kynnoh ha ki social media ba wat hadien 50 snem ba la ïoh ïa ka jylla ba pura ruh, ka sorkar MDA ba la ïalam da ka NPP kam lah ban ai ka jingshakri ïa ki paidbah naduh ka pule ka dangle jong ki khynnah haduh ki samla.
Nalor kata kam lah ban pynbiang ïa ka umdih jur sa tang ka jingkyrduh um, ka bor ding elektrik ruh jur sa tang ka lip, ka jingdheng kali kaba jur ym don ki surok ba thymmai, ki nonghikai ki hap ban ïakhih ban ïoh ïa ki jingsiew jongki nalor ba ka sorkar ka jur tang ka kular ïa ki katba ka jingpyntreikam ïa ki kular pat kam don.
U Myntri Rangbah ka jylla u Conrad Sangma u kiar beit ban ïakynduh ïa ki nonghikai bad wat u myntri ka tnad pule puthi ruh kim kheiñ kor ïa ki nonghikai.
Ka AITC ka la buh ruh da ki jingkylli hato ki nonghikai kim dei ki nongsaiñ dur ïa ka lawei jongka jylla namar lyngba jongki kin mih ki khun samla ki ban kit ban bah ïa ka lawei jong ka jylla, hynrei ka jinghap ïakhih ban ïoh tulop kam ktah tang ïa ki khynnah skul bad ki samla pule ba mynta hynrei wat ïa ka pateng ban dang wan ruh.
`Kumta la ong ba ka AITC kan ym shong kli kti katba ki paidbah bad ki nonghikai kim ïoh ïa ki hok ki pot ba ki dei ban ïoh na ka sorkar.
Jowai, Jymmang 08: Ka kynhun ïalehkai Cricket jong ka Rising Star kala long ka lahduh haka lympung ‘1st T10 Tennis Ball Knockout 8-Aside Crickets Tournament’ ba ka pynïaid da ka Lion Sports and Youth Affairs (LSAYA) Jowai, ha madan Biar Skul ka Lion Mission Compound Dorbar Shnong Jowai.
Ïa kane ka lympung la wan ban pynhap pyrda da u kongsan MLA ma Wailadmiki Shylla kum ku kongsan ha ryngkat ka jingïadonlang u MDC ma Saron Paswet, MDC ba shusieh (Nominated) ma O.
Lamin, ma P.
Lyngdoh, ma Sunday Morning Tariang, ki nongkitkam ka LSAYA lem bad kiwei de.
‘Ka jingthmu ban pynlong ïa kane ka jingïalehkai Cricket ka long shi bynta ban ai lad ïa ki khun samla ba kin ïoh lad ban ïashim bynta ha kum kane ka jingïalehkai Cricket, khnang ba kin lait na ki jingmlien ba sniew bad ka long ruh kum ka lad ban ïoh ïa ka bor met kaba koit ba khiah’.
Ha kane ka jingïakhun phainal la wan ban aireng da ka kynhun Rising Stars pyrshah ïa ka Nios Sports Club, ha kaba ka Nios SC kala jop ïa ka jingkynting pisa bad kala jied ban bol nyngkong.
Na ka liang Rising Stars kala lah ban buh ïa ka Target haduh 174 run.
Ki rangïalehkai ka Rising Statrs kiba la lah ban kamai run bha ki long u Rijesh Lytan, uba la ïoh 68 run na ki 25 ball.
U Deibormi Rngad ula ïoh 42 run na ki 15 ball bad ula ïoh ban khur haduh 4 wickets.
Haba wan ban beh ïa ka thong ka kynhun ïalehkai jong ka Nios Sport Club kala lah ban poi tang 98 run bad kala duh noh baroh ki Wickets hapoh ka 9 over.
u Roskil Challam ula ïoh kamai haduh 55 runs na ki 15 ball.
Kumta ka Rising Stars kala jup da 75 runs.
Ïa ka Man of the Series la ïoh da u Deibormi Rangad uba la kamai 247 runs bad 9 wickets ha kane ka Tournament.
Nongstoiñ, Jymmang 08: Ka FKJGP Kyrdum Mawsikar Umbyrsit unit ha ka sngi saitjaiñ, ka la pynhap pyrda noh ïa ka FKJGP 1st Invitation Football Knockout Tournament 2022 kaba la long ha madan Umwahlang West Khasi Hills District.
Ha ka final ka Balabet FC kaba na Langpih ka la ïakhun pyrshah ïa ka Mawthawprah FC, ha kaba ka Balabet FC ka la jop da 2 la 0.
Ïa ka nam top scorer la ïoh da u Ephraim Banda na ka Mawthawkrah FC, best player sha u Mamnestar Synshiang na ka Balabet FC bad best goalkeeper sha u Rockchestar Kharsyiemlieh.
Ha kane ka sngi la donlang u sordar ka shnong Umwahlang katba u kongsan dei u Bah Daniel Ramsiej u Assistant Information Secretary FKJGP central body Shillong bad u Bah Chandra Nongdkhar President FKJGP West Khasi Hills District kum u symbud kongsan.
Mawkyrwat, Jymmang, 08: Ka lympung ïalehkai jong ka 1st Sngap Singh Syiem Football Tournament (SSSFT) 2022 ba la pynïaid da ka HYC Mawkyrwat Circle hapoh madan Artificial Turf (MDSA), South West Khasi Hills District, Mawkyrwat mynta ka sngi ka la poi sha kaba kut jong ka semi final ha kaba ka Nongbri (Nongjri) Football Team ka la pynliem noh da 4 – 1 kol ïa ka Khliehmawlieh Youth Club.
Haba phai ha ka jingïalehkai ha ka Semi Final ba khadduh mynta ka sngi, ka la long ka jingïalehkai kaba itynnad bha namar ban poi sha ka phainal ïa la ka kynhun, ki ‘rangïalehkai ki la hap ban ïa khun tyngeh da kaba ïoh ban thep bun kol.
Kumta ha kane ka jingïalehkai na ka liang ka Nongbri (Nongjri) FT ka la ïalehkai bha ha kaba ka la ïoh ban thep ïa ka kol kaba nyngkong ha ka minit kaba 22 lyngba u Land Lynhuid bad ka kol kaba ar ha ka minit kaba 35 na u Shano Tariang.
Ïa kitei ki ar tylli ki kol la ïoh ban thep ha ka jingïalehkai jong ka kyllastep.
Ha ka jingïalehkai jong ka kyllamiet pat, ka Nongbri (Nongjri) FT ka la ïoh biang sa kawei ka kol lyngba u Apbor Kurbah ha ka minit kaba 64 bad kumjuh ruh ha ka minit kaba 90+1 na u Kitbok Pale katba ïa ka shi kol jong ka Khliehmawlieh YC la ïoh ban thep ha ka minit kaba 78 na u Kmenlang Marthong.
Kumta haduh ba kut jong ka jingïalehkai, ka Nongbri (Nongjri) FT ka la long ka nongjop ha kaba ka la tam noh da 4 – 1 kol pyrshah ïa ka Khliehmawlieh YC.
Namarkata, ka jingïakhun phainal ha kane ka 1st Sngap Singh Syiem Football Tournament (SSSFT) 2022 kan long ha ka 14 tarik u Jymmang, 2022 hapdeng ka Nongbri (Nongjri) FT bad ka Se-la-jong FT.
Shillong, Jymmang 07 : Ki la don haduh 9 ngut ki MLA na kiwei ki party kiba thmu ban wan pan tiket noh na ka United Democratic Party (UDP) ban aireng ha kane ka elekshon MLA kaban sa long shen ha u 2023, la ïathuh da u President ka Party, Bah Metbah Lyngdoh ha ka jingïalang jong ka party kaba long ha Lawsohtun ha kane ka sngi Saitjaiñ.
“Haduh mynta ki la don haduh san ngut ki MLA kiba la pyntikna ban ïakhun na ka party ha u 2023.
Hynrei namar bym pat dei ka por ki hap ban ap shwa ïa ka por kaba biang lehse shibnai arbnai," la bynrap shuh shuh u President.
Nalorkata u ong ruh ba ka jingïakren mynta ka la ïaid shaid shaid sa bad saw ngut kiwei pat ki MLA na ka bynta ba kin wan ïasoh sha ka party UDP.
“Ha ka politik lah ban ïa kam 20 ngut ruh tangba ban shu ïa thok eh ym ïahap hynrei ngi dei ban kren ïa ka jingshisha.
"U Bah Metbah u ong ruh ba u ju ïohi ba don ki MDC ne ki nongïalam jong kiwei ki party ba ki rung sop sop beit beit tang bad ki bor ba hajrong.
“Nga ju ong ïa kane ba lada ki nongïalam ki wan tang dalade ngin ym pdiang hynrei lada ki nongïalam ki wan bad ki paidbah kiba jied ïa ki uta u dei u nongïalam.
Ka jingwan jongnga hangne mynta ruh kum u President ka long ban wan peit wan jngoh ïa phi ym tang ïa u Bah Mitchel marwei.
Phi dei ki nongtreikam jong ka party kiban duh thiah duh dem ha ka por elekshon namar ka elekshon la kumno kumno ha u Rymphang ne u Lber ka la sdang," la bynrap shuh shuh u President.
Kumban shu kdew hangne, ka UDP haduh mynta ka don 9 ngut ki MLA hadien ba ka la jop ïa ki lai tylli ki elekshon shiteng samoi ba kynthup ïa ka Shella, Ranikor bad ka Mawphlang constituency.
Katkum ki khubor ba la ïohlum, la ong ba haduh mynta ki MLA na kiwei ki party kiba la tikna ban ïakhun na ka UDP ah u 2023 ki kynthup ïa u MLA ka HSPDP na Mawkyrwat ba dei ruh u Myntri ka tnad PHE, Bah Renikton Lyngdoh Tongkhar, nangta u MLA ka Mawlai Bah PT Sawkmie, MLA ka Nongpoh, Bah Mayralborn Syiem, MLA ka Mawsynram, Bah HM Shangpliang nalor kiwei kiwei.
La ïoh jingtip ruh ba khambun kiban wan pynïasoh sha ka UDP ki dei na ka party thymmai, kata na ka All India Trinamool Congress.
Shillong, Jymmang 08: Ki nongïalehkai Athletics shynrang bad kynthei kiba la jop ha ka jingïakop mareh 4×1 Relay Race jong ka kyrdan U-16 kila hap ban leit shim hi ïa ki takma na ka ophis jong ka Meghalaya State Olympic Association (MSOA) shi sngi hadien bala kut ka lympung ïalehkai Meghalaya Games 2022.
Ki nongïalehkai Athletics kiba la jop ha ki kyrdan ïakop ki khlem ïoh takma ha ka sngi kut jong ka Meghalaya Games 2022 bad kila hap ban leit phai ïing thylli, hynrei na ka liang ka MSOA kala bthah ïa ki nongïalehkai ba kin wan shim na ophis namar kim lah shuh ban pynbiang ha ka sngi badei ban sam namar ka jingkhim ka por.
U General Secretary ka MSOA bad Finely Pariat ha ka kyrwoh bala phah sha ki nongthoh khubor u la ong ba ïa ki takma la dep ban pynbiang lut hynrei ym shym la lah shuh ban sam pyndep namar ba lah miet than.
U Bah Pariat u la kubur ruh ba ka don ka jingduna bad khlem lah ban pyndep ban sam hynrei u la ong ba ki takma ki khlem duna bad dei tang na ka daw ka jingslem ym shym la lah shuh ban sam pyndep ha katei ka sngi kut.
Halor kane u Bah Pariat u la panmap da kaba ong ba kum kine ki ju jia khamtam ha ka Athletics kaba bun tam ki takma ym kum kiwei pat ki jait jingïalehkai kiba mar syn kut la lah ban pyndep ban sam ïa kiba jop bad ba rem.
Ki paidbah kila pynsngew bad kynthoh halor ka jingleh jong ka MSOA kaba la pynduh mynsiem ïa ki nongïalehkai kiba la jop bad trei shitom hynrei kila hap pat ban leit phai ïing thylli.
“Ha ka Olympic ym lah ban ong ba kiba jop ha ka Tokyo kin leit shim ïa ki takma na Lausane hadien bala dep pynhap pyrda ïa ka jingïalehkai," kynthoh iwei na ki riew paidbah.
kum ban pynkynmaw hangne ba ïa ka Meghalaya Games 2022 la pynhap pyrda noh ha ka sngi Thohdieng (6-5-2022) da ka Kong RV Suchiang ha Indoor Training Hall, SAI, NEHU.
Ka Puron ka Hollywood, ka Amber Heard bad u Johny Depp ki dang don hapdeng ka jingïaleh mukotduma markynti hapdeng kine ki shijur kaba la neh naduh u snem 2018 hadien ba ka Heard ka la pynpaw paidbah ba long kawei na ki lanot shah lehbeiñ ha la ïing la sem, shah pynshitom bad byrngem pyniap ruh ha la u jong u kurim ha kaba ka ju buh jingduwai kum ka jingiada ia la ka jingim na shalyndet da ka Bor jong U Blei.
Ka Amber Heard ha ka jingphla ha hakhmat ka ïingbishar ha ka sngi Palei ba la lah halor ka mukotduma pyrshah ia u Deep, kam shym la lah ban tyngkan ïa la ki ummat ksiar bad ban iam ha ka por ba ka dang phla sakhi.
Ka la ong, ka jinglong u Deep u don ka mynsiem bishni bad ka khuslai bha shaphang jongu na bynta ki jingkyrni dihdrok jongu.
Ka la ïathuh ha khmat ka iingbishar ba ba ka jingleit ring phlim jongu sha Australia na ka bynta ka ‘Pirates of the Caribbean’ ha u Lber 2015, ka jur bha ka jingbishani bad kyrni dih drok u Deep.
Ka Heard kala kynnoh ba u Depp u ju lehtohmet da kaba shoh ia ka man ka por bad kawang ruh da bilor kyiad bad pyntyngkhuh ha ka refrigerator ha kab adon ki khep ba ngam leh shuh wang tang ban khih ban ksar lane ban khie na madam haba ka kyllon shah shoh ha u Deep.
, Ha ka jingai shakhi ka la ong ba ka kynmaw ïa ki kyntien ba ka buh jingduwai sha u Nongthoh ba donbor uba na shalyndet kum ka jingïada ïa la ka jingim ha kaba don ruh ki hep ba u Depp man ka por u ju kren ki ktien byrngem byrsit ban pynïap.
" Ka Heard ka la ïaksaid tyngeh ruh halor ka mukotduma jingïada ïalade na ka bynta ka bai menraiñkhmat ba $50 million, hadien ka jingkynnoh ba u Depp u la donkti ha kaba lehbeiñ ïa ka man ka por bad ka sngew ia lade kum ka lanot shempap ha la ïing la sem.
Ka mukotduma pyrshah ïa u Depp, ka la khanglad ïa u ban bteng ban ak ha ka bynta ba 6 jong ka ‘Pirates of the Caribbean’ bad kiwei pat ki phlim hadien ba ka Heard ka la pynpaw paidbah ba ka dei ka lanot ha ki kam thombor ha ïing hasem naduh u bnai Nohprah 2018.
Ka Heard ka la phla ruh ha da kaba pynkynmaw ïalade ba kumno ka ïakynduh ïa u Depp bad shoh jingieit ruh ïa u bad ter ter sha ki sngi jingshem lanot ha la ïing la sem.
Ha ka sngi Palei ha khmat ka ïingbishar ka Amber Heard ka la phla ruh ba u Depp u la thap bad kynjat ruh ïa ka ha ka por ba ka shong ha ka liengsuiñ shimet (privaye flight) ha u bnai Jymmang, 2014.
Ha khmat ka ïingbishar ka Heard ka la ïathuh ruh shaphang ka jingktah ki u Deep ha Tokyo bad ha jaka dewlynnong shimet jong u Depp ha Bahamas.
Na ka liang u Depp u la kyntait ïa kane ka jingkynnoh bad phla ba dei maka kaba kawang bilor ïa u haduh ba un da mynsaw ka shympriah kti.
U Nongbishar u Penney Azcarate u la pynsange bad buhteng ïa kane ka mukotduma bad yn shim jingphla biang na ka liang ka Heard ha ka 16 tarik mynta u bnai.
U Penney Azcarate u la pynbna ba ka jingpha jong kine ki ar ngut kan sa kut noh ha ka 27 tarik mynta u bnai bad yn sa bishar bniah ban shim rai khatduh.
Shillong, Jymmang 08: Ka madan Mylliem Madan Ïing Syiem kan sa kylla dur bad kan dei kawei na ki madan ïalehkai football hapoh ka jylla kaban sa ïoh ban pynlong ïa kiba bun ki tournament kiba heh kum ka Meghalaya State League da ka jingtrei shitom u MLA ka thaiñ Bah Hamletson Dohling uba la pynïoh ïa ka mang tyngka kaba 3 klur tyngka ban shna ïa ka Gallery nalor ka jingpynbha ïa kane ka madan.
Ha ka sngi Saitjaiñ jong ka taïew ba lah dep, u Bah Bah Banteidor Lyngdoh Myntri ka tnad ki kam ïalehkai u la leit ban plie ïa u mawnongrim ban shna ïa ka Gallery nalor ka jingpynbha ïa ka madan ïalehkai jong ka Mylliem Madan Ïing Syiem ha ka jingdonlang u MLA ka thaiñ Bah Hamletson Dohling, Bah Bibatdor M Syiem Chief Engineer ka State Sports Council, Bah Hamphel Khyriem Rangbah Shnong, ki riew rangbah, ki nongshah khot sngewbha haduh ki paidbah nongshong shnong.
U Bah Hamletson Dohling haba ai jingkren u la ïathuh ba ha ki saw snem ba u la ong kum u MLA u la wanrah ïa ka skhim kaba kot sha ka 19 klur 74 lak tyngka tang ha ka liang ka kam ïalehkai.
“Tang saw snem kum u MLA nga la lah ban pynïoh ïa ka skhim sports kaba kot haduh 19 klur 74 lak 54 hajar hapoh ka constituency bad napdeng kine 10 klur duna ngin sa khot tender noh ban shna ïa ka indoor stadium ha Lawsohtun," ong u Bah Hamlet.
“Ha u Kyllalyngkot 2022 nga la kular ban pynïoh 3 klur ban shna Gallery bad pynbha ïa kane ka madan bad nga sngewkmen ba tang 41 sngi nga la lah ban pynïoh ïa ka mang tyngka bad mynta ngi la ïoh ban plie ïa u mawnongrim," la ong u Bah Hamlet.
U la ong ruh ba kum u MLA u kwah ban wanrah shibun ki jingmyntoi na bynta ki paidbah jong ka constituency bad trei shitom miet la bad sngi na bynta ka bit ka biang jong ka constituency.
Na ka liang u Bah Banteidor Lyngdoh u la ai ka jingïaroh ïa u Bah Hamletsong Dohling da kaba ong ba udei u briew uba tei shitom ban wanrah ïa ka roi ka par hala ka jong ka constituency.
U la ïathuh ruh ba ïalade udei u nongïalehkai football bad u la ïalehkai teng ha kane ka madan bad ong ba kane ka madan kadei kawei na kiba bha bad biang tam hapoh ka jylla bad kadei hok ban ïoh ïa ka gallery.
U la ong ruh ba ka sorkar lyngba ka tnad ïalehkai kan sa pynlong biang ïa ka Meghalaya State League bad kane ka madan kan dei kawei kaban sa ïoh ban pynlong ïa katei ka lympung bah.
U CE u la ong ba ïa kane ka kam yn sa sdang noh bad ka jingkhot tender kan kut ha ka 11 tarik Jymmang.
Kumno ka sorkar kan jubab hakhmat ki paidbah ha ka electionn MLA 2023 namar kat shaba phai ki nongtrei jongka ki ud ïa ka jingbym ïoh tulop bad arear beit khamtam lei lei ki nonghikai kiba pli kiba hap beit ban ap ïa ka tulop da ki lai haduh san ne hynriew bnai ruh.
Hooid ka sorkar ka don hapdeng ka jinghiran pisa tyngka kumba la pynpaw na ka por sha ka por hynrei kaba lyngngoh ka long ïa kino kino ki prokram kiba ka kwah ban pyntreikam ym ju ïohi ba duna pisa hynrei da phai sha ka tulop ki nongtrei jongka ka pynpaw beit ba ym don pisa.
Na ka bynta ban pyntrei ïa ki projek bapher bapher naduh ki surok haduh kiwei kiwei ki kam pynroi pynpar ka sorkar ka shim da ka ram da ki spah bad hajar klur na ki tnad bei tyngka bad ka jingkylli ka long lano kan lah ban siew ïa ka ram ka shah ba ka la shim.
Ha ka jingshisha haba ka lah ban shim ram na ka bynta kiwei kiwei ki kam ka la dei ban shim ruh da ka ram ba kan siew dep ïa ki tulop bad jingsiew ba dei ban siew naduh kiba trei ha ka kam hikai, kiba trei ha ka tnad ka koit ka khiah, ki nongtrei jong ki Board ne Corporation bad kumta ter ter.
Namar kynmaw sa tang khyndiat bnai ka sorkar MDA hapoh ka jingialam ka NPP ka hap ban leit sha ki paidbah ban leit kyrpad ïa ka vote ba kordor jongki, hynrei lada kam lah ban pynurlong shwa ïa kine kiba ka dei ban pyndep kan buh ïa ki nongïalam jongka ha ka jingeh kaba khraw ha ka election ban wan.
Ym lah ban len, kane ka sorkar MDA ka dei ka sorkar kaba la shah kynnoh naduh sor haduh nongkyndong ha kaba ïadei bad ka kam khaïi dewiong beaiñ.
Ki MLA jongka im im peit peit ki nud ban kren ba da dei ka por long session ne dorbar ki MLA te hap ban sangeh ka khaïi dewiong hynrei tang shu kut ka dorbar la bteng beit.
Kane ka pynpaw ba kim salia shuh wat haduh katne la shah kynnoh ruh.
Ki la rben thlup la kum ka snieh kuratia.
Naduh ki khynnah rit haduh ki rangbah ki ïohi pylleiñ pylleiñ ïa ka jingkhaïi dewiong beaiñ ha ki surok namar ki trok ki ïaid mon khlem jingsalia bad patiaw shuh ïa ki bor ka aiñ.
Uwei na ki briew jongka aiñ u la ong yn leh shuh kumno lada bat ïa ki trok ruh tang shiphang la poi ka phone call naduh nalor duh, lada ym bat ruh shah ther ha ki paidbah.
Kiba leh ki dei kiba heh hynrei kiba shah kynnoh ki dei ki rit ki ria.
Kane kan long ka issue kaba kongsan tam ïa kiwei ki party ha ka por election ba kin khyrwit beit na rynsan hynrei i kumba ym don jingpatiaw satia.
Namar ki pyrkhat ban thied beit ïa ki paidbah da ka pisa.
Kynmaw kum ki paid nongthep vote kiba la don ka hok ban thep vote da puson bad buh ha ki jingduwai naduh mynta ban ym ngop ha ka pisa hynrei ban pynpaw da ki kam khnang ba kine ki lei sansnem kin kyndit bynriew.
Namar lada jop shi jop kim patiaw shuh ïa ki paidbah namar ki tip ba ki tang shu pyndonkam da ka pisa ki la jop biang beit.
Hynrei kumba ïa ka jylla la tip kum ka ri tip briew tip Blei to pyntreikam hok ia kane wat shah pynbiej bad shah ïalam ha ka pisa.
Kum ki nongtrei sorkar bad ki nonghikai ruh ki la dei ban kyndit bynriew ym ban shu ngop tang shu pynbiej ka sorkar namar khlem pep tang ban jop ïa ka election ka lah ban siew dep ïa ka tulop ne siew bun bnai hynrei kynmaw tang shu jop kajuh ka jingeh kin ïa kynduh ban ap biang da ki bnai lynter bad ban ïakhi pyrshah biang tang ban ïoh tulop.
Ki nonghikai ki dei ki nongsaiñ dur ïa ka lawei jongka jylla namar lyngba jongki ki mih ki khun samla pule kiba tbit, hynrei tang shu shong shuki i kumba la klet ïa ki nonghikai wat tang ban burom ïa ki ruh imat ym long shuh.
Kynmaw kum ki myntri sorkar bad ki ophisar, phi kiew sha ki kyrdan ba shakliar dei lyngba ki nonghikai kumta kynmaw ban burom ïa ki da kaba pynsuk ïa ki ban ïoh noh ïa ka tulop man la u bnai ym ban hap ïakhih ban ïoh tulop.
Namar lada ki hap ban ïakhih kiba shah ktah ki dei ki khynnah skul bad haba shah ktah ki khynnah skul hiar ka pule dangle ha ka jylla na kata ka daw ngim don shuh ki IAS, IFS, IPS kiba dang pass thymmai mynta la bun bun snem.
Lada ka sorkar ka kwah ban kiew ka pule puthi ka dei ban phai khmat nyngkong eh sha ki nonghikai namar ma ki ki dei ki nongsaiñ dur ïa ka lawei jongka jylla.
Nongstoiñ, Jymmang, 8: Ka Krishi Vigyan Kendra (KVK) West Khasi Hills hapoh ka jingïalam jong I Kong LWarjri, I ba bat kum I Senior Scientist and Head, ryngkat ka jingïatreilang bad ka ophis ICAR-Indian Institute of Wheat and Barley Research, Karnal, Haryana hapoh ka jingïalam jong u Dr Satyavir Singh, Principal Scientist & Head, Social Science, ka la pynlong ïa ka awareness camp naduh ka 3 tarik haduh ka 7 tarik mynta u bnai ha Mawshynrut.
Ha ka 3 tarik la sdang shwa na ka shnong Langdongdai, West Khasi Hills hapoh ka Mawshynrut C&RD Block.
Ha kane ka sngi la ïashim bynta haduh 165 ngut ki nongrep ryngkat ka jingïadonlang ki scientist na ICAR-IIWBR, Karnal bad na KVK West Khasi Hills Nongshillong.
Ki paid nongrep ki la ïoh ka training ba kyrpang halor ka mat vermicomposing, paddy, soh, poultry farming, biopesticides na ka ophis KVK.
Kumjuh ruh ki la ïoh pdiang ki symbai jhur, ki sboh dawai, ki dawai khñiang, ki dawai ri jingri.
Ha ka 5 bad 7 tarik la pynlong ïa ka awareness camp ha ki shnong Mawkynbat bad Phudbah bad la ïawan ïashimbynta palat spah tam ki nongrep.
Ki paidbah ki la ïoh ka jinghikai bad lad jingmyntoi kum ki symbai jhur, ki sboh dawai, ki dawai biopesticides kaba dei kawei na ka lad jingïarap ïa ki nongrep na ka Ministry of Agriculture, Government of India na ka bynta ka North Eastern Hills Region.
Mawkyrwat, Jymmang, 08: Ka Seng Samla Shnong Umjaraiñ ha ryngkat ka jingïatreilang bad ka Synjuk ki Seng Samla Shnong jong ka South West Khasi Hills District, ha ka 07/05/2022 ki la pynlong ïa ka Awareness Programme-cum-Cleaning Drive bad ha kane ka sngi la pynïaid ïa ka jingïalang ba lyngkot da u President ka Seng Samla Shnong Umjaraiñ, u samla K.
Lyngdoh.
Ha kane ka sngi la ïoh jingkren na u Myntri Shnong Umjarain u ba la kyntu ïa baroh ki nongshong shnong ba kin ai ka jingïatreilang bad ka Seng Samla Shnong na ka bynta ban wanrah ïa ka khuid ka suba hapoh shnong ‘poh thaw bad kumjuh ruh ïa ka ïew Umjaraiñ baroh kawei.
U la ai ruh ïa ka jingïaroh ïa ka Seng Samla Shnong Umjaraiñ kaba la shim ïa kane ka bynta ryngkat ka jingkyntu ba kin nang trei shitom ban wanrah ïa ka jingbha ha ka imlang sahlang.
U bah Definetis Dkhar, Environmental Secretary (ES) ka Synjuk ki Seng Samla Shnong, South West Khasi Hills District u la ong ba ka mei mariang ka long kum ka kmie jong ngi kaba U Nongthaw U la buh lut ha ka ïa ki jingdonkam baroh jong u khun bynriew, namarkata, ka mei mariang ka donkam ïa ka jingsumar jong ngi ym ban pynjot ïa ka.
U la ong ruh ba dei ban long kiba lehkhuid ha baroh ki liang bad ban nym leh i-beiñ ïa ka mei mariang da kaba bret pathar ïa ki jaboh jabaiñ khnang ban lait na ki jingshitom ba bun jait.
Khamtam ban sumar ïa ki um ki wah ban nym pynjaboh ïoh ha kawei ka por kin kylla kum ka wah umkhrah.
U la pynpaw ka jingsngewkmen ïa ka jingpynlong ka Seng Samla Shnong Umjaraiñ ïa kane ka Cleaning Drive, namar u la ong ba ka Sorkar India naduh Delhi ka hap ban hikai bad bthah ïa ki nongshong shnong lyngba ka Swacch Bharat Mission ba long kiba lehkhuid da kaba buh ruh ka jingkylli hato ma ngi kum ki nongshong shnong ka umjaraiñ kim nang mo ban sumar khuid ïa lade bad ka mei mariang.
U la ong ruh lehse ka Seng Samla Shnong Umjaraiñ ka ïohi ba dang don ki ba bret pathar ïa ki jaboh jabaiñ ha ki jaka paidbah, ha ki um ki wah ki bym pat kheiñ kor ïa ka jingsumar khuid ïa ka shnong ka thaw bad ka ïew ka hat bad dei na kane ka daw lehse ka Seng Samla ka pynlong ïa kane ka program ba dei por eh.
U bah Kitborsing Lyngdoh, General Secretary ka Synjuk ki Seng Samla Shnong, SWKHD u la ong ba ka lynti ban poi sha ki hajar mer ka sdang na i sienjam ba nyngkong.
Kumta ka jingpynlong ka Seng Samla Shnong Umjaraiñ ïa kane ka jingpykhuid shnong kan long ka jingsdang na ka bynta ban nang kynjoh shuh shuh ha kiba bun ki mawmer ban wanrah jingkylla khamtam ha kaba ïa dei bad ka khuid ka suba ha ka shnong ka thaw.
U la pynpaw ba ka Synjuk ki Seng Samla Shnong, SWKHD ka kloi ban ai ka jingïatreilang bad ki Seng Samla Shnong ha ki kam ban wanrah jingbha ha ka imlang sahlang ban thaw ki lad jingïarap katba kot bor.
U la ong kumba ka jinglehkhuid ha ka jingim jong ngi ka long kaba donkam ba kin ïoh ïa ka jingkoit jingkhiah, kumta ruh ka mei mariang ka donkam ïa ki ba kin sumar lem ïa ka habaroh ki liang.
Ha kajuh ka por u la pynkynmaw ruh ba baroh ki shnong hapoh ri khasi ki don la ka jong ka jingkyrkhu kyrpang U Nongthaw, ka Shnong Umjaraiñ ruh ka dei ka shnong ba U Nongthaw U la kyrkhu kyrpang nalor ka jingitynnad jong ka khamtam lei lei ka jingdon ka Umshit lane ka Hot Spring.
Namarkata, u la kyntu ïa ki paidbah ki nongshong dukan ba kin sumar khuid ïa ka shnong, ka ïew Umjaraiñ ban nym pyntuid ïa ki um jaboh sha ka ka wah kaba don marsyndah bad ka ïew bad ban da shna ruh da ki soakpit kumba ki la shna ha ki ïing jong ki lyngba ka jingïarap ka sorkar namar watla ki hap ban lut ar ne lai hajar ruh hynrei kan long ka jingïada ïa kane kawah na ka jingjaboh.
U pynkynmaw ruh ba dei ban pynduna bad pyndonkam biang (Reduce, Reuse, Recycle) ïa ki pla plastik bad ki mar plastik kiba long ka daw bah jong ka jingsatah ki jaboh ki jabaiñ ha ki shnong ki thaw bad ki ïew ki hat.
U la ong ki paid bah nongshong shnong ka Umjaraiñ kin ïoh shuh shuh ki jingkyrkhu nalor ba ki la don lypa ha ka map jong ki jngohkai ba pawnam da ka jingdon ka hot spring ne umshit lada ki lah ban pynrung sa ïa ka shnong Umjaraiñ kumka Shnong ba khuid tam ha Ri India ne wat ha ka pyrthei.
U la ong ka por ka dang biang ba kin pynurlong ïa kane bad kan sa long ka jingkyrkhu bakhraw.
U la pynkynmaw ruh ba kum ki briew hooid ki hap ban pyndonkam ïa ki jingdon jingem ha ka mei mariang namar ki hap ban pyndap ïa kiba bun ki jingdonkam, hynrei ki dei ban pyndomkam da ka jingstad khnang ban nym pynjot ïa ka mei mariang bad khnang ba kan nym long ka jingtim ïa ki pateng ban wan.
Nongstoiñ, Jymmang 8: Naduh ki snem ba la dep ki paidbah ki la ju lap na ka por sha ka por ïa ki symboh khaw kiba pher na ki byrni, haba ki thied na ki dukan bad haba ki lap ïa kiba kun kitei ki synboh khaw ba kham pher, ki ju pyntip ha ki heh sorkar ba kin ïarap lem ban pynshisha ha kano ka rukom ki symboh khaw ki ïapher haba u khaw u dei na ka juh ka byrni.
Kumba la ju lap na ka por sha ka por ki paitbah ki kynnoh beit ba kiba kum kitei ki symboh khaw ki dei kiba la saiñ na ki plastic bad ki sa khleh lang bad u khaw na ka bynta ka ban pynbuh bad ban dup ïoh nong haba ki pynïaid ïew.
Dang ha ka sngi saitjaiñ u bah Hindro Samakha Chairman ka Raidmynsaw u la pyntip ha u nongthoh khubor, ba ki don ki paitbah nongshong shnong kiba la wan ban pyntip ha u, ba ha ka por ba ki leit shim ïa u khaw reshon, ki la lap ba ka don ka jingipher ha ka jinglong jong ki symboh khaw bad haba ki la jied ki la lap ba ki symboh ba ipher kim ïadei satia bad ki symboh khaw.
Nalor kata u la ong ruh ba bun na kitei ki paitbah nongshong shnong, ki la artatien ban shet ïa utei u khaw hynrei ha ka jingbym banse ki hap ban shet tangba ki hap ban pynlut por slem bha ban jied shuwa ban shet.
Wat la katta ruh ki don shibun ki ba artatien ban bam wat haba la shet ruh.
U bah Samakha u la ong ruh ba ka jinglap ïa u ba kum utei u jait khaw ba la khleh da ki synboh kiba kham pher, kam dei shuh ka jingjia kaba dang thymmai.
Hynrei, na ka por sha ka por ka la jia bad ruh haman la ki jaka kata naduh sor Shillong haduh nongkyndong.
Pynban haduh mynta ka tnad treikam jong ka sorkar kaba peit ïa ka jingkhuid jingsuba kaba ïadei bad ka bam ka dih, kum ka ophis jong u Inspector of Supply, kam pat ju pynshai paitbah wat tang shisien ruh ha kaba ïadei bad ka jingkhleh lang ïa ki symboh khaw ba kham pher, kiba la pynartatien ïa ki paitbah nongbam bad kaba la pynlong ruh ba kin ym hun shuh wat ban bam ja ruh.
U la ong ba ha ka jingshisha lada utei u symboh khaw ba kham pher um dei u ba la saiñ na ki plastik bad khleh lang ha u khaw, ka sorkar ka la dei ban pynshai lyngba ki lad pathai khubor, khnang ba ki paitbah kin tip bad lada u dei u ba la saiñ na ka plastik ruh, ka sorkar ka la dei ban pynshai bad wad jingtip bniah ban lap ïa ki Kompeni kiba leh ïa kata bad ban pynshitom ïa ki.
Mawkyrwat, Jymmang 08: U President jong ka South West Khasi Hills District Swimming Association (SWKHDSA), u bah Stalyne H.
Diengdoh uba dei u ophisar ba la shongthait kum u SDO jong ka Ranikor Civil Sub Division u la pynkynmaw, “ka jingpoi jong ki sha ka thong ha kano kano ka jingïaleh kam dei da lei lei ban long ka daw ban pynkiew sha ka jingsngewsarong, namar ka jingsarong ka wan ha shwa ka jingjot".
Ïa kitei ki kyntien u la pynkynmaw ha ka jingïalang ba la pynlong ha phyllaw ïing jong u kaba long kum ka dak ban pdiang sngewbha ïa ki khun samla kiba leit ïa shimbynta ha ka jingïakop jngi (swimming) ha ka Meghalaya Games 2022 ha Nongbah Shillong ha ki tarik 2 haduh 7 u Jymmang, 2022 bad ha kaba na ka liang ki nongïakop jympa ruh ki la wan rah ka nam ka burom lyngba ka jingïoh jong ki ïa ki medal kata 15 tylli ki silver, bad 12 tylli ki bronze.
U President jong ka South West Khasi Hills District Swimming Association (SWKHDSA), u bah Stalyne H.
Diengdoh haba bynrap ïa ka jingkren jong u u la pynpaw ka jingaikhublei kaba kyrpang na ka bynta baroh ki nongïashimbynta ha ka jingïakop jngi-um kiba la ïoh ban wan phai ryngkat ki khusnam bad kumjuh ruh ryngkat ki met kiba koit kiba khiah lyngba ka jingsumar sukher U Trai Kynrad na jrong.
U la ong ruh ba ka jingjop jong ki ka la wanrah burom nyngkong ïa ki hi, ka ïing ka sem bad ka dong ka thaiñ baroh kawei bad da ka jingjop jong ki ka la long shisha ka jingsarong bad ka jingai mynsiem na ka bynta ki nongpynïaid jong ka association ba kin nanglah ban ïalam bad btin lynti na ka bynta ki khun samla ha ki jaid jingïalehkai bapher bapher.
Haba phai dien ïa ka jingkilanmet jong ki nongïa jympa ka long kaei kaei kaba sngewsih namar kim da don ka jaka kaba paka ba kin kilanmet, hynrei ki la shu ïa jngi kumba jngi ki nongap ap masi ha ki por kiba mynshwa kum ha ki pung ha ki wah kiba rit bad ki bym da long kiba bit shisha ba kin long ne kiba lah ban hikai ne train ïa lade ban mih khmat shabar na ka distrik.
“Watla hapdeng kiba bun ki jingduna, hynrei da ka mynsiem jong ka jingtrei shitom, jingaiti lut bad jingkut jingmut jong ki ki la wanrah shisha ïa ka burom", ong u bah Stalyne.
Ha kawei pat ka bynta, u la ong ba ka long kaei kaei kaba sngewsih ba ha ka jingkhot jong ka Mawkyrwat District Sports Association (MDSA) ban aikhublei kyrpang ha ryngkat ki nongmihkhmat na ka bynta ki nongïashimbynta ki ban sa mihkhmat ïa ka South West Khasi Hills District ha ka Meghalaya Games 2022, hynrei ïa ki nongïashimbynta ha ka jingïakop jngi pat kim shym la khot lang.
“Kane kam pher hynrei kum ka association hi ha i bor i ba rit bad ha ka jingbymbit bym biang ki tiar ki tar, ki jaka jngi bad kiwei kiwei hynrei da ka jingkitkhia ryngkat ka jingtreishitom jong ki nongïashimbynta wat hapdeng jong ka jingduh jingkyrmen pynban ki la wanrah ka nam ka burom lyngba ki khusnam", ong u bah Stalyne.
Kumta u la buh ka jingkyrpad lada long kaba lah nangne shakhmat ba haba don kum kine ki jait jingïalehkai ban leit mih khmat ïa ka distrik la i dei ban don lang kawei ka sngi ba baroh ki discipline ne ki jait jingïalehkai ki don ha ka juh ka jaka ba don ka jingaikhublei kyrpang kum ka dak ban kitbok kitrwiang, ym ban shu ïa leh la ka jong ka jong namar ka pynpaw beit ha ki briew kiba nabar.
Haba kren ha ka liang ka Badminton, ruh kum ka distrik kam da don ïa ki jaka kilanmet kiba paka hynrei ki don tang ar tylli ki Indoor kata ha Shnong Mawlangwir bad Shnong Mawkyrwat bad kine ruh kim pat da biang bha kumba long lem kiwei, watla kata ki nongïalehkai kim shym la kheiñ ïa kita baroh bad da ka mynsiem jong ka jingtrei shitom ki la mih bun ki samla shynrang bad kynthei kiba mih khmat ïa ka distrik ha ki bynta bapher bapher.
Namarkata, lyngba kane ka por u la buh ka jingkyrpad ïa ka sorkar lyngba ka tnad ka kam ïalehkai ba kan phai khmat lem sha ka South West Khasi Hills District ban pynbiang ïa ka jaka ban jngi ne ka swimming pool bad kumjuh ruh ïa ka jaka ïalehkai badminton khnang ba ki khun samla jong ka dong ka thaiñ kin nang lah ban hikai ne kilanmet ïa lade bad ba ka jingthmu jong ki ban poi sha ki kyrdan ba kham shalor kin ïai urlong da kaba kin pyndonkam hok ïa ka sap kaba ki ki don.
Ha kajuh ka por na ka liang u President jong ka SWKHDSA, u bah Stalyne H.
Diengdoh u la ai khublei kyrpang ruh na ka bynta ki nongïashimbynta kiba la mihkhmat ïa ka distrik kiba la poi sha ka thong kum kawei na ki khynnah kynthei kaba la poi sha ka thong ha ka jingïakop ñiah ar shaka (cycle) ryngkat ka khusnam Gold Medal.
Ha kane ka sngi la ïoh ruh ka jingkren lyngkot na ki ar ngut ki nongjop kiba la wanrah burom ïa ka distrik kata ha ka jingïakop jngi-um bad kumjuh ruh ha ka jingïakop ñiah ar shaka (cycle) ha kaba na ka liang jong ki ki la pynpaw ka jingainguh nyngkong eh ïa U Blei U ba la ri la sumar bad ai bor ïa ki watla hapdeng jong ka jingtlot ha kiba bun ki liang, hynrei da ka jingdon ryngkat jong U Blei lem bad ka jingtrei shitom ki la ïoh kheit ïa u soh jong ka jingjop.
Ki la pynpaw ruh ka jingaikhublei ba kyrpang ruh na ka bynta ki nongïalam kiba shakhmat jong ki association ba lyngba ka jingaimynsiem jong ki ha ryngkat ka jingkyrshan jong ki kmie ki kpa, ki hynmen ki para ki la ïoh ban pyndep ïa la ka kamram ba la bynshet bad ïoh rah ruh ïa ki khusnam.
Ha kaba kut jong ka jingïalang, u President jong ka SWKHDSA, u bah Stalyne H.
Diengdoh u la ai khublei kyrpang ruh na ka bynta ki para nongkitkam jong ka association kiba la ïadon bynta lang ha ka ban pdiang sngewbha bad ai mynsiem ïa baroh ki nongïashimbynta.
Nongstoiñ, Jymmang, 8: Hynnin ka miet ha ka por 12.
30 baje ei ei, ka ding kaba klang ka la bam duh ïa ki khat lai tylli ki dukan kiba la shna da ka Lyngngam Nongtrai Multipurpose Coperative Society bad ba la shong wai da ki briew kiba na kylleng ki shnong kiba hapoh ka Mawshynrut Block.
Kitei ki dukan ki dei kiba la shong wai da ka Kong Baïahunlang Marweiñ na Mawthengkut, Kong Rishai Lyngkhoi Pormawthaw, Kong Piolinda Langrin na Janepieh, Kong Abajop Shangpliang na Janepih, Kong Kerry Diengngan na Nongryngkew, Bah Arquis B.
Rynñiaw na Riangdo, Kong Lidia Diengngan na Lumpyngngad, Kong Dwianlina Khardewsaw na Pormawthaw, ka Ophis Society Kong Klency Wanñiang na Riangdo, bah Khos Paliar na Janepih, Kong Rebecca Dkhar na Riangdo, Kong Lida Mery Rynñiaw na Nongryngkew bad dukan kong Lakyntiew Synshiang na Riangdo.
La antad ïa ka jingjulor ba ka la kot sha ka 25 lak tyngka.
U Bah Sping Mawlieh Finance Secretary ka Society haba ïa kren bad u nongthoh khubor, u la ong ba ha katei ka por ba ka ding ka la sdang ban klang, na ka liang ki paitbah bad ki Volunteer jong ka shnong Riangdo, ki la ïaleh katba lah ban tem ïa ka thylliej ding hynrei kim lah leh ei ei.
Ki pulit pynlip ding ruh ki la pynsted katba lah ban pynlip noh ïa ka ding, hynrei wat la katta ruh ka jingjulor ka la long kaba jur bha.
ïa ka daw jong ka jingpluh ym lah satia ban tip thikna, hynrei la suba ba ka lah ban dei na ka daw ka jingthut ha ka bording elektrik.
Nongpoh, Jymmang 07: Sa shisien pat hadien 4 snem ha shuwa ka jingïalehkai phutbol kaba heh tam haka pyrthei bala tip kum ka World Cup, ka Ñiangtaser kaba la ju tip haka ktien khasi kaba la khot ruh kum ka Ñiang World Cup lane ka Cicada Chremistica haka ktien nongwei kala sdang ban mih biang ha Ri-Bhoi kaba dei ruh ka khñiang phylla kaba ju tyngkhuh ban mih sha ka pyrthei shisien haka saw snem ha u snem ba pynlong ïaka World Cup kaba ju jia ryngkhat ruh mar sien sdang kut katei ka jait khñiang ka world cup ruh kala sdang hynrei mynta u snem pat ïaka world cup la pynkynriah noh haduh u bnai Naiwieng.
Katei ka jait khñiang ka sdang ruh ban mih naduh u bnai Ïaiong bad neh tang kumba katto katne por bad ka dei ruh ka jait khñiang kaba mih bha haka them Ri-Bhoi khamtam haki bynta jong ka khlaw Iewsier, Saiden bad ki thaiñ Lailad bad kiwei kiwei bad da ka jingmih jong katei ka khñiang khamtam ha kine ki bnai la sakhi ruh ba ki khlaw ki btap ki khihwin ki shngaiñ, ryngkat ka risa ka kynhoi bad dap da ki paidbah kiba leit ban kem ïaki naka bynta ban bam namar kadei ruh kawei naki jait jingbam kaba bang bad shngiam ban bam khamtam ki Bhoi.
Kitei ki jait khñiang ki mih ruh napoh khyndew haka por mynmiet haki khlaw bad par suki suki haki tnad dieng lane ki siej kiba don hapoh khyndew bad sdang ruh ban pait hadien ba kala kiew halor bad mih da kawei pat ka dur kaba lung napoh jong ka kmie kaba pynsah pat tang ka shynrong, bad dei ha kum katei ka por ba ka dang pait bad mih lung, ki paidbah ki ju smat ban leit tam da kaba pynkhreh ruh ïaki tum ki tam naduh ka por janmiet, ki ktang ban thep ryngkat u dieng ban dung pynïap ïaki shuwa ba kin heh bad her namar tang haki minit katei ka jait khñiang ka lah ban heh ban san ban mih sner biang ban her sha suiñ.
Ki paidbah na kylleng ki shnong kiba ju sngewtynnad ban bam ïa katei ka jait khñiang ha kum kane ka por ki ïa mih nala ki jong ki iing ki sem haka por janmiet bad tang mar ïa kem dum la iohi ba ki khlaw ki btap kila sdang shngaiñ ryngkat ki jingshai ki dongmusa, ki torch light la kat ka iew ryngkat ka jingkiw kiw kaw kaw ki paidbah kiba muja ban tam ïaki, kiba sa leit phai pat sha la ki jong ki iing ki sem haka por mynstep shuwa ban kynjatshai hadien bala dap ki ktang kiba ki rah.
Haba ioh ruh ban ïakren bad katto katne ki paidbah kiba smat ban leit kem ïa kitei ki jait khñiang kila pynpaw ba ka long shisha kaba muja ban rung sha ki khlaw ki btap bad shngaiñ da ki paidbah bad ki jingshai ba lah ban iohi na uwei u lum sha uwei pat kum ki ñiangbading namar ki jingshai ba rah da ki paidbah ha kaba kim sngewthuh ïaka jingthaid ka jingjrem haba ki leit ban kem ïa kitei ki jait khñiang bad ka pynkmen ïaka mynsiem jong ki ban wanphai pat sha la ki jong ki iing ki sem haka por kynjatshai.
Bun naki paidbah kiba ioh ban tam bun ïa kitei ki jait khñiang ka long ruh shibynta kum ka kamai ïaki ba ki lah pat ban leit die sha ki iew ki hat haka por mynstep haka dor kaba rem kaba haduh T.
600/- haduh T.
700/- shi kilo.
Nongpoh, Jymmang 08: U Samla Albert Maring naka shnong Umdap Dumu ha Ri-Bhoi District u la ai jingmut ba ka sorkar jylla ka dei ban wan rah shi bun ki kam pynroi ha ki thaiñ nongkyndong bad khappud ban lait na ka jingkhap ngiah ka sor Shillong bad khap sor ba ka sorkar ka donkam ban phaikhmat sha ki thaiñ nongkyndong ban theh shibun ki kam pynroi.
U la pynpaw ruh ba ka jingbymdon ki kam pynroi ha ki thaiñ nongkyndong bad khappud bad ka jingbymdon ki lad ioh kam ioh jam ïa ki samla ka daw bah ba bun ki briew ki poi sha sor Shillong bad ki kahp sor ban wad kam ka mai jakpoh , ka jing bym don ki surok lynti syngkien ha ka kit ka bah bad ki kam pynroi ka daw bah daw ba bun ki briew na ki thaiñ nong kyndong bad khappud ba kin poi sha ki jaka ba kham long sor ban wad kam wad jam khaii pateng bad ki wei ki wei ki kam ban ka mai ja kpoh.
Bun ki samla ba la nang la stad kiba dep ha ki kyrdan bapher bapher kim ju neh ban ban shong ha shnong ba ym don ki lad ioh kam ioh jam bad ki wei ki kam pynroi kam ka mai jakpoh, kaba sngew sih ka long khamtam ki khun samla kynthei kaba dei ban peit ban ri ban sumar ïa ka iing ka sem ïa ki kmie ki kpa hynrei hap ban trei bylla wad kam wad jam jngai nala iing jngai na ki kmie ki kpa ka daw ba ym don ki lad ioh kam ka mai ja kpoh ha shnong.
Namarkatta lyngba kane ka ne ka jingthoh nga kwah ban ai jing mut bad kyrpad sha ka sorkar jylla ba ka dei wanrah katjuh ki kam pynroi ha man la ki dong ki thaiñ, ki kyndong kynshrot jong ka jylla (provide equal development to each and every corner of the state) khnang ban lait na ka jingbun briew bad jingkhap ngiah ka sor shillong bad ki wei ki jaka ba kham long sor.
Ka sorkar ka dei ban wan rah shi bun ki kam pynroi ha ki thaiñ nongkyndong bad khappud naduh ki surok, ki lynti ki syngkien, ki um bam um dih, ki skul ki college, ka bording elektrik ki jaka sumar, ki jaka ai jinghikai, ki tnad ophis sorkar bapher bapher ban pyn suk ïa ki paidbah ba sah ha ki thaiñ nong kyndong bad khappud ba kin long ruh kum ka jingïada ïa u pud u sam ban pyni ïaki dak ki shin ka jinglong trai ïaka khyndew ka shyiap lyngba ki kam pynroi.
Nongpoh, Jymmang 08: U wei u Rangbah naka shnong Pahamsyiem, Ri Bhoi District u la jah nala iing naduh ka 30 tarik Ïaiong khlem wanphai iing shuh hadien ba u la leit khwai bad 2 ngut ki paralok nongtrei sha khlaw Nongkhyllem Wildlife Sanctuary khlem lapdien shuh haduh mynta.
U tei u Rangbah u dei u ba la tip kyrteng kum u Antis Lyngdoh 32 snem ka rta naka dong Chinchona, Pahamsyiem bad u dei ruh u nongtrei misteri ha Eklavya Model Residential School kaba dei ka skul ba dang shna thymmai ha katei ka shnong bad u dei ruh u ba don jingthud bad shitom haka met.
Katkum ka jingïathuh ki bahaiing kila ong ba kitei ki paralok kiba u ïa leit lang kila wan pyntip sha iing hadien ba u la jah rngai na kaba ki ïa leit khwai bad mar mar naka liang ki bahaiing kila pyntip sha ka shnong, bad naka liang ka shnong kila shimkhia ban ïa mih paidbah ban leit wad ïa utei u Rangbah ha katei ka jaka kaba u jah naka bynta ban lapdien ïa u, hynrei haduh mynta ym pat lapdien satia bad naka liang ka shnong kin dang bteng ban pynlong ka jingwad paidbah.
Nongpoh Jymmang 08: Ki nongïalam ka Federation of Khasi Jaiñtia and Garo People (FKJGP) North Khasi Hills District haka sngi thohdieng kila hiar sha ka thaiñ Sonidan jong ka Mawhati naka bynta ban pynskhem ïaki nongkitkam ba thymmai jong ka Sonidan Circle jong u snem 2022-25 hadien bala kut ka samoi treikam jong ki nongkitkam barim ban pynkhlaiñ ïaka jingtreikam jong ka seng khamtam ha katei ka thaiñ kaba dang don shibun ki jingsahdien.
Ha katei ka jingpynskhem ïaki nongkitkam ba thymmai ka Sonidan Circle la wan ban don lang da u Bah Lui Lyngdoh President, North Khasi Hill District, Bah Lumlang Mawnai Senior Vice President, Samla Shanlang Diengdoh General Secretary, North Khasi Hill District, Gabriel Sunn Educa tion Secretary, Bah Banroy Wahlang Asst.
Information Secretary bad kiwei kiwei.
Ki nongkitkam ba thymmai jong ka FKJGP Sonidan Circle naka bynta ka samoi treikam jong u snem 2022-25 ki kynthup ïa u Samla Edming Lymphuid kum u President, Vice President- Banjop Sakra, General Secretary – Hilarius Mujai, Assistant Secretary-Hephar Umbah, Organizing Secretary – Phyrnaibor Khym deit, Education Secretary-Kyrshan Langi, Finance Secre tary- Kularskhem Shangrang, Publicity Secretary- Rapil Markhap, Sports Secretary- Rocky Nongshli, Environment Secretary- S Langi lem bad 3 ngut ki dkhot ka EC bala pynskhem da u Bah Luistar Lyngdoh President ka North Khasi Hills District.
Haba kren ha katei ka sngi naka liang u Bah Lui Lyngdoh hadien ka jingpynskhem u la pynpaw ka jingsngewkmen ba ka mynsiem ieid ri haki khun samla ka dang rhem katba dangmih ki sngi, bad kum ka seng ka dang don ka jingangnud ban dang pyniar bad pynkhlaiñ ïaka jingtreikam sha man la ki jaka khamtam ki khappud ba ki dkhot kin long kiba peitngor naka jingwanrung kyrthlep jong ki mynder khamtam u pud u sam bad khamtam ban peit ïaka eh ka shong jong ki paidbah kumba ka Mawhati kadei kawei naki konstituensi kaba dang sahdien bad sah shrah ha Ri-Bhoi.
U la kyntu ruh ïa kitei ki nongkitkam ba thymmai ha katei ka sngi ba kin long ki shipai kiba don ka jingkitkhlieh naka bynta ka jaitbynriew, ban ïada ïala ki paradoh para snam naka jingshah thombor haki nongwei bad khamtam ban khanglad ïaka jingwan rung khyrthlep jong ki mynder kum ka seng haduh mynta kam pat kynran dien ban dawa ïaka ILP haka jylla naka bynta ban ïada ïaki trai ri trai muluk naka jingshah wan buhai shnong haki nongwei nonghap.
Khliehriat Iaïong 8: Ki nongialam jong ka UHM Central Body myn ha ka 5 Tarik mynta u bnai ki la leit ban pynskhem ïa ki nongkitkam bad ki dkhot jong ka United Hynñiewtrep Movement East Jaiñtia Hills District ha kaba u President jong ka UHM Central Body, u bah Charlie.
J.
Rani u la pynskhem bad pynbam smai ïa ki.
Haba kren haka jingialang utei u nongialam ba rangbah jong ka UHM Central Body u la ai ki kyntien kitbok kitrwiang bad ai mynsiem ïa ki nongialam bad ki dkhot ka UHM East Jaiñtia Hills ba kin trei bha ïaka kam ka ban long na ka bynta ka jingmyntoi ka imlang ka sahlang ha ka ri bad ka jaitbybriew.
K i nongialam bad ki dkhot ka UHM East Jaiñtia Hills District kiba la jied bad pynskhem ki kynthup u President u bah Brosenly Siangshai, Vice president, u bah Pyniaid Lyngdoh, General secretary, u bah Pynshieme Siangshai, Assistant Secretary, u bah Savio Pohtmi, Adviser, u bah Thiarly Rymbai, Organising Secretary, u bah Enrique Dekhar, Publicity Secretary, u bah Chiefly Dkhar, sport Secretary, u bah Ever Siangshai, Socio and Cultural Secretary, u bah Loveliness Shadap, ki dkhot ka Executive ki kynthup u bah Jerly Ryngkhlem, u bah Pyndap Bareh, Afterwards Lyngdoh, Fourki Dkhar, Ha-oo R wanki Siangshai, Hestorly Shylla, Lucky Dkhar,Smalling Paseiñ, Mayan Khongnaiñ, Deiborlangki Siangshai, Yearless Dkhar, Hamran Siangshai, Dimynioo Wanki Siangshai, Yoowanki Ryngkhlem, Emir ICO Siangshai, Emdor Dkhar bad kiwei kiwei.
Shillong, Jymmang: U MLA ka Mawlai u Bah PT Sawkmie ha kane ka sngi Saitjaiñ ba la lah u la leit ban aijingïarap sha ki phra tylli ki kynhun Self Help Group (SHG) ki ba don ha ka dong Umpling Umjathang ka ba hap hapoh ka shnong Mawsiatkhnam kum ka jingsdang ban ai bai seng khnang ba kin lah ban pynïaid shakhmat ha ki jingtreikam ki jong ki.
Ha ba kren ha ka jingïalang ba la pynlong hapoh ka phyllaw jong ka skul Umjathang LP bad UP, u MLA u la ong ba ka jingseng ïa ki SHG kan ïarap shibun ha ka ban kyntiew ïa ka ïoh ka kot bad ruh ban ïa kyrshan pisa markylliang ha ba jia ki jingdonkam ba kyrkieh.
U la ong ruh ba ka jingdonkam ba kongsan ha ki jingtreikam jong kine ki kynhun ka long ban don ïa ka jingiashaniah bad ka jingïasngewthuh jingmut lang kawei.
Nalor kata u la pynpaw ruh sha ka kynhun SHG jong ki kynthei hapoh kane ka dong ki ba don baroh kumba shispah ngut ei ei ba u long u ba kloi ban ai ïa ka jingïatreilang bad ban ïarap ha ka ba ïadei bad ki jingdonkam ki jong ki.
U la kyntu ruh ïa ki ba kim dei ban lehraiñ ban pyntip sha u halor ki jingeh ki ba ki ïakynduh namar u dei u nongmihkhmat u jong ki bad ba ki lah ruh ban shu phone ha kano kano ka por.
Ha ka juh ka por u la kyntu ruh na ka bynta ban ai biang ka jingkyrshan na ka bynta jong u khnang ba un ïoh biang ïa ka jingjop ha kane ka ilekshon MLA ka ban wan ha u 2023, bad khnang ba un nang lah ban leh bad ban ïarap kham bha shuh shuh na ka bynta jong ki.
Kumjuh ha ka ba ïadei bad kane ka skul hapoh kane ka dong, u MLA u la ong kumba u la ju ïarap naduh kine ki snem ki ba la leit noh, kumta ruh u la ïarap biang ban pynkha ïa ki kamra klas khnang ba kan long ka jingmyntoi ka ba khraw na ka bynta ki khynnah skul.
Na ka liang u headmas ter jong kane ka skul u Bah S.
Kharbuki ha ka jingkren u la ai ka jingïaroh ïa u MLA ka thain u ba la ïarap shibun na ka bynta kane ka skul naduh kine ki snem ki ba la leit noh kat haduh mynta.
U la pynpaw ruh sha ki SHG da ka ba ong ki long ki ba donbok shibun ban ïoh ïa u ba kum une u MLA u ba kloi ban ïarap bad ban shimkhia na ka bynta ki jingeh ki jong ki.
U la ai khublei kyrpang ruh ha ka ba ïadei bad ka jingiarap ha ka ban pynkha ïa ki artylli ki kamra klas jong kane ka skul.
Shuh shuh u la ong ba ki nongshong shnong jong kane ka thaiñ mynta ki la suk shibun namar ki la lah ban leit thep vote ha kane hi ka jaka, bad kane ruh ka dei lyngba ka jingshim khia hi da une u MLA.
Ha kane ka jingïalang ba la pyniaid da u Rangbah Dong u Bah Kynsai Nongphud la ïoh ruh ki jingkren na ki nongïalam jong ki SHG ki ba la pynpaw ïa la ki jong ki jingeh ha ki jingtreikam ki jong ki.
Jowai, Jymmang 08: Ka Jaiñtia Student Union (JSU) Syndai Unit ha rygkat ki dkhot ka JSU Shillong Circle hynnin ka sngi kila leit bad pynkup burom kyrpang ïa ka samla Evangel Pohplet, ha ka ïing jong ka ha Shillong kaba la leit mih khmat ïa ka jylla Meghalaya ha ka 3rd National K-1 Championship haka jylla Rajasthan ka lympung kaba hehduh jong ka ri India bad kane ka samla kala ïoh ban rah ïa ka nam lahduh.
Na ka liang u President samla Pynshailang Suliang ula ban jur ïaka sorkar jylla ba kadei ban ithuh ïaki rang bad ki thei lehkai ka jylla kiba mih khmat ïaka jylla ha ki lympung baheh bad ka sorkar kadei ban ai jingïarap ïaki ba kin lah ban nang pyntbit shuh shuh haki kam ïalehkai ka jong ki.
Ula ong ruh ka sorkar jylla haduh mynta ka shu shna kai ïa ka State Youth Policy kaba khlem wanrah jingmyntoi ïa ki khun samla kiba don sap ka jylla hynrei kaba lyngngoh pat ka sorkar jylla haduh mynta ka shu leh mynthi bad kam pat pyntreikam ïakane ka policy kaba lah dep ban pass ha ka cabinet naduh u snem ba lah dep u 2021.
Kumta ka seng ka dawa mardor na ka sorkar jylla hapoh ka jingïalam u Myntri Rangbah u Conrad K.
Sangma ba u dei ban shim khia ïa bad pyntrei kam mardor ka ‘State Youth Policy 2021’ khnang ba ki khun samla kiba wanrah nam bad burom ïaka jylla kin ïoh noh daka scolarship kum ba lah mang kyrpang na bynta jong ki.
Shillong, Jymmang, 08: Ka Seng Khasi Forum of Un-Aided Schools (SKFUS) ha ka sngi u Blei ka la aiti da ka dorkhas ha u MP ka Rajya Sabha u Prof.
Rakesh Sinha ba un pynsngew lem sha ki tyndong skhor jong ka Sorkar Pdeng halor ka jingiehbeiñ bad shah ñiewbeiñ ha ka Sorkar Jylla ïa ki skul ba la pynïaid da ka Seng Khasi.
Ha ka dorkhas ba la soi da u Chairman u Bah P.
Rani bad u Secretary u Dr.
S.
Khongthohrem, ka Seng Khasi ka la kam ba ka jingiehbein bad ka jingshah ñiewbeiñ ha ka Sorkar ka long halor ka jingbym ïoh jingïarap bad ban pynrung ïa ki skul ha ka SSA, RMSA, Adhoc bad Deficit Grants.
“Ki la don ki skul kiba la seng kiba la palat ïa ka 15-20 snem hynrei ki bym pat ïoh jingïarap eiei ruh em na ka Sorkar bad na ka tnat Pule Puthi jong ka Sorkar Jylla," la ong ka dorkhas na ka Seng Khasi.
Na ka liang jong u Prof.
Sinha uba la shong jingïalang bad ki nongïalam u la kular ba un sa pynsngew ïa kane ka jingeh bad ka jingshah iehbeiñ jong ki skul Seng Khasi sha ki tyndong skhor jong ka Sorkar Jylla bad sha ka Sorkar Pdeng ruh kumjuh, la ong u kyrwoh.
Shillong, Jymmang 8 : U bah Sanbor Shullai MLA jongka 19 South Shillong Constituency bad myntri jongka sorkar jylla ba peit ïa ka Art and Culture u la leit jurip ïa kiba bun ki jaka ha ka 7 tarik mynta u bnai da kaba ula sdang na Cantonment nangta u la leit sa sha Dhobitala Jhalupara bad hadien kata sha Paltan Bazar.
Kane ka jingleit jurip jongu ïa kine ki jaka ka long ban peit ba ka rukom pyntrei ïa ki skhim kan sted kum ka jingshna ïa ka madan ïalehkai bad Children Greenery Park ha Dhobitala, Jhalupara, ka jingshna ïa ki paiñkhana bad ki jaka sum bad kumjuh ruh iak a Children Greenery Park ha Paltan Bazar.
ïa kane ka jingleit jurip la synran lang ruh da u Mohan Limu uba dei u rangbah shnong ka Jhalupara Village Council, bah Lamki Kyndiah Rangbah Shnongka Paltan Bazar Village Council, ki dkhot ka Cantonment Board.
Ka jingmang na ka bynta kine ki skim kiba dei na ka skhim sorkar pdeng AMRUT bad SUWP jongka sorkar jylla ki long 40 lak tyngka.
La pynlong ruh ka jingïalang ha kane ka jingleit jurip ha kaba baroh ki nongkren ki ai ka jingïaroh ïa u MLA uba la wanrah ïakine ki skhim pynroi kiba kim pat ju ïoh satia ha ki por ba mynshwa.
Shillong, Jymmang 08: Ka National Highway Authority of India (NHAI) kan sa sdang noh shen ban tei ïa ka jingkieng thymmai ha wah Umiam (Dwarksuid), kaba ïaid lyngba ka Shillong By-pass.
Ïa kane la pyntip da ki Ophisar ka NHAI hadien ka jingïalang bala pynïaid da u Symbud Myntri Rangbah ka Jylla ba khmih ïa ka Tnad PWD (Roads) Bah Prestone Tynsong, kaba long myn ha ka sngi palei bala lah.
Haba ïakren bad ki nongthoh khubor, u Bah Prestone ula ong ba ka NHAI kala dep ai ïa ka work order bad kular ban pyndep noh ïa kane ka jingkieng thymmai hapoh ka 10 bnai.
U pyntip ba hadien kane ka jingïalang, la pynbud pat da ka jingia jurip lang bala pynlong da ka NHAI myn ha ka 6 tarik Jymmang.
“Kila rai ban nym tei shuh ïa ka jingkieng thymmai halor ka jingkieng rim hynrei kan long marjan khnang ban nym thut ka leit ka wan jong ki kali" ong u Bah Prestone.
Ka jingtei ïa ka jingkieng thymmai ka dei kaba la shim rai hadien ba ka jingkieng rim kala tor bad orpait na ka jingïaid jong ki kali ba kit palat pud.
U Symbud Myntri Rangbah u pyntip ba ïa mynta, tang ki kali rit bad ki kali thylli la shah ban ïaid lyngba ka jing kieng ba don mynta.
U pyntip ruh ba ïa ka jingkieng Bailey Bridge ruh la nang pyndonkam lang mynta shipor khnang ba ki trok ba khia kin lait na ka jingwan ïaid lyngba ka nongbah Shillong.
“Ta ka daw ngi kwah ban pyndep noh ïa ka jingkieng thymmai kham kloi kat kaba lah namar ka jinghap ban ïa maramot ïa ka jingkieng Bailey haduh laisien ha ka shitaiew tang ban ïoh pyndonkam" ula bynrap.
Shillong Jymmang 08: U Symbud Myntri Rangbah ka jylla u Bah Prestone Tynsong u la pynbna ba ka sorkar jylla kan tei 3 tylli ki Mini Secretariat ha Jowai, Tura bad Pynursla bad hadien kane yn sa tei shuh shuh ïa ki Mini Secretariat ha kylleng ki bynta jong ka jylla.
U Bah Prestone u la pynbna ïa katei ha ka jingplie ïa ka ïing Dorbar jong ka Dong Pynursla Proper ha ka 7 tarik mynta u bnai.
“Ngi la ïoh ïa ka bhah tyngka ban shna ïa ka Mini Secretriat ha ka jaka kaba don ka ophis jongka Civil Sub Division, yn tei ruh ia ka Circuit House bad ïa ki Quarter jongki ophisar bad ki nongtrei jongka Pynursla CSD" ong u Bah Prestone.
U la ong, shen u Myntri Rangbah ka jylla yn sa wan buh ïa u mawnongrim ban tei ïa ka Mini Secretariat ha Pynurlsa bad u la ïathuh ba ka sorkar ka la dep ban mang ïa ka pisa ban tei ïa ka Mini Secretariat ha Tura, Jowai bad Pynurlsa bad ka sorkar kan sa bteng ban shna ïa ki Mini Secretariat ha kiwei kiwei ki jaka.
Nalor kane u la ong, ka sorkar kala mang ruh ïa ka pisa ban shna thymmai noh ia ka ophis jong ki Block Development Officer (BDO) bad shen yn sa buh mawnongrim ban tei thymmai noh ïa ka ophis jong u BDO ka Pynursla.
U Bah Prestone u la ong, katba nang mih ki sngi ka thaiñ Pynursla ka la kylla kum ka sorbah bad ka la nang bun ki briew kumta ki nongïalam shnong ki dei ban pyrkhat na ka bynta ban don noh ïa ka jaka bret ñiut katkum ka juk stad kaba mynta bad u la kyntu ïa ki nongïalam shnong ba kin ai ka jingïatreilang ban ïoh ïa ka jaka bret ñiut ha Pynursla.
Ha kaba ïadei bad ka jingplie ïa ka ïing dorbar u Bah Prestone u la pynpaw ïa ka jingkyrmen ba lyngba kane ka ïing dorbar kan long ka jingmyntoi ïa ki paidbah ha kaba ki Seng Kynthei, Seng Samla ne ka Dong ki lah ban pynlong ïa ki jingïalang bad kan long ruh ka lad kaba ki nongshong shnong ki la pynlong ïa ki jingkhawai sngewbha.
Ha kane ka jingplie ïa ka ïing dorbar la ïadon lang ka Kong Grace Mary Kharpuri kum ka Kongsan Symbud, ki heh ophisar ka thaiñ ka Kong E Warjri bad u Bah G Warjri, u Rangbah Shnong ka Pynursla u Bah MS Khongthaw bad kiwei kiwei.
Shillong, Jymmang 08 : U President Rangbah jong ka United Democratic Party u la ong ba um kmen khleh biej haba don ki nongïalam na kiwei kiwei pat ki party kiba kwah ban wan ïasoh sha ka party.
“Nga kwah shwa ban tip ïa ka daw kaei kaba pynlong ïa ki nongïalam ba kin shim ïa kine ki rai, la ka long ki MDC lane ki MLA lane ki president jong ki Circle ne constituency, ki nongkitkam ba hakhmat jong ki party bapher bapher.
Kaba nga ïohi ka long kane, ki la sngewthuh ba hadien ba ki la treikam bad kiwei kiwei ki party ba don hapoh ka jylla ba ka ladei ka por ka ïa ba kin phai noh sha la ka jong," u la ong haba kren ha ka jingïalang pdiang burom ïa u Bah Mitchel Wankhar, MDC ka NPP na Laban sha ka UDP.
Shuh shuh u ong ba haba ki wan bad pynpaw ba ki kwah ban ïasoh ne kwah ban ïakhun na ka UDP, kwah bad donkam ban tip shwa ïa ka daw.
“Peit ha Nongpoh u MDC Bah Balajied u la mih na Congress bad pynïasoh sha ka UDP.
Ym ju jia koit ba mynta nga long MLA la bun snem ba ki MDC na kiwei ki party kin wan ban ïasoh sha ka party UDP.
Hynrei mynta balei," u la bynrap shuh shuh.
U President u la ïathuh ruh ba haduh mynta ki la don haduh sawngut ki MLA na kiwei ki party kiba la pyntikna ban ïakhun noh na ka party UDP ha u 2023.
Nalorkata, u la ong ruh ba ki la don sa saw ngut kiwei pat ki MLA kiba ka jingïakren ka dang ïaid shakhmat mynta.
Katkum ka jingong jong u Bah Metbah, tad haduh mynta ki la don haduh 5 ngut ki MLA na kiwei ki party nalor ki MDC kiba la pynkhreh shaid shaid mynta ban ïakhun noh na ka party ha u 2023.
Shillong, Jymmang 08: Ka Sorkar Jylla ka dang ap mynta ïa ka jingaiktien na ki Ksiang ban pynsdang noh ïa ka jing ïakren iasuk bad ka seng Hynñiewtrep National Liberation Council (HNLC).
“Ai ba ki ksiang kin sdang noh ban shong jingïalang bad hadien kane kin sa aiktien sah ka Sorkar ban tip ïa kaei kaba dei ban leh" ong u Symbud Myntri Rangbah ka Jylla Bah Prestone Tynsong haba kylli ba lano ka jingïakren iasuk kan sdang.
Halor ka jingiasoi ïa ka soskular sangeh iasiat hapdeng ka Sorkar Jylla, Sorkar Pdeng bad HNLC hashuwa ba kan pynïaid shakhmat ïa ka jingïakren iasuk, u Symbud Myntri Rangbah ula ong “Ïa mynta hi, ngam pat lah ban ong eiei ïa kane tad hadien ka jingiashong jingïalang ba saw- san sien".
“Ta ka daw, ngi la ieh ha ka jingstad jong ki ksiang bad ki ksiang kila nang trei ïa ka kam" ula ong haba bynrap “Hynrei ngi la dep kren shai ba ka Sorkar Pdeng bad Sorkar Jylla kila shimkhia ïa kane ka kam bad sngewbha ban pyn tyllun shaid shaid noh ïa ka kam kham kloi kat kaba lah".
Ha u bnai Lber mynta u snem, ka Sorkar Jylla kala thung ïa ka Ophisar IAS bala shongthait Bah Peter S Dkhar ban long u ksiang u ban pynïaid shakhamt ïa ka jingïakren iasuk bad ka HNLC.
Ïa u Bah Peter uba dei u Deputy Commissioner barim ka East Khasi Hills bad West Jaiñtia Hills, la iarap lang da u Adviser ka Ministry of Home Affairs (MHA) North East bad u Ophisar IPS bala shongthait u A.
K Mishra.
Na ka liang ka HNLC ruh kala thung ïa u President ka seng Hynñiewtrep National Youth Front (HNYF) Bah Sadon K Blah kum u nongmihkhmat ban ïakren bad ka Sorkar Jylla.
Shillong, Jymmang 08: Ka Jylla mynta kala sah 9 ngut ha ka jingdon jong ki briew ba dang pang Covid-19 ne ki active case.
Kane ka jingpang kala rung biang ha ki lai tylli ki District ka Jylla kiba kynthup ïa ka East Khasi Hills kaba don satang iwei i Nongpang, ka Ri-Bhoi kaba don 7 ngut bad ka West Garo Hills-1.
Ha kine ki arphew saw kynta bala leit noh, 2 ngut kila ïabit ïa ka jingpang katba 3 ngut kila koit.
Ka jingdon jong kiba ïap haduh mynta kala kot 1593 ngut.
Haduh 93809 ngut ki briew kila ïabit ïa kane ka jingpang ha kine ki laisnem mynta hynrei haduh 92207 ngut kila ïoh pat ïa ka jingkoit.
Resubelpara, Jymmang, 08: Ka Seng Congress ha Resubelpara ka la pra hi phom hadien ba ki nongkyrshan ki la leit pynïasoh sha ka All India Trinamool Congress ha ka jingïalang kaba long ha ka sngi Saitjaiñ ha Jonglapara Community Hall, North Garo Hills.
Ha kane ka sngi, la thaw ruh ïa ka Resubelpara Block Youth Trinamool Congress Committee da ka jingïashim bynta jong ki phew spah ngut ki nongkyrshan ba kynthup ïa ki samla bad ki nongïalam barim jong ka Seng Congress.
Ha ka jingïalang,la ïathir ïatai sani kumno ban pynkhlaiñ ïa ka AITC ha ki Grassroot Level bad ha ki Polling Booth Level na ka bynta ka elekshon ka ban sa long ha u snem 2023.
La ïashim bynta lang ha kane ka jingïalang da u MDC ka TMC na Rongrong Constituency, u kyrtong na Resubelpara Assembly Constituency u Rinaldo K Sangma bad u MDC ka TMC na North Garo Hills, u District President bad u kyrtong ka TMC na Kharkutta Constituency u Cherak W Momin.
Haba kren ha kane ka jingïalang u Rinaldo K Sangma ula ong ba ka jingwan ïashim bynta jong ki paidbah kiba ju ai jingkyrshan ïa u mynba u dang don ha ka Seng Congress ka la pynpaw ba da ki hajar ngut ki nongkyrshan jong ka Resubelpara Congress Party ki la mih ryngkat lang bad u Dr.
Mukul Sangma ban pynïasoh sha ka All India Trinamool Congress (AITC).
Ka jingwan ïashim bynta jong ki paidbah na kylleng ki shnong jong ka Resubelpara Constituency ka pyni ba ki paidbah ki don ka jingshaniah ha ki nongïalam lajong.
Ki paidbah jong ka North Garo Hills ki kitram shikatdei eh ha u Dr.
Mukul Sangma uba la wanrah ïa ki song pynroi hapoh ka District bad khamtam eh ha Resubelpara, ong u Rinaldo.
“Ki paidbah jong ka North Garo Hills na ki saw tylli ki Constituency kin sa wanrah biang ïa u (Dr.
Mukul) sha ka bor," la bynrap u Rinaldi.
U Cherak W Momin uba la long kum u Kongsan ha kane ka sngi u la kynnoh ba ka Sorkar ba mynta hapoh ka jingïalam jong u Conrad Sangma kam shym la lah ban pynurlong ïa ki kular ba la khlei bad kynnoh ruh ba kane ka Sorkar ka la ñiat sharud ïa ki District Council ha kaba ïadei bad ka jingïapynbeit ïa u pud u sam.
“Ki paidbah ka rilum Garo ki dei ban ïatylli lang kawei ban jynrat noh ïa ki nongïalam kiba shu im sngi tang ban pynriewspah ïalade shimet," ong shuh shuh u Momin.
“Ka por ka la wan ban pynkylla noh ïa ka Sorkar na ka bynta ka bha ka miat jong ki paid Garo bad ka Jylla Meghalaya baroh kawei," u la bynrap.
Ha kane ka jingïalang la jied ïa ki nongkitkam jong ka Resubelpara Block Youth Trinamool Congress Committeeda kaba pynkhamti ïa ka kam President ha u Sengbath Marak, Secretary Nicholas Sangma, Vice President Salning Marak, Brithuil Momin bad Sengran Momin, Joint Secretary Kasan Sangma, Sengjan Sangma bad Keny Sangma, Organizing Secretary Babut G Momin, Accontant Twatyan Momin, Treasurer Bonkam Arengh, Games & Sports Cultural Secretary Chanang Mara, Social Media Co-ordinator Sundeep N.
Marak, Advisers Rinaldo K Sangma MDC bad Sofic Marak.
Shillong, Jymmang 08 : Ka United Democratic Party (UDP) ha ka sngi Saitjaiñ ka la pdiang burom ïa u MDC ka Laban Mawprem, Bah Mitchel Wankhar sha ka party bad pynbna ruh ïa u kum u kyrtong ban aireng ha kane ka elekshon MLA ka ban long ha u 2023 na Mylliem constituency.
Ha katei ka jingïalang pdiang burom ïa u Bah Mitchel kaba long ha Lawsohtun la don lang palat hajar ngut ki paidbah ryngkat ka jingdonlang u President ka Party ba dei ruh u Lamphang ka ïing Dorbar Thawaiñ ka Jylla, Bah Metbah Lyngdoh, u General Secretary Bah Jemino Mawthoh, MLA ka Mawkaiaw Bah Nujorki Sungoh, Working President Bah Paul Lyngdoh nalor ki MDC bad ki nongïalam jong ka party.
Haba kren ha kane ka sngi, u Bah Mitchel u la pynpaw ba ka daw kaba pynlong ïa u ban mih noh na ka NPP bad ïasoh noh sha ka UDP kadei namar u kwah ban ïohi ba ki party riewlum kum ka UDP ban ïoh synshar ïa ka jylla ha u 2023.
“Lehse phin lyngoh balei u Bah Mitchel u mih noh na ka NPP bad ïasoh sha ka UDP.
Nga kwah ban ïathuh ïaphi, lai snem nga don bad ka NPP ngam don ka jingsngewtrai namar ki nongïalam ba hakhmat lada kim dei hi ki paradoh para snam, kiba ïa sngewthuh ka ktien ka thylliej ka long kaei kaei kaba eh ban long trai," u la ong da kaba bynrap ba ha UDP pat u sngew trai bad u don ruh ka jingsngew skhem ba ka lama jong ka UDP kan kaweh kylleng ka jylla ha u 2023.
U ong ruh ba kawei pat ka daw kaba u rung sha ka UDP kadei namar u ïohi ba kane ka party ka buh hakhmat eh ïa ka bha ka miat jong ki paradoh para snam jong ki khun ka Bri u Hynñiewtrep.
U kyntu ruh ïa ki nongkyrshan ka party na Mylliem ba kin pynduh noh ïa ka mynsiem ban ia shet para Khasi hynrei ban sdang noh ka jingkhie rasong biang jong ka UDP.
Na ka liang u Bah Paul Lyngdoh, Working President ka party u la ong ba baroh shi katta, ïa ka bor synshar ha ka jylla la shu aiwai beit ha ki party kiba dei na shabar jylla.
“Na ki 50 snem ka por kaba kham bun ngi la aiwai ka bor synshar ha ki party kiba na shabar naduh Delhi, Allahabad bad la ïawad ruh mynta naduh Gujarat ban wan bad ong sngewbha pynpeit lem ïa ka synshar khadar ha kane ka jylla," u la ong da kaba pynpaw ba kane hi ka la pyniap noh ïa ka jingïakhun borbah ki longshwa manshwa kiba 60, 70 snem mynshwa kiba ïakhun bad ïaksaid ban ïoh ïa la ka jong ka jylla lajong.
U ong ruh ba mynta ka jylli ka la dap biang ban pynphai biang ïa ka shalyntem ha ka synshar khadar kumba la lamkhmat ha ki 50 snem mynshwa da ki party trai ri.
Hadien ba la dep ban pdiang burom ia u Bah Mitchel sha ka party, na ka liang u Bah Metbah u la ong ba dalade hi u la wan khnang ha kane ka sngi ban ïa kynduh bad ai mynsiem ïa ki nongïalam bad ki nongtrei jong ka party na Mylliem constituency kiba dei ki nongïakhun ba hakhmat eh bad ki ban duh thiah duh dem ha ka por elekshon.
“Phi long u MDC ka NPP hynrei phi la shim ïa ka rai ban rung noh sha ka party UDP, nga ngeit skhem ba ka don ka daw ba phi da pynshong nongrim balei phi kwah ban rung sha ka party jongngi," la bynrap biang u President.
U la kyntu ruh ïa ki nongkitkam ba kim dei satia ban ailad ba ka mynsiem ïa shrut ne knieh kam president hynrei ban trei beit kum ka kynhun haduh kaba kut.
Da kaba ïaroh ïa ka rukom treikam jong ka UDP Mylliem, u Bah Metbah u la ong, “Kane keiñ kadei ka rukom treikam.
Namar lada ïa bun eh ba knieh long nongïalam kata kaba jynjar, uwei ruh kwah long president, uwei ruh u kwah bad sa uwei ruh u kwah, katno ngut yn ïa thung president.
Ka long ka kam kaba eh bha.
Kumta, uwei uba la jied da uba bun balang kata ka la biang.
Don ruh ki jingjia ba kiba bun balang kim kwah hynrei kwah jubor justi beit ban long manga.
"Nalorkata, u ong ruh ba ka jingjop jong uno uno u nongialam ne u nongmihkhmat kadei eh ha ka jingtrei bad ka jingsngewthuh jingmut jong ki nongïalam kumba ki don khrui ha katei ka sngi.
Ha kane ka sngi la ïoh ruh ïa ka jingkren na ki nongïalam ka party kynthup naduh u Bah Jemino Mawthoh, Bah Jambor War MDC ka Mawthadraishan, Bah Nujorki Sungoh MLA ka Mowkaiaw, Kong Pretty Kharpyngrope, President ka UDP Mylliem Bah Spar Lyngdoh bad kumjuh u General Secretary ka party na Mylliem Bah Bankhraw Sohtun nalor kiwei kiwei.
Shillong, Jymmang 8 : Hadien ba ka Aam Aadmi Party (AAP) ka la jop don burom bad ïoh ban synshar ha Punjab ha ka election MLA ba dang shu dep shen, mynta ka la sdang ban phai khmat ban pynïar ïa ka party kylleng sawdong ka ri India.
Ki nongïalam kane ka party mynta ki la sdang ban phai sha kane ka thaiñ shatei lam mihngi ban seng nongrim noh ïa ka AAP.
La ïoh jingtip ba ki nongïalam jongka mynta ki la trei shitom bha ban ïoh ïa ki briew kiba khuid ba tbit ki bym pat don jingthoh bria ban seng nongrim ïa ka AAP ha Meghalaya, Assam bad Tripura.
Na ka bynta ka jylla Meghalaya la ïoh jingtip ba ki la sdang ban ïa kynduh bad ïa kren bad ki katto katne ki riew pawkhmat ha ka jylla bad shen yn sa seng nongrim noh ïa ka AAP ha kane ka jylla.
La ïoh jingtip ruh ba u nongïalam ba hakhlieh duh ka party u Arvin Kejriwal Myntri Rangbah ka Delhi un sa wan shen sha Guwahati ban seng nongrim ïa ka AAP ha Assam bad lehse u lah ban pynbna ha katei ka juh ka sngi lano un wan ban seng nongrim ïa ka AAP hangne ha Meghalaya ruh.
Shillong, Jymmang 08: Mynta ka sngi u Myntri Rangbah ka jylla u Conrad K Sangma u la ïa kynduh ïa u myntri khynnah ka sorkar pdeng u Kaushal Kishor ba dei peit ïa ka tnad shna ïing bad ki kam pynroi ka sorkar pdeng ha nongbah Delhi.
U Myntri Rangbah ka jylla lyngba ka Twitter mynta ka sngi u la pyntip ba ha kane ka jingïakynduh ïa u myntri khynnah ka sorkar pdeng u la pynsngew ha u ïa ka jingtrei ha kaba ïadei bad ka kam ring um ha ki jaka sor lyngba ka skhim AMRUT.
Ha kane ka jingïakynduh la kyntu ïa u myntri ka sorkar pdeng ban pynlait pisa na ka bynta ban pyntrei kam ïa ki skhim ring um ha ki jaka sor ha kane ka jylla Meghalaya hapoh jong ka kyrteng “Urban Water Scheme".
Wat ki heh saipan ne company kiba la thied lut ïa ki jingïaleh sports ha ka pyrthei kim lah ban pynim ïa ka jinglong jingman ki kam ïaleh sport ha Meghalaya.
Ha kine ki phew snem, watla ngi la khlong kput bad kamai spah na u dewïong, mawshun bad kiwei ki mar khlaw, ngim shym la lah pat ban tei ïa ki jaka ïaleh sports kiba paka lymne seng ki Team Football kiba khraw bad ba khlaiñ da kata ka spah kaba ngi la lum.
Hadien ba ka Sorkar Meghalaya la thaw ïa ka Single Window Policy ha ka snem 1997, da ki phew tylli ki kharkhana dewbilat ki la ïoh laisen bad kiwei de ki nongkhaïi na shabar Jylla ki la lah ban seng kam hapoh ka Jylla ryngkat bad ki jingkyrshan ha ka dur ka Subsidy.
Ha ka snem 2013, ka Cabinet Committee on Economic Affairs ka la ai Subsidy haduh 89.
09 klur tyngka ïa kawei ka kharkhana dewbilat ha Meghalaya katkum ka Central Capital Investment Subsidy Scheme 2007.
Kaei pat ka jingïoh nong jong ka Jylla? Ka jingnoh synñiang jong ki kharkhna ne ki nongkhaïi lyngba ka Corporate Social Responsibility ka long kaba duna than eh.
ñiuma ki kham sbun ban ai sha ki seng saiñhima bad ha ka Election 2018-19 katto katne ki kharkhana pynmih dewbilat ki la noh synñiang haduh 4.
22 klur tyngka sha ka seng Bharatiya Janata Party.
Une u nongthoh um ïahap jingmut satia ba ki heh saipan kin thied bad pynïaid lut ma ki ïa ki kam ïaleh sport.
Katkum u Michael P.
Kerrigan, “ym lah ban pynlong ïa ki nongïaleh Sport tang kum ki mar ki mata, ban ïadie-ïathied bad pynïaid ïew tang na ka bynta ka jingïoh nong shimet jong ki nongkhaïi bad ki heh saipan khlem don shuh ka jingburom ne jingñiew kor ïa ka burom-ka ijot ka longbriew manbriew.
Ym lah ruh ban ñiew ïa ki paidbah kiba ieid ïa ki jingïaleh sport kum ki nongbam.
Ka nongrim ba dei ban jop beit da kano kano ka rukom, ban kamai bad lum spah naphang na ki kam ïaleh sport ka la pynkha shibun ki kam bamsap bad ki kam thok kam shukor.
Ki nongïaleh Sport ki dih da ki dawai ban pynkhlaiñ jubor ïa ka met, ki thok ki thak bad ïapynbeit lypa mano ban jop bad mano ban rem bad kumta ter ter.
"Ha kine ki 50 snem, lada don kino kino ki khana jingjop ha ka liang ka jingïaleh sport ha ka Jylla, ka dei ka jinglah bad jingtrei shitom jong ki riewshimet bad ki kynhun jong ki nongshong shnong bapher.
To ngin shim nuksa na ka Football, ka jingïaleh sport kaba pawnam tam ha ka Jylla, ka dei ka jinglen lade bad jingtrei shitom jong ki riew shimet kaba la kyntiew ïa ka football hapdeng ki jingduna bad jingeh kiba bun.
Ki Club shnong ruh ki la noh synñiang shibun ha kaba kyntiew ïa ka football ha ka Jylla, tangba mynta kiba bun ki la shah iehnoh beiñ ha ka Sorkar.
Ha,oid, ki riewshimet ruh ki la mih shakhmat ban shimti bad pynïaid ïa ki Football Team, tangba ym shym la kynthup lang ïa ki Club shnong ha kane ka rukom pyrkhat kaba thymmai.
Kumta ka jingpynïaid bad ki kam ïaleh sport baroh ha ka Jylla ki pulom ha ka jaka ba kin kiew shaphrang.
Katkum ka Riti Synshar ka Ri India, ki kam ïaleh sport ki hap hapoh ka jingkhmih jong ki Jylla bad ki Jylla ki don ka bor ban thaw ki aiñ na ka bynta ban pynïaid bad kyntiew ïa ki.
Kumta ha ka snem 2008 ka Sorkar Meghalaya ka la thaw ïa ka Sports Policy bad la pynwandur biang ïa ka ha ka snem 2019.
Nalor kiwei ki jingthmu kiba la pruid dak ha ka Policy, katto katne lah ban kdew hangne bad kita ki long kumne; ban thaw ïa ki jaka ïaleh Sport kiba paka ryngkat bad ki jaka shong jaka sah bad kiwei ki jingdonkam, ban pynmih ïa ki briew kiba tbit ban pynïaid ïa ki kam sport, ki nonghikai bad khamtam eh ïa ki nongïaleh sport, ban pynrung ïa ka jingïaleh sport kum kawei na ki subjek hapoh ki skul, ban thaw ki lad ïoh kam ïohjam na ka bynta ki nongïaleh sport, ban wad bad ai jingkyrshan pura ïa ki samla kiba don sap ha ki jait jingïaleh sport ba pher bad khamtam eh ban pynshlur bad kyrshan ïa ki kynthei ban ïashim bynta ha ki jingïaleh sport.
Kane ka Policy ka kdew ruh ïa ki 37 tylli ki jait jingïaleh sport ha ka Jylla bad ba ka Sorkar kan shimkhia ban kyntiew ïa ki katkum kine ki kyndon; kawei, ka dei ban long ka jingïaleh sport kaba kongsan ha ka Ri India baroh kawei, kaba ar, ka dei ban dei ka sport kaba pawnam ha ka Jylla, kaba lai, ka dei ban dei ka sport ba ki nongïaleh ki lah bad don jingkyrmen ban khur takma bad kiwei de ki kyndon.
La bhah kyrpang ruh 5% na ka bynta ki nongïaleh sport ha ki Skul, College bad University.
Naduh ka snem 2006, ka Sorkar Jylla ka la dep bhah kyrpang 2% na ka bynta ki nongïaleh sport ha ka thungkam thungjam ha ki kam Sorkar, katkum ka hukum No.
PER AR 150/88/152 dt 30/10/2006.
Kawei kaba kongsan ka long ba ka rukom jied ïa ki nongïaleh sport kam dei ban long kaba lah shilliang bad ka jingbhah kyrpang ha ki jaka pule bad ka thungkam thungjam ka dei ban long ïa baroh khlem ka jingpynïapher jait ne kyrdan.
Ha kine ki phew snem kiba la leit noh, katno ngut ki nongïaleh sport ki la ïohkam ne ïoh rung Skul ne Kolej ne University?Watla ka Sorkar Jylla ka kob bad kam ba kan pynbiang thikna ïa ki jingdonkam bad ban pynurlong ïa ki jingthmu, pynban ka jingpynïaid ïa ki kam ïaleh sport bad ki jingïaleh sport ha ka Jylla ki troiñ bad hiar haduh katta katta.
Ki Club shnong ki ïaksaid manla ka snem ban pynmih pisa bad pynbiang ïa ki jingdonkam jong ki.
Ki seng ïaleh sport (Association) jong ki District bad ka Jylla ki khrong bad mareh na kawei ka jaka sha kawei pat ban pan jingïarap ban pynlong ïa ki tournament kiba shisien shi snem.
Kumta kiba bun ki jaitïaleh sport kum ka Badminton, Table Tennis, Karate, Judo, Boxing bad kiwei ki nongïaleh ki kyrshan hi da lade ïa lade.
