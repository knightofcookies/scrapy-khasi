Napdeng kiba la shah rahbor ne kita kiba long kum ki Hostage jong ki lehnoh Hamas, ki kynthup ruh ïa ki kynthei, ki khynnah kiba dang rit ruh.
Da ki million ngut ki briew ki la shah pynïap ha ka rukom kaba shyrkhei tam ha ki shipai Nazi jong ka Germany ha ka thma bah kaba ar, kaba long ka khana kaba ka pyrthei haduh mynta ka dang ïathuh khana, bad ka pyrshah ïa kino kino ki briew kiba don jingïadei bad ki shipai Nazi.
Nongpoh, Naiwieng 25: Ki Pulit ka Tnad Crime Branch ki la pynlong ka jingkhynra kaba jur hadien ba ki la ïoh jingtip ba ka jur bha ka jingkhaïi tuh ïa ka umphniang Petrol bad Diesel hapoh Ri-Bhoi District bad lap ïa bun tylli ki Oil Depot ba be-aiñ ha kane ka District.
ïa kane ka jingkhynra la pynlong da ka Tnad Crime Branch na Headquarter.
La ïathuh ba ki pulit kila ïoh ban kurup kumba 2 tylli ki kali kit umphniang (tanker) ba donkti ban khaïi tuh ïa ka umphniang (petrol/Diesel) bad ïoh kem ruh kumba 3-4 ngut ki briew kiba donkti.
Ka khubor ba ïajan bad ki Pulit ka ïathuh ba ïa kane ka jingkhynra ka pynlong ha shilynter ka surok National Highway ha Ri-Bhoi hynrei ïa kine ki Oil depot beaiñ bad ïa ki kali la lap ha ki thaiñ Byrnihat, 20 mer bad ter ter.
La ïathuh ba kane ka jingkhynra kala wan jia hadien ka jingud jingnam jong ki trai Petrol Pump hapoh ka Jylla, ïa ka jingjah/jingsei tuh ïa ka umphniang (petrol/diesel) ha lynti ha ka por ba wan kit na Assam, kaba lam sha ka jingduna ka umphniang ha ki petrol pump khamtam ha Nongbah Shillong.
Shillong, Risaw 09: Ka tnat Ministry of Education ka Sorkar Pdeng ka la pytip ba ki don 168 tylli ki Primary School bad 101 tylli ki Upper Primary School ha Meghalaya kiba don tang hapoh 10 ngut ki khynnah skul.
ïa kane la pyntip da u Myntri ka tnat pule puthi Rakkam A Sangma haba pynpaw ba ka sorkar ka sngewdiaw bha halor kane ka jingduna ka jingpynrung kyrteng ki khynnah skul hapoh ki Lower Primary School bad ha ki Upper Primary School hapoh ka jylla.
“Kane ka jingkheiñ ka dei ba la ai da ka tnat Ministry of Education ka sorkar pdeng bad na ka liang ka sorkar Meghalaya khamtam ka tnat pule puthi ka la rai ban shim khia halor kane bad kan wad bniah, kiei ki daw ban pynlong ïa ki khynnah ban ym pynrung kyrteng ïalade ha ki Primary School bad ha ki Upper Primary School" la ong u Rakkam.
Haba kylli hato ka sorkar kan khang noh ne em ïa kum kine ki skul kiba don tang hapoh 10 ngut ki khynnah skul, u myntri ka tnat pule puthi ula ong “Ka jingkhang noh ïa ki kum kita ki skul kam dei eh tang ka lad ban pynbeit ïa ka jingduna hynrei ka dei shisha pat ka jingsngewkhia ba ki duna palat ki khynnah kiba pynrung kyrteng ha ki Primary School bad Upper Primary School ha Meghalaya".
U Rakkam ula ong ba ka tnat pule puthi ka la dep ruh ban pynkynriah ïa ki khynnah na ki skul ba duna kiba pynrung kyrteng sha kiwei pat ki skul marjan hynrei ki don pat ki katto katne ki skul ha ki katto katne ki jaka kiba jngai na ki shnong bad kum ïa kita ki skul ka tnat kam lah ban shu kynriah ïa ki khynnah.
“Naka liang ka tnat pule puthi kan hap ban wad bniah ïa ki daw ba pynlong ka jingduna ka jingpynrung kyrteng ha ki skul da kaba phah ruh ïa ki ophisar jong ka tnat ban jurip ïa kum kita ki skul namar ki lah ban don shibun ki daw, kum ka jingbym biang ki kamra Class, ki nonghikai lane ki nongpynïaid skul bad kiwei kiwei de" ula ong.
Shillong, Risaw 09 : U Myntri ka tnat pule puthi Rakkam A Sangma ula pyntip ba ka sorkar pdeng kan sa pyllait noh shen ïa ka tulop ki nonghikai SSA ka Meghalaya la kumno kumno ruh hapoh artaiew ban wan.
Haba kren sha ki lad pathai khubor u Rakkam ula ong “Haduh mynta ka tnat Ministry of Education ka sorkar pdeng kam pat pyllait satia ïa ka song pisa jong ka 1st Installment.
Ngi kyrmen ba ka Sorkar pdeng kan sa pyllait noh ha kine ki kyndiat sngi ban wan".
U Rakkam ula pyntip ba ka sorkar jylla ka la dep ban pynbiang lut ïa baroh ki jingdonkam ïa kiba la phah sha ka Sorkar pdeng ba kan pyllait noh ïa ka song pisa.
“Hadien bala ïoh ïa ka song pisa naka sorkar pdeng, ka sorkar jylla kan sa lah ban siew ïa ka tulop ba arbnai na ka bynta ki nonghikai SSA" la ong u Rakkam.
Haba kylli, u Rakkam ula ong ba ka dei ka kamram jong ka sorkar pdeng ban siew ïa ka tulop ki nonghikai bad tang hapoh artaiew ka sorkar jylla ban sa pynurlong ïa kane ka jingkular.
Nalor kane u Myntri ula ïathuh ba ka sorkar ka la dep ban pyllait ïa ka song pisa lyngba ka PM-Poshan na ka bynta ban siew ïa ki nongtrei jong ka skhim Mid Day Meal ha ki skul.
U Rakkam ula ong ba lyngba kane ka song pisa ki nongtrei ka skhim Mid Day Meal kin ïoh ïa ka tulop kaba sah naduh u bnai Iaiong haduh June 2023 bad ha ka juh ka por ka sorkar jylla kan siew pyndep noh ïa ka tulop jong baroh haduh u bnai Risaw 2023.
Haba kylli halor ka jingdawa pynkiew tulop ki nongtrei Mid Day Meal, u Myntri ula ong, “Haduh mynta ka sorkar kam pat pynkiew ïa ka tulop bad kan siew hi katkum kaba ki dei ban ïoh".
New Delhi, Risaw 09 : San tylli ki jylla ba kynthup ïa ka Chhattisgarh, Madhya Pradesh, Rajasthan, Telangana bad ka Mizoram kin sa jied ïa ki nongmihkhmat ba thymmai sha ki Iing Dorbar jong ki naduh ka 07tarik u Naiwieng haduh ka 30tarik jong utei u bnai mynta u snem.
Na ka liang ka Election Commission jong ka Ri ha ka sngi Nyngkong ka la pynbna ruh ba ka jingniew ïa ki vote pat kan sa long ha ka 03tarik u Nohprah.
Lah ruh ban ong ba kane kadei kum ka semi-final hapdeng ka BJP bad ka Liang Pyrshah ha shwa ka elekshon MP Lok Sabha kaban long ha u 2024.
Haba pynbna ïa kane ka elekshon, u Chief Election Commissioner (CEC) Rajiv Kumar u la pyntip ruh ba ka elekshon has Madhya Pradesh kan long ha ka 17tarik, ha Rajasthan ha ka 23tarik, Telangana ha ka 30 tarik bad Mizoram ha ka 07tarik Naiwieng.
Katba ka Chattisgarh pat kan long ha ki ar bynta, kata na bynta ki 20 seat kan long ha ka 07tarik Naiwieng bad ha ka 07tarik pat kan dei na bynta ki 70 seat.
Kane ka elekshon ha kitei ki jylla ka long ruh kum ka jingtynjuh ïa ka bor jong ka Congress kaba don lang mynta ha ka kynhun jong ka INDIA kaba don ha ka bor ha ki ar na ki saw tylli ki jylla kiba heh.
Kumjuh ruh kane kan long na ka bynta ka BJP khamtam haba ka elekshon MP hapoh ka jingïalam jong u Modi kan sa long ha u snem ban wan, kata khyndiat bnai hadien kane.
Ka jingïakhun kaba itynnad hapdeng ka BJP bad ka Congress kan long ha Madhya Pradesh, Chhatisgarh bad ha Rajasthan watla kin ïa knieh ruh ha Telangana.
Jerusalem, Risaw 09: Ka Israel mynta ka sngi, ka la rai ban pynlong da ka jingkerkut ïa ka Gaza kaba dei ka jaka shong jong ki lehnih Hamas bad ki paidbah ba kyrshan ïa ki.
Kane ka jingkerkut kan kynthup ïa ka jingkhang ban shalan marbam, umphniang kali bad ruh ban pynlip ïa ka bording elektrik bad khang ruh ïa ka um.
Kane kan ktah jur ïa ki 2.
3 million ne 23 lak ngut ki nongshongshnong ha kane ka jaka kaba ka jingheh jong ka, ka long tang kumba 41 Km la lynter bad 10 Km ka pynkiang.
“Ngi la hukum ban kerkut ïa kane ka jaka shong ki riew thrang snam", la ong u Myntri ïada ri ka Israel, hadien ba ki lehnoh Hamas ki la hiar thma ïa ka Israel ha ka step jong ka sngi Saitjaiñ, ha kaba ka jingkheiñ kiba ïap tang ha Israel ki long palat 700 ngut bad da ki hajar ngut ki la mynsaw.
Naduh ka sngi Saitjaiñ, ka Israel hadien ka jingshah hiar thma kaba kyndit kyndit ha ki Hamas, ka la ther da ki bom ha ki bynta jong ka Gaza da kaba thew khambun sha ki ïing bun mala ba la pyndonkam da ki nongïalam jong ki Hamas.
Ha kane ka jingther kiba bun ki ïing bun mala ki la khyllem bad da ki spah ngut ki briew ki la ïap.
Ki bor synshar ka Gaza ki la ong ba palat 500 ngut ki briew ki la ïap kynthup ruh ïa ki khynnah.
Ha Israel ha jaka kaba la pynlong ïa ka Music Festival ha ka miet Sngi thohdieng bad kaba la bteng haduh ka Sngi Siatjaiñ mynstep, ki bor synshar ki la lap kumba 26 tylli met ïap jong ki Samla kiba la wan ïalehkmen ha kane ka jinglehkmen da ki sur jingrwai.
Kane kadei ka jaka kaba nyngkong eh, haba ki lehnoh Hamas ki la rung sha kane ka jaka ban siat pathar ïa kat kiba don ha katei ka jaka, ha kaba kiba wan hangtei ki kynthup ruh ïa ki tourist kiba wan na kiba bun ki ri jong ka pyrthei, kum na Amerika, Bilat, Germany bad kiwei kiwei de ki ri.
Kane ka Festival ka la long ha ka shnong kaba don mar syndah bad ka Gaza.
Nalor kiba la shah siat ïap ha ka rukom kaba ishyrkhei bha, kiba bun ruh ki la shah rahbor sha ki bynta jong ka Gaza.
Ha kajuh ka por na ka liang jong ka ri America, naduh hynnin ka janmiet, ka la sdang ban phah ïa ki jhad thma sha ki rud duriaw ka Israel ban pynkhreh lypa ïa ka jingïakhun pyrshah ïa ki Hamas.
Na ka liang ka Israel ruh ka la pynkhreh ban hiar da ka thma ryngkew ha kaba ka la khot ruh ïa ki shipai ba shipor ne kita ki briew kiba trei da kiwei pat ki kam, hynrei kiba la ju mlien ban ïoh jinghikai ha ki kam shipai.
Kiba kum kine ka Israel ka la pynkhreh ban khot kumba 3 lak ngut.
Ka la pynïeng laiñ lypa ruh ïa ki tank thma ban tur ha kano kano ka por sha ki bynta jong ka Gaza.
Ha kane ka jingïakhun bad ki Hamas kiba synshar ïa ka Gaza, ka Israel ka la mad ruh ïa ka jingshah ther rocket ha ki bynta ba shatei jong ka ri na ka ri Lebanon, ha kaba naduh hynnin ka sngi, ki lehnoh Hezbollah ki la ther da ki rocket ïa ki ktem shipai jong ka Israel ha khappud.
Shillong, Risaw 10: Ka Meghalaya ka la ïoh ban jied ïa saw ngut ki nongïalehkai Golf ki ban mihkhmat ïa ka jylla sha ka National Games, bad kine ki kynthup ïa ar ngut ki kynthei bad ar ngut shynrang.
ïa ka jingïalehkai Golf yn pynlong ha Delhi Golf Club naduh ka 5 haduh 9 tarik Naiwieng, 2023.
Ka jingsdang jong ka jylla ban jied ïa ki nongïalehkai ka long lyngba ka jingpyrshang kaba la pynlong ha ka 28 haduh 29 tarik u Nailur, 2023 na bynta ki nongïalehkai Professional, bad ha ka 4 bad 5 tarik Risaw, Oct 2023 na bynta ki Amateurs ha Shillong Golf Course.
Ki shynrang:Mr Johnwell G Momin – ProfessionalMr Jonathan Iawphniaw – AmateurKynthei :Ms Daphisha Phanbuh Shullai – ProfessionalMs Teesta Rawat – Amateur.
Shillong, Risaw 09 : Ka KHADC ka la ïoh ïa ka jingkyrshan na ka World Bank ban pynurlong ïa ka projek pynkylla pisa ïa ki jaboh jabaiñ kiba mih na ki ïing ki sem ne ki shnong ki thaw na baroh ki san tylli ki distrik kiba hap ha u pud u sam jong ka Council.
Ha katei ka jingïalang kaba la wan ban donlang da u Senior Urban Development Specialist World Bank, u Thierry Martin, ka Council ka la shim ïa ka rai ban ïaid shakhmat ïa kane ka projek kaba kham pher ha kaba ki jaboh ba pyut bad ki bym pyut kin ai pynban ka jingmyntoi.
Haba kren bad ki lad pathai khubor hadien ka jingïalang, u CEM ka Council, Bah Pynïaid Sing Syiem u la ïathuh ba kum ka pilot project ki la sdang shwa kawei ka Resource Recovering Centre lane ka jaka ban pynïakhlad ïa ki jaboh ba pyut bad bym pyut.
Nangtei pat ïa ki tiar bym pyut kum ki plastik ki lah ban pynkylla thymmai (recycle) bad ïa ki bym long pat kum ki nar ne kiwei ki tiar kin sa pynïaid iew ha kaba kin tehlok lypa bad ki nongdie.
“Ïa mynta ngi dang sdang shwa tang kawei Resource Recovering Centre (RRC) ha Mawlai Mawroh.
Ngi la rai ruh ban jied shuh sa katto katne tylli ki RRC ban pynïaid shakhmat ïa kane ka projek," u la ong.
Katkum ka jingong jong u, katei ka sienjam ba ki shim kan dei beit da ka jingtreilang bad ki bor shnong namar ha kaba khatduh ki jaboh jabain kiba mih na kato ka shnong kin kit beit tang ha kato ka RRC.
Da kaba ai nuska, u CEM u ong ba kum ha Marten ki shnong kiba sah lai ne saw kilometer ki dang mad ïa ka jingsma hynrei ha kitei ki RRC kan ym mih satia ka jingsma.
Kumta, hadien ba ka World Bank ka la kular ban bei tyngka ïa ki jinglut, na ka liang ka Council ka la shim ruh ïa ka rai ban ïaid mynta sha baroh ki shnong bad ki Hima, ki skul bad ki college ha ki 5 tylli ki distrik ka jylla ban pynsngewthuh ïa katei ka sienjam na ka bynta ka khuid ka suba ha ki shnong ki thaw jong ki hi.
U CEM u la kren shai ruh ba lada treikam salonsar katei ka RRC, ïa ki jaboh jabain la ka long kaba pyut lane ka bym pyut kin lah ban pynïaid iew lut bad die bad kane hi kan wanrah ka jingïohnong ban ïa kaba shu bret ei kumba long baroh shi katta sha marten.
Ha kajuh ka por u la pynbna ruh ba kin sa buh ruh ka kuna kaba tyngeh na ka bynta kito ki briew kiba ju mlien ban bret pathar ïa ki jaboh jabain ha ki rudnong lane ha ki lynti syngkien.
“Kumba long mynta, don bun ki wah kiba la dap da ka jaboh jabain kum ka wah Umkhrah bad wah Umshyrpi hynrei kane ka sienjam kan ïarap ym tang ban pynneh ïa ka khuid ka suba hynrei kan long ruh ka jingpynneh pynsah ïa ka jingkhuid ki tyllong um bad ïa ka mei mariang kyllum lang," u la bynrap shuh shuh.
Na ka liang u CEM u la pyntip ruh ba ka kynhun na ka World Bank kan sa leit jurip ïa ka marten ha ka sngi Ba-ar ban peit ïa ka rukom treikam hangtei.
Shwa kane kin don shwa ka jingleit jurip ïa ka wah Umkhen kaba don Thembasuk Madanrting, ter ter sha Umpling nangtei pat sha Pynthorumkhrah, sha RRC Mawlai Mawroh bad pynkut ha Marten.
Shillong, Risaw 10: Katkum ka khubor ba la mih hynnin ka Lah Sngi U Blei ka la don ka jingbakla ha kaba ïadei bad ki nongjop ha ar tylli ki jingïakhun jong ka lympung Veteran Cup jong ka Samkhamti.
Ka jingpynbeit ka long na bynta ka jingïakhun kaba nyngkong, ha kaba dei ka Friends United kaba la khur ïa ka namjop lyngba ka penalty da 5-3 ïa ka Rympei PIP.
Ka jingpynbeit ka long ruh na bynta ka jingïakhun hapdeng ka Shiparalok pyrshah ïa ka MPFV, bad ha kane ka jingïalehkai dei ka kynhun ka MPFV kaba la khur namjop lyngba ka penalty da 5-4.
Bad ki kynhun kiba la khur namjop ha katei ka Sngi Saitjaiñ ki long ka Friends United, ka MPFV, ka Sumer Veterans bad ka ïamonlang Veterans.
Ka prokram lehkai ka ban long ha ka 14 tarik Risaw ki long: Latylli FC pyrshah ïa ka Mawlynrei Veterans, bud sa ka jingïakhun hapdeng ka Nongmensong Veterans pyrshah ïa ka Lawsohtun Challengers, ka Kyllumlang FC pyrshah ïa ka Sunrisers, khadduh ka Umpling Veterans pyrshah ïa ka Nuksa FC Mawkasiang.
Shillong, Risaw 10: Ka kynhun lehkai kriket ki thei ba mihkhmat ïa ka Meghalaya ki la shah pynliem ha ka Pondicherry da 131 ron ha ka jingïakhun jong ka lympung BCCI Women’s U-19 One Day Trophy kaba la long ha Surat hynne ka sngi.
Hadien ba shah rem da 10 wicket ha ka sngi sdang, ka Meghalaya ka la wanphai ryngkat ka mynsiem ïakhun ha katei ka sngi pyrshah ïa ka Pondicherry, bad ka la lah ban pynhap baroh ki wicket hadien ba Pondicherry ka la kynjoh sha ka 228 ron na ki 43.
4 over.
Hynrei phewse ka Meghalaya ka la shah pynhap baroh tang hadien ba kynjoh sha ka 97 ron naki 33.
5 over haba beh ïa ka ron ba la buh.
Napdeng ki player ba kham seisoh jong ka Meghalaya dei ka Kambesa A Sangma kaba la khur 3/32 ha ka bowling shuwa ban kamai 18 ron ha ka tied wat hadien ba mih No.
9.
Baroh 9 ngut ki thei kawangbol ka Meghalaya ki la ïoh bynta ha kane ka jingïakhun, napdeng jong ki, ka Fennysha Nongrum ka la ïoh khur 2/31, ka Abiezer Kharsyiem ka la khur 2/36 (kynthup ïa ka thei ba kamai spah ron na ka Pondicherry, ka E Kavisha), ka Jayshree Singh ka la khur 1/6 na ki 4 over ba ki la ïoh,katba ka Ankita Sharma ka la khur 1/49.
Ha ka tied, ka Jayshree ka la ïoh ban kamai 17 ron bad ka Ankita 18 ron bad ki la lah ban kyntiew 43 ron shuwa ban shah pynhap lai wicket.
Ryngkatlang, ki la lah ban kyntiew ïa ka ron na bynta ka kynhun watla ki la ïalehkai jaijai, bad la sngewthuh ïa kane tad hadien ba duh ar wicket na ki 5 over kiba shakhmat.
Hynrei watla kata ruh, bad ka kynhun lehkai jong ka Meghalaya ka la shah pynhap noh tang hapoh 100 ron.
Hadien shi sngi, ka Meghalaya kan sa wanphai biang ha madan ïakhun pyrshah ïa ka Manipur la Sngi Palei.
Ka Manipur ruh ka la shah rem ha baroh ar sien ki jingïakhun ba sdang ha kane ka lympung.
Khliehriat, Risaw 10: Ka jingïalehkai phutbol 1st Division bala pynïaid da ka East Jaiñtia Hills District Football Association (EJHDFA) kaba la long hynne ka sngi Hat Majai ha madan Deinchynrum, Khliehriat.
Haba phai sha ka jingïakhun kaba nyngkong kaba la long hapdeng ka Rynbai Synrang Shahkhain SC bad ka Pamra paithlu SC kila poi sha ka jingïakhaid khlem da don ba lah ban pynkhihjar.
Ha ka jingïakhun kaba ar ka Khliehriat West FC kala lah ban pynliem da 3-1 kol ïa ka Lumputhoi SC, ïa ki kol na ka Khliehriat West FC la thep da u Jasmine Talang haka minit ba 4 & 10 bad u Silgrak Pala haka minit ba 43.
Katba ïa ka shikol na ka liang ka Lumputhoi SC la thep da u Rishan Lyngdoh haka minit ba 17.
La ïathuh ki kynhun kiba ïoh rung sha ka jingïakhun ‘Quarter Final’ jong kane ka lympung ïalehkai phutbol 1st Division ka EJHDFA ki long ka Rymbai Synrang Shahkhaiñ SC, ka Khliehriat West FC, ka Wahiajer NYSSC, ka Rangad SC, ka Ladrymbai-B SC, ka Tpepswer SSWO, ka Chiehruphi SYWSC bad ka Byndihati SC.
Katba ki kynhun (team) kiba shah pynhiar kyrdan naka 1st Division sha ka 2nd Division ha ka aiom ïalehkai ban wan ki kynthup ïa ka saw tylli, kata ka Lumputhoi SC, ka Rymbai Pohskur SC, ka Pamra paithlu SC, bad ka Musniang SC.
Shillong, Risaw 10: Ka kynhun ki nongïakop jngi jong ka True North ka la wan hakhmatduh ha ka jingïoh khur bun takma ha kane ka State Aquatic Championship kaba 16 ba la pynlong da ka Meghalaya Swimming Association (MSA) ha Crinoline Swimming Pool, Shillong haka sngi Saitjain jong ka taiew bala dep.
Ha kane ka kynti ba mynta ki nongïakop jngi kiba la wan ban shimbynta ki long haduh 116 ngut, kata kynthei ki don- 29 ngut bad ki Shynrang – 87 ngut kiba la kynthuplang nangne na nongbah Shillong, Umpung, Shylla bad Mawkyrwat, ryngkat bad kiwei ki jaka.
Ki nongïakop jngi jong ka kynhun True North ki la lah ïoh ban khur haduh 26 tylli ki takma ksiar, 21 tylli ka rupa bad 6 tylli ka rnong, kaba la pynskhem ïa ka kynhun ban ïeng ha ka kyrdan ba nyngkong.
Ka kynhun kaba la wan ha ka kyrdan ba ar, ki dei ki nongïakop jngi na Shella, kaba la khur 14 tylli ki takma ksiar, 12 tylli ki rupa bad 8 tylli ki rnong.
Ki nongïakop kiba mihkhmat ïa ka Mawkyrwat, ki la khur 8 tylli ki takma ksiar, 14 tylli ka rupa bad 12 tylli ka rnong.
Katba na ka liang jong ka Umpung, ka la ïoh khur kawei ka takma ksiar, 2 tylli ki rupa bad 2 tylli ka rnong.
Kiwei pat kiba la shimbynta ha kane ka ïakop jngi ki la ïoh khur 8 tylli ka takma ksiar, 8 tylli rupa bad 12 tylli ka takma rnong.
Nongstoin, Risaw 10: U bah Passtar Nongshillong sordar ka shnong Mawïamsyiem kawei na ki shnong ha khappud ka Meghalaya Assam, ka shnong kaba dang hap hapoh u pud u sam ka Hima Nongmynsaw Syiemship jong ka West Khasi Hills District, u la kam bad kynnoh ba ka ophis jong u Syiem ka Hima Nongmynsaw Syiemship, ka la pynduh long sordar jubor ïa u khlem ka rukom kaba dei beit bad khlem da shai.
La ong ba ka ophis jong u Syiem ka la shu kynnoh ba la don ki rangbah dong na katei ka shnong Mawïamsyiem kiba la ujor pyrshah ïa u.
Pynban na ka liang jong u bah Passtar pat u la ong ba lada ka don kaba kum kata ruh, ha ka jingshisha ka ophis ka lah dei ban khot hajir ïa baroh ar liang kynthup ïa kiba ujor bad ïa u.
Hynrei na ka liang u Syiem ym shym la leh kumta, bad la shu wan poi kynsan ki briew jong ka seng BJP kaba kynthup ïa u bah Spasterlin Nongrem, u ba la ju ïakhun teng kum u kyrtong MLA na ka seng BJP na katei ka thaiñ, khlem da wan lang ki briew ka ophis hima bad la shu jied sordar thymmai.
La ong shuh shuh ba ha ka sngi ba kine ki briew ki wan, kumba 111 tylli na ki 140 ki longïing ki la ïeng pyrshah ïa ka jingleh donbor jong kita ki briew bad ki la kyrshan beit ïa u bah Passtar Nongshillong.
Haba ïadei bad katei ka phang na ka liang jong u nongthoh khubor, u la ïoh ban ïakren ruh bad u bah Johnnes Sohshang Secretary ka Hima Nongmynsaw Syiemship, u ba dei ruh u inchage ïa ki shnong Garo, ha kaba u la ong ba ka Hima ka la leh katkum ki rukom bad dei tang namar ba u bah Passtar Nongshillong u la leh pyrshah ïa ki katto katne ki kyndon ka Hima, kumta la hap ban jied thymmai noh da uwei u sordar ha katei ka shnong.
Pynban namar ka la don ka jingbym lah ban pynïaid beit ïa ka kam jied sordar la hap ban pynsangeh shuwa shipor bad la khmih noh shuwa tang da u inchage tad haduh ban da pynbeit da kumwei pat.
Mawkyrwat, Risaw 10: U Deputy Commissioner jong ka South West Khasi Hills District u la ai ka jingpynbna paidbah ba ka District Disaster Management Authority (DDMA) ryngkat ka jingïasnohkti lang bad ka State Disaster Management Authority (SDMA) kan pynlong ïa ka Mock Drill halor u Jumai bad ka jingtwa khyndew ha baroh kawei ka jylla kynthup ïa ka Mawkyrwat kata ha ka 12 tarik u Risaw, 2023.
Ïa kane ka Mock Drill ha ki katto katne ki jaka kata ha Mini Secretariat, ha Civil Hospital Mawkyrwat, ha Nativity Higher Secondary School Mawkyrwat, ha Ïew Mawkyrwat, ha ki ophis sorkar bad ha Laitlawsang.
Shuh shuh la bthah ruh ba ha kaba ïadei bad kane ka Mock Drill kan don ka jingpyrthuh bud ban pyni kumno ka Incident Response Team jong ka distrik ka treikam ban ïarap ïa ki lanot kiba shah ktah na ka jingwan lynshop ha u Jumai.
Baroh shi katta te ki long iing long sem ka imlang ka sahlang ka ialeh pyrshah beit tang ia kakyiad hynrei kaba dang ma shuh shuh mynta ka long sa ïa ki drok namar kine lei lei ki dei ki jingdih kiba ktah tam ïa ka imlang sahlang bad ka long ïing longsem.
Ka long thik kumba baroh shi katta ka imlang ka sahlang ka dang mad tang ïa ki kuli jong ki ktang suloi kata ka kyiad hynrei mynta ka la mad syndon da u bom uba dei u drok.
Balei ba ong kumne, hooid ïa ka kyiad phi dang lah ban lap ïa ki khun ki kti, ki kurim, ki para ki pyrsa ba ki dih namar ka jingsma jongka, kaba long thik kumto kumba sei ïa ka pistol ne suloi bad siat bad ki bakhor ki sma beit hynrei ïa u drok te kynmaw ym don ba lah ban lap lada jia ba u ne ka khun samla, rangbah bad ter ter ki leh, namar ym don jingsma bad ha ïing te ki long beit jai jai hynrei sha lyndet pat ym tip ki leh aiu ruh.
Dei tad haba u ne ka ki la kyrni bha ba kiba ha ïing hasem ki sa tip bad wei ba u la kyrni bad u ne ka kim ïoh shuh ban dih lyngba ki paralok u ne ka kin sa sdang ban thaw jingkulmar ha ïing hasem ban dawa pisa bad lada kim ïoh ïa kaba ki dawa tang ban ïoh thied ia u drok kim salia wat ban rah wait ne pynap pistol wat ïa ki kmie ki kpa ruh.
Kane kadei kaba jia ym tang ha kane ka jylla Meghalaya hynrei ka dei kaba jia ha satlak pyrthei.
Kumba long da shisha mynta kane ka kam khaïi bad dih drok ka la shyrkhei palat haduh katta katta ha kane ka jylla Meghalaya.
Lada phai sha ki district bapher bapher imat kane ka jur bha mynta ha man la ki district jong ka jylla Meghalaya khamtam ha kine ki district jongka Jaintia Hills bad Khasi Hills.
Ym lah ban len na ka liang ki bor pulit jongka jylla ki la trei bor bah bad ki la ïoh kem ïa kiba bun ki nongkhaïi bad nongdih droks khamtam eh kum ki pulit jongka East Khasi Hills lyngba ka Anti Narcotic Task Force (ANTF).
Hynrei wat la katta ruh ym lah ban tehlakam ïa kane ka kam namar ba la ïoh phrung khlieh da kito ki nongpynïaid ïew ïa u drok shaduh ki dong ki shnat jong kane nongbah Shillong bad wat sha kiwei kiwei ki dong bad ki shnat jong ki District bapher bapher.
Kumba la kdew ia ka kyiad te lah ban tip haba dih hynrei ïa u drok te ym lah, kumta halor kane kaba nyngkong eh ka dei na ki kmie ki kpa ne kiba ha ïing hasem ban peit bad bishar bniah ïa ka ïaid ka ïeng ka rukom im jong ki khun ki kti jongki.
Hooid ha ïing te ki lah ban nym pynpaw ei ei hynrei ha lyndet te ym tip ki leh aiu.
Ka long kaba dei eh ba ki nongmihkhmat kin shim khia ïa kane ka kam namar ka jingma kaba ap ïa ka jaidbynriew kam dei na kino kino ki daw hynrei dei na u droks namar wei ba la ngop ki khun samla ha u droks ym tip aiu shuh kan jia ïa ka jaidbynriew bad hato yn dang don kiba khie khlieh ban ïada ia ka jaidbynriew.
Halor kane kaba kongsan tam ka long ba ka sorkar ruh ka dei ban pyrkhat jngai ban thaw ki kyndon aiñ kiba pyrkhing bha nangne shakhmat ban teh lakam syndon ïa kane ka kam khaïi bad dih drok ha ka jylla da kaba rai da ki jingpynshitom kiba pyrkhing ym tang ïa kiba khaïi hynrei wat ïa kiba dih ruh kumjuh.
Nalor kane kaei kaba donkam eh ka long ban don ka jingïatrei lang hapdeng ki bor pulit, ki bor Dorbar Shnong, ki Seng Longkmie, ki Seng Samla Shnong, ki Seng Bhalang bad ki paidbah khnang ba da ka juh ka sur yn lah ban rat dyngkong ïa kane ka kam khaïi bad dih droks kaba ap ïa ka imlang ka sahlang bad ka jaidbynriew ha ka jingma kaba khraw.
Nongpoh, Risaw 10: Kum ban lum lang ïa ki samla pule kiba wan ban pule thymmai na ka bynta jong u snem 2023 bad ruh ban wan rah ïa ka jingithuh ithaw hapdeng ki para samla, ka University of Science and Technology, Meghalaya mynta u snem ka la pynlong ïa ka jingïakynduh lang jong ki samla pule ba la tip kum ka Freshers Social meet 2023 ha katei ka University kaba don ha ka Shnong Baridua, Khanapara ha ka jylla Meghalaya.
Ïa kane ka jingïakynduh lang ki samla pule kiba wan ban pule thymmai ha ki department bapher bapher la sdang ha ka 6 tarik bad la pynkut ha ka 7 tarik u Risaw 2023.
Ha ka jingsdang jong katei ka jingïakynduh lang ki samla pule la ai jingkren pdiang da u Prof GD Sharma, Vice Chancellor ka USTM.
U M Hoque, Chancellor USTM kiba la pynpaw ïa ka jingkmen ban don kum kane ka jingïakynduh lang ki samla pule bad ruh ki la ai ruh ïa ki kyntien sneng ki kyntien kraw kiba ai mynsiem ïa ki samla pule ba kin dang minot ha ki jingpule na ka bynta ka lawei ba phyrnai jong ki.
Uwei na u nongak phlim ba paw ka Assam, u Jatin Bora u la shim bynta lang ha kane ka jingïakynduh ki samla pule.
La pynphuh pynphieng ruh ïa kane ka jingïakynduh lang ki samla pule da ki jingrwai, ki jingshad bad kiwei kiwei ki prokram ïakop ba la pynlong ha kitei ki ar sngi lynter ha USTM.
Haba pynkut noh ïa kane ka jingïakynduh lang ki samla pule, la pynbna ruh ba ïa ka nam Mr.
Fresher-2023 jong ka USTM ka la leit sha u Veto Saviyo Resu, bad ka Miss Fresher ka leit sha ka Natalia Chetia, nalor kiwei kiwei ki khusnam jong kane ka fresher meet.
Na kane ka lymgpung ïa kynduh lang ki samla pule jong u snem 2023 la pynlong ruh ki jingïakop bapher bapher kum ka jignïatai nia, ka jingïakyntip ktien, ka jingïakop rwai, ka jingïakop shad kaba long kawei na ka rynsan ban ailad ïa ki samla ba don sap ban pynpaw pyrthei ïa ki sap ki phong ba ki don kumba la ai kyrpang da u Blei.
Kaba kham pynphuh pynphieng shuh shuh ha kane ka lympung ïa kynduh lang ki samla pule, ka dei ka jingïapyni nam ïa ki riam tynrai bapher bapher na ki jaid bynriew bapher bapher kiba la wan ban pule ha katei ka skulbah ha Baridua, Khanapara.
Nongpoh, Risaw 10: Da ka mynsiem jong ka jingkmen bad ka jingkyrmen ba ki paidbah ka thaiñ khappud hapoh ka Raid Nongtung kin dang ioh ka jingshakri kaba paka la ha ka shongsuk shongsain ne ha ki kam pynroi bapher bapher, ka Synjuk ki Rangbah shnong Border Area jong ka Raid Nongtung mynta ka sngi ki la pdiang bad leh burom ïa u Additional Deputy commissioner ka Ri Bhoi, u Raja Brahma, kaba dei hadien ba u la shah jied biang kum u Border Magistrate ha Ri Bhoi District ban peit kyrpang ïa ki shnong khappud ba hap ha Block II jong ka Raid Nongtung ha Ri Bhoi District.
Na liang ka Synjuk ki Rangbah shnong Border Area jong ka Raid Nongtung ryngkat ki rangbah shnong bad ki nongïalam shnong ha ka jingïalam u Bah Blikstar Sohtun ki la shim ïa kane ka kabu ban leh burom ïa u Raja Brahma uba dei u Additional Deputy Commissioner ka Ri Bhoi, ka de hadien ba u la shah jied biang kum u Border Magistrate ba thymmai ha Ri Bhoi District ban peit kyrpang ïa ka shongsuk shongsain bad ka roi ka par jong ki shnong khappud khamtam ha katei ka Raid Nongtung ba ki paidbah ki da burom halor ki jingshakri baradbah jong jong une u border magistrate ha ki snem ba la leit noh.
Ki nongïalam ka synjuk bad ki rangbah shnong lem bad kiwei ki dkhot nongïalam shnong ki la leh burom ruh ïa u Raja Brahma ha ka ophis treikam jong u mynta ka sngi ha Nongpoh, da kaba ai burom da u syntiew kum ka dak ka jingpdiang sngewbha hadien ba u la shimti ïa katei ka kam kum uta u Border Magistrate ka Ri Bhoi.
Lyngba jong kane ka sngi, na ka liang ka synjuk ki la ioh ruh ïa ka lad ban aiti ïa ka dorkhas sha Raja Brahma kum u Border Magistrate ban kyrpad ïa u ba un dang theh ïa ki kam pynroi lyngba ka border scheme sha kitei ki shnong khappud ba hap hapoh ka Raid Nongtung ha Ri Bhoi District.
Ha kane ka sngi, na ka liang ka synjuk bad ki nongïalam shnong katei ka Raid Nongtung, ki la pynpaw ruh ïa ka mynsiem jong ka jingkmen ba ka sorkar ka la jied biang ïa u Raja Brahma kum u Border Magistrate bad ka daw ka long halor ka jingpyrto jong ki paidbsah ïa ki kam kiba u la shakri kum u border magistrate barim ka Ri Bhoi, kiba u la dep leh shibun ruh ïa ki kam kiba bha ym tang ban pynneh ïa ka shongsuk shongsaiñ ki paidbah ha khappud Meghalaya bad Assam, hynrei u la wan rah ruh shibun ki kam pynroi na ka bynta ki shnong khappud hapoh ka Raid Nongtung ha Ri Bhoi District.
Shuh shuh, na ka bynta ban wan rah ïa ka shongsuk shongsaiñ ki paidbah ha ki shnong khappud bad ruh ban dang kyntiew ïa ki kam pynroi, na ka liang kitei ki nongïalam shnong ki la pynpaw ruh ba kin dang ai ïa kata ka jingïatei lang na ka bynta ban trei khambha ban kyntiew ïa ka ioh ka kot, ka roi ka par bad ka shongsuk shongsaiñ ki paidbah ha kitei ki shnong khappud ka Raid Nongtung.
Khliehriat, Risaw 10: Hadien ka jingujor ejahar pyrshah ïa u Project Director jong ka NHAI, ka ejahar kaba la buh hynnin ka sngi ha ophis jong u Superintendent of Police East Jaiñtia Hills District, ka Khasi Students Union East Jaiñtia Hills District Unit, mynta ka sngi pat lyngba ka jingthoh ka la leit ban pan sa ïa ki kaiphot na u Deputy Commissioner ka East Jaiñtia Hills District, ha kaba ïadei bad ka phang halor ka jingmaramot ka NHAI ïa ka surok National Hoghway-6 ha East Jaiñtia Hills District.
Ka kaiphot ba la pan da ka seng ka long halor ki saw tylli ki mat kiba kynthup ïa ka jingmaramot surok ka NHAI ïa ka surok ha East Jaiñtia Hills District, kata kumba long haduh mynta, ka jingthmu (plan) jong ka NHAI ha kaba ïadei bad ka jingpynbit pynbiang ka NHAI ban maramot ïa ka surok kaba long katkum ka jingbuh por, ki lad ki lynti lane ki jingthmu jong ka NHAI ban pynlong ïa ka surok kaba bit ba biang ban iaid ki kali ha ka por ba ka pyntrei ïa ka kam ban maramot ïa ka surok ba kan nym thut ka leit ka wan jong ki kali ha katei ka surok NH-6.
kumjuh ruh ka seng ka pan ïa kino kino ki jingtip lane ki jingpyntip ba thymmai ha kaba ïadei bad kane ka jingmaramot ïa ka surok, khang ba ka seng bad ki paidbah kin sngewthuh bad kin shai.
Na ka liang ka seng, ka la kyntu ïa Deputy Commissioner ba uun kham pynkloi ban pynpoi ïa ki kaiphot sha ka seng, ka seng ka khmih lynti ruh ba u Deputy Commissioner un shim khia ïa kane ka jingkyrpad jong ka seng ha kaba ïadei bad kane ka mat kaba donkam eh ban pynioh pat ïa ka surok kaba bit kaba biang kaban nym buh jingeh ïa ki kali bad ki nongleit nongwan kiba ju iaid lyngba na kane ka surok NH-6.
Shuh shuh ruh lyngba katei ka jingthoh ba la soi da u President KSU East Jaiñtia Hills Disrict Unit, u samla Streamy.
N.
Suchen bad u Assistant Secretary, u samla Pynshaikupar Dkhar, ka seng ka la ong ruh ba kane kasurok NH-6 ka dei ruh ka surok kaba kongsan kaba pynïasoh bad shibun tylli ki jylla kiba don ha ka thaiñ shtei lam mihngi, kane ka surok ka dei ruh kaba donkam bha ha kaba kyntiew ïa ka khaïi ka pateng.
Ha kajuh ka por ka seng ka pynpaw ruh ka jingsngew khia namar ka jinglong jingman jong ka surok kaba la sniew shaba palat bad ka buh jingma ruh ïa ka jingim briew.
Jowai, Risaw 10: Ka Jaiñtia Students’ Union (JSU) Jowai Circle mynta ka sngi hadien ba la ïoh ïa ka jingujor na kiba bun ba lang halor ka jingbymdon nonghikai la hynriew (6) bnai kynthih, haki ar tylli ki sobjek kata ha ka Biology bad ka Environment Science jong ka Science Stream ha Govt.
Girls Higher Secondary School, Jowai.
Ka seng ha ka jingleit ïa kynduh bad ka Vice Principal, kala ïathuh ba ki ladep phah jingthoh bunsien sha u Director of School Education and Literacy hynrei haduh mynta kim pat ïoh ïa ka jubab halor kane.
Halor kane ka seng ka pynpaw ka jingsngew diaw shi katdei eh halor ka jingleh mynthi jong ka tnad pule (Education Department) ka sorkar jylla nalor ba la jan exam ki khynnah pule sa tang shibnai naduh mynta la ong ka seng.
Ka seng kala pynrem jur ba kane ka sorkar jylla ka heh tang ki kular ha ki lad pathai khubor ba ka tnat pule ka long kaba shimkhia bha ha ka jingïadei bad ka pule puthi ha ka jylla hynrei lada wad bniah ïa ka jingshisha kam pat biang satia kumba kila pynpaw ba ki la pynlut da ki klur ha ka pule puthi.
Shuh shuh ka seng kala kyntu jur ïa ka Directorate of School Education and Literacy ba kan shim khia mardor ïa kane da kaba pynïoh nonghikai hapoh shi taïew ïa ka Govt Girls Higher Secondary School Jowai, khnang ba kan ym ktah ïa ka samla pule jong ki khynnah.
Ka Jaiñtia Students’ Union (JSU) Jowai Circle kala kren shai lym kumta kim banse ban ïaid da kawei ka lynti kaba kham tyngeh, la pynkut ka kyrwoh na u President ka Jowai Circle u samla Borntifulson Rupon.
Mawkyrwat, Risaw 10: Ka Khasi Student’s Union (KSU) jong ka South West Khasi Hills District, da ka jingsngewkhia halor ka jingshah pyndik jong ki nongkhaïi kiba dei ki khasi ha ka thaiñ Bagli ha ki Border Security Force ne BSF mynta ka sngi ryngkat ka jingthoh ki la leit ban ujor ha u Deputy Commissioner jong ka South West Khasi Hills District.
Ha ka kot jingujor ba ka seng ka phah ha u Deputy Commissioner, South West Khasi Hills District ki la pynpaw ba ki shipai Border Security Force (BSF) jong ka Bagli Border Outpost ha ka 28/09/2023 ha ka por 4:30 baje janmiet ki la rung jubor ha ka dukan jong ka kong Tilian Lyngdoh Lyngkhoi kaba don ha Bagli, South West Khasi Hills District.
“Kine ki shipai ki la knieh jubor ruh ïa ka shini kumba 45 byrni ei ei da kaba kynnoh ba ka dei kaba mut ban khaïi beaiñ sha Bangladesh hynrei ka jingshisha ka long ba kam shym don kaba kum kata ka jingthmu naba ïa ki mar dukan la ju die beit tang ha ki nongshong shnong jong ka thaiñ Bagli", ong ba khubor.
Kawei pat ki la ong ba lada kheiñ antad ïa ka shini ba kine ki BSF ki la knieh jubor na kane ka dukan ka la poi kumba 2250 kgs ei ei.
Namarkat, ka la pynduhnong shikatdei eh ïa kane ka nongkhaïi ba ju kamai jakpoh da kaba buh dukan ha kato ka ïew.
La ong ruh ba ka jingkynnoh jong ki shipai BSF ka long kaba khlem nongrim, ka bym shongñia, ka jingpharep jubor bad ka dei ka jingkhñiot beiñ ïa ki rit ki ria naba ka jingknieh jubor ïa kane ka shini kam dei haka por ba mut ban kit sha Bangladesh hynrei la shu shim suk na ka jaka ba buh hapoh dukan.
Kumta, na ka liang ka trai dukan ka la pyrshang ban ïa said bad pyni nia da kaba ïathuh ïa ka jingshisha kumba ka long da ka jingthmu ban ïoh biang ïa kita ki mar ba la shu knieh jubor khlem nongrim phewse, na ka liang ki shipai ki la jubab da kaba ai daw ba ki la aiti ha ka tnad Custom katba ka jingshisha ka long ba kim shym la aiti ha ka tnad Custom hynrei ki la die kylla ïa kata ka shini sha kiwei pat ki briew.
Haba ïoh ban kren bad u bah Shimbor Lyngdoh uba dei u trai dukan ba ki shipai BSF ki la thombor ha ka 28 tarik u Nailur 2023 da kaba ki wan knieh ïa ki shini na dukan jong ki kumba 45 byrni kaba shongdor kumba T.
96 hajar ei ei, u la ong ba kane ka jingleh jong ki BSF ka dei ka sien ba nyngkong naduh ba ki la shong dukan ha Bagli la kumba 10 snem ei ei.
“Ka jingleh jong kine ki shipai BSF khlem kano kano ka daw ka la pynlyngngoh ïa ki trai dukan namar ma ki kim shem don kano kano ka jingshalan ïa u shini shabar jong ka Ri hynrei ka dei tang ba ki die hi tang hapoh kane ka ïew Bagli kata tang hapoh ka jingshynshar ka Jylla Meghalaya ne hapoh la ka jong ka Ri India", ïathuh u bah Shimbor.
Namarkata, halor kitei ki jingshahthom bor jong ki nongkhaïi, ka seng ka sngew ban kyntu ïa ki bor dei peit bad kumjuh ruh ïa ka ophis jong u Deputy Commissioner, South West Khasi Hills District ba kan bthah ïa ki shipai BSF jong ka Bagli Border Outpost ba ki dei ban pynphai ne siew da ka pisa sha kane ka trai dukan kaba la duh nong na ka jingshah knieh jubor bad shah pharep jubor ha ki BSF bad wat ban register mukotduma ruh ïa ki halor ka jingshim kabu da kaba pyndonkam bakla ïa ka aiñ bad kawei de ban khot ruh ïa ki shipai BSF ban don ka jingïakren ryngkat ka jingdonlang jong ka seng ne kum ka Joint Meeting khnang ba kiba kum kine ki jingshah pyndik kin nym jia shuh nangne shakhmat.
Ha kane ka jingleit ban ïakynduh ïa u Deputy Commissioner, South West Khasi Hills District la donlang naduh u Forwardman Nongrem, President bad Jiedskhem Nongsiej, General Secretary jong ka KSU South West Khasi Hills District.
Shillong, Risaw, 10: Ka ophis State Tuberculosis Officer, Meghalaya, lyngba ka National Tuberculosis Elimination Programme (NTEP) ka la pynlong ïa ka jingïakob banyngkong eh da ka jingïatreilang bad ka The International Against Tuberculosis and Lung Diseases (The Union) bad ka Department of Social Work, Women’s College, Shillong ha ka Lah Sngi u Blei.
Ha kane ka prokram la pynsngewthuh sha ki samla pule shaphang ki lad jingïada na ka jingpang Tuberculosis, bad ki lad jingsumar da kaba pynlong ïa ka jingïakob rwai, phawai bad ïakob dro.
U State TB Officer, Meghalaya u Dr.
M.
Mawrie haba kren ha ka jingïalang u la ong ba ki samla ki nongrah jingkylla bad pynsngewthuh sha ki bahaing hasem, sha ki paralok bad sha ka imlang ka sahlang kumno ban ïada na ka jingïabit ïa ka jingpang.
U la ong ba ka sorkar ka la kut jingmut ban ai ïa kaba bha tam na ka bynta ka jingkoit jingkhiah hapoh ka jylla.
Ka District TB Officer, East Khasi Hills District ka Dr.
B.
Shanpru ka la ai jingtip halor ka thong jong ka National Tuberculosis Elimination Program bad kumno ban pynduna ïa ka jingïabit ïa ka jingpang TB ha kine ki khyndiat snem.
Ka la ïaiban ruh ba ki samla pule jong ka Social Work ki long ki atiar kiba la lah ban pynpoi ïa ka khubor sha ki shnong ki thaw.
Ka Principal Women’s College ka Dr.
Ratnadeep Roy, ka la ïaroh ïa ki jingtreikam jong ka Social Work department kaba la ïatreilang bad ka State TB Office bad shim ruh ka jingsmai ban pynlong ïa ka Jylla Meghalaya kaba lait na ka jingpang TB.
Ki samla pule jong ka Socal Work Department ka Women’s College ki la pyni ïa ka jingshad halor ka jingpang TB ba la thaw da ka KHMIH creative Society lyngba ka jingïalam lynti jong ka District TB Office, West Khasi Hills.
Ki don 20 ngut ki nongïashim bynta ha ka Phawar bad ka jingïakob rwai bad 18 ngut ki la ïashim bynta ban dro bad airong ha ki kynroh da kaba thoh ruh ïa ki khubor kiba ïalap shaphang jingpynkhiah ïa ka jingpang TB ha ki 18 tylli ki jaka bapher bapher jong ka Jylla.
Ki nongjop ha ka jingïakob phawar ki long ka Samanbha Haley Dkhar, ka Distant Alive Group bad ka Heibormi Veteran Group.
Ki nongjop ha ka jingïakob dro bad airong ha ki kynroh ki long u Thorman G Momin, ka Elizabeth M Sangma bad u Winsterfield Khonglam.
Ki nongjop ha ka Phawar ki long ka Greenfield Self Help Group, Mawkynrew, ka kynhun Ki Sur Shynnabad ka Rapsbun Nursing School, Shillong.
Tura, Risaw 10 : U MDC ba mynta ka GHADC ba mihkhmat ïa ka Zikzak, ula shah kynnoh ha ka kynhun Social Media ba kyrteng ka Civil Society A’chik Welfare Organisation, ba ula ieh shiteng ïa ka project shna surok ba la bei tyngka da ka Sorkar Pdeng ka PMGSY skhim, kaba la wanrah ha ka jingsohsat ïa ki paidbah ka South Garo Hills.
Une u MDC u dei u Akthar Ali (MDC shimet), uba la ïoh ïa ka project shna surok jong ka skhim PMGSY na Hulukona sha Gopinathkilla, kaba jngai kumba 4 Km eiei.
Une u MDC ula ïoh ïa kane ka kam saw snem mynshuwa.
Ka signboard jong ka PMGSY ka la pyni shai ïa ki jingkheiñ jingdiah jong ka project bad ka kyrteng u contractor hynrei ka surok pat ka dei ka bym i long ban peit, kaba bun da ki thliew ki syar ba la dap da ka umslap.
Ka CSAWA kaba dei na Ampati ka la kynnoh ba une u MDC ula shu ieh shiteng por ïa kane ka project kaba dei ban pynïasoh ïa bun tylli ki shnong kiba don marjan ka khappud bad ka Bangladesh.
Ka kynhun ka la rai ban pan jingtip noh da ka RTI ban lap ba haduh katno la pyntrei ïa kane ka project bad katno la pyllait ïa ka pisa ne la sei da une u contractor uba la kylla long u riew saiñpyrthei.
U President ka CSAWA Tryans ChM arak ula ong ba ki Khynnah ba leit skul na ki shnong ba ïaid lyngba kane ka surok, ki shaniah ha kane ka surok ha ka leit ka wan bad kumjuh ruh ki nongshong shnong kiba leit ïew leit hat.
U ong ba ka jingpan jingtip lyngba ka RTI kan pynpeit mat ïa ka Tnad ba kan pynthikna ba ki project ki dei ban long kiba la trei pyndep.
Shillong, Risaw 10: Mynta ka sngi (10 tarik Risaw) ka dei ka sngi kyrpang ha kaba ka pyrthei baroh shityllup ka rakhe ïa ka World Mental Health Day, kaba long shi bynta ban pynkynmaw ia ka jingdonkam ka koit ka khiah ha kaba iadei bad ka bor pyrkhat pyrdaiñ jong uwei pa kawei na ki briew.
Ha kane ka sngi 10 tarik bnai Risaw 2023, ka skul Pahsyntiew Memorial Secondary School, Nongkrem ka lah ïohlad ban rakhe ïa kane ka sngi kyrpang ha ryngkat ka jingïadon lang ki briew kiba wan na ka ophis treikam jong ka Block Mission Co-ordinator, Mawryngkneng, Block, ki khynnah skul bad ki nonghikai.
I kong Christina Kharbuli iba dei i Special Educator jong ki Child With Special Needs (CWSN) bad kumjuh ruh i Kong Melinda Khriam bad i Kong Kerlinda Kharumnuid kiba dei ki Inclusive Education (IE) jong ki CWSN kila wan ban ai ka jinghikai ha kaba ïadei bad kane ka sngi kyrpang sha ki khynnah jong ka skul.
I kong Ridalin Laloo iba dei iwei na ki teaching staff bad kumjuh i School Counsellor i la iohlad ban ai jinghikai lane ka awareness na ka bynta ki khynnah skul bad kumjuh ïa ki nonghikai jong kane ka skul.
I la ong, “Ba kum ki nonghikai ngi dei ban long kiba kloi ban ïarap ïa ki khynnah ha kaba ki ïakynduh ki jingeh ha ka jingim ka jong ki".
I la pynkynmaw ba ha ka juk kaba mynta ki khynnah pule ki donkam ïa kane ka subjek ban ïakren bad ki khynnah skul na ka bynta ka jingbha ba kin lait na kiei kiei ki bor pyrkhat pyrdaiñ kiba sniew kiba lah ban ktah ïa ka pule puthi bad kumjuh ïa ka lawei jong ki khynnah skul".
Shillong, Risaw, 10: Ki Pulit Shillong Traffic Police (STP) kiba la pynlong ka jingtalasi ïa ki thuk thuk kiba pyndait ïa ki ktang pait ba pynmih ïa ka jingsawa kaba sngew jli, hapoh 48 kynta ki la ïoh bat haduh 7 tylli ki thuk thuk.
Katkum u kyrwoh ba la phah da u Superintendent of Police (City), u Bah Vivek Syiem, la ïathuh ba ki Pulit ki la daiñ kuna ïa ki trai jong ki thuk thuk ar shaka kiba pyndait da ki ktang pait da kaba bujli noh ïa kiba rim.
Ka Shillong Traffic Police (STP) ka la kyrpad ïa ki trai kali, kiba pyndait ïa ki ktang pait ba ki dei ban law noh mardor bad ban pyndait da kiba la don lypa.
Kane ka jingtalasi ïa ki kali bad ïa ki thuk thuk kiba pyndait ïa ki ktang pait bad ïa kiba pynkheiñ ïa ka Motor Vehicle Act kan dang ïai bteng bad yn leh da kaba tyngeh ïa kiba ïaleh pyrshah.
Shillong, Risaw, 10: Ki shipai BSF jong ka 193 Battalion ha ka Lah Sngi u Blei ki la pynpulom ïa ka jingthmu jong ki snar khaïi be-aiñ kiba thmu ban shalan ïa ki tiar kiba shongdor 11 lak tyngka lyngba ka khappud jong ka East Khasi Hills District sha ka Bangladesh.
Ki snar khaïi tang shu ïohi ïa ki shipai BSF ki la iehnoh ïa ki mar khaii tuh shadien bad phet krad ïa lade da kaba shim kabu ïa ka jinglong jingman jong ka mariang bad ïa ka jingdum.
Ïa ki mar khaii tuh ba la ïoh kurup la aiti noh sha ka ophis Custom ha Danger katkum ki kyndon jong ka aiñ.
Shillong, Risaw 10 : Ki 27 ngut ki nong Meghalaya kynthup ïa u MP Rajya Sabha, Dr.
WR Kharlukhi kin sa poi noh sha ka jylla ha kine ki khyndiat sngi, ong u Symbud Myntri Rangbah ka jylla, Bah Sniawbhalang Dhar ha ka sngi Ba-ar.
“Dang mynshisngi, ki la dep ban kam lyngba ka khappud ba jur ka thma hapdeng ka Israel bad Palestine.
Hynrei baroh ki don ha ka jingshngaiñ," u la ong.
Shuh shuh u la pyntip ba u Myntri Rangbah ka jylla u la shimkhïa ïa kane ka bynta bad ka sorkar India.
“Katkum ka jingong jong u, ki la dep ban kam ïa ka khappud bad mynta kam don jingma shuh ïa ki ban wan phai suk sha la ka jylla ha kine ki khyndiat sngi ban wan," u la ïathuh shuh shuh.
Jowai, Risaw 10: U Symbud myntri Rangbah ka sorkar jylla u ma Sniawbhalang Dhar hynnin ka sngi 9 tarik u Risaw 2023 ula leit ai mynsiem ïa ki nongshan phlim ka jylla da kaba leit peit ïa ka phlim Pnar kaba ai kyrteng ka JOHKHE.
COM ha Bijou Cinema, Shillong.
Kane ka jingleit ai mynsiem jong u Symbud Myntri Rangbah kaba khlem poi pyrkhat (surprise) kaba la pynkmen shi katdei eh ïa kitei ki nongpynmih ïa ka phlim Johkhe.
com bad ka long ruh kum ka jingai mynsiem ba kin dang lah ban pynmih shuh shuh ïa ki Phlim Pnar ha kine ki sngi ban wan.
La ïathuh ba ïa kane ka phlim la sdang ban pyni paidbah naduh ka 6 tarik u Risaw ha Bijou Cinema kata haka por 11 baje mynstep, 2 baje nohphai sngi, 5 baje janmiet bad haka por 7 baje janmiet.
Ïa kane ka phlim la thoh da u Marboon Laloo bad u Daohipaia Toi kiba long ruh ki producer/Actor ha kane ka Film, ïa kaba la direct da u ma Kiki Garod uba paw bha ha ka kam shna shna film bad ring video katkum kane ka juk ba mynta.
Ha kajuh ka por na ka liang ki nong pynmih ïa kane ka phlim kila pan ka jingkyrshan na ki paidbah ba kin wan ban sakhi lang ïa kane ka phlim kaba dang pyni mynta ha Bijou Cinema, Shillong ka ban neh kumba shibnai eiei hashwa ban pyni ïa ka sa ha Jowai.
Shillong, Risaw, 10: Ka Synjuk ki Nongsynshar Shnong Par Umkhen, kaba hap ha ki lai tylli ki distrik, kata, ka East Khasi Hills, ka Ri-bhoi bad ka West Jaiñtia Hills kiba pynpaw ïa ka jingpyrshah kaba jur halor ka jingthmu jong ka tnat Pynroi Sor ka Sorkar Jylla ban pynkynriah ïa ka Marten na Mawiong sha u Lumsohlait ha ka shnong Nonghali.
Ka Synjuk ka la shim ïa kane ka rai ha ka jingïalang jong ki nongsynshar shnong ka Par Umkhen kaba la long ha ka sngi Saitjaiñ jong ka taiew baladep.
Ha u kyrwoh khubor, ka Synjuk ka la dawa ïa ka tnat Pynroi Sor ba ka dei ban pynsangeh noh mardor ïa ka jingthmu ban pynlong ïa ka jingpynsngew paidbah (Public Hearing) bad maham ruh lada ka Sorkar ka ïaid pyrshah ïa ka mon jong ki paidbah na ki 20 tylli tam ki shnong kiba hap hapoh ka Par Umkhen kin pynlong da ki jingïakhih kiba tyngeh.
“Ngi dap da ka jingsngewkhia kaba khraw hadien ba ngi la ïoh jingtip ba ka Sorkar Jylla lyngba ka tnat Pynroi Sor ka la don ka jingthmu ban pynkynriah noh ïa ka Marten na Mawiong sha ka shnong Nonghali ha u Lumsohlait," la ong ka Synjuk.
“Ki shnong kiba pyndonkam ïa ka wah Umkhen, ngi dap da ka jingsngewkhia namar katkum ka jingtip kaba shai lyngba ki dkhot kiba la poi ha kane ka jaka bad kiba la leit peit ïa kato ka jaka ki ïathuh ba ka jaka (ban pynlong jaka thehniut) ka don ha syndah jong ka Wah umkhen.
Haduh mynta mynne, ki don ki nongshong shnong hapoh ka Par Umkhen kiba shong ha syndah jong ka Wah Umkhen ki pyndonkam ïa ka um ban rep ban riang bad ban sum ban sait, wat ban dih ruh ki pyndonkam ïa ka Umkhen," la bynrap ka Synjuk.
“Ngi ïohi ba kane ka jingthmu jong ka Sorkar ban wanrah ïa ka Marten sha Nonghali kan ktah haduh katta katta ïa ki shnong kiba marjan," ong ka Synjuk.
Ha ka jubab ba ka Synjuk ka la ïoh na ka Sorkar Jylla, la ïathuh ba ka tnat Pynroi Sor ka la pynkhreh ïa ka Environemental Impact Assessment (EIA) bad ïa ka Environmental Management Plan (EMP).
Ka Sorkar ka dang don mynta ha ka jingpynkhreh.
bad lada ngi peit pat ïa ka jingthmu ngi ïoh ba mynta ki thmu ban wanrah beit ha Nonghali.
Kane kan ktah ïa ka Umkhen kaba ngi pyndonkam lut baroh.
Ka Synjuk ka la rai ban phah da ka jingthoh sha sha u Symbud Myntri Rangbah ka Jylla u Bah Sniawbhalang Dhar uba peit ruh ka tnat Pynroi Sor ban pynkut noh shisyndon ïa ka jingthmu ban wanrah ïa ka Marten ha Nonghali.
Shuh shuh ka Synjuk ka la shim ïa ka rai ban pynlong ïa ka jingïalang paidbah jong ki shnong kiba kynthup ïa ki 20 tylli tam ki shnong ba pyndonkam ïa ka Wah Umkhen ban pynpaw ïa ka jingpyrshah jur ïa ka jingthmu jong ka Sorkar.
Nongstoiñ, Risaw 10: Ban bud ryntih ïa ka hukum kaba la pynmih da ka Sorkar Meghalaya lyngba ka shithi No.
DCA.
33/2012/520 dt.
19.
09.
2023 bad ban pyndam noh ïa ka hukum jong kane ka ophis kaba la pynmih hashuwa kata lyngba ka shithi No.
NDG.
3 13/2022/3 12, dt.
19.
09,2023, da ka jingthmu ban ïada ïa ka suk ka saiñ jong u paidbah, ka long kaba donkam ban pynmih da kawei pat ka hukum kaba don ïa ki kyndon kaba ïadei bad ka jingaijingbit ban pynlong ïa ki ‘Jingïakop Khwai Dohkha’, kiba hap hapoh ka jingkhmih jong ki bor synshar distrik ka West Khasi Hills District.
Kino kino ki Riew Shimet/ Ki Kynhun/ Ki Seng/ bad kiwei kiwei ki dei ban bud ryntih bad kohnguh ïa kine ki jingbthah kiba donkamLa ong ba tang u Deputy Commissioner, West Khasi Hills District, Nongstoiñ u ba don ka bor bad u ba lah ban ai jingbit na ka bynta ban pynlong ïa kino kino ki ‘Jingïakop Khwai Dohkha’ kiba hap hapoh West Khasi Hills District.
Kino kino ki Riew Shimet/ Ki Kynhun/ Ki Seng bad kiwei kiwei kiba kwah ban pynlong ïa ki jingïakop khwai dohkha, ki dei ban pyndap pura ïa ki aplikeshon form ryngkat bad ki kot donkam ban pynshisha ïa kita ki jingkyrpad jong ki, kata ka ‘Clearance Certificate’ na U Superintendent of Police, West Khasi Hills District, Nongstoiñ, kaba don ïa ki jingthoh kum ka tarik bad ka por ban pynlong ïa ka jingïakop, ka jingheh jingrit jong ka pung ka dei ban don ka jaka pynieng kali kaba biang ryngkat bad ki volunteer kiba ïoh jinghikai, ka rukom pynïaid kali kaba janai bad ban nym don kano kano ka huri hura ha ka por ba pynlong ïa ka jingïakop khwai dohkha.
Nangta, ka NOC na u Superintendent of Taxes, West Khasi Hills District, Nongstoiñ katkum ka shithi No.
ST/WKH/NG-207/2023-24/193 dt.
1/09/2023 kaba la pynmih da U Commissioner of Taxes, Sorkar Meghalaya.
Ka NOC na U SE/EE PWD (Roads) West Khasi Hills District, lada kata ka jaka ban pynlong ïa ka jingïakop khwai dohkha (Pung/ Nan/ Wah) ka jngai kumba 500 metre na ki surok Highway lane surok PWD.
Ka NOC na U Sordar Shnong ne Rangbah Shnong.
Ka NOC na U/Ka Trai Pung lada dei ka pung shimet.
Ka NOC na ki bor ba dei khmih lada jia ba dei ka Pung lane Nan paidbah.
Ka NOC U Sordar Shnong ne Rangbah Shnong bad na ka KHADC lada jïa ba kadei ka Wah Paidbah.
Ka NOC na U Superintendent of Fisheries, West Khasi Hills District, Nongstoiñ.
Ka NOC na U SE/EE PHE & DSBM West Khasi Hills District na ka bynta ki jaka leit bar kum ka Solid/Plastic waste bad Bio-Toilet.
Ki nongpynlong ïa ki jingkop khwai dohkha, la kidei ki Riew Shimet/ Ki Kynhun/ Ki Seng/ bad kiwei kiwei kidei ban pynthikna ba kidei ban bret bha ïa ki jaboh kiba mih na ki plastic, ki jaka leit pynjhieh bad jaka leit bar kiba paka, ban khang pyrshah ïa ka jingdie kyiad bad khalai ha ka jaka ba pynlong ïa ka jingïakop khwai dohkha bad ban pynbiang ruh ïa ki dawai dashin ïoh don kiba kem pang.
Ïa ki application phorm kiba la bïang pura, dei ban leit thep ym duna ïa ka 7 sngi shuwa ban pynlong ïa ki jingïakop khwai dohkha.
Ki phorm kiba don jingbakla bad kiba thep duna ïa ka 7 sngi shuwa ban pynlong ïa ka jingïakop khwai dohkha kin shah shah kyntait noh.
Kine ki kyndon kiba thymmai kin treikam noh kumne tad haduh ban da pynmih da kawei pat ka hukum.
Shillong, Risaw 10 : Ki Nongrep ka Shnong Lapangap, ki la sdang ban leit ot kba bad hiar sha la ki pynthor ban kheit ïa u soh ka jingtrei shitom ha ryngkat ka jingpahara kaba khlaiñ jong ki bor Pulit.
Ki Nongrep kane ka Shnong khappud ka West Jaintia Hills bad West Karbi Anglong, mynta ka sngi Ba-ar, ki la hiar ot ïa u kba ba ki la rep hapoh ka shnong Liariongskai, Lapangap, kaba dei ka jaka ba mih ka thma ïasiat jri bad khnam ryntieh hapdeng ki Nongshong shnong ka thaiñ (Khasi-Pnar) bad ki Karbi.
ïa kane ka jinghiar ot kba ki nong Lapangap, la synran da ki bor pahara kiba khlaiñ jong ki Pulit ka Meghalaya bad ki Pulit ka Assam ruh kumjuh, ban pynthikna ba kam dei ban don ka jingpynthut ïa ki nongrep.
Lashai ka sngi Balang, ka jingïa ot kba kan long ha ki hali ki pynthor kiba don ha ka shnong Nangjrong, kaba don marjan ka shnong ki Karbi ba la tip kum ka Tahpat.
Ka jingïakynad kaba jur bha hapdeng ki Khasi-Pnar bad ki Karbi ka la mih ha ka shnong Lapangap namar ka jingïakam trai ïa kawei ka jaka ha ka thaiñ.
Ka jingïakynad ka la mih tang namar ka jingleit thung symbai dieng jong ki paid Khasi-Pnar ha Loom Moopyrdet bad Loom Pdeinphniar kaba hap ha Lapangap.
Ka jingïakynad ka la khie puk ha ka 25 tarik Nailur, kaba la poi sha u pud ka jingïaleh ban ïasiat da ki jri bad u khnam ka ryntieh, kaba haduh lai sngi kynthih.
Ki bor District ka West Jaintia Hills bad West Karbi Anglong ki la lum ïa ka jingïalang ba kyrkieh ha ka 28 tarik ban tem ïa kane ka jingïakynad, kaba la wan ïashim bynta da ki kynhun na Karbi Anglong bad na Lapangap.
ïa ki bor District ka West Jaintia Hills la ïalam da u Deputy Commissioner BS Sohliya bad u Superintendent of Police Bah C Syrti katba ïa ka West Karbi Anglong la ïalam da ka Deputy Commissione kar Krishna Baruah bad u Superintendent of Police.
Namar ba la poi ka aiom ot, kine ki bor District ki la shim rai ban ai ïa ki bor pahara ïa ki paid nongrep ka Lapangap ba kin leit ot ïa u kba ba ki la rep shitom baroh shikatta.
Ha kane ka jingïalang, ki paid Karbi ki la buh kyndon ïa ki paid Khasi-Pnar ka shnong Lapangap ba lada ki kwah ban ïoh leit ot ïa u kba na ki pynthor, ki dei ban jynrat shwa ïa baroh ki symbai dieng ba la thung ha Loom Moopyrdet bad loom Pdeinphniar.
Shillong, Risaw 10 : Ka Sorkar Jylla mynta ka sngi Ba-ar, ka la pynlong ïa ka jingïamir jingmut bad baroh ki Kynhun bapher bapher kumno ban pynkhreh lypa ïa ki lad jingïada la jia ka jingkhynñiuh jong u jumai.
Kum shibynta jong ka State Level Mock Exercise halor ka jingpynjulor u jumai ka ban long ha ka 12 tarik Risaw, ka Meghalaya State Disaster Management Authority (MSDMA) ka Tnad Revenue ha ryngkat ka National Disaster Management Authority (NDMA) ka Sorkar India, ki la pynlong ïa ka Table Top Exercise mynta ka sngi bad ki Kynhun bapher bapher ha State Convention Centre, kaba la ïashim bynta ruh da baroh ki bor District da ka kor Online.
Ka thong bad ka jingthmu jong ka Mock Exercise ka long ban bishar bha ïa ka Disaster Management Plan bad ki Standard Operating Procedure (SOP) jong ka Jylla bad ki District bad ruh jong ki Tnad bapher bapher, kaba batai ïa ki kamram bad jingbah khlieh jong ki kynhun kat kum ka Indicent Response System (IRS), ban pynthikna ïa ka jingïatrei lang hapdeng ki Emergency Support Function (ESF), ban pynsngewthuh ïa ki paidbah nalor kiwei kiwei.
Lah ban kdew ba ka State Level Mock Exercise on Earthquake Disaster kan long ha ka 12 tarik Risaw ha baroh ki District ka Jylla.
ïa kane ka Table Top Exercise la pynïaid da u Sanjay Goyal, Commissioner & Secretary ka Tnad Revenue & Disaster Management ha ka jingïadonlang u Maj.
Gen Sudhir Bahl (Retd.
), Senior Consultant (ME & IRS), NDMA.
Ha kane ka Exercise, ka la don ruh ka jingai jingbatai ba bniah da ka MSDMA, DDMA (East Khasi Hills), ka Tnad PWD (R&B) bad ka NDRF.
Ki kynhun bapher bapher bad kumjuh ruh ki District ki la pashat ïa ki jingai jingmut halor ki jinglong jingman bapher bapher.
Haba kren ha ka jingïalang, u Sanjay Goyal ula ban jur ba ka Meghalaya namar ba ka dei ka Jylla kaba khynñiuh bha u jumai, ka jingpynleit jingmut ba hakhmat eh nalor kiwei ki jingpynjulor ka mariang, ka dei beit halor ka jingpynkhreh ia kiei ki ban jia ha ka jingkhynñiuh jumai.
Ula kyntu ïa ki kynhun bapher bapher ba kin shim khia bha ïa ki exercise baroh bad ban tynjuh ïalade ba haduh katno ka Jylla ka la pynkhreh ban tem ïa kum kine ki jingjia.
Shillong, Risaw 10 : Ki heh ka World Bank hapoh ka jingïalam jong u Thierry Martin, Senior Urban Development Specialist ki la pynpaw ba kam don jingeh ïa ka Sor Shillong ban ïoh biang ïa ka nam kum ka Scotland of the East ha ka jingkhuid jingsuba, ong u CEM ka KHADC, Bah Pynïaid Sing Syiem.
Ïa kane u la pynpaw hadien ba ki heh ka World Bank ki la wan ban jurip kylleng ki jaka kynthup naduh Umkhen ha Them Basuk, nangta ka jingkynduh bad ka Dorbar Shnong Umpling, Mawlai Mawroh bad ruh ha Marten kaba dei ka jaka theh jaboh jabain na kylleng ka nongbah Shillong.
“Ki la pynpaw ba kim ïohi ban don jingeh ba ka Sor Shillong shisien ka sngi kan sa long biang ka sor Shillong kaba khuid ba suba kumba la bna nam mynshwa kum ka Scotland of the East.
Ngi ruh na ka Council ngin ïa trei shitom watla ngin ym lah shimiet shimet ban pynkylla watla bun kin khmih lynti ban wanrah jingkylla noh ha ka shibnai arbnai," ong u Bah Pynïaid bad ki lad pathai khubor hadien ka jingjurip ïa ka marten.
Shwa kane, u Bah Pynïaid u la ong ruh ba mynta shibnai kin ïakhun tyngeh ban shana bad thaw ïa ki kyndon kiba ïadei bad ka jingkhuid jingsuba kaban ïahap bad ka riti synshar naduh District Council, naduh ki It ki Hima haduh ki shnong ki thaw.
U CEM u la ïathuh ruh ba hadien ba ka World Bank ka la mynjur ban bei tyngka bad kyrshan ïa ka Council na ka bynta ban ïakhun ïa ka jingsatah ki jaboh jabaiñ ha ki shnong ki thaw, mardor ki la rai ban ïaid shakhmat ïa ka projek kaba nyngkong ha Mawlai Mawroh kaba ki tip kum ka Resource Recovery Centre, lane ka jaka ba kin pynïakhlad ïa ki jaboh kiba pyut bad kibym pyut.
Nangtei ïa ki jaboh ba pyut kin pynlong sboh bad ïa ki bym pyut pat kin sa die.
Na bynta katei ka RRC ha Mawroh, ka Council ka la rai ban ai 50 lak bad hadien kane pat kin sa jied shuh sa katto katne ki centre kylleng ki jaka.
“Lyngba kine ki RRC kan ïarap ïa ka ïoh ka kot jong ki briew ha kito ki shnong la ka long naduh ki SHG, ki samla lane ki nongshong shnong namar kane ka lah ban long ka lad kamai jakpoh," u la bynrap biang.
Katkum ka jingong jong u, ha kitei ki RRC, kan ym don satia ka jingsma kumba long ha marten hynrei kin shna ha kata ka rukom ba kin don ruh ki jaka shong pyngad.
La ïathuh ruh ba lada kitei ki pilot project ki seisoh, kin sdang ruh kylleng ki bynta jong ki 5 tylli ki distrik kiba hap ha u pud u sam jong ka Council.
“Lada kine ki Centre ki lah ban treikam bha bun kin ym donkam shuh ban wan shaduh marten ban theh ïa ki jaboh jabain namar ka jaka leit theh ka la don tang ha ki shnong jong ki," u la bynrap shuh shuh.
U CEM u la ong ruh ba kim kwah shuh ba yn dang mih shuh sa ar ne lai tylli ki marten hynrei katba lah kin trei borbah ban peit ba ka rukom bret ïa ki jaboh jabain kan long kaba wanrah pynban ïa ka jingmyntoi ha ka jaka ka jingsma iwtung kaba pynkhñium ïa ki nongshong shnong kiba sah sawdong.
“Kum ki nongmihkhmat ngi don ka jingkitkhlieh bad ngi don ruh ka bynta kaba khraw ban ïatrei shitom bad nga kyntu ruh baroh 30 ngut ki MDC ba kin trei lang kawei ka bor kawei ka buit namar kane kam dei ka kam tang jong ka Executive Committee hynrei kadei ka kam jong ka Council hi baroh kawei na bynta ka jingkhuid jingsuba ha ki san tylli ki distrik.
Watla na ka liang ki heh ka World Bank kim treh ban kren ei ei hynrei u CEM u la ïathuh ba ki la pynpaw ka jingsngewkmen ba ha Ri Khasi ka jingleh khuid leh suba ka la don lypa ha ki shnong ki thaw bad ki ïing ki sem ha kaba ki la pynpaw ba kaba sah ka long satang ban pynjanai.
Shillong, Risaw 10 : U Symbud Myntri Rangbah ka Jylla ba khmih ïa ka Tnad Transport u Ma Sniawbhalang Dhar ha ka sngi Ba-ar, ula ong ba ka Sorkar kam pat don jingthmu satia ban pynsangeh ne pyndam noh ïa ka projek ban pynpoi lynti rel sha Ri-lum Khasi-Jaintia.
Haba ïakren bad ki nongthoh khubor, u Ma Sniawbha ula ong “Ngim pat pynsangeh satia ïa kane ka jingthmu.
Ngi dang shong bishar bniah ïa kane ka kam".
Ka project lynti rel ha Ri-lum Khasi-Jaintia ka la mad ïa ki diengpyngkiang namar ka jingïeng pyrshah jong ki kynhun bapher bapher kynthup ki Sengbhalang.
Kane ka project ka kynthup ïa ka lynti rel Tetelia-Byrnihat ba 22 Km bad ka Byrnihat-Shillong ba 108 Km.
ïa ka lynti rel na Tetelia sha Byrnihat la sdang ban pyntrei ruh hynrei la hap ban pynsangeh na ka jingïeng pyrshah ki seng bhalang.
Kane ka projek ka dei kaba la mang 496 klur tyngka.
Namar kane, ka Sorkar Jylla kala rai ban wad ïa ki lad ki lynti ha kaban pynïasoh lynti rel noh ha East Jaintia Hills District hynrei ïa kane ruh la pyrshah jur da ki paidbah.
U Ma Sniawbha u pyntip ba ka Sorkar haduh mynta kam pat shim rai satia la kan pynïaid beit shakhmat ïa ka project lynti rel.
“Kane ka wan jia namar ngi donkam ban ïakren shuwa bad baroh ki kynhun bapher bapher bad dei tang hadien kane ba ngin sa lah ban shim rai" ula ong.
“Ngin dang bteng ban ïakren bad ki (kynhun bapher bapher).
Lada ki ong em, ngin sa bishar lada hap pynsangeh noh ne em" ula bynrap.
U la ong ba ka jingpyrshah halor kiba kum kine ki projek kin don beit hynrei ka dei ka kamram jongka sorkar ban pynlong da ki jingleit pynsngewthuh kylleng halor ka jingdonkam jongka lynti rel.
Dei halor kane la pynlong ïaki prokam jingpynsngewthuh ha kylleng ki jaka da ki Deputy Commissioner.
“ Ngin iai bteng ban ïakren bad pynsngewthuh ïa baroh lang halor kane hynrei hadien kata lada ki dang ïai pyrshah ka sorkar kan sa bishar kumno pat ban leh.
U la ong tang kawei “ Ka sorkar ka kular ba kan buh ïa kita ki jaka ban peit pyrkhing ïa ka rung ka mih ki briew khnang ba ki mynder kin ym ïoh lad ban rung shapoh kane ka jylla".
Jerusalem, Risaw 10: Hadien 72 kynta naduh ba ki Hamas ki la hiar thma kyndit ïa ka Israel, ki shipai Israel Defence Forces (IDF) mynta ka sngi, ki la ïoh kurup biang ïa ki khappud bad ka Gaza.
Ki heh Shipai ka Israel ki ïathuh ruh ba lap haduh kumba 1500 ngut ki lehnoh kiba la kyllon ïap ha ki bynta jong ka Israel.
“Ngi la ïoh kurup biang ïa ki khappud bad ka Gaza bad ïa ki jaka ba rung ki lehnoh ha ka sngi Saitjaiñ ruh ngi la khang", la ong ki heh shipai IDF.
Kane ka jingïoh kurup biang ka Israel ïa ki khappud, ka long hadien ba la ka la ther bom naduh ka sngi Saitjaiñ janmiet haduh lai sngi lynter haduh ka miet Lah sngi U Blei ha ki palat spah tylli jaka shong ki Hamas.
Ka shipai IDF ki la kam ba ha kane ka jingther bom arngut ki nongïalam ba hakhmat jong ki Hamas ki la ïap.
Na Gaza pat ki khubor lyngba ka tnad ka koit ka khiah, ka ïathuh ba kumba 700 ngut ki briew ki la ïap ha ka jingther ka bom ka Israel ha kaba kiba bun ki ïing paki dulan ki la khyllem.
Ka Israel pat ka la ïathuh ba ki briew kila ïap na ka jingwan hiar thma ki Hamas ki la poi palat 1000 ngut.
Ka jingkiew kiba ïap ka long ba la nang lap ïa ki briew,kynthup ïa ki khunlung, ki khynnah, ki kynthei kiba la shah siat ïap ha ki ïing ki sem, ki kper ki phrah, haba ki Hamas ki la rung mynsngi Saitjaiñ ha kylleng kylleng ki shnong.
Ki shipai Israel ki la ïalap ïa ki nongthoh khubor jong ka pyrthei sha ki shnong ki thaw ban pyni ïa ka jingpynïap pathar jong ki Hamas ïa ki riew paidbah.
“Kam dei shuh ka thma, hynrei ka ladei ka jingpynïap dusmon bad ka jingpynïap naphang (Massacre)", la ong ki bor shipai IDF.
Ha kane ka jingther bom ka Israel la ïathuh ruh ba lai ngut ki nongthoh khubor jong ka Gaza ki la ïap bad nalor kine saw ngut kiwei pat ki nongthoh khubor ki la ïap ha kine ki arsngi ba la ther bom ka Israel, ong ki nongsynshar ka Gaza.
Ki bor synshar ka Israel ki la ïathuh ba haduh mynta ki don palat spah ngut ki briew na Israel kiba la shah rahbor ha ki Hamas sha Gaza bad na kine, ki kynthup ruh ïa ki heh shipai,ki kynthei bad ki riew tymmen.
Shillong, Risaw 11: Ka Ri Bhoi Water Sports and Tourism Cooperative Society Ltd ha ryngkat ka jingïatreilang bad ka tnat ba dei khmih ïa ka Sports & Youth Affairs jong ka sorkar jylla Meghalaya shen kan ïoh ba pynlong ïa ka lympung ïakop kienglieng kaba la tip da ka International Meghalaya Kayak Festival ha Umtham Village, Ri Bhoi District.
ïa kane ka International Meghalaya Kayak Festival la pynkhreh ban sdang naduh ka 12 tarik haduh 14 tarik u Risaw, 2023 , ha kaba yn sakhi ïa ki nongïashimbynta na satlak ka pyrthei.
Na bynta ki nongpeitkai kiba kwah ban sakhi ïa kane ka lympung, la pynkhreh ïa ka kali ka ban ïeng ha Khyndailad (Police Bazar) naduh ka por 6:30 baje mynstep haduh 7 baje ha kitei ki tarik ba pynlong ïa kane ka lympung.
Jowai, Risaw 11: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long hynne ka Sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun, ka kynhun ïalehkai jong ka Mookyndur SC ka la khur namjop hadin ba kala lah ban pynliem da 1-0 kol ïa ka Mukhla Evergreen,ïa katei ka shikol naka Mookyndur SC la thep da u Jomsing Pariat haka minit kaba 90+6.
Ka jingïakhun ha ka 12.
10.
2023 kan long hapdeng ka Demthring pyrshah ïa ka Moosyiem Shangpung haka por 2 baje nohphai sngi.
Shillong, Risaw 11: Hynnin ka Sngi Hat Majai na ka liang jong u Bah Finely L Pariat (General Secretary jong ka MSOA) u la pyntip ba ka jylla Meghalaya ka la thikna ban ïoh shimbynta ha hynñiew tylli ki jait jingïalehkai ha ka lympung jong ka National Games ka ban sa long ha Goa.
Kine ki jingïalehkai kiba ka Meghalaya kan sa ïoh ban shimbynta ha katei ka lympung kin kynthup ïa ka Athletics ban mihkhmat da arngut ki nongïalehkai, Football jong ki shynrang, ha ka jingïakop jngi (Swimming) ka ban mihkhmat da saw ngut, Wushu i wei, Judo i wei, Golf ban mihkhmat da saw ngut bad ka ïakop siat (Shooting).
Haba ïakren sha ki lad pathai khubor, na ka liang jong u Bah Finely L Pariat u la pynpaw ba nalor kine ki hynñiew tylli ki jingïalehkai, ka Meghalaya ka kyrmen ba kan dang ïoh shuh kham bun ki jingïalehkai kiba ka jylla kan lah ban shimbynta katba ka rai kaba khadduh yn dang hap ban ap na ki bor pynïaid jong ki synjuk ïalehkai jong ka ri.
Ha kaba ïadei bad ka jingpynkhreh na bynta kane ka lympung lehkai sha Goa, u Bah Finely u la pynpaw ba ka jylla ka la pynkhrehbha khamtam ha ka phutbol, kaba dei ka jingïalehkai ba ka jylla ka kyrmen ban wanphai ryngkat bad ka takma.
Ka kynhun lehkai phutbol ban mihkhmat ïa ka jylla ki don haduh 20 ngut ki nongïalehkai ryngkat bad san ngut ki Official, bad ïa kane ka kynhun yn lamkhmat da u Bah Khlaiñpyrkhat Syiemlieh kum u Coach.
Shillong, Risaw 11: Ka resol jong ki lai tylli ki jingïakhun ka lympung SSA SRGT 3rd DIVISION Football League 2023 kaba la long ha madan 1st Ground SSA Stadium, Polo hynne ka Sngi Balang.
La ïoh ban sdang ïa ka jingïalehkai naduh ka por 1:10 baje nohphaisngi, bad ka jingïakhun ka la long hapdeng ka Mawshbuit SC pyrshah ïa ka PFR FA, ha kaba ka PFR FA ka la khur ïa ka namjop da 2 kol khlem da shah thep.
Dei lyngba u Fleming Suting (44 minit) ba ka PFR FA ka la ïoh ban pynkhihjar nyngkong katba ka kol kaba khadduh ka la wan na u Andy Suting ha ka 55 minit.
Ka jingïakhun kaba ar, kaba la sdang ha ka por 3 baje janmiet hapdeng ka Umpling SC pyrshah ïa ka Lumparing SC ka la kut ha ka jingïakhaid, hadien ba baroh ar kynhun ki la ïoh ban thep mar 2 kol.
Ka Umpling SC ka la ïoh ban lamkhmat nyngkong ïa ka jingïalehkai lyngba u Klinton Roy Mylliem umlong (5 min) hynrei ka Lumparing SC ka la ai jubab lyngba u Gilbert Nongneng ha ka minit kaba 10, u ba la thep ruh ïa ka kol ban lamkhmat kylla ïa ka jingïakhun ha ka minit ba 22.
Wat hadien ba ka por ka sah satang khyndiat, ka Umpling SC kam shym la kynrandien bad dei ynda la jam sha ka 80 minit ba u Donbok Sing L Lyngkhoi u la ïoh ban pynïakhaid.
Ka jingïakhun kaba lai hapdeng ka Mylliem Lum SC ka la mad namrem ha ka Sanmer SC da 1-2 kol.
Ka shi kol na ka Mylliem Lum SC la thep da u Michael Kurbah (71min), katba ki ar kol na ka kynhun ba khur namjop (Sanmer SC) la thep da u Babitdor Dorphang ha ka 47 & 73 minit.
Mynta ka sngi yn sdang ïa ka jingïalehkai ha ka por 1:10 baje mynsngi ha madan 1st Ground SSA Stadium hapdeng ka Tynring SC pyrshah ïa ka Nongumlong SC, bud sa ka jingïakhun hapdeng ka Umlyngka SC pyrshah ïa ka Gorkha Association ha ka por 3 nohphaisngi, jaka ha 1st Ground SSA Stadium, bad ka jingïakhun kaba lai kan long hapdeng ka Lumdiengjri SC pyrshah ïa ka Lawmali Pyllun SC, ka ban sdang katjuh ha ka por 3 baje nohphaisngi katba ka jaka kan long ha madan 3rd Ground MFA Turf.
Ka Khasi Hills Autonomous District Council kaba la buh hakhmat eh ïa ka thong ban wanrah ïa ka jingkhuid jingsuba ha ki shnong ki thaw kiba dang hap hapoh u pud u sam jong ka Council ka la pan jingkyrshan na ka World Bank ban shna ïa ki Resource Recovery Centre da kaba sdang nyngkong eh na ki shnong kiba hap hapoh ka East Khasi Hills District.
Ka District Council ka la buh hakhmat eh ïa ka thong ban wanrah ïa ka jingkhuid jingsuba ym tang ïa ki shnong ki thaw, hynrei wat ïa ki sawdong sawkun jong ka mei mariang bad ïa ki um ki wah.
Ka buit ban shna ïa ka Resource Recovery Centre ka dei kawei na ki lad kaba lehse lah ban ong ba kan long ka jingkyrkhu ruh ha kawei ka liang namarba lyngba kane ka Centre yn pynïakhlad ïa ki ñiut kiba pyut ban pynkylla sha ka sboh kaba pynmih pisa bad ïa ki tiar ki bym pyut ïa kiba yn dup lah ban pynïaid kam da kawei pat ka rukom.
Kane kan long ruh ka lad ban pynkylla pisa ïa ki ñuit ba la bret na ki thliew iing jong ki briew.
Ki wahduid bad ki wah bah ki shu kylla sohpdung ei ha ka jingleh sat jong ki paidbah ki bym don shuh ïa ka mynsiem ïatiplem bad haba tih bniah ïa ki daw ka long ba ki paidbah kim kheiñ kordor ïa ka mariang kaba ai ïa ka lyer kaba khuid bad ka mariang kaba pyngngad.
Ka jingbym biang jong ki jaka bret ñiut, ka pynlong ïa ki paidbah ban shu bret ïa ki jaboh jabain kat shaba lap ba shem.
Wat ka jingpynjari jong ka Sorkar ïa ki kyndon aiñ ba la mana ban daiñ kuna ïa ki nongpynkheiñ aiñ hynrei kam pynsheptieng satia.
Kito kiba ju mlien ban pynkheiñ aiñ kin ïai leh kajuh shi kajuh ka kam tad haduh ba ka aiñ hi kan da leh da kaba tyngeh.
Shabas! Khasi Hills Autonomous District Council, kaba mih shakhmat ban pyntreikam ka Resource Recovery Centre, lyngba ka Solid Waste Management Programme.
Ka jingpan jingkyrshan na ka Hima Mylliem kan ïarap shikatdei eh ban wanrah biang ïa ka jingkhuid jingsuba jong ka Iewduh kaba long ka kad khaii kaba heh tam ha kane ka Jylla Meghalaya.
Ka jingbret pathar ïa ki jaboh jabaiñ kyndong jong ka surok ïaid kjat ha Motphran kaba long ka iitkhmih jong ka Iewduh ka la wanrah ïa ka jingsma iwtung bad ka jingijli ban peit ïa ka jingbym sngewthuh jong ki briew ïa ka jingkordor jong ka jinglehkhuid.
Sa kawei pat ka long ba ka District Council ka dei ban buh hakhmat ïa ka thong ban pynkhuid sa ïa ka wah Umkhrah bad ka Wah Umshyrpi namarba kine ki dei ki ar tylli ki Wah kiba tuid na ka dohnud jong ka sor Shillong bad kiba long ruh ka iitkhmih jong ka nongbah.
Ka jingjaboh jong kine ki ar tylli ki wah kumba ka long baroh shikatta, ka dei hi na ka jingbym kheiñ snep jong ki paidbah ïa ka jingmyntoi jong kine ki ar tylli ki wah.
Jin lada ka Wah Umkhrah bad ka Umshyrpi kin long kiba khuid khlir khlir khlempep kin don bun ki lad ban kamai pisa da kaba shna ïa ki jaka ban khring ïa ki nongjngohkai pyrthei kumba long sha kiwei kiwei ki bynta jong ka rilum Khasi bad Jaintia.
Ka District Concil hi marwei kan ym lah ban pynurlong ïa kane ka jingthmu, lymda ki bor Hima, ki bor shnong bad ki paidbah nongshong shnong kim ai ka jingïatreilang.
Ka jingpynjari kyndon jong ki bor sorkar kin ym don jingmut lada ki paidbah hi kim don ka jingangnud naduh mynsiem bad ka jingkitkhlieh ïa ka jinglong bakordor jong ka mei mariang.
Kyrmen ba kane ka jingthmu babha jong ka Khasi Hills Autonomous District Council ban pynurlong ïa ka projek RRC kan ym bijai ei.
Jowai, Risaw, 11: Ïa ka Nartiang Rural Haat/Market Complex kaba don ha ïew Nartiang West Jaiñtia Hills District la plie paidbah ïa ka mynta ka sngi da u Dolloi ka Elaka Nartiang u ma Salong Lamare hapdeng ka jingiphuh iphieng kaba dei ruh ka sngi ïew Nartiang.
La plie ïa kane ka ïew ba thymmai (market complex) da ka jingïarap jong ka National Bank for Agriculture and Rural Development (NABARD) hapoh ka Off Farm Development funding bad la pyntrei da ka Meghalaya State Rural Livelihoods Society (MSRLS).
Ha ka juh ka por la ïarap pisa lang da ka Nartiang Village Organisation (SHG) ba la kyrshan na ka MNREGA (BDO, Thadlakseiñ) kaba kynthuplang ka jingpyntrei ïa ki surok bad ki jaka ïaid kjat.
Ha kane ka sngi la sakhi lang da u bah G.
N.
Kharlukhi, u Lalrokunga Chhakchhuak Assistant General Manager (s), NABARD, Dr B.
Plain, SMM of MSRLS, Secretary ka Seiñ Raij, ki dkhot ka Nartiang Village Organisation SHG, ki nongïalam shnong bad ki nongshong shnong ka thaiñ.
Hadien kane ka jingïalang la aiti ïa katei ka ïew sha ka Community haka jingdonlang ki nongkitkam shnong bad ha ka juh ka por kin peit ïa ka jingdonkam jong kane ka ïew na ka bynta jingbha jingmiat jong ki nongshong bad ki nongleit ïew.
Shillong, Risaw 11 : Ki la don haduh 37 ngut ki khynnah ïalehkai (athlete) hapoh ka lama jong ka Meghalaya Athletics Association kin la shah jied ban mihkhmat ïa ka jylla sha ka tamasa lehkai kaba la tip da ka 34th East Zone Athletics Championship ka ban long ha Kolkata, West Bengal ka ban sdang naduh ka 17 tarik haduh 19 tarik Risaw, 2023.
Napdeng kine ki 37 ngut ki ban mihkhmat ïa ka jylla ki kynthup ïa 18 ngut shynrang bad 19 ngut kynthei.
Kine ki 37 ngut kiba la shah jied ki dei kiba la lah ban lehkai bha bad tyngshain na ki district kiba maki ki mihkhmat ha ka lympung iïalehkai jong ka Chief Minister State Level Athletics Meet kaba la dep long mynta u snem.
ïa kane ka kynhun jong ki nongïalehkai ki ban sa shimbynta ha ki kyrdan ïakop bapher bapher (Event) yn sa ïalam da u Pleasantly Synnah kum u Coach.
Bad kum shi bynta shuwa ba kine ki khynnah lehkai kin leit ban aireng sha katei ka lympung ïakop ha Kolkata, na ka liang jong ka synjuk ka la ïoh ruh ban pynlong ïa ka jingkilanmet ïa ki khynnah ha kine ki taïew ba ladep.
Na ka liang jong u Bah Finely Pariat u la pynpaw ba ka kynhun ka khmihlynti ban khur kham bun ki takma mynta ka kynti.
Shuh shuh u la bynrap ba ki jingïalehkai ba ka MAA ka don jingkyrmen ban khur takma ka long ha ka long jump.
Ki kyrteng jong ki nongïalehkai bad ki event ba ki shimbynta ki long kumne harum:Shynrang: Donbok Shabong, U20 Event- 400M.
Kyrshanlang Shylla, U20 Event- 200M & 400M.
Repol Dkhar, U20 Event- 100M & 200M.
Pringchang N Sangma, U20 Event- High Jump.
Simeon Marak, U20 Event- High Jump.
Everroy Myrsing, U20 Event- 100M.
Primus Ronghi, U20 Event- High Jump & Long Jump.
Renaldi Dhar, U18 Event- 100M & Long Jump.
Tushal M Sangma, U18 Event- Javelin Throw.
Nidawan Lyngdoh, U18 Event- 400M.
Bettingstar N Sangma, U16 Event- Long Jump.
Henry Yoga Sangma, U16 Event- 100M.
Embhahlang Lyngdoh, U16 Event- 100M & 300M.
Rishanmehi Ryngkhlem, U16 Event- 2000M.
Ram Shylla, U16 Event- 2000M.
Channangbirth R Marak, U16 Event- Long Jump.
Saidul Ali, U14 Event- 60M & Long Jump.
John Milton Sohphoh, U14 Event- Shot Put & Kids Javelin.
Kynthei: Bethlyne G Makri, U20 Event- 400M & 800M.
Rinalis Ingty, U20 Event- High Jump.
Marqueenless Ramsiej, U20 Event- 3000M & 5000M 4).
Riyoka Rymbai, U20 Event- Long Jump.
Anuska Majhong, U18 Event- High Jump.
Joytiful Narlong, U18 Event- Long Jump.
Anrisha Klein, U18 Event- High Jump.
Damika R Lyngdoh, U18 Event- 100M & 200M.
Wailuti Lyngdoh, U16 Event- Shot Put.
Kasanchi D Marak, U16 Event- Long Jump.
Melibad Kro, U16 Event- Discus Throw & Javelin Throw.
Sibilda Maring, U16 Event- High Jump.
Rukini RT Dkhar, U14 Event- 600M.
Turoi Phawa, U14 Event- 60M & Long Jump.
Tusame Marak, U14 Event- High Jump.
Carla Emika Myrboh, U14 Event- 60M.
Enriyana G Momin, U14 Event- Long Jump & High Jump.
Adorebella Syntem, I14 Event- Shot Put & Kids Javelin.
Assembly Dkhar, U14 Event- Shot Put & Kids Javelin.
Khliehriat, Risaw : U Deputy Commissioner ka East Jaiñtia Hills District, Khliehriat da kane u khor u wer ïa ki nongshong shnong ka district kynthup ïa kito kiba dei na ki society, kompeni, corporation, kynhun seng bad kiwei pat kiba la rejister kumjuh ïa ki bym pat rejistar ïa kiba la ithuh da ka sorkar jylla kum ki SHG, Village Organizations, Producer Groups bad kiwei pat ba kin aplai ia ka CM-ELEVATE Program ba la kyrshan da ka sorkar jylla kaba thmu ban aijingkyrshan ha ka liang ka sengkam seng jam bad ban kyntiew ïa ki jingtreikam bapher bapher.
ïa kane la pyntreikam lyngba ka Single Window application portal kaba thmu ban lum jingtip ruh ha kaba ïadei bad ki jingdonkam bapher bapher jong ki paidbah, kata naduh ka phang kaba ïadei bad ka rep ka riang, ka rep soh rep syntiew bad kiwei, ka kam ri jingri, ki kam jngohkai nalor kiwei kiwei.
Kino kino ki riew shimet bad ki kynhun na ka jylla kiba hapdeng ka rta 18-58 snem rta ki lah ban aplai da kaba leit lyngba ka CM-ELEVATE Portal, bad ka tarik ba khatduh ka long ha ka 31 tarik Risaw 2023.
Ka jingbishar bniah kan long halor ki nongseng kam lajong, ki kam ba ki trei mynta, ki jingioh jingïarap pisa ne loan, ka jinglong lakloi ban siew ïa ki loan bad kiwei pat.
Shuh shuh ïa ki jingtip kiba kham bniah bad na ka bynta ki lad jingïarap, ki nong aplai ki lah ban phone sha u Help Line No.
85880-52636 bad ki lah ruh ban pan jingmut da ka e-mail lyngba ka e-mail address help@cmelevate.
in.
Jowai, Risaw 11: Ka Halfway Home kaba don ha Sabah Muswang West Jaiñtia Hills District ba la pynïaid da ka Society for Urban and Rural Empowerment (SURE), Jowai hynnin ka sngi kala rakhe ïa ka World Mental Health Day halor ka phang kaba ong “Mental Health is a Universal human right".
La rakhe ïa kane ka sngi kum shi bynta ban kynmaw burom kyrpang ïa kito kiba don ha ki jingduna haka bor pyrkhat pyrdaiñ, ba ma ki ruh ki don bynta lang kum ki briew kiba im hasla jong ka pyrthei da kaba ym dei ban ïaidlaid ïa ki.
Katkum ki kyndon aiñ la ïathuh kum ki briew kiba shah ktah haka pyrkhat pyrdaiñ ki don ruh ka hok kaba ki dei ban ïoh ha ka jingim naduh ka jingnang jingstad, ka koit ka khiah, ka hok ban kren, ka hok ba trei nalor kiwei kiwei de ki kyndoh aiñ ba la pynkup bor ha ki.
Na ka liang ka Halfway Home Sabah Muswang kaba dei kawei na ki jaka ba peit bad sumar khamtam ïa kito ki dang wan na ki jaka sumar haka liang ka bor jingmut jingpyrkhat da kaba jingdon kane ka jaka kin ïoh shibun ki lad jingiarap naduh ki Counseling, jinghikai Vocational training, ka ithuh ïa ki jaka sah nalor kiwei de.
Katba ha ka por janmiet la don ka jingïakop dro dur ba la shim bynta lang da kitei kiba dang don hapoh ka Halfway Home kiba la dor ïa jingdro dur bapher bapher kum ki soh ki syntiew bad kiwei de kiba ki sngew shoh jingmut bad la sam ruh ïa ki khusnam bad ki jingbam.
Ïa ka jingïalang ha kane ka sngi la pynïaid da ka samla Niwanka Shylla Project Coordinator Halfway Home Sabah Muswang, la ïoh ruh ban pynsngew ïa ka Report treikam jong ka Halfway Home da u Dr.
H.
H.
Mohrmen Secretary ka SURE.
Uba la ai ruh ka jingïaroh ïa i Dr.
Anne Paswet Psychiatrist kaba dei ka Medical Superintendent of Jowai Civil Hospital bad Dr.
Ebormitre Dann kiba la don bynta ban wan jurip manla ka por ïa ka Halfway Home.
Shuh shuh u Dr.
Mohrmen ula ïa khublei kumjuh ïa Dr.
Dann iba la ai ïa ka T.
V na ka bynta ban pyndonkam ha katei ka ïing bad ula ai ruh ka jingkitbok kitrwaing ïa Doctor.
Katba ïa ki kyntien ai khublei la ïoh na ka samla Ilasiewdor Gashnga Social Worker jong ka Halfway Home.
Mawkyrwat, Risaw 11: U bah Pius Marweiñ uba long u nongmihkhmat jong ka Ranikor Constituency ula pyllait paitbah ïa kawei ka kot kaba la ai kyrteng, “Ka Shnong Nongkynbah bad ka Riti Synshar-Khadar", bad ïa kane ka kot la thoh bad pynbit pynbiang da u Bah G.
G.
Bung Snaitang uba long ruh u Myntri jong ka shnong Nongkynbah, South West Khasi Hills District.
Haba ai jingkren ha ka jingïalang, u bah Pius Marweiñ, u la ai khublei kyrpang ïa u bah G.
G.
Bung Snaitang halor ka jingtrei shitom jong u ban thoh, pynbit pynbiang bad pynmih ïa kane ka kot, bad pynpaw ruh ïa ka kyrmen ba kane ka kot kan nang teh skhem shuh shuh ia ka shnong Nongkynbah ba kan ïatylli kawei na ka bynta ban kiew shaphrang ha ki kam baroh.
U bah GG Bung ha ka jingkren jong u, u la ïathuh ba ka jingpynmih jong u ïa kane ka kot ka long kum ka dak jong ka jingkynmaw burom ïa la u jong u kpa, u (L) Bah Kwales Thongni, Myntri barim ka shnong Nongkynbah uba la long Myntri haduh 28 snem kynthih, kata, naduh ka snem 1991-2019.
“Ha kane ka kot, la thoh lut ïa ka jingïoh nyngkong ïa ka shnong, ka jingwan ka niam Khristan (Presbyterian), ka jingseng ïa ka skul ba nyngkong da ka Balang Presbyterian, ka jingwan ka surok bad kiwei ki kam pynroi, bad kumjuh ka History jong ki Kur kiba shong shnong ha Nongkynbah," ong u bah Snaitang.
Ha kane ka kot, la thoh ruh janai ïa ki Riti Synshar Shnong jong ka shnong Nongkynbah, kaba la mynjur ruh da ka Dorbar Shnong Nongkynnah, bad kane kan pynsuk haduh katta katta ïa ki pateng ban wan haba ki ïashimbynta ha ka kam synshar khadar hapoh ka shnong Nongkynbah.
Ïa kane ka jingïalang ha kane ka sngi la pynlong hapoh ka Hall jong ka skul Sharak Rit ha shnong Nongkynbah ha kaba la ïadonlang ruh u bah Cornelius Nongbri, Vice Chairman ka DSC, South West Khasi Hills District, lem bad kiwei kiwei ki riew rangbah.
Khliehriat, Risaw, 11: Khlem shongthait, khlem sngap jar, ka Khasi Students Union East Jaiñtia Hills District Unit, ka la pynpaw syndon da ka jingbyrngem ban iakhih da kaba tyngeh ban pyn klang ïa ka ding jingiakhih lada ka sorkar bad ka NHAI kam shim khia ban maramot bad ban pyntrei ïa ka surok National Highway -6 ha East Jaiñtia Hills District, lyngba u kyrwoh ka seng ka pynpaw da ka jingsngew bitar “Pyntrei kloi ïa kane ka surok NH-6 ioh yn klang ka ding jong ka jingïakhih"Katkum u kyrwoh, ka seng ka pynkynmaw biang ba “Ka KSU East Jaiñtia hills District Unit myn ha ka 10 tarik u Risaw ka la buh da ka jingthoh sha u ADC ka East Jaiñtia Hills District ban wad jingtip ba haduh katno ka kam ban maramot ïa ka surok ka la ïaid bad ha ka jingiakynduh ki nongïalam ka seng bad u ADC hynnin ka sngi halor ka jing pan jingtip ne pan ïa ki kaiphot ha kaba iadei bad ka surok, ka seng ka ioh jingtip ba ka National Highway Authority of India kam i lah shuh ban shim ne bteng ïa ka kam bad ka sorkar ka dei ban phai khmat noh sha ka NHIDCL ban maramot bad pynbha ïa kane ka surok"“Shuh shuh la ïathuh ba ka jingslem jong ka jingpyntrei ïa kane ka surok ka dei namar ba ka NHAI ka khot tender tang ban maramot ïa ka surok, ym ban shna pynbha shuh shuh bad la ar sien la dep khot tender ban iakhun ban ioh (Bid) tang uwei.
Ka seng ka la pynkynmaw ruh ba ka jingslem ka long ba bun na ki liang jong ki nongtrei jong ka NHAI ki la shah thep sha along namar ba don ka jingbam sap kaba shyrkhei bad ki kam thok kam shukor kaba dei ka ejahar ha ka kam bamsap (fraud and corruption case)" ong u kyrwoh.
La ong ba ka seng ka la ioh jingtip ruh ba u Myntri rangbah ka jylla ruh u la khot bad iakren bad ki nongmihkhmat kiba na ka thain East Jaiñtia Hills District lem bad kiba mih khmat na ka NHAI bad ka la don ruh ka jingjurip, hynrei watla katta ruh ki kam kim pat shym la paw satia bad ym don ki dak ki shin ban maramot ïa kane ka surok kaba la jot rathai.
“Na ka liang ka seng ka kren da kaba shai ba lada long ha kano kano ka dur ruh, ka seng ka kwah ban ioh ïa ka surok ba bha ba miat, ka seng lem bad ki paidbah kim tip ïa kita ki jingeh ba don hapoh, hynrei ka sorkar ka dei ban sdang ban wad ïa ki lad ki lynti mar mar khamtam ha kane ka por ba dang ailad ka pyrthei ka mariang ban trei ïa ka kam.
Ka Seng ka kyrmen ïa ka ba bha bad khmih lynti ba ka sorkar ka peit mat noh" pynkut u kyrwoh na ka KSU East Jaiñtia Hills District Unit.
Jowai, Risaw 11: Ka seng Kur Khonglah Pyllun Khasi & Jaiñtia etc kala pynbna ba kan pynlong ïa ka jingïalang jong ka seng kur Khonglah ka ban long ha Enowell Hall Amlarem West Jaiñtia Hills District haka 21 tarik u Risaw 2023 naduh ka por 10 baje shiteng.
Ha kaba ïadei bad kane la khot sngewbha ïa baroh ki para kur ban wan sha katei jingïalang khnang ba ki jingthmu jong ka Kur kin long kiba ïaid beit ïaid ryntih.
La pyntip da ki nongïalam ka kur ba ki mat kiba dei ban ïakren ha katei ka sngi ki long:- Ban dup ïa ithuh ithaw ïa ki Para Kur, ban seng ïa ka Seng Kur Khonglah (Khasi & Jaiñtia etc), ban jied ïa ki nongkit kam ba pura jong ka seng kur Khonglah bad ban pynskhem ïa ki nongkitkam.
Mawkyrwat, Risaw 11: Ka ophis jong ka District Mental & Health Programme (DM&HP), South West Khasi Hills District ha ka ryngkat ka jingïatreilang bad ka ophis jong ka District Legal Service Authority (DLSA), South West Khasi Hills District, Sngap Syiem College, Mawkyrwat bad Martin Luther Christian University (MLCU), Shillong ka la rakhe ïa ka World Mental Health halor ka phang, “Mental Health is a Universal Human Right" ha Conference Hall jong ka Sngap Syiem College, Mawkyrwat ha kaba u bah Renikton Lyngdoh Tong-khar, MLA, Mawkyr-wat Constituency u la long kum u kongsan.
U bah Renikton Lyngdoh Tongkhar, MLA, Mawkyrwat Constituency, haba kren kum u kongsan jong kane ka program u la kren halor ka koit ka khiah kaba biang ha ka liang ka jingmut jingpyrkhat bad ka jingbit jingbiang ha baroh ki bynta u briew.
“Ka jingkoit jingkhiah ka long kaba kongsan kham palat ba ïa ka koit ka khiah ha ka met ka phat, da kaba ong ruh ba u briew uba koit ba khiah ha ka jabieng ne ha ka jingmut jingpyrkhat u don borabor ha ka met kaba koit ba khiah", ong u bah Renik.
Kumta u la kyntu ïa iwei pa iwei kiba ïaid lyngba ne kiba don jingduna ha ka koit ka khiah ha ka jingmut jingpyrkhat ki dei ban wad jingïarap na kiba ha ïing ha sem, ki parlok ban ïoh jingïarap ne jingïatreilang khnang ban ïoh ka ka jingsngew laitluid bad ban ïoh jingkyrshan ha ka ban wad ki jingpynkoit ne jingbha ha ki jingeh bashem ha ka jingim bad jingmut jingpyrkhat.
Shuh shuh u la pynshai ruh halor ka jingkyrpang ha ka ban ïada na kaba kren beiñ ne i beiñ ïa ki briew kiba shem ki jingeh bapher bapher ha kaba ïadei ba ka koit ka khiah ha ka jingmut jingpyrkhat hynrei dei ban ai ïa ki ïa ki jingïarap kiba donkam bad synran ruh ïa ki.
U la pyntip ruh ba ka sorkar jong ka Meghalaya ka la pdiang ïa kyndon aiñ kaba ïadei bad ka koit ka khiah ha ka jingmut jingpyrkhat (Mental Health Policy) jong ka jylla ka thmu ban kyntiew ha baroh kiba ïadei ba ka koit ka khiah ha ka jingmut jingmut jingpyrkhat bad ka bha ka miat bad ruh ban don ka jingïohlad bha ban ïada na ki jingpang ba kham ïoh bha ki briew bad kiba jur ha kaba ïoh ha ka liang ka jingmut jingpyrkhat.
Haba kren halor ka phang Pdeng, “Mental Health is a Universal Human Right", ka Chief Legal Aid Defence Counsel, District Legal Service Authority, South West Khasi Hills District, Mawkyrwat, ka kong Nosmi Hashah ka la khot ïa ka jingïatreilang jong ki briew bad ka shong ka thaw ban kyntiew bad ïada ïa baroh ha ki liang ka koit ka khiah ha ka jingmut jingpyrkhat kum ka hok longbriew manbriew.
“Ka jingdon jong ka jingmut jingpyrkhat kam shym dei ka daw ban duh noh ïa ka hok longbriew manbriew lane ban shah kyntait noh na ka jingimlang ha shnong ka thaw bad shah i-beiñ," ka la ong.
Ka kong Nosmi Hahshah ka lah kren ruh halor ka ‘Mental Healthcare Act, 2017,’ kaba kynthup ïa ka jingïoh ïa ka jingïada ne jingkyrshan halor ka koit ka khiah ha ka jingmut jingpyrkhat, ka hok ban imlang ha ka shnong ka thaw, ka hok jong ka jinglong kawei ne kajuh bad khlem don kino kino ki jingshah shilliang, ka hok jong ka jingtip lang, ka hok ban ïoh ki jingtip halor ki dawai ne ki jingpynkoit, ka hok na ka bynta ki jingshaniah ne confiden-tiality, ka hok ban ïoh ki jingïarap halor ka aiñ, ka hok ban ïoh ban buh ïa ki nongïarap ne nongïada bad kumta ter ter da kaba thmu ban pynshong nongrim ne pynskhem ïa ka hok jong ka bha ka miat jong uwei pa uwei u briew ha ka liang ka koit ka khiah ka jingmut jingpyrkhat.
Kiwei pat kiba kren ha kane ka bynta jong ka koit ka khiah jong ka jingmut jingpyrkhat ki kynthup ïa u Dr.
W.
L Narry, Nodal Officer, District Mental & Health Programme (DM&HP), South West Khasi Hills District, u Dr.
K.
K Nongsiej, Principal Sngap Syiem College, Mawkyrwat bad kong Aliscaia Swett, Deputy Registrar, Martin Luther Christian University, Shillong.
La pynïaid ïa ka jingïalang da u Deputy Commissioner, South West Khasi Hills District, Mawkyrwat, bah T.
Lyngwa, IAS, katba ka kong A.
Lyngkhei, Clinical Phycologist, District Mental & Health Programme (DM&HP), South West Khasi Hills District kaba la ai ki kyntien jingkhublei.
Ha kane ka sngi hadien ka jingïalang ka la don ruh ka bynta ba la shim da ki samla pule jong ka Psychology Department, Martin Luther Christian University (MLCU), Shillong kaba ki khot ka Beautiful Mind (a peer Psycho education) bud da ka jingïa-pashat jingmut ne jingïakren hapdeng ki samla pule jong ka Martin Luther University, Shillong ryngkat ki samla pule jong ka Sngap Syiem College, Mawkyrwat.
Shillong, Risaw, 11: Ka Synod Higher Secondary School, Shillong ka la long ka skul ban ïohrah ïa ka nam lahduh ha ka rynsan ïakob rwai Choir ba la pynlong da ka Meghalaya Board of School Education (MBoSE), Tura kum shi bynta ka jingrakhe ïa ka jingïaid lynti kaba 50 snem kynthih jong kane ka shlem treikam kaba peit ïa ka pule puthi bad kaba ju pynïaid ïa ki eksamin ha kane ka Jylla.
Da kane ka jingjop ka Synod Higher Secondary School, Shillong ka la ïoh khur ïa ka song pisa kaba T.
30 hajar, ka St.
Mary’s Higher Secondary School, Shillong kaba la wan baar ka la ïoh khur ïa ka song pisa kaba T.
20 hajar bad ka Kiddies Corner Higher Secondary School, Shillong kaba wan balai ka la ïoh khur ïa ka song pisa kaba T.
15 hajar.
Ïa kane ka jingïakob rwai la buh ruh ïa ka phang, “Celebrate the past, Embrace the present and Rise to the Future" la pynlong ha U Soso Tham Auditorium, Shillong, ba la ïashim bynta da ki 8 tylli ki skul na East Khasi Hills district bad ki nongbishar ha kane ka jingïakop rwai ki long u Bah B.
Latam, ka Kong P.
Warjri bad u Bah W.
Nongsiej.
La sam ïa ki khusnam sha ki nongjop da u Executive Chairman jong ka MBoSE u C.
P Marak uba la long kum u Kongsan ha kane ka sngi, ryngkat ka jingsakhi lang jong u Joint Director ka MBOSE, Regional Office, Shillong u Bah Macdonald Marbaniang, ki nonghikai na ki skul bapher bapher, ki kmie ki kpa bad ki khynnah skul.
Ka Synod Higher Secondary School kaba long ka kynhun lahduh ha kane ka rynsan ïakob ka la shah jied ban leit rwai ha ka 19 tarik mynta u bnai ha nongbah Tura, West Garo Hills District ha ka sngi pynhap pyrda ïa ka jingrakhe dap 50 snem jong ka MBoSE.
Nongpoh, Risaw, 11: Ha ka sien ba nyngkong eh ha ka jylla Meghalaya kawei ka kompani na ka jylla Assam ka Rajdip Innovations Pvt.
Ltd ba la tip kum ka Nandeeka na ka jylla Assam ha ka sngi Balang ka la pyllait paidbah ïa u jingthang sma iwbih (incense stick) ba don kumba 22 tylli ki jait jingsma lyngba ki siej bala saiñ na ka BP Thangkhiew Bamboo Industries ka karkhana saiñ siej kaba don ha ka shnong Nongbah Myrdon.
Ïa katei ka jingïalang pynlait paidbah ban pynïaid ïew ïa utei u jingthang sma iwbih la pynlong ha Umsning ha ka jingdonlang u Bah BP Thangkhiew kum u trai jong ka BP Thangkhiew Bamboo Industries u ba dei ruh u President ba rangbah jong ka RBYF sengkmie ha ka jingdonlang ruh ki nongseng jong ka Rajdip Innovation Pvt.
Ltd kiba kynthup ïa u Dipen Sharma bad u Rajeev Kunwar, ki nongïalam ka RBYF sengkmie naduh u Bah RJ Thangkhiew, u Bah Kynsai Nengnong, u Bah Bullet Marbaniang nalor kiwei kiwei ki nongïalam lem ki dkhot ka RBYF.
U Bah Bipul Thangkhiew kum u trai jong ka BP Thangkhiew Bamboo Industries haba kren ha katei ka sngi u la ong ba u la sdang ïa ka kam siej naduh u snem 2016 tang na ka bynta ban shna ïa ki ïing siej bapher bapher ba kynthup ruh ïa ki ïing baduk lyngba ka skhim PMAY, ki ïing skul, ki sem ri jingri bad lyngba ki siej u la sdang ruh ban pynïar ïa ki jingshna ïa ki ïing wat shabar ka jylla Meghalaya bad kylleng ki jaka jong ka Ri India, hynrei kum kawei na ki district kaba bun ruh ïa u siej rñai bad shken u la ïoh pat ban ïakynduh bad ki nongseng jong ka karkhana pynmih ïa ki jingthang sma iwbih bala tip kum ka Rajdip Innovations Pvt.
Ltd, namar kitei ki jait siej ki dei kiba biang tam ban shna ïa kitei ki jait jingsma iwbih.
Dei halor katei ka jingpahuh ki jait siej ha ka them Ri-Bhoi, u Bah Bipul Thangkhiew u la phaikhmat pat sa sha kane ka kam ban shna ïa ki diengsiej hadien bala dep ban saiñ bha ïa ki ban nang pynïar ïa ki jingpynmih bapher bapher lyngba ka jingpyndonkam ïa ki siej hadien ka jingïakynduh bad kitei ki nongseng ïa katei ka karkhana ban pynmih pat sa ïa u jingthang sma iwbih bala ju tip paidbah ruh kum u dhup ne agarbati.
U la ïathuh ruh, ba ha ka jingïaid lynti ban trei ïa ki kam shna iing shna sem la lap ba u siej ba ju pyndonkam bha u dei u siej iong bad u siej skhong hynrei u la lap ruh ba kine ki jait siej kim dei kiba da don bun bha hapoh Ri-Bhoi District bad la ïoh tang ha Ladlasharai, Mawleiñ Mawkhan bad Umkei bad kine ki jait siej ki dei ba don bun pat hapoh South West Khasi Hills bad ha West Khasi Hills District.
“Katkum ka jinglap jong nga, ka District Ri-Bhoi, kadei kaba pahuh bha ïa u jait siej rñai bad skhen bad nga la lap ruh ba dei tang u siej rñai u dei u ba la pynmih bha ha ki shnong ki thaw jong ka Ri-Bhoi District bad tang na ka thaiñ Umden, Marngar ruh ki ju shalan kumba 7000 tylli shisngi bad baroh ki siej ki leit beit sha Assam bad hadien ka jingnang wad jingtip la shem ruh ba ujtei u jait siej u dei u biang tam ban shna bad pynmih ïa ki jingthang iwbih (incense Stick) hadien bala dep saiñ bha ïa ki ha ka rukom kaba dei" la ong u Bah Bipul da kaba bynrap ruh ba dei hadien katei ka jinglap ïa utei u jait siej ba biang ban pynmih ïa kitei ki jait jingshna ula sdang pat ban pynmih sa ki siej bala saiñ (Bamboo Stick) ha u snem 2022 ha ka shnong Myrdon Nongbah kiba don ha ka jingheh bapher bapher.
U la ong ruh ba lyngba ka jingsdang ban shna bad saiñ ïa kitei ki siej ka long ruh ka kabu ïohkam ïa kiba bun ki khun samla naduh ki trai siej kiba die ïa ki siej, ki nongpom siej, ki nongshalan, bad kumjuh ki nongtrei ha ka karkhana lyngba ka jingnang ban pyndonkam ïa ka spah mariang kaba lah ban ïoh na ka district, ha kaba na ka liang katei ka kompani ka la lah ruh ban sdang pynmih ïa kitei ki jait jingsma iwbih ha ka jylla Assam, Tripura bad mynta hapoh ka jylla Meghalaya.
Shuh shuh u la ong ruh ba lyngba katei ka jingpynmih ïa kitei ki jait jingthang sma iwbih lyngba ki siej bala saiñ na katei ka karkhana kaba don ha Ri Bhoi kyrmen skhem ba ki paidbah kin ai ka jingkyrshan na ki paidbah kumba la angnud ruh ban shalan ym tang ha ka jylla Meghalaya hynrei wat shabar jylla, u la bynrap.
Nongpoh, Risaw, 11: Kum kawei na ka thong ban ïalap sha ki paidbah halor ka thong jong ka sorkar kmie ban wan rah ïa ka khuid ka suba bad kumjuh ruh ban ai jinghikai halor ki jingbam ba tei met ban ïoh ïa ka koit ka khiah, ka Central Bureau of Communication na ka Ministry ka tnad Information and Broadcasting ka sorkar India ka la pynlong ïa ka prokram ai jinghikai ba 3 sngi, kaba dei halor ka phang “Swachh Bharat and Poshan Abhiyan" na ka bynta ban bankhi halor ka jingdonkam ban wan rah ïa ka khuid ka suba bad ruh ban tip halor ka jingkordor jong ki jingbam ba tei met.
Ïa kane ka prokram la pynlong ha Alpha English Higher Secondary School, Nongpoh ha kaba la wan ban plie paidbah mynta ka sngi da u Manish Kumar, IAS bad uba dei ruh u Assistant Commissioner ka Ri Bhoi bad la shim bynta ruh da ki khynnah skul katei ka skul lem bad kiwei ki khynnah skul jong ki skul na ka thaiñ Nongpoh.
Ka Additional Director General ka tnad Zonal Central Bureau of Communication, Guwahati, Ka Jane Namchu ka la wan ruh ban shim bynta kum ka kongsan ha kane ka prokram bad kiwei kiwei kiba la ïa sakhi lang ha kane ka sngi ba la plie paidbah ïa katei ka prokram da ka jingdon lang u Bah Biangbok Basaiawmoit,uba la wan mihkhmat na ka C&RD Block Umling, ka Kong D.
Shylla, kaba dei ka Nutritionist na ka ophis ka DPO, ka Kong W.
K Blah, Principal ka Alpha English Higher Secondary School, Nongpoh nalor kiwei kiwei ki riew pawkhmat.
Ha kane ka sngi sdang jong kane ka prokram la ai jingkren da katei ka Director General, ka Jane Namchu, u Manish Kumar Singh, ka Kong D.
Shylla kum ka Nutritionist, ha kaba ka phang pdeng kaba ki la ïa kren ka dei halor ka khuid ka suba katkum ka thong jong ka Swachh Bharat Mission bad kumjuh ruh halor ki jingbam ba tei met lyngba ka scheme kyrpang ka sorkar kmie ba la tip kum ka Poshan Abhiyan.
Ka Kong D.
Shylla kum ka Nutritionist ka la kren kyrpang tang halor ki jingbam ba tei met ba ki paidbah kim dei ban bam klumar ïa ki jingbam bad ki dei ban bam da ki jingbam ba don jingtei khnang ba kin long kiba koit ba khiah bad kitei kiwei ki la kren kyllum halor ka khuid ka suba ka jingdonkam ban pynneh ïa ka khuid ka suba bad ruh ban don kata ka jingkitkhlieh ban wan rah ïa ka khuid ka suba bad khamtam ban ïada ïa ka mei mariang da kaba ngin tyngkai kumno ban pynneh ïa ka khuid ka suba hapneh ka mei mariang.
Lyngba jong kane ka sngi, ka Central Bureau of Communication, na ka Ministry of Information and Broadcasting, ka sorkar India ka la pynkup burom ruh ïa uwei na u nonghikai ka Alpha English Higher Secondary School, u Babu Madhav Singh, uba dang shu ïoh pdiang shen ïa ka Teacher’s National Award ba la sam da ka Presidnt ka ri India, ka Droupadi Murmu ha ka sngi khraw ki nonghikai ha Nongbah Delhi.
Na ka bynta ban ïalap halor ka khuid ka suba, ka Central Bureau of Communication na ka Ministry ka tnad Information and Broadcasting, ka sorkar India kan sa pynlong ruh ïa ki prokram bapher bapher kum ka jingïakop shondur ïa ki nongïaleh laitluid ka ri na ka thaiñ Shatei Lam Mihngi ka ri India, ki jingïakop kyntip ktien, ki jingïakop shad, ki jingïakop dro bad kiwei kiwei ki prokram kiba dei shi bynta halor ka khuid ka suba.
Shillong, Risaw 11 : Ka Bethany Hospital ha ka sngi Ba ar ka la pynlong ïa ka Dr.
John L.
Sailo Ryntathiang Memorial Oration kaba ba-ar, kum shi bynta ban kynmaw burom ïa u synñiang uba la noh da u nongseng jong ka Hospital u (L) Dr.
John L.
Sailo Ryntathiang.
Ha kane ka jingïalang la ïoh ïa ka jingkren na u Dr.
Kethoser Kevichusa, uba long u nongkren paidbah bad u nongthoh kot uba pawnam, uba la ïoh pdiang ruh ïa ka First Gordon Graham Prize ha ka Naga Literature.
U Dr.
Kevichusa ula kren ïa ki nongrim kiba kongsan jong ka Bethany Hospital, kaba kynthup ïa ka mynsiem ban ïarap, ka jingsumar sukher bad ka jingtrei shitrhem na ka bynta ka bha ka miat bad ula banjur ïa ka jingdonkam ïa ka mynsiem ban ïarap ha ka liang ka jingai jingsumar ym tang ha ka ban sngewthuh ïa ka jingshitom jong kiwei hynrei ban don ïa ka mynsiem ban pynduna ïa katei ka jingshitom bad ula ïaroh ruh ïa ka hospital ïa ka jingshim ïa ki sienjam ban don ïa ka mynsiem ïarap ha kaba ïadei bad ka jingai jingsumar.
Ula pynpaw ruh ba wat la ka hospital ka don ïa ka thong hakhmat eh ban pynkhiah hynrei ban ai ka jingsumar jingsukher ruh ka long kaba kongsan bha bad ka jingai jingsumar sukher kam dei tang ban sumar ïa ki nongpang hynrei ka dei ruh ban pynlong ïa ki nongpang ba kin sngewsuk mynsiem bad ba kin ïoh ïa ka jingkyrshan.
U Dr.
Kevichusa ula banjur ruh ïa ka jingdonkam ban don ïa ka mynsiem kaba shitrhem ha ka kam ai jingsumar bad ula ai jingmut ba ka jingsumar sukher ka lah ban ïaid palat ïaka jingkoit jingkhiah, ban pynsuk mynsiem bad ban phaikhmat ïa ka jingkongsan jong ka jingim.
Ha kane ka sngi la ïoh ruh ïa ka jingpynbyrngia na u Nise Meruno, uba dei u Nongkit Tiensyiem jong ka Yamaha.
Shillong, Risaw 12: Kawei ka longkmie kaba na ka Shnong Nongshken, kaba kyrteng ka Kong Sahitina Ïawim, ka la ïathuh ba ha myn Sngi U Blei, katba ka dang leit donkam ha kawei ka ïing, hamar ba poi ha ka lad ban leit sha Hat thymmai bad sha Nongshknen, la don kumba san ngut ei ei ki briew kiba ka ithuh bad kynnoh ba ki la shongshit kyiad bad kren ïa ka da ki kyntien ba khlem akor.
Ka Kong ka la ïathuh ba haba ka la mai ïa ki ba ki kren khlem akor, ki la sait ksan ba ki khlem kren bad pyrshang ban ktah kti pynban ïa ka.
Ha katei ka por ka la leit lang bad uwei u rangbah u Bah Holdmark Ïawram bad kine ki briew ki la shoh la dat pynban ïa u ruh.
Hadien kane, kata ka jingïania ïamai ka la shu kut noh kumto bad kane ka longkmie ruh ka la ïathuh ba ka la leit noh sha kata ka ïing ba ka mut leit donkam.
Kane ka la jia ha ka por 5 baje ei ei janmiet bad la don ruh kiba ïoh ring video ïa kane ka jingjia.
Hynrei ynda la dap 7 baje mynmiet, ka Kong Sahitina, kala ïathuh ba kine ki briew ki la wan biang sha ïing jong ka bad pynroi ïa kaei kaba la jia ha ka por janmiet.
Ha katei ka por la ïamih bun ki paidbah, tangba ym shym la lah ban tem ïa kane ka jingjia.
Ha kajuh hi ka miet, ka Kong Sahitina, ka la ïathuh ba ka la leit ujor ïa kine ki briew sha ki Pulit bad kine ruh ki la wan lang sha thanad ha Pynursla.
Hynrei ki Pulit ki la pyllait noh ïa ki ha ka sngi kaba bud.
Kane ka longkmie, ka la ong ba ki Pulit ki la kyntu ban ïasuk noh shi ïing shnong ki shi thaw, hynrei na la liang jong ka, kam treh namar ka kynnoh ba kine ki briew ki don ka jingthmu kaba sniew ïa ka bad ka kwah ba ki Pulit kin leh ei ei halor kine ki briew.
Shillong, Risaw, 11: Ki shipai BSF Meghalaya jong ka 181 Battalion kiba ap pahara ha khappud ki la ïoh ban pyllait im 70 tylli ki masi na khappud ïa kiba la thmu ban khaii be-aiñ sha ka Ri Bangladesh.
Ki shipai BSF kiba la ïoh ïa ka jingtip kaba bniah ki la ai jingtip sha ki Pulit jong ka Meghalaya Police ban ap ktem ha khappud jong ka shnong Silbari, South Garo Hills ha kaba ki la ïoh ban kurup 22 tylli ki muid.
Ïa kine ki muid la aiti noh sha ki Pulit ban leh ïa kaba donkam katkum ki kyndon jong ka aiñ.
Ha kawei pat ka jingkhynra, ki shipai BSF jong ka 193 Battalion bad 172 Battalion ki la ïoh kurup 48 tylli ki masi ba la thmu ban khaii be-aiñ sha ka ri Bangladesh lyngba ka khappud jong ka East Khasi bad ka East Jaiñtia Hills.
Shillong, Risaw 11 : U Chief Executive Member (CEM) ka Khasi Hills Autonomy District Council (KHADC) bah Pyniaid Sing Syiem bad ki Heh Ophisar ka World Bank, mynta ka sngi Balang, ki la leit ïuhkjat ha Ophis u Syiem ka Hima Mylliem kaba don ha Mawkhar Shillong.
ïa u CEM bad ïa ki heh ka World Bank la pdiang burom hi da u Syiem ka Hima Mylliem u Paiem Ainam Manik Syiem ha ka jingïadon lang ki Myntri bad ki nongtrei ka Hima.
Kane ka jingleit u CEM bad ka World Bank ka long eh na ka bynta ban ïakren halor ka KHAD (Solid Waste Management) ba la mynjur da u Lat ka jylla, ban wanrah ka jingkhuid jingsuba khamtam ha ïewduh kaba la khmih da ka ophis Hima Mylliem.
U CEM ula ong ba ka KHAD (Solid Waste Management) ka kdew shai ba donkam ka jingïatreilang hapdeng ka District Council, ka Hima Mylliem, ki shnong bad ki para nong shong ïew ban wanrah ka khuid ka suba da ka ba pyntrei hok ïa ka Solid Waste Management.
U bah Pyniaid u la ong, kum shi bynta ban sdang pyntreikam ïa ka aiñ Solid Waste Management, ka District Council ka la sdang ban sam kali kit niut sha ki katto katne tylli ki shnong bad kane ka jingsam kali kit niut kan dei sha kumba 20 tylli ki shnong kiba hap haka jingkhmih ka council.
Ula ban ba kane kam kut tang katne hynrei ka Council ka kwah ban buh ruh ka thong ha ka ban lah ban pynkylla dur biang sa shisien ïa ka Hima Mylliem kaba peit ba khmih ïa kane ka ïew tynrai ka ïewduh.
Nongstoiñ, Risaw 11: U Deputy Commissioner cum Chairman (DDMA) West Khasi Hills District, Nongstoiñ, u la pyntip paidbah ba ka Meghalaya State Disaster Management Authority, kan pynlong ïa ka State Level Mock Exercise ha ka 12 tarik U Risaw 2023 naduh ka por 9 baje mynstep ha baroh ki Distrik jong ka Jylla Meghalaya.
Kane ka Mock Exercise kan long kum shi bynta na ka jingpynkynmaw ïa ka jingkhih u Jumai bah ha u snem 1897, bad yn ïashim bynta da ka ki nongtrei sorkar jong ka District, ki Police, Fire and Emergency Services, Hospitals, ki Skul, ki Kolej, ki dkhot jong ki Shnong ki thaw, ki Volunteer na ki kynhun kiba pher bapher kum ka Bharat Scouts and Guides, NCC, NSS, Aapda Mitra Volunteers, bad kiwei kiwei.
Ban pyni ïa kane ka drill la shaniah ha ki ba la shemphang bha halor kane ka bynta kiban pyni ha ki kato katne ki jaka jong ka thaiñ Nongstoiñ bad ha ki Hospital.
Shuwa ban sdang ïa kane ka drill, kan don ka jingpynpah siren na ka ophis U Deputy Commissioner, Nongstoiñ kum ka dak ban pyni ba U Jumai u la khie.
Hapoh West Khasi Hills District, ki jaka ki ban shah ktah kum ka dak jong kane ka Mock Drill ki long ha Office: DC’s Office, West Khasi Hills, Nongstoiñ, Shnong Pyndengrei, Mawkhmahwir, Trends Shopping Mall, New Nongstoiñ, NRL Pump, New Nongstoiñ, St.
Peters Higher Secondary School, Pyndengrei, Civil Hospital, Nongstoiñ bad jaka twa khyndew ha NH-44E jong ka Shnong Pyngdengrei.
Ki jingdonkam na ka bynta katei ka drill kum ka Incident Command Post Medical Aid Post, Staging Area, Relief Camp, Base, Camp, bad kiwei, la thaw hapoh St.
Peters Higher Secondary School, Pyndengrei.
La kyntu ïa ki paidbah ba kim dei ban sheptieng ne kulmar halor katei ka Mock Drill, hynrei ban ïatreilang bad ki jingpynbeit jong ki bor distrik, khnang ban lait na kino kino ki jingdheng kali ne pynthut ïa ka ïaid ka ieng ha ki lynti ki syngkieng.
Shillong, Risaw 11 : Ki nonghikai jongka North Easern Hill University Teacher’s Association (NEHUTA) ki la rai ban pynkhlaiñ biang ïa ki jingïakhih jogki da kaba pynlong da ka jingïaiaid paidbah bad shong kyllaiñ myngngor ha ka Sngi Palei kum ka dak ban pynpaw ka jingpyrshah ïa ka jingleh tam bad palat pud jong une u Vice Chancellor ba mynta u Prof P.
S Shukla.
La phah ruh ïa ka jingthoh halor kine ki jingleh tam bad jingleh beaiñ jong une u Prof Shukla hapoh kine ki arsnem ba u la don ha ophis sha u President ka ri India bad sha u myntri ka tnad pule puthi jongka sorkar pdeng, ong ka kyrwoh na ka seng.
U President ka NEHUTA u Prof Lakhon Kma u la ïathuh ba ka Association ka ïeng pyrshah ïa u VC na ka daw ban ïada ïa ka lawei ka University.
“Ngi la rai ban pynlong ïa ka jingïaïaid paidbah bad shong kyllaiñ myngngor pyrshah ïa u VC kumta la kyrpad ïa baroh ban ïasnoh kti lang ha katei ka 12 tarik ha ka por 3 baje janmiet hakhmat ophis ka NEHU Library bad na kane ka jaka yn ïaid sha ophis u VC ban shong kyllaiñ myngngor kum ka dak ka jingpyrshah ïa u" ong u President da kaba kyntu ruh ïa ka MCTA, NEHUSU bad NEHUNSA ban ïasnoh kti lang ha katei ka sngi.
“ Ngi ïakhun pyrshah ïa kine ki jingleh beaiñ jong u ban ïada ïa ka hok jong ki dkhot ka Academic Council kiba u la pyrshang ban thombor.
Lada ngi pdiang kan long kum ka jingma hadien habud da kaba ailad ïa u VC ban ïaid lait ïa ki bor ka Council ha kiba bun ki bynta kiba ïadei bad ka bha ka miat jong ka University" ong biang u Prof Kma.
U la ïathuh ba ka NEHUTA ha ka jngïalang jongka kaba la long ha ka 6 tarik Risaw ka la ïakren sani bha halor ka jingdawa ban khot noh ïa ka jingïalang ba kyrkieh ong ka Academic Council nalor ba la dep phah ruh sha u da ka jingthoh ba la ïasoi da 100 ngut ki dkhot na Shillong bad Tura Campus hynrei u la lehklet bad leh bymsuidñiew halor kane nalor ba la dep ai por ïa u ban khot hapoh ka 9 tarik u Risaw bad la dep maham ruh ba lada um khot ka Association kan pynlong da ki prokram ïa khih kiba tyngeh.
Ka daw ba la phah lum kyrkieh ïa ka jingïalang ka long ban ïakren halor ka jingpyntreikam kyrkieh ïa ka NEP 2020 ha ki kyrdan UG jong ki College kiba la pynïasoh bad ka NEHU.
ïa kane la leh khlem da ïoh ka jingmynjur na ka Academic Council.
Shillong Risaw 11: Ka Meghalaya State Disaster Management Authority kan pynlong ïa ka State Level Mock Exercise ha ka 12 tarik u Risaw naduh ka por 9 baje mynstep ha baroh ki District jong ka jylla Meghalaya.
Kane ka Mock Exercise kan ïasyriem kum ka jingwan lynshop u jumai ba jur ïa ka jylla ha u snem 1897 ha ka ban ïashim bynta da ki bor pynïaid District, ki shipai, ki pulit, NDRF, SDRF, Fire and Emergency Services, Hospitals, skul, college, ki kynhun sengbhalang, ki nongïalam shnong, ki dkhot jongka Bharat Scouts and Guides, Indian Red Cross Society, NSS, Aapda Mitra Volunteers bad kiwei kiwei.
Ki dkhot jongka National Disaster Management Authority kin wan ban don lang ban peit bad khmih ïa ka jingpynlong ïa kane ka Mock Exercise da ka jylla bad ki District.
Namar kane ka Mock Exercise ha kaba ki kynhun bapher bad ki kali Ambulance kin wan ïashim bynta, kumta ka State Disaster Management Authority ka la kyntu ïa ki paidbah ba kim dei ban syier ne sheptieng hynrei ban ai ka jingïatrei lang bad ki jingpynkhreh jong ka sorkar bad ba kin pyrkhat lypa ïa ka leit ka wan ka jongki ban lait na ka jingdheng kali.
Ha Shillong ban sdang ia katei ka Drill, kan don ka jingpynsawa ïa ka siren da u Deputy Controller, Shillong ka ban pyni ba ka don ka jingkynñiuh u jumai bad ka jak ban pynlong iaka Mock Exercise ka dei ha Polo, ka surok na Polo sha Wahingdoh, Polo Super Market, ki dukan kiba don ha kylleng ka thaiñ Polo, Hotel Polo Towers, SBI building, Polo bad MeCEL, Lumjingshai, Samkhamti Petrol Pump, Umkaliar, Female Health Worker, School of Nursing and School of Nursing, TTC, Ganesh Das Government Hospital, Lawmali, St.
Xavier’s School, Polo Pynthorumkhrah Golflink Secondary School bad Shillong Secondary School, Forest Colony.
ïa ka Incident Command Post, Medical Camp, Staging area, Relief Camp bad ïa ka Base Camp yn buh ha ka SRGT Parking Lot Polo, bad ka jaka kaba thylli ha ka madan 3rd Ground Polo.
Nongstoiñ, Risaw, 11: Ka Ïingkashari Special Judge (POCSO) ka West Khasi Hills, ka la hukum ban set phatok haduh 20 snem ïa ar ngut ki briew kiba leh beijot ïa ki Khynnah kynthei ha ki ar tylli ki jingjia ba jia hapoh ka District.
Uwei na kine u dei u Himborlin Puweiñ u ba la leh ïa kane ka kam bymman ha ka 7 tarik Risaw 2017, ïa kaba la register case ha Nongstoiñ Police Station katkum ka case no 102(10)2017 hapoh ka kyndon 342/506 pule lang bad ka kyndon 5 (1)(n)/6 jong ka POCSO Act.
Uwei pat u dei u Rishan Marweiñ u ba la leh beijot ïa kawei ka Khynnah ha ka 20 tarik Risaw 2020.
Ïa une ruh la register case ha Nongstoiñ Police Station katkum ka case no 72(10)2020 hapoh ka kyndon 5(1)(n)/6 POCSO Act.
Ka Ïingkashari Special Judge (POCSO) ka la pynmih ïa ka hukum ha ka 29 tarik Nailur 2023, ba hukum ban set phatok haduh 20 snem ïa u Himborlin Puweiñ ryngkat ka kuna ba T.
50,000 katkum ka kyndon 6 jong ka POCSO Act bad shi snem hapoh ka kyndon 506 part-II IPC nalor ka kuna ba T.
1000.
Kane kajuh ka Ïingkashari ka la pynmih ruh ïa ka hukum ban set along 20 snem ïa u Rishan Marweiñ lem bad ka kuna ba T.
30,000 halor ki kam bymman ba hap katkum ka kyndon 6 jong ka POCSO Act.
Shillong, Risaw 11: U Vice Chairman ka Niti Aayog, u Suman Kumar Bery u la ong lada ka sorkar ka kwah ba kawei ka bynta ruh kam dei ban sahdien hynrei kan kiew ha ka roi ka par ka dei ban pyrkhat khia bha bad buh hakhmat ruh na ka bynta ki 200 million ki Jaidbynriew Riewlum kiba don ha ka ri.
U la ong ruh ba u myntri rangbah duh jong ka Ri India u la shim khia na ka bynta ka jingbit jingbiang jong ki riewlum hapoh ka Ri India.
U Bery uba la wan ïuh kjat eh nyngkong sha kane ka jylla bad kane ka thaiñ hi baroh kawei mynta ka sngi u la leit ïuhkjat ruh ha ka Ophis jong u Syiem ka Hima Mylliem.
Haba kren sha ki lad pathai khubor hadien ka jingïakynduh bad u Syiem jong ka Hima Mylliem u Paiem Ainam Manik Syiem bad ki myntri ha ka jigndon lang u CEM jong ka KHADC bah Pyniaid Sing Syiem bad ki EM ula ong ba ki riewlum baroh shikatta kim shym la ïoh ïa ka jingkyrshan kaba thikna lyngba ki skhim jong ka sorkar pdeng.
Kumta na ka liang jong ka Niti Aayog kaba peit ïa ka Ri baroh kawei, ym tang ha ki jylla mynta kala sngewthuh ïa ka jingdon kam jongki riewlum ka long kaba kongsan, namar lada phi kwah ban kyntiew ïa ka roi ka par ba ym dei ban don kiba shah ïeh sha dien ym dei ban klet ïa ki 200 million ki riewlum ha ka ri.
Haba phai sha ka thaiñ shatei lam mih ngi ka Ri India ki dei ki riewlum, ha Meghalaya ki dei ki riewlum bad kane ka dei ka sien kaba nyngkong ba u wan kum ki heh jong ka Niti Aayog sha kane ka thaiñ kumta u kwah ban tip ïa ka jinglong ki riewlum.
Kawei pat ka bynta ka long ba ka kurim jong u ka don ka jingïadei ha kane ka jylla Meghalaya bad u tip ba don ki District Council kiba don ïa ka bor kumta u don ka jingthrang ban sngewthuh ïa ka bor jong ki bad kaei kaba ki leh bad ïa kane la ïakren ha ka jingiakynduh bad u myntri rangbah ka jylla U Conrad K Sangma.
“Ngam shym la pynkhreh ei ei ruh halor kane ka mat jong ki Autonomous District Council (ADC) khamtam ha kaba ïadei bad ka jingbei tyngka namar kane ka dei ka bynta jongka sorkar jylla ym jongka sorkar pdeng.
Hynrei ha kawei pat ka liang ka jingaibor lang ïa baroh ban shim la ki rai ki rai ka dei ka rukom ba la ju leh ha ki ri Europe bad lada kane ka juh ka don hangne ha Meghalaya kata ka biang eh ngan ong" ong u Bery.
Haba kren ba man la ki dong ki shnat jongka India ki don la ka jong ka jong ka rukom im rukom leh u Bery u la ong “ Ngi na ka liang ka Niti Aayog ngi don na ka bynta ban shakri ïa ki jylla.
Namar u Myntri Rangbah ruh u ngeit bad ju kren ba ka ri India kan kiew tang lada ki jylla ki kiew lang tangba ym dei tang ban kiew donkam ruh ban sngewthuh kaei kata ka jingkiew ha ki bynta baroh jongka ri".
Na ka jingiakren ba ha Khasi Hills don ar bynta ki jaka sor bad ki jaka nongkyndong bad ha ki nongkyndong ki don la ka jong ka rukom im ka rukom pyniaid bad ha kane ka jingwan jong u la ong ba u la ïoh bun jingtip shaphang kane, haba ïadei bad ka jingbei pisa ka shong ha ka sorkar jylla ym ha ka sorkar pdeng.
Haba ïadei bad ka jingwan jong u sha kane ka jylla Meghalaya u khlem wan kum u nongmihkhmat na ka Niti Aayok ne ban don kano kano ka jingïakren halor kino kino ki bynta hynrei ka jingwan ka long kum ka jingwan jngoh sngewbha ïa kane ka jylla kumba la ïa kren bad u mytnri rangbah ka jylla u Conrad K Sangma, namar ki myntri rangbah ki jylla ki dei ki dkhot jong ka Niti Aayog.
Tel Aviv, Risaw 12: Wat lada ka Israel ka la ïam briew, ka la shah beiñ namar ka jingïoh rung suk ki lehnoh Hamas ha ka sngi Saiatjaiñ, hynrei la don kawei ka longkmie,kaba kyrteng ka Inbar Liberman kaba da ka jingshlur jong ka, ka la lah ban pyllait im ïa ki paidbah jong ka Shnong ban ïakhun ïa ki Hamas bad ïoh siat ïap ruh 25 ngut ïa ki.
Ki khubor na kylleng ka pyrthei ki ïathuh ba kane ka longkmie kaba dang 25 snem ka rta, kaba trei kum ka Security Coordinator jong ka Shnong Kibbutz Nir Am kaba jngai tang kumba 1 Kilometer ha khappud bad ka Gaza, haba la tip ïa ka jingwan hiar thma ki Hamas, kala lum ïa ki 12 ngut ki Security Volunteer bad khuk khak ka la sam suloi ïa ki ban ïakhun pyrshah ïa kine ki lehnoh.
La ïathuh ba ka jingïakhuh kaba la neh saw kynta, ka Liberman marwei ka la ïoh siat ïap 5 ngut ki lehnoh bad kiwei pat ki paralok jong ka, ki la ïoh siat ïap 20 ngut.
Lyngba kane ka kam shlur jong kane ka longkmie bad ki paralok jong ka, la lah ban pyllait im ïa ki 700 ngut eiei ki nongshongshnong jong kane ka Shnong na ka kti na runar jong ki lehnoh Hamas.
Ki shipai Israel bad ka ri Israel ki la aiam ai burom ïa ka Liberman bad ki 11 ngut ki paralok lok jong ka.
Tel Aviv, Risaw 12: Ki Shipai Israel Defence Force (IDF) mynta ka sngi ki la lap ïa kiba bun tylli ki met ïap jong ki Jiw kiba la shah siat pathar ha ki lehnoh Hamas bad napdeng kine la don ruh 40 ngut ki Khunlung bad ki Khynnah kiba la shah mait ka khlieh.
Kane ka pyni haduh katno ki Hamas ki la leh kum ki riewkhlaw haba ki la rung sha ki shnong ki thaw bad ki ïing ki sem ha ki shnong ha Israel.
Ki Shipai IDF kila lap ïa kine ki met ïap ha kapor ba ki rung sha ki shnong kiba la hiar thma da ki Hamas naduh sngi Saitjaiñ bad ïoh kurup biang ïa ki jaka kiba ha khappud bad ka Gaza na ka kti ki Hamas.
Ki nongthoh khubor jong ka pyrthei kiba don ha Israel, kiba la leit bud ïa ki shipai ki la ïathuh ba katno ka long kaba itriem bad i myllung ruh ban lap ba ki khun bad ki kmie ki kpa ki thiah lyngktar ha ki kamra jong ki ïing ki sem jong ki ha ryngkat ka jinglyngkien ka snam, kaba pyni ba ki lehnoh ki la rung sha ki ïing ki sem ban siat pathar bad leh kput beit kat ïa kiba ki lap.
Ha kawei na ki video ba la pyllait ha ki lad pathai khubor, la pyni ba wat ki shipai ruh kim lah khlem da jaw ummat haba ki ïohi ïa kane ka rukom pynïap riewkhlaw jong ki Hamas, kaba la pynlong ïa kiba bun ki ri ka pyrthei ban pynrem jur ïa kane ka mynsiem mrad ki Hamas.
Jowai, Risaw 12: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long hynne ka Sngi Palei ha madan Kiang Nangbah Stadium, Dongmihsngi Jowai.
Haba phai sha ka jingïakhun ka kynhuh ïalehkai jong ka Demthring kala lah ban pynliem da 2-0 kol ïa ka Moosyiem Shangpung.
Ïa kitei ki kol na ka Demthring la thep da u Wellmisson Dkhar haka minit ba 28 bad u Pyndap Liam haka minit ba 79.
Ka jingïakhun mynta ka Sngi ka 13 tarik Risaw, 2023 kan long hapdeng ka Moosalangkat pyrshah ïa ka Sohmynting haka por 2 baje nohphai sngi.
Shillong, Risaw 12: Ki thei ka Meghalaya ki la mad namrem sa ha ka Manipur da hynñiew wicket ha ka lympung lehkai jong ka Women’s U-19 One Day Trophy ha Surat hynne ka Sngi Palei katba ka kynhun lehkai U-19 ki shynrang ka la shah rem da 346 ron ha ka Bengal ha ka sngi sdang jong ki ha ka Vinoo Mankad Trophy ha Vijayawada.
Ka Meghalaya ka la shah pynhap baroh ki wicket tang hadien ba kynjoh sha ka 97 ron na ki 36.
4 over, ka Janicka R Marak ka la ïarap 46 ron naki 78 bol.
ka Kambesa A Sangma ruh ka la lah ban kyntiew da 21 ron naki 48 bol wat hadien ba mih nombar ba 8.
Na ka liang jong ka Meghalaya ka pyrshang da kaba pyndonkam baroh 9 ngut ki bowler ban khanglad ïa ka Manipur hynrei ka la pyndep ban kynjoh sha ka 98/3 hapoh ka 27.
2 over.
Ka Meghalaya ka la ïoh khur ar wicket lyngba ka run out na ka Fennysha Nongrum bad ka Jayshree Singh bad kawei kaba la shah pynhap ha ka Natasha Rabha (1/17).
Ka Meghalaya kan sa ïakhun biang la sngi Saitjaiñ pyrshah ïa ka Tamil Nadu.
Ha kajuh ka por, ki rang U-19 ka Meghalaya ki la ïakynduh mawsiang hadien ba ka Bengal ka la buh thong haduh 402/3 naki 50 over, katba ka Meghalaya ka la shah pynhap baroh bad tang 56 ron naki 35.
2 over bad shah jop haduh 346 ron Watla kata ruh, lai ngut ki nongkawangbol ka Meghalaya kiba la khur wicket- Kshtij Singhania (1/36), Angkit Tamang (1/52) bad u Da-u-la-biang Shangpliang (1/59) – u Shubham Rasaily u la ïoh ban kamai 19 ron.
La sngi Saitjaiñ ka Meghalaya kan aireng sa ïa ka Uttarakhand.
Nongpoh, Risaw 12: Ka jylla Meghalaya mynta ka sngi ka la ïoh biang ban sakhi sa shisien, ïaka tamasa kieng lieng ka bala tip kum ka Megha Kayak Festival ba la pynlong ha ka Wah Umtrew, Shillong White Water Village kaba hap hapoh ka shnong Umtham, Ri-Bhoi District bad ïa kane ka tamasa kieng lieng la pynlong da ka Ri-Bhoi Water Sports & Tourism Cooperative Society Ltd ha ryngkat ka jingïatreilang bad ka tnad Sports & Youth Affairs ka jylla.
Kane ka tamasa ka dei kaba hynriew bala pynlong ha ka Wah Umtrew bad kaba la ïoh ban sdang noh mynta ka sngi ka 12 tarik bad yn pynkut pat haka 14 tarik Risaw bala sakhi ruh da ka jingwan shim bynta shitrhem daki nongkieng lieng bna nam na kylleng ki ri ka pyrthei, bad kumjuh ruh naka jylla kiba la dep pyntbit bha ïalade.
Naka liang ka kong Lary kordor Kharkhrang dkhot jong ka Ri-Bhoi Water Sports & Tourism Cooperative Society Ltd ka la ïathuh ba ha kane ka tamasa ïakop kieng lieng ki don haduh 25 ngut ki nongkieng lieng kiba nabar ka ri kiba la ïawan ban ïashim bynta bad naka jylla Meghalaya ki don 3 ngut ki ban ïakhun haka professional category bad 8 ngut ki ban ïakhun haka intermediate category.
Ha kane ka sngi la ïoh ban pynïalehkai shwa ïaki khynnah rit haka intermediate category bad ïaki ba sah yn sa bteng pat lashai bad lashisngi.
Shillong, Risaw 12: Ka resol jong ki lai tylli ki jingïakhun ka lympung SSA SRGT 3rd DIVISION Football League 2023 kaba la long ha madan 1st Ground SSA Stadium bad 3rd Ground, Polo hynne ka Sngi Palei.
Ka jingïalehkai kaba nyngkong ha ka por 1:10 baje mynsngi ha madan 1st Ground SSA Stadium, ka Tynring SC ka la jop suk da 5 – 2 kol ïa ka Nongumlong SC.
Ki san kol na bynta ka Tynring SC la thep da u Mariabiang Kharmalki (2 min), u Korbar Nongspung (39 min), u Arborlang Nongpluh (48 min), u Bankitlang Kharkongor (57 min) bad khadduh na u Rahbor synnah (83min).
Katba ïa ki ar kol na bynta ka Nongumlong SC la thep hi da u Nehlang Kharsohnoh ha ka minit kaba 27 bad 54.
Haba phai sha ka jingïakhun kaba la sdang ha ka por 3 baje nohphaisngi kaba la pynïakhun ha madan1st Ground SSA Stadium, hapdeng ka Umlyngka SC pyrshah ïa ka Gorkha Association, ka jingïakhun ka la jam sha kaba kut ha kaba ka Umlyngka SC ka la khur namjop salit da shi kol, bad ïa kane la thep da u Chesterfield Makroh ha ka minit kaba 75.
Katba ka jingïalhekai kaba la sdang ha kajuh ka por (3 baje) ha madan 3rd Ground MFA Turf, ka Lumdiengjri SC  ka la pynliem ïa ka  Lawmali Pyllun SC da 2-1 kol.
Ha kane ka jingïalehkai, dei ka Lawmali Pyllun SC kaba la ïoh ban plie pyrda ban pynkhihjar lyngba u Banganson Nongphlang ha ka 7 minit.
Hynrei ka Lumdiengjri SC ka la jubab ban pynïakhaid lyngba u Robin Pnar ha ka 32 minit shuwa ba u Nick Roy Syiem un thep ïa ka kol ban pynjop ha ka 39 minit.
Mynta ka sngi kin don haduh saw tylli ki jingïakhun kiba yn pynlehkai ha ar tylli ki madan, ki ar tylli ki jingïakhun ki ban long ha madan 1st Ground SSA Stadium, kaba nyngkong kan sdang ha ka por 1:10 baje mynsngi hapdeng ka Nongmynsong SC pyrshah ïa ka MLP FT.
Nangta bud sa ka jingïakhun kaba ar ha ka por 3 baje hapdeng ka Pomlakrai SC pyrshah ïa ka  Mawryngkneng SC.
Katba ki ar tylli ki jingïalehkai ki ban ïakhun ha madan 3rd Ground MFA Turf, Polo, kaba nyngkong ka long hapdeng ka PFR FA  pyrshah ïa ka  Nongkseh SC por 1:10 baje mynsngi bud sa ka jingïakhun ha ka por 3 baje nohphaisngi hapdeng ka Umpling SC  pyrshah ïa ka  Mylliem Lum SC.
Khliehriat risaw 12: Kumba long ha kiwei kiwei ki jaka hapoh ka jylla, ha East Jaiñtia Hills District ruh la pynlong ïa ka Mock Exercise ha kiba bun tylli ki jaka, kane ka mock exercide ka long ban ai jinghilai ruh ïa ki paidbah ba kin tip kumno ban leh ban ai jingiarap lada khie u jumai bad lada jia ban don ka jingtwa khydew bad jingtwa ki iïng ki sem, ïa kane ka prokram la pynlong da ka tnat Meghalaya State Disaster Management Authority (MSDMA), ha ryngkat ka jingïatreilang bad ka National Disaster Management Authority (NDMA), Ministry of Home Affairs, Government of India, the District Disaster Management Authority (DDMA), East Jaiñtia Hills District.
Ïa kane ka mock exercide la pynlong ha shnong Khliehriat West, ha ophis jong u Block Development Officer, Khliehriat, ha Khliehriat Presbyterian Secondary School, ha Khliehriat, Civil Hospital, kumjuh ruh ha 1-India Family Mart, Khliehriat, ha Seiñ Raij L.
P School, ha Moolyngkut bad ha karkhana dewbilat jong ka Meghalaya Cements Ltd, Thangskai, la pynit pynbiang ïa kane ka mock exercide na madan Khliehriat Higher Secondary School.
Ha baroh ki jingpynlong ïa kane ka exercide la leh katkum ka Incident Response System (IRS) bad baroh ki kynhun ba shim bynta ha kane ka Incident Response ba kynthup naduh ki Operations, Planning bad Logistic Sections la leh thik pa thik bad kane ka exercise ka la ïaid beit bad ïaid ryntih bha.
La ai jinghikai bad pyni nuksa ïa kane ka mock exercise halor kumno ban leh haba shah tap ha ka ïing building ba twa kumno ban ai jingsumar kyrkieh ïa kiba shah ktah, kumno ban thep ïa ki briew ba mynsaw hapoh ki kali kit nongpang, la shim bynta lang ruh ha kane ka mock exercise da ki tnat sorkar bapher bapher ba kynthup ka tnat pulit, ki pulit pynlip ding (Police, Fire & Emergency Services), Civil Defence & Home Guards, ka kynhun na ka tnat ka koit ka khiah, ki nongshong shnong na ki shnong bapher bapher, ki nongiarap kiba la wan na ka NSS Units na Jaiñtia Eastern College, Khliehriat bad na Don Bosco College, Byndihati bad kiwei kiwei ki riew paidbah ruh ki la wan ban ïa shim bynta.
Hadien kane ka Mock Exercise, ka la don ruh ka jingiakren bad baroh ki Districts ba la pynlong lyngba ka video conferencing ha ophis u Deputy Commissioner.
Ka jingthmu jong kane ka jingpynlong ïa kane ka mock exercise ka long ban peit bad bishar bha ïa ka jingthmu jong ka tnat Disaster Management Plan jong ka District, kumjuh ruh ban peit ïa ki jingkitkhlieh jong ki tnat sorkar bapher bapher kaba katkum ka IRS ban don ka jingïatreilang ha ka por ba donkam kyrkieh lane ka Emergency Support Functions (ESF) hapoh ka district bad ruh kane ka long kum ka jingai jinghikai ïa ki paidbah.
K atba nangmih ki sngi, la i kumba ki jaka  khamtam ha Motphran, Ieduh kumjuh ha Khyndailad ka la long shaba palat ha kaba lada ïaid lynti la tyngkhuh para briew.
Kane ka jingkhapngiah ka la tuh noh wat ïa ka jingitynnad jong ki sawdong sawkun kiba don sawdong jong kine ki jaka.
Lada phai sha Motphran lane sha Khyndailad ki paidbah ba wankai na kiwei ki jylla ne na kiwei ki ri ki shem jingeh wat ban ïoh shondur ïalade namar ka jingbun kiba ïaid lynti.
Bunsien ki don bun ki daw kiba pynlong ïa kane ka jingkhapngiah, kawei lah ban kynnoh ba wat ki lynti ïaid kjat la shah kyntur pud noh da ki nongdie jingdie bad kawei pat ka long ba wat ki surok kali ruh ki la shu kut tang ha ka dheng kali kaba la pynsyrtok khait ym tang ïa kiba shong leit jingleit da ki kali hynrei ruh wat ïa kito kiba ïaid kjat ruh namar ka jingsawa na ki.
Ha kiwei ki jylla ne ha kiwei ki ri, ka jingkhapngiah ka don beit hynrei ka jingdon ïa ka aiñ kaba khlain bad ïa ki nongsynshar kiba ïohi jngai ka pynlong ïa ki nongbah ban long kaba ïaid beit ïaid ryntih.
Katba hangne ha ka nongbah Shillong pat haba shu peit la i kum ka nongbah ne ka sor kam don satïa ki nongsynshar.
Ki lynti paidbah bad ki jaka ïew ki la jyllei da ki nongdie jingdie bad la shu ïa tur bad phriang katba mon haduh ba la khapngiah lut ka lynti ka synkien ruh.
Da peit lei lei naduh na Ïewduh shaduh Khyndai lad bad wat kiwei ki dong ruh katei ka jingïatur bad knieh wat ïa ki jaka ïaid paidbah ruh ka la jyllei bha ha kine ki sngi katba nangmih na uwei u snem sha uwei u u snem.
Sngewthuh ba ma ki ruh ki don ka hok ban im bad ban kamai jakpoh hynrei kadei ka kamram jong ka sorkar ban peit ne ban buh noh la ka jong ka jaka ba kyrpang na ka bynta jong ki ba kin lah ban ïadie ïa thied katba ki mon.
Lehse ha kaba sdang ki nongdie kin ong ba ym don nongthied hynrei lada ha kato ka jaka ba ju die ym don nongdie shuh khlem artatien kin leit beit sha ka jaka kaba la buh da ka sorkar.
Ka Shillong kaba la ïoh ïa ka nam kum ka Scotland jong ka ri Mihngi na ka por sha ka por ka la nanglip rong lip rong katba nangmih ki sngi bad lah ban ong ba mynta lei lei ka la dei pynban kawei na ki jaka kaba lymmuh tam ha kine ki sngi ha ka liang ka ïew ka hat.
Ha kine ki sngi ka la long kaba thait bha ban rung shapoh jong ka Ïewduh namar ba la pynwit palat ïa ki lynti ïaid baroh da ki nongdie madan bad ka ïew ka la shu khap ngiah bad kam long shuh ka ïew kaba khuid kaba suba.
Nalor jong ka jingpynwit jong ki nongdie madan ha ki lynti ïew wat kito kiba don la ka jong ka basa ruh ki ïaleh katba lah ban phriang ïa ki mar jong ki palat ïa u pud u sam jong ka dukan ne ka basa jong ki.
Kane ka la nang pynkhap ngiah shuh shuh ïa ka ïew kaba la bna nam jong ka ri Khasi.
Ki paidbah ki ju ud bha ban kïew sha Motphran bad Khyndailad ha ka sngi Saitjain namar ba jur palat ka jingkhapngiah na ka jingïaphngian shaba palat ka jingbunbriew kiba wan sïew ban tda.
Naduh surok, ka jingdheng kali kaba jur, nalor ka jingkhapngiah hapoh ïew ka long shaba palat nalor ïa ki lynti ïaid kjat la shong die madan da ki paidbah.
Watla ki bor ba dei peit jong ka Hima Mylliem, ki ïakynduh mawsiang ban pynkylluid ïa ka ïew namar ka jingbym kohnguh jong ki paidbah kiba ju shim kabu ban die jingdie harud surok bad harud lynti ïaid kjat kaba pyndik haduh katta katta ïa ki nongleit nongwan.
Baroh ki lynti ïaid jong ka Ïewduh kiba la kham heh kim lait shuh na kane ka jingtur jong ki nongdie madan bad ruh ki nongdie dukan ba phriang ïa ki mar jong ki shabar la ka basa.
Ka bor jong ka pisa shisha la la pynduh lut ïa baroh ki jingbit jingbiang jong ki paidbah bad ruh ka jingdon ïa ka Ïew kaba khuid bad kaba itynnad jong kane ka ri Khasi.
Lehse,ka Hima Mylliem, ka la dei ban pyrkhat noh da kawei pat ka lynti ban pynkylluid ïa ka Ïew da kaba wad ïa ki lad ki lynti jingïarap pisa khnang ban shna pynbna noh ïa ki basa kiba don hapoh ïew bad kiba don sawdong sawkun jong ka Ïewduh khnang ba ka Ïew ym tang ba kan wanrah ka jingkylluid hynrei kan wanrah ruh ïa ka jingkhuid jingsuba khnang ba kane ka Ïew kaba ju lehniam manla u snem bad pawnam naduh ka por u menbarim kan ïoh biang ïa ka nam ba ka don.
Shillong, Risaw 12: U Myntri Rangbah jong ka jylla Meghalaya, u Conrad K Sangma hynnin ka Sngi Palei jong ka taïew ba ladep u la plie ïa u mawnongrim na bynta ka Rongjeng Stadium ha East Garo Hills ha ka jingïadon ryngkatlang u Myntri ka tnat Sports , u Bah Shakliar Warjri bad u MLA katei ka thaiñ, u Jim Sangma bad u Rupert Momin.
Kane ka Stadium la shna ha ka jinglut kaba haduh 9.
25 cr, kaba kynthup ïa ka jingpynbha ïa ka madan-lehkai bad ïa ka jaka shong jong ki nongpeitkai (Galery).
Haba ai jingkren ha katei ka jingïalang, na ka liang jong u Conrad K Sangma u la pynkynmaw ïa ka jingthmu jong u PA Sangma (bam kwai ha dwar u Blei), u ba don ka jingïadei kaba jan bad ki nongshong shnong ka Rongjeng.
U Myntri Rangbah u la ong ruh ba ka jingwanrah ïa ka Rongjeng Sub Division bad kiwei ki jingtei ki ban sa poi sha kane ka thaiñ, ka dei kaba la angnud da u PA Sangma (bam kwai ha dwar u Blei) na bynta ka Rongjeng.
Haba kren halor ki jingtei kiba biang na bynta ka Sports, u la ong ba ha kine ki san ba ladep naduh 2018, ka sorkar ka la pynlut haduh 400 cr tam, haba nujor bad ki 45 snem mynshwa.
U la pynbna ruh ba ha kine ki san snem ban wan, ka jinglut jingsep kaba duna ïa ka 1000 cr kaba la bynta ha ka bailut ban tei ïa ki jingtei ban kyntiew ïa ka Sports ha kylleng ka jylla.
“Naduh ba ngi la ïoh ïa ka jylla kaba pura lait noh naduh u snem 2018, ka sorkar kam pat da pynleit jingmut ban pynlut ban kyntiew ïa ka sports, hynrei mynta ka sorkar ha ka jingïalam jong ka MDA ka la ïohi jngai ïa ka jingdonkam ban kyntiew ïa ka sports bad ngi la lah ban pynlong ïa katto katne ki prokram ban kyntiew ïa ka Sport hapoh ka jylla", u la ong.
U la pynbna ruh ba ka sorkar ka la buh thong ruh ban pynthymmai bad pynïoh siang phlang plastik (artificial turf) ha ki 25 tylli ki madan phutbol jong ka jylla.
U la ong ruh ba bun jait ki jingïalehkai sports ki la ïoh jingrap ban kyntiew bad pynjanai shuh shuh, khnang ba ki khynnah ba dang khie-san kin ïoh jingmyntoi da kaba shimbynta ha ki sports program bapher bapher.
Shuh shuh, u la pynbna ruh ba ïa ka Meghalaya Games 2023 yn sa long ha Tura mynta u snem, kaba kin don haduh 3000 ngut ki nongïalehkai (athlete) jong ka jylla ki ban shimbynta.
“Ka thong kaba hakhmat jong ngi ka long ban pynbit pynbiang ïa ki jingtei bad ki jingdonkam haba ïadei bad ka Sports khnang ba ki samla kin ïoh ïa ka kabu kaba biang ban sei madan ïala ka jong ka sap", u la ban biang.
Katba na ka liang jong u Myntri ka tnat Sports , u Bah Shakliar Warjri u la ong ba ka sorkar ka la kut jingmut ban kyntiew ïa ka Sport hapoh ka jylla.
“Hapoh ka jingïalam jong u Myntri Rangbah, u Conrad K Sangma, ngi la kular ban treishitom ban kyntiew bad ban pynbiang ïa ki jingtei kiba bit na bynta ka sport hapoh ka jylla.
Ngi kwah ban pynlong ïa ka Meghalaya kum ka jylla kaba tbit bad ka pdeng jong ka Sport".
Ha kane ka sngi la ïoh ruh ban pyndep ïa ka jingïakhun final jong ka MLA Cup hapdeng ka United Shallang FC bad ka Balbarian Sports Club Rongjeng.
Jowai, Risaw 12: Ka District Disaster Management Authority (DDMA) West Jaiñtia Hills mynta ka sngi ka la ïashim bynta lang ban pynlong ïa ka State Level Mock Exercise halor u jumai bad ka jingtwa khyndew kaba lah ban wan lyngshop ha kano kano ka por, ïa kaba la khot pynlong da ka Meghalaya State Disaster Management Authority (MSDMA), ha ryngkat ka jingïatrei lang bad ka National Disaster Management Authority (NDMA).
Ha ba sdang ïa katei ka Mock Drill ha Jowai la don ka jingpynsawa ïa ka siren haka por 9 baje mynstep ban pyni ba ka don ka jingkhynñiuh u jumai, ïa kane ka Mock Exercise la pynlong ha Iaphi shopping complex, ha Bharat Petrol pump, ha Gate Laban, ha Presbyterian School bad ha Compound, Jowai.
La buh ruh ïa ki jaka sumar (relief camp) ha ka Hall jong ka Dorbar Shnong Lion Mission, Jowai.
ïa kane ka relief camp la buh khnang na ka bynta jong kito kiba shah kthah ban kin ïoh jingsumar kloi.
Shillong, Risaw 25 : Ka Dorbar Raid Mylliem, Hima Mylliem ha ka sien kaba nyngkong ka la ïoh ïa ka ïing Dorbar kaba paka ban pynlong Dorbar ha ïew Mylliem Rim.
Kane ka jaka pynlong Dorbar ka dei kaba don shibun ki khana tang bad haduh mynta mynne u Syiem ka Hima Mylliem u ba la shah thung pura u hap ban leit pynithuh ïalade sha ki khun ki hajar ka dorbar ha ïew Mylliem.
Ïa kane ka ïingdorbar la plie paidbah ha ka sngi Ba-ar da u MLA ka thaiñ uba dei ruh u Myntri ha ka Sorkar, u Bah Hamletson Dohling ha ka jingdon lang u CEM ka KHADC, u Bah Titosstarwell Chyne, u Acting Syiem ka Hima Mylliem, u Pa’iem Ainam Manik Syiem ki Myntri, ki Bakhraw jong ka Hima nalor ki nongïalam shnong.
Na ka liang u Kongsan haba kren ha ka jingïalang u la ong ba kum u Myntri ka tnad Urban Affairs ha ki snem bala dep u ai ka burom kaba khraw ïa ka Hima Mylliem kaba ryngkat ryngkat bad ka Council ki la ïohi ban sdang nyngkong kumno ban ïa kren ban pynkynriah noh ïa ki briew kiba sha ha Them Iewmawlong lyngba ka Consultative Committee kaba khlieh da ma u hi.
U ong ruh ba dei lyngba ka jingïohi jngai jong ka Hima Mylliem ba ki jaka sor bad khap sor ki dang ïohi ïa ki khlaw ba rben bad ki tyllong um haduh mynta mynta.
U la ai ruh ka jingïaroh ïa ka Hima kaba la ïai bteng ban pynneh pynsah ïa ka riti dustur bad ka lehniam leh rukom haduh mynta mynne.
Haba bynrap lang, u CEM ka KHADC pat u la ong ba ha kane ka juk mynta la donkam ban buh noh da ki jingthoh khnang ba ki pateng kin tip shaphang ka jingtreikam jong ka Hima Mylliem, nangta ka riti dustur bad ka lehniam leh rukom khnang ba ka pateng ban sa wan kan tip.
“Lada lah ban buh da ki jingthoh ki pateng ban sa wan ruh kin sa ïoh ban tip namar ha ki skul lei mynta wat ïa ka sobjek Khasi ruh kim pyndonkam shuh.
Kumta lada ym buh noh da ki jingthoh ka pateng ban sa wan kin ym tip shuh wat shaphang ka jingjied Syiem lane thung Syiem," u la ong.
Ha kane ka sngi na ka liang u Acting Syiem ka Hima Mylliem, Paiem Ainam Manik Syiem, nangta na u Secretary ka Raid Mylliem u Myntri MB Kharlukhi u la batai lyngkot ïa ka khana jong ka rukom pynlong Dorbar bad ki khana pateng jong katei ka jaka ba la ju pynlong ïa ka dorbar ba shisien shi snem.
Shillong, Risaw, 25: Ka tnat Forest ka Sorkar Jylla ka la ïoh lum pisa T.
1.
5 klur na ka jingpynkhyllem ïa ki dieng ha kaba ïadei bad ka jingshna ïa ka surok Four Lane kaba pynïasoh naduh Umshyrpi shaduh 7mer, Upper Shillong.
Ïa kane la pyntip da u nongwad RTI u Bah Disparsing Rani ha ka jingïakren bad ki lad pathai khubor ha ka sngi Baar.
U Bah Rani u la ïathuh ba katkum ka jubab RTI ba la ïoh pdiang na ka tnat Forest jong ka Sorkar Jylla ka pynsngewlyngngoh haduh katta katta ba ki dieng saw kiba la pynkhyllem ha shilynter ka surok 7mer shaduh Umshyrpi ki dei ki dieng kiba rem dor bha ha kaba ki nongwai khlaw ki tip bha ba kine ki dieng ki shongdor ym duna ïa ka T.
2000 hajar shi Cubit.
“Hynrei ka long kaba sngew sammut ba ka jubab RTI ba la ïoh na ka tnat Forest ka pynpaw ba ka jingïoh lum pisa na kaba die ïa kine ki dieng ka long tang T.
1.
5 klur," u la ong.
Halor ka jingujor jong ki paidbah ba ka jingot ïa ki dieng kiba khyllem ha surok ka slem bha ha surok Upper Shillong, u Bah Rani la ïathuh ba ka jubab RTI na ka tnat Forest ka pynpaw ba ka don tang kawei ka Power Chain, kawei ka wailyngkut, kawei ka wait bnoh, uwei u sdieh, ki wait prat ki don khatwei tylli, ka Handsaw ka don tang kawei.
Ha kaba ïadei bad ka jaka ha Upper Shillong ba la kam da ka Kur Kurkalang, ka jubab RTI na ka tnat Forest ka pynpaw ba kane ka khlaw ka dei jong ka tnat Forest and Environment bad kam dei ka Revenue Land.
Shillong, Risaw, 25: Ka Khun Hynñiewtrep National Awakening Movement (KHNAM) State Youth Wing ha ka sngi Baar ka la aiti da ka dorkhas ha u Myntri Rangbah ka Jylla u Conrad Kongkal Sangma halor ka jingdawa ba dei ban pynduh noh ïa ka “personal interview’ na ka bynta ka kyrdan Group B, C bad D khnang ba kan ym don shuh kano kano ka jingleh shiliang ha kaba ïadei bad thungkam ka thungjam ha ki tnat treikam ka Sorkar Jylla.
Ha ka jingïakren bad ki lad pathai khubor u President ka KHNAM-State Youth Wing u Bah Thomas Passah u la ong, ba ka Sorkar India bad ki 25 tylli ki Jylla hapoh ka ri India ki ladep ban pynduh noh ïa ka personal interview na ka bynta ka post Group B,C bad D naduh u snem 2016 hynrei dei tang ha ka Jylla Meghalaya ba ka Sorkar kam pat lah ban leh eiei halor kane.
“Dei na kata ka daw ba ngi la wan aiti da ka jingthoh ha u Myntri Rangbah ban dawa ïa ka Sorkar Jylla ba ka dei ban pynduh noh ïa ka jingpynlong Personal Interview ha ki tnat treikam ka Sorkar.
Ka jingkhot ïa ka personal interview ka dei tang ka lynti lane ka kabu ïa ki longheh longhaiñ bad ki Myntri Sorkar ban ïoh tuklar ha ka jingïohkam Sorkar khnang ban ïoh jingmyntoi ha ka saiñpyrthei," ong u Bah Passah.
U la ong ruh ba ki samla wadkam kiba dei hok ban ïoh ïa ka kam kim ïoh satia namarba kim ithuh ïa ki briew kiba don ha ka bor.
“Ka la poi ruh ka bynta ba shwa ban thep kam Sorkar, ki samla ki hap ban pyrkhat shwa la ki don neem kino kino ki briew kiba don ha ka bor kiba lah ban ïarap ïa ki," u la ong.
“Kumta ban rat dyngkhong ïa kane ka jingthungkam buhrieh lane ka jingthungkam sop sop jong ki bor ki bahalor, ngi dawa jur ïa ka Sorkar Jylla ba ka dei ban pynduh noh ïa ka jingpynlong ïa ka personal interview bad ban pynïaid shakhmat ïa ka jingthungkam tang da kaba peit na ka Written Test haba shim rai ban thungkam," la bynrap u Bah Passah.
“Lada ka Sorkar ka leh kumta ka mut ba ka Sorkar kan lah ban kunai wat ïa ka pla pisa lajong, namarba ka don ka jingpynlut phut haba pynlong ïa ka personal interview," u la bynrap.
Shillong, Risaw 25: Ka ïing ka sem jong u (L) Bah Eric Bremly Lyngdoh ha ka 24 tarik mynta u bnai, ka la pynlong ka jingkynmaw burom ïa ki Volunteer jong ka Non-Violent Direct Action (NVDA) kiba la ïashim bynta ha ka jingïakhih Hill State.
Ha ka 10 tarik u Nailur ka snem 1968, u (L) Bah Eric Bremly, u la ïalam ïa ka Kynhun ki NVDA na Mawkhar Circle ban pakhang ïa ka ophis jong ka Assam Secretariat ha katei ka por kum ka dak ka jingdawa ban ïoh noh la ka jong ka jylla na ka Assam.
Kane ka jingleit pakhang ïa ka ophis ka long da ka lynti kaba jai jai wat hapdeng ka jingkerkut ki Pulit Assam ïa ka Secretariat.
Ïa ka NVDA la thaw ha ka 31 tarik u Lber ka snem 1963 bad ka la long ka jingïakhih da ka lynti kaba jai jai bad poi shaduh ka jingïoh la ka jong ka jylla.
Kum u General Secretary jong ka Seng All Parry Hill Leaders Conference (APHLC) na Khasi Hills District bad u Chief Organiser jong ka NVDA Volunteers, Mawkhar Circle, u Bah Bremly, u la thaw da ki jingrwai ban kyrsiew bad pynshlur ïa ki Samla ha katei ka por ban mih shakhmat ban ïakhun na ka bynta ka Hill State.
Ki jingrwai kiba u la thw kidei kiba ki Samla ki dang rwai haduh mynta.
Kawei na kine ki jingrwai kadei “Pynkhreh Samla to Pynkhreh mynta", kaba la mih ruh ha ka jingrwai jong ka Seng KSU ha kine ki snem baladep.
U la lum lang ruh ïa kI Longkmie ban mih shakhmat na ka bynta kane ka jingïaleh Hill State.
La ong ba kane kadei kawei na ki khep kiba la pynkylla ïa ka jingïakhih Hill State haduh ban da ïoh la ka jong ka jylla ha u snem 1972.
La ïathuh ba don haduh 300 ngut ki Volunteer jong ka NVDA kiba la mih ban pakhang ïa ka Secretariat ha katei ka sngi 10 tarik u Nailur 1968 bad ki don napdeng kine ki Volunteer kiba dang im haduh mynta.
Kane ka jingkynmaw burom ka long ruh kum shi bynta ban rakhe ïa ka jingdap 77 snem ka UNO ryngkat bad ka theme kaba ong, “Non Violence and Food Security".
Ha kane ka jingrakhe la don lang ruh ki dkhot jong ka Meghalaya Model United Nation.
Ha kane ka jingkynmaw burom ia ki Volunteer ka NVDA la pynkup burom ruh ïa ki San ngut ki Volunteer jong ka NVDA 1968 kiba dang don haduh mynta.
U Kongsan ha kane ka jingrakhe udei u Bah Fredrick Kharkongor, IAS Ophisar jong ka jylla.
U Bah Fredrick ha ka jingkren jong u, u la ïathuh ba u la ïoh ban pule ïa ka kot kumno ba u Bah Eric Bremly Lyngdoh, u la ïalam ïa ki Volunteer jong ka NVDA Mawkhar na ka bynta ban pakhang ïa ka Secretariat kaba ha katei ka por ka dang dei ka sorkar Assam.
U la ong ba u la ïoh pule ruh ïa ka kot kaba ïathuh ba kumno une u nongïaleh Hill State u la thaw da ki jingrwai ban pynkhih ïa ka mynsiem jong ki Samla, nangta jong ki Longkmie ban ïashim bynta ha ka jingïakhih Hill State.
Ha ka jingïakren jong u, u Bah Fredrick, u la ïathuh ruh ba ki jingthoh ki ïathuh ba ka la don ka jingïakynduh hapdeng u Bah Joy Mohon Nichols Roy bad u Phizo, u nongïalam jong ki Naga na ka bynta kane ka jingïakhih Hill State.
Hynrei kine ki nongïalam ki la ïaid la ka jong ka lynti, namar ba u Bah Joy u la jied ban ïakhih da ka da ka lynti kaba jai jai.
Ïa kane ka jingïalang kynmaw burom ba la pynlong ha Spring Valley Farm, Mawpat la ïadon lang ki dkhot ka Meghalaya Model United Nations (MMNU) la pynshit pynshngaiñ ruh da ka kynhun nongrwai Somersault kaba la rwai da ki jingrwai ba la thaw da u Bah Eric Bremly Lyngdoh.
Kane ka long katkum ka Kyrwoh ba la phah da u Dr.
Bremly WB Lyngdoh, u khun jong i Bah Eric Bremly.
Shillong, Risaw 25: U Symbud Myntri Rangbah ka jylla u Bah Prestone Tynsong u la kyrpad ïa ka NEEPCO ba kan ym kynriah noh ïa ka ophis treikam ba ha khlieh duh jong ka ne ka Headquater na ka jylla namar ki paidbah ki don ka jingieid bad ka jingsnoh mynsiem kyrpang bad ka.
Ha ka jingkren ha ka jingsoi MoA hapdeng ka sorkar jylla bad ka NEEPCO u la ong ba ki paidbah ka jylla hi ki don ka jingsyrdoh mynsiem kyrpang ïa ka jylla bad namarkata ka NEEPCO kam dei ban kynriah noh na ka nongbah Shillong.
“Wat ha ka ïingdorbar ka mih ka jingkylli la ka NEEPCO ka mut kynriah shisha na Shillong bad nga la ai jubab ba ka NEEPCO kam don kum kata ka jingmut," ong u Bah Prestone.
“Ngi la sngew ïa phi(NEEPCO) kum ki bynta ka sorkar jyllabad katba phi donkam ngi la theh lut, namarkata, wat kynriah noh nangne" u la buh jingkyrpad ïa ka NEEPCO.
Kumjuh na ka liang u Commissioner& Secretary jong ka tnat Bording jong ka sorkar jylla u Parvin Bakshi u la ong ba kam ju kham jia koit ba ki paidbah bad u luk u lak un don ka jingieid kyrpang ïa ki kompeni ka sorkar pdeng kumba long ïa ka NEEPCO.
“Nga ju ïoh sngew ïa ka jingpyrshah na ki paidbah bad ki sengbhalang ban pynkynriah noh ïa ka ophis ba heh duh ka NEEPCO na Meghalaya bad mynta nga ïai ban bad ngan ong ba ka NEEPCO kam don jingthmu ban mih noh na Shillong" la ong u Parvin.
U Parvin u la ong ba ka jingdon ka NEEPCO ha Meghalaya ka wanrah bad ka ai shibun ki jingmyntoi ïa ka jylla bad ki paidbah nongshong shnong bad dei namar kane ka sorkar jylla ruh ka ïaleh katba lah ban ïatreilang bad ka NEEPCO ban pyntrei shibun ki projek haba ïadei bad ka tnat bording.
Kumban shu pynkynmaw ha ki khyndiat bnai kiba la dep ka KSU ka la phah ruh da ka dorkhas sha u Amit Shah bad ka sorkar pdeng ba kim dei ban pynkynriah noh ïa ka ophis ba ha khliehduh na Shillong namar ka don ka jingkynnoh ba ka NEEPCO ka kynriah khyndiat khyndiat ka jingtreikam jong ka na Shillong sha Guwahati.
bad ka don ruh ka jingthmu ban rah noh ïa ka Headquater na Shillong.
Tura, Risaw, 25: U General Secretary jong ka Meghalaya Janata Dal (United) u Joshua Ch.
Marak u la pyntip ba ka jingjied ïa ki kyrtong na ka bynta ban pynïakhun ha ka Elekshon sha ka Iingdorbar Thawaiñ ka jylla ka la ïaid shakhmat.
“Ngi la rai ban pynieng ki kyrtong ha baroh 60 tylli ki Constituency ka Jylla Meghalaya.
Ki Kyrtong na kylleng ka jylla ki la wan pan tiket ha ki khyndiat bnai hynrei ka por kam pat dei ban shu ai tiket lymmuh.
Hynrei ngi dang bishar bniah ruh ïa ka jingdawa kaba wan na ki paidbah," u la ong.
U la ong ruh ba ki paidbah mynta ki la mad buh ki jingshah tynjuh na ka daw ba ki Nongmihkhmat kiba la bam smai ban shakri hok ïa u paidbah kim shym la leh eiei na ka bynta ka ïoh ka kot bad ka roi ka par, ka koit ka khiah, ka pule ka puthi, ka umbam umdih, ka ïohkam ïohjam jong ki paidbah.
Shillong, Risaw, 25: U nongwad RTI Bah Disparsing Rani ha ka sngi Baar u la pynpaw ba u kyrshan tyngeh ïa ka jingthmu jong ka Sorkar Jylla ban shna ïa ka Casino khnang ba kan kyntiew ïa ka jingïohlum khajna jong ka Sorkar.
Ha ka jingïakren bad ki lad pathai khubor u Bah Disparsing Rani u la ong, “khyndai phew khyndai na ka shispah ki briew ki kyrshan ïa ka jingdawa jong ka HITO (ban pyndam ïa ka jingthmu ban shna ïa ka Casino) hynrei ngam ïahap ïa ka jingpyrshah jong ka HITO ïa ka Casino.
Ka Casino ka dei ka khalai jong ki briew kiba riewspah (high profile) bad ma ngi ki rit ki ria ngi don ka khalai mobile, ka khalai khruk khruk, ka ïatur masi, ka khwai dohkha bad kiwei kiwei.
Ka dei ka kamram jong ka Sorkar namar ka jinghiran jong ka ïoh ka kot.
"Haba pynksan ïa ka jingkyrshan ïa ka Casino, u Bah Rani u la ong, “ka jylla Sikkim ka bym don jingpynmih eiei ha ki marpohkhyndew hynrei ka jingdon jong ka Casino ka la pynmih ïa ka khajna kaba shyrkhei bha.
"“U la ong ruh ba ngi kiba rit baria, wat tang ban rung ha ka tamasa Cherry Blossom kaba ka dor tiket kaba long T.
1000 hajar ruh ngim don pisa, kumno ngi lah ban leit rung ha Casino haba tang ban rung ruh donkam ban don pisa da ki klur tyngka ha ka Bank Account," la pynksan u Bah Rani.
“Kata ka dei kaei kaei kaba ngam sngew ïahap ïa ka jingpyrshah ïa ka Casino.
Lada ka Sorkar ka leh bha ban ai surok ha ka por ba don ki jingïaseng heh, ka jingkylli ka long balei kein phi bishni haba ka Sorkar ka thawlad ban pynmih pisa.
Ka Jylla Meghalaya ka dei kaba long pdeng bha ha ka thaiñ Shatei Lammihngi ha ka jingdon ki jaka jngohkai pyrthei," u la ong.
“Lada shna ïa ka Casino ha Raid Marwet, baroh ki heh spah na Assam bad nabar ka jylla kin wan theh pisa ha kane ka jylla Meghalaya lyngba ka Casino namarba kine ki heh spah ki leit khalai ym ban ïohnong hynrei ban pynjahthait ïalade hynrei ngi shane kiba bun hi ngi leit khalai ban ïohnong," la bynrap u Bah Rani.
Ha kaba ïadei bad ka jingpynphai nia jong ka Hynñiewtrep Integrated Territorial Organisation (HITO) ha kine ki khyndiat sngi, u Bah Rani u la ong ba ka jingkynthoh dang shen ïa ki kynhun sengbhalang, ka dei halor ka jingïoh ujor na ki katto katne ki briew kiba sngewkhia ïa ka jingshah pyndik jong ki kompeni shna surok ha ki dkhot sengbhalang kiba pynwit da kaba talasi ïa ki kot ki sla jong ki nongtrei bylla.
“Ki sengbhalang ki dei ban pyndonkam da ka jingstad, ïoh lehse ka don ka aiñ kumba la kren da ka HITO ba kata ka Meghalaya Inter State Migrant Workmen (Regulation of Employment and Conditions of Service) Act, 1985 ba ki nongbylla kiba wan sha ka jylla Meghalaya kin hap ban rejister shwa bad ka tnat Labour.
Ka lah ban dei ka jingkren jong ka HITO halor ka jingkynthoh jong nga hynrei nga shu pynshai sha ki paidbah.
Nga khlem kren ïa kano kano ka ktien kaba jler ne kaba pyrshah ïa ki sengbhalang ne da kaba kdew ïano ïano.
Nga dei uwei na kiba kyrshan ïa ka jingdawa ban wanrah ïa ka Inner Line Permit," u la ong.
U la pynkynmaw ruh ba dang shen ha kawei na ki Kotkhubor Phareng ka la don ka jingkynthoh kaba tyngeh bha ïa ki sengbhalang da kaba jer ïa ki kyrteng jong ki kynhun seng ba ki dei ki seng nongtuh bad kiba don jingïadei bad ki lehnoh, ki seng dawa pisa bad kiba pynjot ïa ka jylla.
“Hynrei ma nga, ngam shym la kynthoh eiei bad nga shu kren ïa kaei kaei kaba ha ka jingsngew jong nga bad kiwei kiwei de kiba kren halor ka jingwan jong ki kam pynroi," u la pynshai.
U la ïathuh ba u la pan da ka RTI na ka Ministry of Corporatate Affairs halor ka jingsangeh jong ka Kompeni kaba pyntrei ïa ka surok na Umshyrpi sha Mylliem.
“Lada ki kynhun sengbhalang ki dei kiba stad, la kumno kumno ki dei ban dawa ïa ka Sorkar ba ïa ki kompeni kiba trei surok kiba hap ha ka Ministry of Corporate Affairs dei ban pyllait ïa ki namarba ka ïoh ka kot jong ka jylla ka shong ha ka surok," u la bynrap.
Shillong, Risaw, 25: Ka Khasi Students Union ha ka sngi Baar ka la dawa ïa ka tnat Pule Puthi ka Sorkar Jylla ban jurip noh mardor ïa ki skul Sorkar kiba duna nonghikai bad ban maramot noh ïa ki skul Sorkar kiba don hapoh ka jylli jong ka South West Khasi Hills District bad ha Mawsynram C&RD Block kiba la jot rathai.
Ha ka dorkhas ba la aiti ha u Myntri ka tnat Pule Puthi ka Sorkar Jylla, ka KSU South West Khasi Hills District Unit ka la kyrpad ban phah jurip ïa ki skul Sorkar, Deficit ne kiwei kiwei ki skul kiba duna nonghikai khnang ba yn dup lah ban mang ïa ka post nonghikai ha kum kine ki skul khnang ba kan lah ban ïarap ïa ki khynnah skul ban ïoh ïa ki jinghikai ba paka kumba kiwei ki khynnah skul ki ïoh.
Watla ka South West Khasi Hills District ka la kynjoh la 10 snem eiei ha ka jingïoh ïa la ka jong ka district bapura hynrei ka pule ka puthi ha kane ka district ka long kaba dang sahdien bha haduh katta katta.
Ka seng ka la kyrpad ïa ka Sorkar ban shna pyndep noh ïa ka Block Institute of Education and Training Centre (BIET) kaba ladep buh mawnongrim ha ka shnong Sakwang naduh u snem 2014-15.
Ka Seng ka la dawa ba dei ban pynkylla noh ïa ka BIET Centre sha ka DIET Centre khnang ba kan long ka jingmyntoi ïa ki samla kiba angnud ban pyndep ïa ki jingpule ha ka D.
El.
Ed.
“Kum kane ka Institute kan ïarap ïa ki samla jong ngi napoh ka district ban pyntbit kum ki nonghikai skul ba kin ïoh ïa ki lad kiba biang bad ngi da kwah ba ka Sorkar kan leheiei noh kham kloi halor kane ka bynta," la ong ka Seng.
“Ka Ophis jong u Director of Schools, Education and Literacy (DSEL) ha ka 3 tarik, Naiwieng, 2021 ka la ai jingmynjur ïa ki katto katne ki Government Lower Primary School ban kyntiew sha ka kyrdan Upper Primary School.
Kine ki skul ki long ka Rangthong Nongbah Govt.
LPS, ka Nongummer Govt.
LPS, ka Pyndenkseh Sepngi Govt.
LPS, ka Mawranglang Govt.
LPS, ka Rangblang Pombriew Govt.
LPS, ka Phlangkynshi Govt.
LPS bad ka Thangrai Govt.
LPS," la pyntip ka Seng.
“Ha kaba ïadei bad kine ki skul haneng, ngi sngewdei ban kyrpad ïa phi ba phin mang pisa noh na bynta ki post Nonghikai bad kumjuh ruh ban phah jurip bad mang ban pynheh noh ïa ki iing skul jong kine ki skul," la bynrap ka Seng.
Ka Seng ka la dawa ruh ba ka tnat Pule Puthi jong ka Sorkar Jylla ka la dei ban buh noh ïa ka SSLC Centre na ka bynta ka jingbit jingbiang jong ki khynnah skul ka shnong Wahkaji, Umdohlun bad Phlangdiloiñ.
