U Waii u la mihkhmat na Bameng Assembly konstitwensi ha East Kameng distrik kum u MLA jong ka seng Congress na ka bynta lai sien kata naduh u snem 2004 haduh 2019.
Ha kaba hadien u la shahrem na ka konstitwensi ha u 2019 kum u kyrtong jong ka seng NPP ha u kyrtong jong ka seng BJP u Goruk Pordung.
U Tacho ha ka jingïakhun ilekshon u la jop na Anini konstitwensi da san sien kum u kyrtong jong ka seng Congress hashwa ba un leit ban pynïasoh bad ka seng BJP ha u 2014.
Ka “Ïarap ïa ki – ha ka khyllipmat ba ki donkam eh", kaba dei ka kynhun ha ka WhatsApp Group ka la lah ban pynmih ïa u synñiang ban ïarap ïa artylli ki longïing kiba don hapdeng ki jingeh.
Kawei na kine ka dei ka longïing jong ka Kong Rimabila Nongbet Sohlang na ka shnong Mawrohroh, Nongspung Syiemship bad kawei ka dei jong ka Kong Linda Swer bad Bah Sdan Jaba na ka shnong Phanniewlah Rum, Lyngïong Lyngdohship.
Ïa kine ki jingïarap la lah ban ai ha ka sngi Palei sha kine ki longïing.
U Sordar ka Mawrohroh, Bah Dmar Rani u la ai khublei ïa kane ka kynhun kaba la mih shakhmat ban ïarap ïa kane ka longïing ha ka por ba ki don hapdeng ki jingeh ha kaba la don ryngkat ki bahaïing bahasem bad katto katne ki nongshong shnong.
U kpa jong kane ka longïing u la khlad noh dang shen da kaba iehnoh ïa ka kurim bad hynriew ngut ki khun kiba kynthup ïa iba dang san bnai.
Kane ka longïing ka la ïakynduh ïa ki jingeh ha bun ki liang bad ka ïing kaba ki shong ki sah ruh ka dei kaba khapngiah.
Katei ka kynhun ka la aiti ïa u synñiang ha ka Kong Rimabila da ka Kong Revereen Dkhar kaba na Mawngap Lumparing kaba ïadonbynta ban noh synñiang.
Ha ka jingleit aiti ïa ka jingïarap ha ka shnong Phanniewlah Rum la don ryngkat u Rangbah Shnong Bah Justin Kharbteng, ki riewrangbah, ki longkmie, ki samla kynthei bad shynrang bad ki bahaïing bahasem.
Na ka liang u Rangbah Shnong u la pynpaw ba ka long ka nuksa ba janai ïa kiwei ruh kiba don ka mynsiem sngewlem ban kner ki kti jingïarap haba ki paradoh parasnam ki donkam ïa ka jingïarap.
U la ïathuh ba na ka liang ki nongshong shnong ruh ki la lum ïa u synñiang katba mih ban ïarap ïa kane ka longïing kaba mad ïa ka jingeh na ka jingshitom jong arngut ki khun ba dang 2 snem, 2 bnai bad ka kmie ruh kam don ha ka met ba koit ba khiah naduh ba ïoh ïa i khun barit, kumjuh u kpa u don ha ka met bym da shait da khlaiñ.
U samla Saiñkupar Sunn na ka shnong Mawkalum uba dei uwei na ki dkhot kane ka kynhun u la aiti ïa u synñiang ha ka Kong Linda.
Ïa kane ka kynhun ha kane ka sngi la ïalam da u Bah Staising Kharbteng uba long u nongsaiñdur ïa kane ka kynhun ha ka jingdon ryngkat ki katto katne kiba la noh ïa u synñiang.
U la pynpaw ka jingsngewnguh ïa baroh kiba la ïadon bynta ban pynmih ïa u synñiang na kylleng sawdong ka Bri u Hynñiewtrep kynthup ïa ka Khasi Students Union, Tyrsad Circle bad kiwei kiwei kaba la ïadon bynta ban noh ïa u synñiang.
Ka Meghalaya ASHA Workers Union, West Jaiñtia District ki la aiti da ka jingthoh sha shlem treikam u District Medical & Health officer ka WJHD ban dawa pyllait noh ïa ka bainong kaba dangsah shwa ka jinglehkmen ïa ki lehniam ba kyrpang ha ka jylla.
Kat kum ka jingthoh ki nongtrei ASHA, ki la pynpaw ka jingsngewnguh ïa ki nongtrei National Health Mission bad ïa ka Sorkar Jylla kiba la pynbit pynbiang ïa ki jingdonkam jong ki nongtrei ASHA.
Kine ki nongtrei ASHA ki la dawa na ka sorkar ban siew ïa ka bainong kaba ki la dep trei mynta palat 5 bnai bad ka ASHA Benefit skhim kaba la sahkut la shisnem mynta.
Hynrei, wat la kim pat ïoh bainong ki la ong ba ki pyndep ïa ka kamram ban ai jingshakri ïa ki paidbah ha ka liang ka koit ka khiah.
Namar ka jingbym sngewtynnad ïa ka rai jong ka Congress kaba la ailad ïa ki MDC ban ïatreilang bad ka NPP ha Khasi Hills Autonomous District Council (KHADC), u Bah Golden Nonglong uba dei u Vice President ka All India Professional Congress Meghalaya, bad u Secretary ka Meghalaya Pradesh Congress Committee (MPCC) u la mih noh na ka seng Congress.
Lah ban pynkynmaw ba u Bah Golden u dei ruh uwei na ki kyrtong ka Congress uba la ïakhun ïa ka ilekshon MLA na ka Rambrai Jyrngam konstitwensi.
Ïa kane ka jingmih noh na ka Congress la pynpaw ruh da u Bah Golden haba kren ha ki nongthoh khubor ha ka 28 tarik mynta u bnai, ha kaba u la ong ba ka daw ka long ba um sngewtynnad ïa ka rai jong ka seng kaba la ailad ïa ki MDC ban ïatreilang bad ka NPP ha KHADC.
Shuh shuh u Bah Golden u la ong ruh halor katei ka bynta u la dep ban phah ruh da ka jingthoh ban iehnoh kam sha u Bah Vincent H Pala uba dei u President ka Meghalaya Pradesh Congress Committee.
Ka dawai sboh kaba la kylla long kum ka mat ïakren kaba shongshit bha ha shwa ka ilekshon MLA 2023 mynta ka la poi sha ki nongrep lyngba ki nongsam lane ki distributor kiba la ïoh ïa ka license lyngba ka tnat kam rep ka Sorkar Jylla.
Kane ka la urlong biang mynta hadien ba ka Sorkar Jylla ka la pynsangeh ïa ka subsidy na ka bynta ki dawai sboh sha ki nongrep ha ka 12 tarik u Jylliew, 2014 halor ka nongrim ban pynduna ïa ka jingktah ki dawai sboh kum ka Urea, DAP, MOP bad SSP ïa ka koit ka khiah ki nongshong shnong.
Ha u snem 2022, kata ha ka por ba u Bah Banteidor Lyngdoh u dang peit kum u Myntri ïa ka tnat kam rep ka Sorkar Jylla, ka tnat ka la pynmih ïa ka Office Order ha ka 9 tarik u Nailar ban shah ïa ki nongrep ban bteng biang ban pyndonkam dawai sboh hadien ka jingangnud kaba la neh phra snem eiei.
Ka jingwanrah ïa ka Office Order ban shah pyndonkam dawai sboh biang ka long ha ki katto katne ki jaka rep namar ba la ïohi ïa ka jingdonkam na ka bynta ki mar rep kum u phan, sohsaw, kubi, phul bad kiwei kiwei ki jingthung kiba donkam dawai sboh.
Ha ki phra snem, ka jingïoh dawai sboh ki nongrep ka la long lyngba ki ïew ki hat ha kaba ki hap ban shu thied tuh ha ka dor kaba rem bha bad kiba die ruh ki shim kabu.
Dei ha ka 22 tarik Nailar, 2022, u Bah Banteidor lem bad ki ophisar ki la pynbna paidbah ïa katei ka Office Order da kaba ai ka burom ba ka dei ka jingjop ki nongrep ha ka shnong Mawkatheiñ ha kaba da ki hajar ngut ki nongrep na kylleng ki shnong ki la wan ban sakhi.
Tang shisngi hadien, kata ha ka 23 tarik u Nailar, 2022 u Bah Banteidor u la leit ban ïakren ïa kane ka mat bad u Myntri Khynnah ba dei khmih ïa ka tnat Chemicals and Fertilizers ka Sorkar India u Bhagwant Khuba ha Delhi ban bhah dawai sboh noh ïa ki nongrep ka Jylla lyngba ka MeCOFED.
Kumta hadien katto katne bnai, mynta ka dawai sboh ka la poi bad ki nongrep ruh kin ïoh ban thied ha ka dor kaba duna ryngkat ka subsidy na ki nongsam kiba la ïoh license.
Kum ka dak ka jingpyllait paidbah ïa ka dawai sboh, u Bah Banteidor, MLA ka Mawkynrew bad uba dei mynta u Chief Advisor ha ka tnat kam rep ka Sorkar Jylla, u la aiti ïa ki song dawai sboh sha ki nongsam dawai sboh ha ka jingïalang pynshai paidbah ha Thynroit ha ka 26 tarik mynta u Jylliew, 2023 bad ban sam sa sha ki nongrep ka thaiñ Mawkynrew.
Ha kane ka jingïalang, la donlang ki ophisar ka Directorate of Agriculture, ki nongïalam shnong ba kynthup ïa u Sordar ka Thynroit, Bah Harkin Warjri, u Sordar ka shnong Jongksha, Bah Olet Kharsahnoh, ki nongïoh license ban sam dawai sboh, ki nongrep lem bad ki nongshong shnong.
Haba kren ha katei ka jingïalang, u Bah Banteidor u la kyntu ïa ki paidbah ban klet noh ïa ka politik hynrei ban ïatreilang na ka bynta ka jingmyntoi jong ki paidbah.
“Ngam kwah ban leh politik ïa ka im ka ïap jong ki nongrep hynrei ban ïatreilang bad ban ai jingkyrshan na ka bynta ka jingmyntoi jong ki", u la ong da kaba kyntu ruh ïa ki ban ïatylli mlon ym ban ïapait ïapra namar kane kan ktah ïa ki khamtam haba ïadei bad ka jingdie ïa ki mar rep kiba ki pynmih.
“Ka dawai sboh kaba pyllait mynta ka sngi kan don ha ki jaka die kiba la ïoh licence bad kam long kum kato ka dawai kaba pylliat da mano re ha shuwa ka ilekshon kaba tang hadien ba la dep pyllait, ka trok kaba wan kit dawai tang shiphang ka la jah noh," u la ong.
Ha kane ka sngi ki ophisar na ka tnat kam rep ki la ai jingai jinghikai halor kumno ban pyndonkam ïa ka dawai ha ki jingthung khnang ba kan ym don jingktah.
Ki la batai ruh ïa ki jait dawai kiba biang ban pyndonkam na ka bynta ki jingthung kiba ki thung bad kumno ki dei ban leh lada ka khyndew ka la duna ka jingsboh.
Kumta na ka liang ki nongïalam shnong bad ki nongrep ki la pynpaw ïa ka jingkmen ba ka jingangnud ka la urlong bad ki ai khublei ïa u MLA uba la trei shitom ryngkat ki ophisar ka tnat kam rep ban pynïoh biang ïa kaba kim shym la mutdur shuh.
Ki la don kumba 7 ngut ki briew, kynthup ïa arngut ki khynnah rit, kiba la ïap bad kumba 16 ngut kiwei pat ki la mynsaw na ka jingshah bat ding ilektrik ha Unakoti distrik kaba don ha Tripura ha ka sngi Balang.
Kumba la ïathuh ki pulit, la ong ba kane ka jingjia ka la jia ha ka por ba dang don ka jingïaid riewblei ka “Ulto Rath", ka jingrakhe ïa ka jingwanphai jong u blei ki Hindu u Jagannath bad arngut kiba shi para bad u hadien ka jingdon jong ka Rath Yatra kaba ju pynlong manla u snem.
Kane ka jingjia ka la jia haba ka jaka ba la rah ïa u durmot blei thaw kaba la shna da ki nar ka la leit tyngkhuh ha u Wire ba don najrong ka lynti ïaid bad nangne ka la jia ka jingshah bat ding ilektrik ha kaba ka la shim ïa ka jingim jong ki 6 ngut hashen bad uwei pat u la khlad ha ka lynti ban pynpoi sha ka jaka ai jingsumar.
Ïa ki briew kiba la mynsaw la pynkit sha ka jaka ai jingsumar, ha kaba la ong ba kiba bun na kine ki la don hapdeng ka jingshitom kaba jur.
Na ka liang ki pulit ki la pynlong ïa ka jingtohkit kaba bniah halor kane ka jingjia.
Ka Khasi Hills Autonomous District Council (KHADC) ka la ïoh pdiang ïa ka song pisa kaba palat T.
12.
37 klur kum ka bhah na ka khajna kali jong u snem 2022-2023.
Haba jubab ïa ka jingkylli ba la wanrah da u MDC ka Mawkynrew Bah Martle N Mukhim, u CEM ka KHADC Bah Pynïaid Sing Syiem u la ong ba ka song pisa baroh ba la mang ka long T.
14 klur bad ka pisa ba la ïoh pdiang ka long T.
12.
37 klur, bad kaba dang sah ka long T.
1.
65 klur.
U Bah Pynïaid u la pyntip ruh ba ka Council ka la ïoh pdiang T.
2.
04 klur ha ka snem mang tyngka 2021-2022 bad T.
3.
45 klur jong u snem 2020-2021.
U la pyntip ruh ba ka KHADC ka la ïoh 60% ka bhah khajna ba la lum da ka Sorkar Jylla na ki kali.
Nalor kane, u CEM u la pynpaw ba ym don jingtip satia halor ka khajna ba la ïoh lum baroh lang na ki kali namar ïa ka jingkheiñ jingdiah halor kane, la leh hi da ka Sorkar Jylla, katba ka Council pat ka shu pdiang beit ïa kaei kaba la ai kum ka bhah na kane ka khajna.
Katto-katne ngut ki nongtrei bylla ha Ri-lum Jaiñtia ki la thaw ïa kawei ka seng thymmai kaba la tip kum ka All Jaiñtia Labour Union (Organise and Unorganised Labour) da ka jingthmu ban peit ïa ka khia ka shon jong ki briew kiba im jakpoh ban pyndap pynbiang ïa baroh ki jingdonkam ka ïing ka sem tang da kaba bylla sngi.
Ïa kane ka seng thymmai la dep ban pynrung hapoh ka Meghalaya Societies Registration Act, 1983 ha ka shlem treikam u Joint Registrar of Society ha Jowai, West Jaiñtia Hills District.
Ki nongkitkam ki kynthup ïa u President – Kyrmen Siangshai, Vice President – Chandame Sungoh, General Secretary – Shaphrang Pajuh, Joint Secretary – Lewaphi Sutnga, Finance Secretary – Miju Sutnga bad Kwel Lakiang, Adviser – Pramod Jain.
Ka Meghalaya Prayer And Church Transformation Initiative kan pynlong ïa ka jingduwai na ka bynta ka jingsuk ha jylla Manipur ha ka 1 tarik, Naitung, 2023 ha ka por 4 baje janmiet ha Bianchi Memorial Hall hajan ka Catholic Cathedral Church, Laitumkhrah.
Ki nongïalam jingduwai ha kane ka sngi kin kynthup ïa u Rev.
Dr.
V.
Lyngdoh, Archbishop, Archdiocese of Shillong, Rev.
H.
Christian, Presbyter, Church of North India, Shillong, Rev.
I.
Ryntathiang, President, Assembly Church of Jesus Christ, India, Rev.
K.
Nongpluh, President, Church of God (Meghalaya and Assam), Rev.
Ellizer N.
Sangma, Pastor in-charge, Garo Baptist Church, Shillong bad Rev.
Dr.
K.
Lalrinkima, Senior Administrative Secretary, Presbyterian Church of India.
Ka jingwad jong ki bahaïing ha ryngkat ka jingïarap lang ki nongshong shnong ka thaiñ Maweit ha West Khasi Hills ïa ar ngut ki rangbah kiba jah na ka jingleit khwai kat haduh mynta ka dang ïai bteng hynrei haduh mynta ym shym la lap satia.
U Bah NS Langrin, Sordar ka shnong Maweit u la ïathuh katei ka jingwad ka la poi sha ki phra sngi bad haduh mynta ki dang wad ki bahaïing hasem bad ki dang don ki nongshong shnong kiba dang leit ban ïarap wad lang.
Nangta, u la ïathuh ruh ba ha kine ki sngi ba la dep ki don na ka liang ki pulit lem bad na ka kynhun SRT kiba wan ban ïa wad lang, hynrei tang shi sngi ar sngi namar ka dang heh ka um, ka dang long lad-lad ka jynjar, ki la leit phai noh.
U la ong ruh ba ha ka jingshisha la pyrshang ban phah leit ruh sha shiliang jong ka wah da kaba phah ïaid na Shallang bad hiar sha kito ki thaiñ Nongriangna bad la phah wad baroh arliang ka wah hynrei ym shym la lap satia.
U Bah NS Langrin u la ong ba kum ka shnong bad ki paidbah nongshong shnong ka kyrpad jur ïa ki bor sorkar lane ki bor district ban ïarap lem namar ban shu ieh tang ïa u paidbah nongshong shnong ka la shem jingeh namar kin leit bylla ne leit wad briew bad wat da ki trai briew ruh ki la shem shitom ha kaba da ki taïew taïew namar bun ki nongshong shong ki bylla mynsngi bad bam pat mynmiet.
Lah ban kdew hangne ba ha ka 18 tarik u Jylliew la ïoh ban tam bad lap noh ïa ka metïap jong u Bah Shilingbest Langrin na kawei na ki jaka kumba 2 kilometer duna na katei jaka kaba ki jah.
Kum ban shu pynkynmaw hangne ïa katei ka jingjia la ïoh jingtip ha ka 17 tarik u Jylliew.
Kitei lai ngut ki dei kiba la tip kyrteng kum u Bah Shilingbest Langrin, Huberth Marthong bad u Bah Kmenlang Nonglang.
La ong ruh ba ki rawon kiba ïa khwai ha katei ka jaka ki la ïadon baroh 5 ngut.
Ar ngut na ki, ki dei kiba la leit sah miet lypa ha ka 16 tarik u Jylliew, katba lai ngut pat ki dei kiba dang shu poi ha ka step 17 tarik jong ujuh u bnai.
Ka la don ka jingsuba ba kitei lai ngut kiba la jah rngai ki la shah rong noh ha ka umsaw jong ka Wah Blei namar ba ha ka por kumba 8 baje eiei kitei lai ngut ki dang ïa ïeng khwai ha uwei u mawsiang ba heh bha harud jong ka wah, katba ar ngut kiwei pat ki la leit khwai kham pajih na katei ka jaka bad ha katei ka por la wan kynsan ka umsaw.
Ki nongïew bad ki nongleit nongwan ha Ïewduh ki la ïaknieh shondur bad u Pyllaitmitre Lypon uba la tip ruh kum u Sam uba dei u tyngshop ka phlim ‘Khohwah Nongsor’, ka Aba Nongkhlaw bad ka Rishisha Mynsong kum ki puron ha ka por ba ki leit pan jingkyrshan ha Stand Taxi Mawngap, Mawjrong, Laitlyngkot, Basa Tympew bad Basa Soh kaba long mynta ka sngi ka 27 tarik Jylliew, 2023 kum shimbynta ban pan jingkyrshan na ki paidbah ba kin wan peit ïa kane ka phlim ‘Khohwah Nongsor’ ha Bijou Cinema naduh 30 tarik Jylliew, 2033 man ka sngi naduh ka por 11:30 mynstep, 2:00 baje nohphai sngi, 5 baje janmiet bad 7 baje mynmiet.
Hashwa ba ki paidbah kin ïoh khublei kti bad shondur bad u Sam, ka Aba bad Rishisha la pynlong ka prokram kaba lyngkot ha Stand Taxi Mawngap, Ïewduh da kaba ai jingkren da u Bahdeng Dohtdong uba dei u nongpeit ïa ka Ïewduh, Rishisha Mynsong ka puron phlim Khasi, Pyllaitmitre Lypon ba la pynïaid da u Bah Wanbet Shangpliang uba dei u nonghikai shad ka Wanz Dance Evolution, Mawlai ha jingïadonlang ki nongñiah taksi, ki nongdie tympew, ki nongdie soh, die jhur.
Ban pynshongshit ïa ki nongïew la ai jingshad da ki nongshad ka Wanz Dance Evolution kiba la shad da jingrwai ‘Da Ki Sur bad Shiteng Lynti’ jong ka phlim Khohwah Nongsor.
Na ka liang u Sam, Aba, Rishisha bad Bahdeng Dohtdong haba ki ai jingkren ha kane ka jingïalang kaba lyngkot hakhmat ki nongïew, ki la kyrpad ïa ki paidbah ba kin wan ban peit ïa ka phlim Khohwah Nongsor ha Bijou cinema kum shibynta ban ai mynsiem ïa ki nongpynmih phlim bad ki nongak namar ka long ka jingkyntiew para Khasi.
Na ka liang ki paidbah kiba la wan sngap ïa kane ka prokram kaba lyngkot ki la kular ban wan ai jingkyrshan ïa kane ka phlim ha Bijou Cinema.
Hadien ba la kut ka jingshad ki paidbah ki la leit ban ai khublei ïa kine ki tyngshop bad ki puron bad shondur lang.
Ki nongdie doh masi hapoh ka lama jong ka Butchers Association of Meghalaya (BAM) ki la rai ban sdang biang ka jingdie dohmasi naduh ka 3 tarik u Naitung.
U President ka BAM, Bah Esron Marweiñ, u la pyntip ba ïa kane ka rai la shim hadien ka jingshong jingïalang hapdeng ki nongdie doh masi kiba na Ïewduh, Mawlai bad kiwei ki bynta jong ka sor bad khapsor.
U Bah Marweiñ u la ong ba ki nongdie dohmasi ki la rai ban plie biang ïa la ki dukan hadien ba ka sorkar jylla dang shen ka la ong ba ïa ka jingpang ki masi ba la tip kum ka Lumpy Skin Disease (LSD) la lah ban tehlakam hapoh ka jylla.
Na ka liang ka BAM ka la kyntu ruh ïa ki paidbah nongshong shnong ba kin sdang biang ban thied ïa ka dohmasi khnang ba kum ki nongdie doh ruh kin nym ïap ja ne duhnong.
Lah ban pynkynmaw ba ha ka 25 tarik mynta u bnai, ka sorkar jylla ka la pyntip ba ki la don haduh 8177 tylli ki masi kiba la shah ktah na katei ka jingpang naduh ba ka la saphriang hapoh ka jylla.
Shuh shuh na ka liang jong u Secretary ka tnat Animal Husbandry and Veterinary u la pyntip ba napdeng kito ki masi kiba la shah ktah ha katei ka jingpang, haduh 5884 tylli ki la koit, 101 tylli ki la ïap bad 2192 ki dang don ïa ka jingpang.
Haduh mynta la dep ban ai injek ïa ki 28595 tylli ki masi hapoh ka jylla.
Na ka liang ka sorkar ka la pyntip ruh ba palat ïa ka 70% na ki masi kiba la shah ktah, ki la ïoh jingkoit namar ka jingai jingsumar ha ka por kaba biang.
Dei naduh ka 23 tarik Jylliew ba ki nongdie doh masi jong ka jylla ki la khang noh ïa ki dukan namar ka jingleh artatien jong ki paidbah ban thied doh hadien ka jingpaw pyrthei jong katei ka jingpang.
Ka Khun Hynñiewtrep National Awakening Movement (KHNAM) mynta ka la kdew katkum ka jinglap jong ka ha ka Office Memorandum (OM) halor ka Roster System, da kaba ong ba ka Sorkar ka la shu weng tang nalor ïa ka kyntien ‘backlog’ lane ‘ki kam ba dang sahteng ban pyndep’ hynrei ka jingshisha pat ka long ba la ïaid beit kumba long hi ha ka OM kaba mynshwa halor ka Roster System.
Ka KHNAM ka dei kaba wad bniah bad tip bha haba ïadei bad ka jingpyntreikam ïa ka Roster System bad kane ka seng saiñ pyrthei ka dei ruh kaba nud ban woh ïa ka Sorkar da kaba kdew ïa ki jinglap jong ka ha ka Office Memorandum halor ka Roster System.
Kiwei pat ki seng saiñ pyrthei kim kynthoh, bad ki don kiba pdiang ïa ka Roster System namar ki ong ba ka jingeh kam dei ha ka Roster System, hynrei ka jingeh ka dei beit ka Reservation Policy.
U Working President ka KHNAM u Bah Thomas Passah ha u kyrwoh sha ki lad pathai khubor, u la ong ba ïa kane la ïohi na ka jingmih na jingthung kam pulit ha Meghalaya Police kaba la pynshisha ba ka OM kaba thymmai jong ka 14 tarik Jylliew, 2023, ka dei hi kajuh kum ka OM kaba rim.
“Ka backlog ka don beit, bad ki la shu weng ïa ka kyntien ‘backlog’ tang nalor, hynrei ki ïaid beit kumba long hi ha ka OM kaba rim," la kynthoh u Bah Thomas.
U la ong ba ka jingpynrung ha ka OM da ka ktien ‘recruitment cycle’ lane ka jingpynrung kam kaba tyllun ha ka jaka ka ktien ‘recruitment year’ lane snem pynrung kam jong ka State Reservation Policy kam dei kaba shu jia ryngkhat (accidental) hynrei ka dei kaba da mut khnang (intentional) namarba ka Sorkar ka kwah ban pynïap noh (bypass/violate) ïa ka Para 2 jong ka State Reservation Policy, 1972 kaba dei ban pynduh noh ne pynkut noh ïa ki kam kiba sahteng ban thep kam ha ka snem pynrung kam (recruitment year) kaba bud.
U Bah Thomas u la ong ruh ba namarba ha ka OM kaba thymmai ym don shuh ka kyntien ‘snem’ bad la mih da ka ktien ‘cycle’ ki kam ba sah (backlog) kin nym duh ne ïap shuh bad kin don beit namarba ka dei ka roster kaba phai shadien (retrospective roster) kaba sdang naduh u Kyllalyngkot, 1972.
“Lada dei ba ka Sorkar ka pdiang ban pynïaid da ka roster kaba shakhmat (prospective roster) naduh u Jymmang 2022, te yn ym don eiei kata ka ‘backlog’ lane ki kam ba sahteng ban pyndap, wat lada ki roster account ki ïaid katkum ka recruitment cycle.
Hynrei namarba ka Sorkar ha ka OM  kaba thymmai mynta ka pdiang ïa ka ‘retrospective roster’ hap pynïaid beit ïa ki roster account katkum u snem pynrung kam," la ong u Bah Thomas.
Shuh shuh ka KHNAM ka la ong ba mynta don tang ar tylli ki lynti (options) ban leh, kita, kaba nyngkong ka long ban pdiang da ka Prospective roster system khnang ba ki roster account kin sdang na u Jymmang 2022 ban ym don shuh kita ki kam kiba dang sahteng ban pyndap (backlogs), lane ka ba-ar ka long ban bteng ïa ka Retrospective roster system kaba ki roster accounts ki sdang na u Kyllalyngkot 1972, tangba dei ban weng noh ïa ka ktien ‘recruitment cycle’ bad buh bujli da ka ktien ‘recruitment year’ ha ka OM kaba thymmai.
U MLA ka UDP na West Shillong konstitwensi, Bah Paul Lyngdoh uba long kum u Myntri ha ka Sorkar Jylla u la ong ba ki paidbah ki kham peit bha ïa u masi ïatur ha madan ban ïa u masi lur ha lyngkha.
Ïa kine ki kyntien u Bah Paul u la kren ha ka jingïalang shah pynkup burom ha ka synjuk ki Shiphew Dorbar Shnong West Shillong Constituency kaba la long ha ka janmiet jong ka 29 tarik mynta u bnai ha ïingdorbar Lumdiengjri.
U Bah Paul Lyngdoh u la ong ba u masi lur u trei shitom ban lur ha lyngkha uba ai bam, hynrei ym don ba peit ïa u; hynrei ki peit ïa u masi ïa tur uba pynshongshit tang shisngi.
U la ong ka jingïakhun ïa ka ilekshon MLA ka la kut noh mynta ka sngi, kan wan noh ka jingshai nangne shakhmat ban klet shadien ïa ka jingdum.
U la ong biang ba un nym shim ïa kito kiba ïakhun pyrshah ïa u ha kane ka ilekshon kin dei ki nongshun, hynrei ki nongshun hapoh ka konstitwensi ka dei ka jingkyrni ka jingdih ïa u drok, ka jingkyrduh kam ïa ki samla.
“Ha ka jingim jong ngi ki briew ngi shem don ka por ba ngi ïoh jingkyrkhu, don ki por ba ïoh jingsneng bad ki por ba ngi mad jingeh" u la ong.
U Bah Paul u la ïathuh ba kane ka dei ka sien kaba san ba un rung ha ka Kynhun Myntri bad kan long ka jingkyrkhu ïa ka konstitwensi.
Ha kajuh ka por u la pynkynmaw mynba u dang long kum u Myntri ha ki snem ba la dep ka don ka jingïaknieh kaba jur bad ka Guwahati hynrei ha kaba khatduh ka sorkar India ka la mynjur ban buh ïa ka IIM ha Shillong.
Kumta u la ong ba ki paidbah kim ju peit ïa u masi lur uba lur ïa ka lyngkha baroh shisngi, hynrei ki paidbah ki peit ïa u masi ïatur ha jaka paidbah ban pynshongshit tang shi sngi.
U Myntri ka tnat pule puthi ka Jylla, u Rakkam A Sangma, u la pyntip ba ki don haduh palat 18,000 ngut ki nonghikai hapoh Meghalaya ki bym pat shym la pyntbit satia.
Ha kaba ïadei bad kane, u Myntri u la ong ba ka sorkar jylla kan sa kyrpad ïa ka Indira Gandhi National Open University (IGNOU) bad National Institute of Open Schooling (NIOS) ban pynbiang ka jingai jinghikai sha kine ki nonghikai ki bym pat pyntbit.
U Myntri u la pyntip ruh ba u Myntri Rangbah u Conrad Sangma un sa ïalam ïa ka kynhun sha Delhi ban ïakynduh ïa u Myntri ka Sorkar Kmie ba khmih ïa ka tnat Human Resources Development.
Ha kane ka jingïalang u Myntri Rangbah un sa ïakren ruh ïa ka mat bad u Myntri ka Sorkar Kmie khnang ba ka Indira Gandhi National Open University (IGNOU) bad ka National Institute of Open Schooling (NIOS) kin lah ban ai jinghikai pyntbit ïa ki nonghikai.
“Palat ïa ka 18,000 ngut ki nonghikai kim pat dei kiba la pyntbit, ngin sa ïakren ïa kane ka kam bad u Myntri ka Human Resources Development ban kyrpad ïa ka NIOS bad IGNOU ban pyntbit ïa ki nonghikai ki jong ngi," la ong u Rakkam.
U Myntri ka tnat Pule Puthi ha ka sngi Balang jong ka taïew u la pynlong ïa ka jingïalang khmih bniah ha ka jingïadon lang u Advisor ka tnat pule u Bah HM Shangpliang nalor kiwei pat ki ophisar jong kane tnat.
Ka jingpule ïa ki kot ki sla ka ïarap ïa ngi ha kiba bun ki liang bad ka long ruh ka dawai ïa ka jingmut jingpyrkhat bad khamtam eh lada ki kot ki dei kiba la thoh da ki ’riew shemphang.
I mei-ieid Sweetymon Rynjah i dei iwei na ki nongthoh kot ba paw jong ka jylla, i ba la noh synñiang shibun eh sha ka imlang ka sahlang lyngba ki jingthoh jingtar jong i bad i dei ruh i ba la ïohpdiang ïa ka khusnam Tirot Sing Awards na ka sorkar jylla.
Kumta kum ka dak ka jingsngewnguh ïa u synñiang u bynhei ba i la noh sha u sup u thiar jong ka jingthoh kot, ka Seng Kynthei Mawkhar Welfare Organisation (SKMWO) ha ka sngi Palei ka la pynkup burom ïa i mei-ieid Sweetymon Rynjah i ba la don 89 snem ka rta.
Ïa katei ka jingïalang pynkupburom la pynlong ha Community Hall jong ka Mawkhar ha kaba la ïoh ïa ka jingkren pdiang sngewbha na ka Kong S.
N War kaba dei ka President jong ka Seng Kynthei Mawkhar Welfare Organisation, ka jingkren na u Bah A.
Tariang uba dei u Rangbah Shnong ka Mawkhar bad ka jingkren ai khublei na ka Kong M Nongrum kaba dei ka Vice President ka seng.
Haba ai jingkren ha katei ka sngi, i mei-ieid Sweetymon i la pynpaw ïa ka jingkmen kaba khraw ba i la ïoh ban shah pynkupburom ha katei ka sngi bad i la ai khublei ïa ka seng kynthei baroh kawei kaba la kynmaw ïa i bad ïa ka kam kaba i la leh.
“Nga ai khublei ïa phi bad nga da sngewnguh shisha ïa ka jingïakmen mynsiem lang bad nga ha kum kine kiei kiei hynrei ha phi ki khun samla kynthei shynrang jong ka dong ka shnong jong ngi, nga buh ïa ka jingkyntu ba ngin ïa wad ïa kiei kiei ym tang ki ban pynsngewbha bad pynlut por hynrei ba ngin ïa tei lang ruh lyngba ka jingtrei shitom, ka jingdonsap ka jong ngi ïa kiei kiei ki ban synñiang sha ka jinglong Jaitbynriew long lang jong u paid Khasi baïar", la ong i mei-ieid Sweetymon.
Shuh shuh i mei-ieid Sweetymon i la ong ba kum ki briew ki don ka kam bad ka ram ban siew bad kata kam dei da ka spah, ka hajar ne da ka nam ka burom hynrei ka don ruh ka kamram kaba dei ban ai hakhmat jong u Blei kaei kaba ki la leh ha ka jingim ka jong ki ban long ka jingbha ïa ka ri bad ha satlak jong ka pyrthei hi baroh kawei.
“Ngi long ki paid Khasi baïar, ngi don shibun kiei kiei kiba teh song ïa ngi bad to ngin ïa wad ïa kiei ki kyndon jingteh kiba u longshwa u la maitphang ha ka juk kaba u im bad ki jingeh kiba u ïakynduh lehse, kiba ym ïadei bad kane ka juk kaba mynta kaba ki jingshyrkhei jong ki jingmlien kiba sniew ki synshar ïa ki khun samla", la ong i mei-ieid Sweetymon.
Shuh shuh i mei-ieid Sweetymon i la kyrpad ruh ïa ki khynnah samla ba kin ïa kiar na ki jingmlien bad ki jingpynshoi kiba sniew khnang ban lait na kiei kiei bad ban suk ka jingim bad ba ka pyrthei kan dap da ka jingbha.
“U Khasi hi, u don la ka jong ka sap ka phong, u don la ka jong ka jingud ka snam, u don la ka jong ka buit ka bor, to ngin ïai pynneh ïa kine kiei kiei kiba bha ki jong ngi", la ong i mei-ieid Sweetymon.
I mei-ieid Sweetymon i la ong ruh ba ka dong Mawkhar ka dei ka jabieng jong ka Ri Khasi naduh hyndai hynthai bad i la ai ka jingkhublei bad ka jingkitbok ïa ka seng kynthei, ka dorbar shnong bad ïa ki nongkitkam ba kin ïoh ka buit ka bor ba kin pynïaid ïa ki kam jong ka shnong baroh kawei.
Na ka liang u Bah A.
Tariang, u la ong ba ki synñiang ba i mei-ieid Sweetymon i la noh ha ka thoh ka tar jong u Khasi ki long kiei kiei kiba la ïar haduh katta katta bad u la ong ba i mei-ieid Sweetymon i long kum i nongaijingmut jong ka shnong bad haba ka seng kynthei jong ka shnong ka donkam eiei ka ju leit ban kynduh ïa i.
“Kum u Rangbah Shnong nga lap ba i long i briew i ba trei shitom haduh katta katta bad ki synñiang kiba i la noh ha ka thoh ka tar jong u Khasi ki long kiei kiei kiba la ïar haduh katta katta", la ong u Bah A.
Tariang.
Shuh shuh u Bah A.
Tariang u la ong ba i mei-ieid Sweetymon i long i briew ba ïar ka jingmut jingpyrkhat haduh katta katta bad u la ong ba i long iwei na ki nongshong shnong i ba kordor haduh katta katta.
Ka sorkar jylla ka lah ban ym pynlong ïa ka ilekshon MDC ha u snem 2024 na ka bynta ka Khasi Hills Autonomous District Council (KHADC) bad Jaiñtia Hills Autonomous District Council (JHADC) namar kan ap ïa ka jingthmu ka Sorkar India ban wanrah ïa ka jingpynkylla ïa ka Khyrnit Ba Hynriew lane ka Sixth Schedule jong ka Riti Synshar.
Katkum ki khubor ba la ïohlum, la ïathuh ba ka sorkar India mynta ka la pynkhreh shaid-shaid ban wanrah ka jingpynkylla ïa ka Sixth Schedule ha Parliament kaba lah ban long mynta u snem na ka bynta ka jingbit jingbiang ki Autonomous District Council kiba don ha ki jylla bapher bapher.
Na ka liang ka KHADC hapoh ka jingïalam u Bah Pynïaid Sing Syiem kum u CEM ruh ka la pynkhreh ban ai jingmut biang sha ka Sorkar India lyngba ka sorkar jylla ban wanrah ïa jingïaid beit ïaid ryntih ha ka synshar khadar jong ki District Council.
Ka samoi treikam jong ki MDC ha KHADC bad JHADC na ka bynta ka san snem kan kut ha u Rymphang 2024.
Hynrei ka tyllong khubor ka ïathuh ba ka sorkar jylla ka lah ban ym pynbna ïa ka ilekshon namar kan ap ïa ka jingpynkylla ïa ka Khyrnit Ba Hynriew.
Shuh shuh ki khubor ki ïathuh ba ka sorkar jylla ka lah ban rah ïa ka ilekshon MDC jong kine ar tylli ki District Council shaduh u snem 2025.
Ki khubor ki ïathuh ba lada jia ba ka sorkar India ka wanrah ïa ka jingpynkylla ha ka Khyrnit Ba Hynriew kan don ka jingphiah ïa ki konstitwensi katkum ka jingbun briew, namar ha KHADC ka jingdon ki MDC na ka 30 ngut, ba kynthup ïa 29 ngut ba jied ki paidbah bad uwei ba shu thung, ka lah ban kiew sha ka 40 ngut.
Ki khubor ki ïathuh ba ki seng saiñpyrthei kiba don ha ka sorkar jylla kim pat da patiaw than ban ïakren ïa ka ilekshon MDC namar ki hap ap haduh u snem 2025.
Ar ngut ki briew ki la dkhat jubor ïa la ka jingim da kaba noh ïap ïalade ha kawei ka pung ri dohkha ha Nangbah, West Jaiñtia Hills District.
Kane ka jingjia ka la jia ha ka 29 tarik mynta u bnai ha kaba kine shijur kiba la suba ba ki ïa ïeit samla ki la noh ïap ha katei ka pung um.
Ki pulit ki la ïathuh ba ki la ïoh jingtip ïa kane ka jingjia ha ka por kumba 4 baje janmiet ba arngut ki briew kiba la tip kyrteng kum u Regardfull Susngi, 24 snem, na ka shnong Nangbah Dukhu bad ka Samphuhbha Pala, 24 snem na Moodymmai Lumsalah ki la dkhat jubor ïa la ka jingim.
Haba ki pulit ki la tohkit ïa kane ka jingjia, la lap ba kine shijur ki don ka jingïadei jingïeid.
Ïa ka met ïap jong kine baroh arngut la ithuh da ki bahaïing bad ka jingtohkit ka la ïaid shakhmat.
Ka klob ïalehkai Indian Super League (ISL) ka NorthEast United FC ka la pynkhreh ban wanrah biang ïa u rangïalehkai ka Jylla u Redeem Tlang na ka FC Goa na bynta ka aomalehkai 2023-24.
Utei u rangalehkai shapdeng ba dang 28 snem ka rta u la pynkut noha ka kontrak bad ka FC Goa ha u Jymmang mynta u snem.
Kumta ka NEUFC ka la khmih lynti ban soia u.
Kumba ka paw u Redeem u la long u rangalehkai uba paw na katei ka klob kaba na Goa bad u la ïoh banalehkai 18 sien, thep lai kol badarap pynbuh bol ar sien.
Utei u rangalehkai uba la san ha ka kamalehkai na ka shlem ai jinghikai jong ka Shillong Lajong Academy, u la kiew kyrdan na katei ka klob banohalehkai nyngkong ha ka I-League pyrshaha ka Churchill Brothers ha u Risaw, 2013.
Ha ki khyndai snem ba u la don bad ka Shillong Lajong, u Redeem u laoh ruh ka lad banalehkai ha ka ISL da ka jingshimwai ka NEUFC.
Ha kaba sdang jong ka aomalehkai ISL, une u rangïalehkai u laoh banalehkai shisien kum u rangalehkai shongben ha ka bynta ban jop da 3-0 kol pyrshaha ka Chennaiyin.
U la pynasoh pura (permanent) bad katei ka kynhun na ka bynta ka aomalehkai 2018-19, ha kaba u laoh banalehkai 19 sien bad dei ha kane ka aom ba la NorthEast United FC ka laoh rung sha ka ‘playoffs’ ha ka sien kaba nyngkong eh.
Ha kaewathied rangalehkai 2020, utei u rangalehkai shapdeng ka Jylla u la pynasoh sha ka FC Goa ha kaba u la pynluta ka poralehkai ha kane ka klob, kynthupa ka jingleit ïasoh wai (loan) sha ka Odisha FC.
Kumta utei u khluralehkai ka Jylla un wanphai biang sha kane ka klob barim.
Uwei u samla u la shah kem noh ha ki pulit hadien ka jingthwet ha kaba ïadei bad ka jingpynjulor ïa ki kor buh bad sei pisa lane ki Automated Teller Machine (ATM) ha kylleng ki jaka.
Ha u kyrwoh khubor ha ka Sngi Palei, ki pulit ki khlem ïathuh satia ïa ka kyrteng jong utei uba la shah kem.
Hynrei, ki la ïathuh ba utei uba la shah kem ha ka Sngi Balang u la donkti ban pynjulor ïa saw tylli ki kor ATM ha Madanrting, Laitumkhrah, Rynjah bad Laban.
La ong ruh ba ka jingduh na kane ka jingpynjulor ïa ki kor ATM ka la kot palat ïa ka T.
10 lak.
Ka jingkem ïa utei u briew ka long da ki pulit na ka thanat Rynjah hapoh ka jingïalam ka DSP (Law & Order), ka Jyoti Wahlang, MPS bad u ASP Dewansh Pandey, IPS.
Na ka liang ki pulit ki la ïoh ruh ban kurup ïa ki jaiñ, pla, bad ka shatri ba utei u briew u la pyndonkam ha ka por ba u la pynjulor ïa kitei ki kor ATM.
La kem ïa utei u briew ha kaba ïadei bad ka jingujor ba la pynrung ha thanat Madanrting (No.
60(6)2023) hapoh ki kyndon 427/380 IPC bad 3(2) (e) PDPP Act bad la phah ïa u sha ïingbishar.
Ka jingtohkit ka dang ïaid ban lap la ki la donkti lang ne em sa kiwei pat bad ban tip ha kano ka rukom ki la pynjulor ïa ki ATM.
Ki pulit ki la ong ba ki la don kumba 9 tylli ki jingjia kiba ïadei bad ka jingpynjulor ïa ki kor ATM bad ïa ki jingujor la pynrung ha thanat Rynjah, Madanrting, Laitumkhrah.
Ka jingpynjulor ïa kine ki kor ATM ka long na ka bynta ban lute pisa bad la leh ïa kine ki kam be-aiñ ha ka por ba dang ïaid ki kynta pynlip bording, la ong ki pulit.
Uwei u khynnah ba dang 15 snem ka rta na ka shnong Nengkhra, kaba jngai kumba 15 km na Williamnagar, East Garo Hills, u la khlad noh ha ka Sngi Palei hadien ba u la ngam jyllop ha ka wah Rongtam katba u dang ïa khwai dohkha bad ki paralok.
Kane ka la jia ha ka por kumba 7 baje mynstep ha ka por ba utei u khynnah 15 snem u la leit khwai bad la ki paralok ha katei ka wah.
Ka jingjur jong u slap ha ka miet Sngi Balang ka la pynheh ïa ka um ha katei ka wah.
Hadien ba la ïoh jingtip halor katei ka jingjia, ki pulit na ka tnat Fire & Emergency Services bad Search & Rescue Team na Rongjeng, Nongalbibra, Williamnagar bad Tura ki la leit sha katei ka jaka.
Hynrei, ha ka por mynsngi, la lap noh ïa ka met kaba sah jong u kham harum.
Utei u khynnah uba la khlad u dei na ka dong Watregittim jong ka shnong Nengkhra.
La aiti noh ïa ka met jong utei u khynnah sha ki bahaïing hasem.
“Na ka daw jong ka jingjur slap, ka um ha ki wah kiba don ha distrik ka la kiew.
Ngi kyntu ïa baroh ba kim dei ban phah tang ïa ki para khynnah sha ki wah na ka bynta ban leit jngi ne ban khwai," la ong u SP ka East Garo Hills, u Siddharth Ambedkar.
Ka Kiang Nangbah HS School bad ka North Liberty HS School ki la rung sha ka phainal ha ka Under-17 ki kynthei jong ka lympung ïalehkai District Level Inter School Subroto Cup Football Tournament ba la pynïaid da ka shlem treikam u District Sports Officer (DSO), West Jaiñtia Hills District.
Kane ka la wan hadien ba ka Kiang Nangbah HS School ka la lah ban pynliem noh ïa ka Police Public HS School da 2-1 kol, katba ka North Liberty HS School ka la jop da 2-1 kol ïa ka Jowai Govt.
UP RMSA ha ki jingïakhun semi final kiba la long ha madan Kiang Nangbah Stadium Ladthadlaboh, Jowai ha ka sngi Thohdieng.
Haba phai sha ka jingïakhun quarter final jong ka Under-14 ki shynrang, ka RC Eve Secondary School ka la pynliem noh ïa ka Ïalong Secondary School da 1-0 kol.
Ha ka jingïakhun quarter final jong ka Under-17 ki shynrang, ka Govt.
Boys HS School ka la pynliem ïa ka Mang Hai Ryum Secondary School da 2-0 kol, ka Ummulong Presbyterian HS School ka la pynliem ïa ka HK.
Singh Memorial School lyngba ka tie-breaker da 3-2 kol bad ka North Liberty HS School ka la pynliem ïa ka Nartiang Presbyterian HS School da 4-0 kol.
Ïa ki jingïakhun semi final ha ki ar tylli ki kyrdan ïalehkai yn pynlong mynta ka sngi Saitjaiñ.
Ha ka Under-14 (Boys) ki long ka Lumpyntuh SS, Laishnong HSS, H.
K Singh Memorial SS bad ka R.
C Eve SS.
Katba ha ka Under-17 (Boys) ki long ka Sawlyngdoh HSS, Govt.
Boys HSS, Ummulong Presbyterian HSS bad ka North Liberty HSS.
Ki kynhun ki ban khur ïa ka jingjop kin pynkhreh ïaknieh ïa ka nam lahduh ha ka jingïakhun final ka ban long ha ka Lah Sngi U Blei (3 tarik u Naitung).
ka lympung ïalehkai phutbol ba la tip kum ka District Level Subroto Mukherjee Cup Football Tournament 2023 ba la pynlong da ka shlem trei kam District Sports Officer (DSO), West Khasi Hills ka la nang jam shaphrang.
Ha kane ka lympung ka kynhun ïalehkai jong ka Nongstoiñ Public Secondary School bad ka St.
Peter’s HSS ki la khur ïa ka jingjop ha ka Under-14 ki khynnah shynrang ha ka sngi Thohdieng.
Haba phai sha katei ka kyrdan ïalehkai, ka nam jop jong ka Nongstoiñ Public Secondary School ka la wan hadien ba ka lah pynliem noh da 2-1 kol ïa ka Sibsingh Govt.
Memorial Higher Secondary School, katba ka.
St.
Peter’s HSS ka la jop da 1-0 kol ïa ka Anderson Hr SS.
Nangta, ha ka Under-17 ki khynnah shynrang pat, ka Nonglang Hr SS ka la ïoh ban khur ïa ka jingjop da kaba pynliem noh da 3-0 kol ïa ka St.
Peter’s Hr SS.
Ha ka Under-17 ki khynnah kynthei, ka Thomas Jone’s SS ka la poi noh sha ka jingïakhaid da mar shi kol pyrshah ïa ka St.
Xavier’s SS.
Ka Kynshi Bangla Social and Cultural Sports Club ka la shim ïa ka rai ban pynsangeh shwa ïa ka Knockout Football Tournament na ka daw ka jingjur u slap ha kine ki sngi kaba la pynsniew bad pynktieh ïa ka madan ïalehkai.
Kat kum ka jingpynbna kham ha shwa, ki bor pynïaid ki la thmu ban sdang ïa kane ka jingïalehkai kaba lai sngi ha ka 1 tarik, 3 tarik bad ha ka 11 tarik u Naitung ha madan ïalehkai jong ka shnong Kynshi Bangla kaba hap hapoh ka Eastern West Khasi Hills District.
Kum ban shu pynkynmaw, ïa kane ka jingïalehkai la pynlong kum shi bynta ban pynmih pisa ïa ka skul Kynshi Bangla LP School.
Haba pyntikna ïa kane u Bah Aibanrikupar Syiemlieh uba dei u nongkitkam jong ka klob, u la ïathuh ba ka daw ka long namar ka jingbym ailad ka mariang bad kan sa don ka jingthut ha ka jingïalehkai.
Kumta la hap ban pynsangeh noh shwa shipor bad u la ong ruh ba ïa ka jingïakhun semi final ka ban sa long mynta ka sngi Saitjaiñ bad ha ka 3 tarik u Naitung, 2023 yn sa pynbna ha kawei pat ka por ynda ka mariang ka la ailad bad ha ka por ba duna u slap.
Ka kynhun ki rangalehkai ka ri kan pynkhreh banakhun pyrshaha ka Lebanon ha ka sien kaba lai, ha ka semi final jong ka SAFF Championship 2023 ka ban long ha ka sngi Saitjaiñ ha Sree Kanteerava Stadium kaba ha Bengaluru.
Hadien ka jingakhaid khlem don ba lah ban thep kol ha ka jingalehkai group, ka India ka la khura ka jingjop da 2-0 kol na ka bynta ban raha ka nam lahduh ha ka Hero Intercontinental Cup kaba la long ha Bhubaneswar.
Kane ka kynhun jong u Igor Stimac ka laashim bynta ha ka SAFF Championship, ha kaba kane ka lympung ka long kaba nyngkong eh ba ka India ka laakynduha ki kynhun kum ka Lebanon bad ka Kuwait.
Ka India kaba la wan ba-ar ha ka Group-A, hadien ba ka la shah tam da ka ‘goal difference’ ha ka Kuwait, ka la jop ia ka Pakistan da 4-0 kol bada ka Nepal da 2-0 kol.
Hadien ka India ka laakhaid mar 1-1 kol pyrshaha ka Kuwait hadien ba u Anwar Ali u la kum thep bakla bad ban pynlonga ka kynhun jong u Stimac ban hiar sha ka kyrdan ba-ar.
Ha kawei pat ka liang ka Lebanon ka la jopa ka Maldives da 1-0 kol ha kaba kut jong ka jingalehkai jong ka Group-B ha kaba ka la kamai 9 point.
Kham hashwa ka Lebanon ka la jopa ka Bangladesh (2-0 kol) bada ka Bhutan (4-1 kol).
U Stimac uba la shah rem da ka red card ha ka sien kaba ar ha kane ka lympung pyrshaha ka Kuwait, un hap shong shabar na ka kynhun ha kane ka jingakhun semi final.
Na ka liang u kapten u Sunil Chhetri u la pynthikna ba ka kynhun ka dangbiang hapoh ka jingpynaid u assistant coach u Mahesh Gawali.
“Shibun ki jingpynkhreh hashwa ban sdang kane ka jingakhun bad u Stimac unadon lang.
Hooid ngi kwaha u nongalam u banasaid na ka bynta ka kynhun.
Hynrei watla ngin duha u ha kane ka jingakhun, hynei ka jingdon lang u Gawali kan pynshangaiña ngi," la ong u Chhetri.
U Gawali, uba laoh ban shimtia kane ka kynhun kaba la jop da 2-0 kol ia ka Nepal, u la khmih lynti  ba kane ka kynhun kanai bteng bianga ka jingjop ha kane ka jingakhun pyrshaha ka Lebanon ha Odisha.
“Ki rangalehkai ki la long ba la pynkhreh bha bad ki la pynleit jingmut bha banakhun pyrshaha ka Lebanon.
Ngin iaibteng banalehkai kumjuh ha kane ka lympung," la bynrap utei u rangalehkai barim jong ka ri.
“Watla ki shem jingeh na ka daw ka jingpher ha ka suiñ bneng ha Bhubaneswar, hynrei ki la lah banalehkai bha ha kane ka jaka.
Kan long ka jingalehkai kaba kham pher.
Ka long ka kynhun kaba khlaiñ bor ha ka bynta kaba shakhmat.
U rangalehkai number hynñiew (captain Hassan Maatouk) u long u rangalehkai ba don sap," la ong u Gawali haba kylli shaphang ka Lebanon.
Ha kawei pat ka jingakhun semi final ka ban long kham hashwa kan long hapdeng ka Kuwait pyrshahka Bangladesh.
7 ngut ki nongïalehkai jong ka AIl Meghalaya Sqay Association (AMSA) kaba long ka synjuk ïalehkai kab dangthymmai, ki la ïoh ban leit shim bynta sha ka 24 National Sqay Championship kaba la sdang naduh 23 haduh 26 tarik mynta u bnai ha Kurushestra, Haryana.
Watka ka dangdei ka sien kaba nyngkong eh ban ïashim bynta ha katei ka lympung, pynban ar ngut na ki lah ban khur ïa ki takma rnong lyngba ka Espiranza Stela Songthiang ha ka 50 kg weight category bad u Saimi Phawa ha ka 48 kg weight category.
Ha kane ka lympung la wan ïashim bynta kumba 29 tylli ki synjuk ïalehkai na kylleng jong ka ri India na ka bynta ban pyni ïa ki sap ïalehkai ba kyrpang.
Kat kum ka kyrwoh ba la pyllait da ka Kong Sumarlin Mary Warjrim General Secretary ka AMSA la ong ba ka Sgay ka dei ka jingïalehkai Martial Arts ka la ïoh ban rung ha ka thup jong ka National Games ka ban sa long ha Goa ryngkat bad 5 tylli kiwei pat ki jait jingïalehkai kiba thymmai.
Te kumta ia katei ka lympung kaba la kdew haneng ka dei kaba la pynlong da ka Sqay Federation of India (SFI) ban jied ïa ki kynhun na kylleng jong ka ri India ban ïoh ïashim bynta ha ka 37th National Games ka ban sa long ha Goa ha u Risaw mynta u snem.
Ka AMSA kaba lah ban ïoh lad ban shim bynta sha ka 37th National Games ka ban sa long ha Goa namar kata ka la buh ka jingkyrpad ïa ka tnat ïalehkai bad ka MSOA ban pynrung shi syndon ïa ka Sqay Martial Arts kum kawei na ki jingïalehkai ba la dep ïoh ka jingithuh na ka Indian Olympic Association (1OA) ha ka Meghalaya Games ka ban sa long shen ha Tura, Garo Hills mynta u snem.
Ka AMSA ka dawa ruh na ki bor bahalor ban ai jingiarap pisa (financial support) khnang ba ka AMSA kan ïoh ban pynlong ïa ki prokram kilanmet ryngkat ban pynbiang ïa ki tiar ki tar ruh bad ka bam (diet) jong ki nongïalehkai jong ka AMSA kum ka jingpynkhreh ban ïa aireng sha ka National Games.
Ka la jan ïaid ar bnai kynthih naduh ba ka jingïakynad ha jylla Manipur hapdeng ki jaitbynriew ka la sdang bad ka la don ka jingpynïap briew ba shyrkhei nalor ka jingkylla phetwir jong ki nongshong shnong.
Da ki spah ngut ki briew ki la ïap bad mynsaw bad ka long kaba i jynjar ban tip haduh lano ka jingsuk kan ïoh lad ban wanphai biang.
Ha ka Sngi Thohdieng, ka la don ka jingsuba ba u Myntri Rangbah ka Manipur, u N Biren Singh, un hiar shuki noh.
Hynrei kata ka khlem urlong hadien ba ki nongkyrshan jong u Biren ki la leit tur sha Secretariat bad dawa ba um dei satia ban hiar na ka shuki Myntri Rangbah.
Ha ka jingshisha, ki khubor ki la dep pynbna ba u Biren un leit ïakynduh ïa ka Lat jong ka Manipur bad ban aiti ïa ka shithi iehnoh kam.
Pynban, na ki dur ki dar ba la paw ha ki lad pathai khubor, la ïohi ba la don ba tar syndon ïa kata ka shithi ba la thoh da u Biren sha ka Lat.
Don kiba don ba kata ka jingthmu ban hiar shuki ka dei tang ka ‘Drama’ ka BJP bad u Biren.
Ka jingshisha kan sa paw shisien ka sngi la ka dei ka jingmut kaba shisha ne kaba shu kwah leh ‘Drama’ ban ïoh jingisynei bad jingkyrshan.
Ha kine ki sngi ba don ka jingïakynad, ngi ïohi ba na ka liang ka Sorkar India khamtam u Myntri Rangbahduh, u Narendra Modi, kim da shimkhia than.
Ki la don ki jingïalang ha Manipur bad Delhi ban ïakren halor kumno ban pynkut ïa ka jingïakynad, hynrei ngim pat ïohi ba kan don ka jingkylla ha madan.
I kumba ka sorkar jylla bad ka Sorkar Pdeng ki la dum ka buit ka stad kumno ban teh lakam ïa ka jingïakynad bad ban wanrah biang ïa ka shongsuk shongsaiñ.
Ka jingjia ha Manipur ka don jingktah pat ïa ki jylla ba marjan na ka daw jong ka jingkylla phetwir ki nongshong shnong.
Nalor ha jylla Assam, Mizoram, Nagaland, ki la don ruh kiba la wan poi sha Meghalaya namar ki don ki Manipuri kiba la shong la sah hangne la bun snem.
Ka long kaba lyngngoh ba haduh mynta u Modi um pat kren eiei halor ka jingjia ha Manipur.
Une u dei uwei na ki Myntri Rangbahduh ka Ri uba ju smat ban kren halor kiba bun ki mat ki jura.
Ngim tip na kaei ka daw ba ha kane ka kynti u dang kiar ban kren eiei halor ka Manipur.
Ha ka jingshisha, u Myntri Rangbahduh u dei ban don ïa ka jingkitkhlieh kum u nongïalam jong ka Ri India.
U la dei ban tuklar hi noh dalade namar haduh mynta ngim ïohi ba kata ka jingsuk kan wanphai lane ngim ïohi ba kan don ka lynti ïa ka jingsuk ba kan wan biang ha Manipur.
Lehse ka lynti kaba kham biang mynta ka long ba ka Sorkar Pdeng kan shimti hi noh halade ïa ka jingsynshar ïa ka Manipur da kaba pynjari da ka jingsynshar President (President’s Rule).
Ngim pat lah ban batai haduh katno ngut ki don ki nong Manipur kiba la wan rung sha Meghalaya naduh ka 3 tarik Jymmang, 2023 kaba long ka sngi ba la sdang ka jingïakynad ha katei ka jylla.
Ki lah ban don da ki phew ne ki spah ngut.
Ka sorkar ka la bthah ba dei ban lum jingkheiñ ïa kita kiba la wan.
Hynrei ki don ruh kiba la leit phai noh sha Mizoram.
Kham bun na ki phetwir ki don ha Mizoram naduh ba sdang ka jingïakynad.
Ngim tip balei ka shimpor ïa ka sorkar Manipur ba kan pynkut ïa ka jingïakynad namar katta ka nang slem, katta kan nang jynjar ïa ki nong Manipur bad ïa ki jylla ba marjan.
Ngim lah ban shu shaniah sah ha kiwei ki jylla ba kin ai jaka shong ïa kiba wan phetwir.
Kan sa poi ka por ba kita ki jylla ruh kin ym lah shuh ban shakri ïa ki phetwir.
Lada kan jia kumta, mano ban shim jingkitkhlieh?Katba ka jingïakynad kam pat kut, ngi sngewdei ban kyntu ïa ki pulit ka jylla ki dei ban pynkhlaiñ ïa ka jingpahara bad jingkhynra ha khappud kiba dei ki bynta ban rung sha Meghalaya.
Kawei pa kawei ka kali kaba nabar ka dei ban shah khynra ban peit mano kiba wan ba leit.
Lada ym lah ban teh lakam naduh na khappud, ngin ïa beh shano shuh ïa ki briew ynda ki la wan poi haduh ha ki shnong ki thaw.
Ka sorkar ka dei ban pynmih da ki kyndon kumno ki pulit kin leh lada ki lap ïa ki nong Manipur kiba wan rung sha Meghalaya.
Kata ka ‘Standard Operating Procedure’ (SOP) ka dei ban don khnang ba kan ym mih jingkulmar hadien habud.
Ha ka jingiatainia katto – katne ki rewshemphang, la iathir ba ka kyrteng Khasi kam da ia biang dor ia ka jaitbynriew.
Namar la shim kylliang na ka kyrteng Cossiyah ki anthropologist, kiba tharai ngi wan na Mongolia kata Austro – Mongoloid ne South East Asia ba dei Austro – Asiatic.
Lada pynhap tar bad ka jinglong jong ngi ka kit jingmut ia kiei – kiei kiba pynpoh dor, kata Khwanlalot, Hangamei, Arsap, Sianti bad Ingkhong shyllangmat.
Ka kham sngewdei ban khot Hynñiewtrep ne kiba shong sepngi na Mookyndur Khynriam bad mihngi pat Pnar.
Kiba buhai shnong nyngkong ia ka them Ri Bhoi dei ki Mikir, ba la khein sahdien bad biej tasam, kine suki ki la kynriah noh sha Mikir Hills (Karbi Anglong).
Ki don katto – katne kiba sahteng kum ha Marmain, Marngar ba iakhleh lang bad ki Koch, Assamese ha kiwei ki kyntoit basphred.
Ia ki Bhoi Mikir kynthup ki Koch bad Hajong ki politician Meghalaya ki la thynnian ha ka thup riewlum (scheduled tribe), ban ioh kijuh ki hok kum ki trai muluk ban pynheh ka vote bank lajong.
Shabar ka Meghalaya pat ka ST Certificate u Khasi kam iaid iew, namar ym don baithuh ia ka.
Hadien la hiar ki war, ki pnar mihngi bad khynriam sepngi ban kylla long ki Bhoi bathymmai – ka jingiuh kjat jong ki ka la pynriewspah ia ka Ri Bhoi, namar ki trei shitom ban pynmih ki soh ki pai, kwai – tympew, phan – shriew, khaw – kba bad jynrep babun jait.
Ka kyrteng Bhoi ruh kam kit jingmut sngewtynnad – haba pharia ka thew ia ka jinglong Bunbuit, Hangamei, Op bad Ingkhong shyllangmat.
Marbud ba ioh jylla Meghalaya, ha ki snem 70 tam ha Bhoi la jyllei da u khar Nepali ba buh khuti.
Ki trai muluk ki aiwai ha u mynder ia ki khyndew ki shyiap, da kaba kmen tohhoh ioh bam plan, dih kyiad, dih kani – kynja, lait ka trei lyng kha – risai ba shu ioh suk ka tyngka pliah.
Nalor ka siew baiwai khuti u Nepali u trei shitom ban ri blang – masi, kiwei ki jynri bad thung tep katba ioh jaka.
Mih ka dud ka khi bad die sboh eit masi bad kamai pisa.
U khar waikhuti u pahuh -pahai ka kamai – kajih tyngka, ki trai muluk pat nang-ran bad syih.
Ia ka tyngka ba u pynlang u leit rah shisien lano, ban kynshew  sha ri Nepal.
U Sohblei Sylvanus Sngi Lyngdoh, SDB bad ki nongbud bashemphang jong u, ki la itriem ba ka jaitbynriew Hynñiewtrep kan sa jah klep ha ka jingtyllep u poiei Nepali.
Ym banse ban thom ia ka sang namar ki politican ki lapmiet buaid bor politic katba ki sengbhalang pat ki thiahthai ka pynkhihwin pyrthei.
Donbok ba ym shym don ki nongdawa Gorkhaland ha ri Bhoi.
Ki khar shynrang basian pat ki shim tnga da ki kynthei Bhoi ban ioh buh khuti ei, bad shisien shisnem ki leit Nepal ban ai baibam ia ka tnga sadi lajong bad kan buh kynshew hadien – habud.
Bun ki nong-bhoi ki la peiphang bad pynduh noh ka aiwai khuti ha u Nepali.
Don ruh kiba shu die pateng noh ha u para traimuluk.
Tang shah pynher krad u Nepali, la nangjei u pnar na mihngi, u war na shathie padun, u maram bad khynriam ne sepngi ban wad bad buhai jaka rep – lait noh kiba na ka hima Maharam, ym baroh ki nongsepngi dei ki maram, ka them ribhoi ka long kaba sboh, kumta kine ki nongdakhol shnong bathymmai ki trei dohiap ban pynmih ki mar rep babun jait, katkum ka aiom bad rukom trei jong ki.
Wat ki nongsor Shillong ba don jaka ruh ki die pateng noh ia ka khyndew lajong bad ailad ia kiwei ban pyndonkam.
Nalor bym thikna ki pud sawdong ka Meghalaya, kynduh mawsiang ki trai bad nongthied jaka, naduh bakut u pud Jaintia Hills shilynter sawdong ka ribhoi.
Kynthup ka bai rejister Syiem Raij, ki nongkitkam dorbar shnong pat ki khwan lalot komishon palat, hana ban pynbha ia ka shnong ka thaw, phewse shu phlan – duman ia u paidbah ban ioh bam ioh dih sahuh da ka tyngka iohei ka umsyep kiwei.
Ha ka kutlad ki nongdon jaka ki mareh sha ki DC ophis Assam bajan, ha kaba ki ioh pata ei khlem bijai sngi ne lut pisa ei – ei, u pud Meghalaya pat la nangshah khate, mynta lei – lei ka Assam ka la kyntur pyniar pud shaduh Mawlasnai.
Lada pyndik u pulit Assam u wan por miet, kyndang na bakdup lok bad rah beit sha thanat namar mynsngi u tip ba kin phet rieh ban lait shah kem.
U bah S.
D.
Khongwir, MLA Mawlai barim ula pynrung da ka ain ha Assembly ban khanglad ia ka jingdawa komishon die jaka – puta, hynrei ki kohsiang bam sangem ki sianti ban pynkhein ain khlem salia.
Kawei ka longkmie ka iathuh ba die jaka ha kyntoit Umsning.
Ha ka sngi ban iathoh – iatar ki nongkit kam shnong ki ap kmang kum ki pukni bam doh pyut, la ki khmat basaw triej bad ka shyntur sma jyndem, tang shu dep ki dawa komishon ohdor hi bad lada ym ai ki pyneh lehmeng ban ai patta, kim treh ai risit ruh batieng ioh ngat ha ka ain – kawei ka nuksa jinglong pohrati.
U bhoi mynshuwa u bna nam ba ai ksuid bad leh ki kam jadu myntor, mynta kijuh ki ksuid ki la rung ha ka dohnud bad jabieng briew ban leh ki kam bam klop bad iuhroit ia ka hok kiwei.
Ha Garo Hills u Nokma bad dorbar jong u kim ju pynmlien kine ki kam poh dawa komishon.
Sha West Khasi Hills, ki sordar ym ju don rangbah shnong, ki synran iaki nongiadie – iathied jaka shaduh ophis Syiem, ynda dep kam ki trai ki jaka ki la tip hi ban ai boina, namar kim ju dawa ne pynbor.
Ha Jaintia Hills ruh ki Doloi bad Waheh chnong ki bat ia kyrdan, akor bad burom  ban ym tur iap sha ka khlemrain.
Ha East Khasi Hills, khamtam ha sor Shillong ki nongkitkam shnong ki dei ki banang – bastad bad ym ju don komishon iadie – iathied khyndew, ka shong ha ki trai katba ki sngewbit.
Ka dawa komishon ka trei kam bha ha u pud u sam eleka Syiem Mylliem bad Khyrim, lait noh ki jaka Municipal ne kito ki shnong ba la shai.
Don ki shnong Khynriam – Pnar, kiba dang sieh mawpud jaka da ki mawpynieng barit kum hyndai.
Ki briew ki kheinkor ia kine bad riewkyntang burom bha, kim ju leh khlem-akor ia ki bad ngeit wat tang ban iuhkjat lah ban dkoh ne jia kiei – kiei ki bymsngewtynad.
Na Bhoi pat ngi ioh ki khubor khyllah basngew lehrain, ba wat ia ki jaka  ba la dep thied bad sieh mawpud dewbilat, don ki riewshukor haramnimok ba kamtrai bymhok bad die arsien ia kajuh ka jaka shawei pat, khlem pep da ka jingiatip lang bad ki nongkit kamshnong – ym lah mutdur haduh katne la hiar pynpoh dor ka jing-long ka jaitbynriew, ba la iap ka jingiatip lem.
Uwei u paralok Pnar ba wan trei sha Shillong na Jrikyndeng Block 1, Assam u la ieh ia kiba haiing bad jaka puta.
Ynda u leit iapbriew ba haiing hadien katto katne bnai, u shem ba shahkurup ka jaka ha ki Bhoi Khasi ryngkat ki Bhoi Meghalaya.
U nongthoh Apol Mawniuh u ong ba ka jaitbynriew Khasi dei kaba la shah rah Umsaw ba lynshop jingkylla ka juk mynta, hynrei ki dak ba paw ki kdew ba ka la shah tyllep umjyrsieh kam thala sa tang ka por kan batai lano kan ngam jyllop jah kyndam syndon.
Bunsien la kdew kti bam klop pisa paidbah ia ki politician, minister bad ophisar, hynrei ka bam kruin ka sdang nyngkong ka kynrum – kynram, ha kaba ki traishnong Meghalaya ki lynga pisa jur.
Ka daw bakongsan dei por ba ioh jylla – khalor (sub – state) Meghalaya ha u 1970, ki nongialam ha kato ka por kim patiaw ban pynryntih ia u pud u sam – shu kmen tohoh ioh pyndait sharak dingsaw (beacon) kaweh lama lai rong ki kali bad ka tyngka theh ei  buk – buk ka Sorkar India.
Ka poli-tics pohiing pat nang sakma da ka jingiapher jingmut bad sapra.
Ka jinglehsting ki politician dei kawei ka daw, katba ka jingleh bymsalia bad kangar pisa ki nongsynshar shnong dei ka kam bapyndiaw.
Lada ki luk ki lak ki bri hynniewtrep ki im khlem shah pyndik bad tuklar ki nongpyniaid shnong ia ka kam shimet jong ki, yn ym don ka huri hura ha shnong ha thaw.
Balei pat ha ki katto – katne bynta, ym dei baroh, long khongpong ? Lymda dei ba peitngor u Ph.
Sngi, u  Bhoi um nud saham ia u Nepali batieng ioh shahmait khukhri.
Hynrei ia u para khasi pat leh thawstad da ki ain khyllah ban pynlong bar jylla ha la ri.
U nongthoh haba iakren bad uwei u agent khyndew ha Bhoi, la iathuh ba ha kawei ka shnong por babuh sngi iathoh – iatar pata, u Rangbah shnong u leh pyntud ban iasoi ki kot ki sla, namar u kwah khwan myntoi komishon.
Khatduh ki la leit sha ophis u Syiem Raij bad ka kam ka la dep.
Ha ka jing-iakynduh bad uwei u Syiem raij pat, la iathuh ba ka dorbar ki 14 raij ka ri Bhoi ka la adong pyrshah ba ki dorbar shnong kin dawa komishon na ki nongdie – nong-thied khyndew para ri.
Hynrei ki nongkit – kam shnong pat pyllein – pyllein ki iuhroit hukum ba la pynthame u khawiang iadtangsnem khwan sbai rupa.
Ym tang katta ki shah pyndik da ka siehpost elektrik ne pyniaid pipe um jubor lyngba ki jaka nongkynti ki briew.
Haba ki trai jaka ki ujor ki pharep lamler ba ki leh pyrshah ain shnong.
Ki kyndon General Health and Sanitation, Public Health Water Supply bad Urban /Rural Electrification Acts ki kubur shai kdar ba ki nala, pipe um bad post electric pynbiang paidbah, ki dei ban iaid beit na ki surok shnong namar la mang jaka kyl-luid ia ki.
Jan baroh ki shnong Ri Bhoi – lait noh katto – katne kyntoit ba pyniaid ki rhah tyngka, buaid bor bad tanglang kyiad – ki synshar shnong kumba dei ain ban suk ka shnong ka thaw.
U Muslim u ioh shna Masjid ha Umbang rum Damsite ryngkat ka jaka baheh, u bar jylla Mizo ba shah kyndang na Laitumkhrah, u buh Hotel bad thied khlaw baheh ha Umran, sharud Nongpoh ruh uwei u Naga u don jaka baiar dainlydain kumjuh ha Khanapara Pilangkata u Naga babun u iohthied jaka, la khang ia u Bhoi ban kheit tang iwei i tnat ne sla dieng bad ia kine ym don banud saham.
Ia u para ri pat ban don jaka tang shi nongrim iing ne jaka rep barit, shah pyntyrdi haban da biang.
Shuwa ban long elekshon ka jingpyrda shla ban im ka ri bad jaitbynriew, jew slam ha ki kam shnong ba da u Khasi u pynlong mynder ri jubor ia u para – ri da ki kam buit poh bakhyllah.
Khambun na kine ki  51 snem ba la dep, u 24 u synshar ia u 36 namar ki ingkhongshyllangmat ha rympei dei ka daw tynrai.
Kiba pyniaid shnong ki kynthup ia ki briew niam tynrai bad Khristan (Katholik/Protestant), hynrei katno ki khluh ia ka jingmanbha ki para ri dei ka pyrthew bakongsan.
Ki ‘tien sneng long shuwa “im tipbriew tipblei" bad “kamai ia ka hok," ki jingthoh ka Baibl kum Psalm 1, 91, 95 bad kiwei ki kren shai kdar ba ka tarajur u Blei kan thew khlem jingbakla ia ki kam beain ki riewbymman bad lehbha u riewhok katkum ka dor ba ki dawa, bunsien wat naduh pyrthei ruh.
Ka iuhroit hok longbriew, jingpynkhein khnang ia ki shiphew hukum Blei da ki mraw u soitan la shaiong ban batai.
Ki kyn-ting mawsan (dynamites) ki la beh krad ia ki suidlum – suidwah baroh, kine ki la ioh jaka ha ki mynsiem briew ban leh kam dujok ha ka imlang – sahlang bad sngewngiew ia ka jaitbynriew Hynñiewtrep mynta.
" Ia nga phi la pynkthang 40(50) snem Israel (Khasi), nga tim nga rai bitar ka bynriew ba la jot, jingsuk jongnga junom riewharam kin ym mad" Ps 95.
Ngi ju ioh khubor ruh ba don ki thaw ha kaba ia ka fund pynroi shnong kum ka MNREGA la pyndonkam bakla ne jahklep, ban pynlong ka iakynad hapdeng ki paidbah bad nongkitkam shnong.
Haba bishar na baroh ki liang, lah ban ong kaei kaba la jia ha Massah – Meribah ka kham sngewdei ba ka wan urlong biang ha katto – katne bynta ka them Ri Bhoi.
Kane ka jingthoh kam kynthup ia baroh, hynrei ka thew sohpdung ia ki mendie ri banud byndie tad, pynbudnam bad pynsniew dur ia ka jaitbynriew shaba palat pud.
Katba ka jingiakhih jong ki paidbah nongshong shnong ka Paris ka dang shit rhem bad iaid sha khmat, u heh pulit uba don kti ban siat iap ia uwei u khynnah ha ka Sngi Ba-ar u la mih shakhmat ban pan map na ki bahaiing- hasem  jong utei u khynnah hadien ba u la shah pynngat ha ka kti ki pulit ka tnat tohkit bniah.
Ha katei ka sngi, la ong ba utei u heh pulit uba siat ia utei u khynnah, ha kaba nyngkong u la pan map ia utei u khynnah uba la khlad ha katei ka jingjia kaba khlem poi pyrkhat.
Ha ka bynta kaba ar pat u la pan map na ki bahaiing- hasem jong utei u khynnah, namar ka jing-leh bakla jong u ha katei ka sngi khlem da pyrkhat shuh ia ka iap- ka im.
Nalor kata, u la pynpaw ruh ia ka jingsngewsih bad jingsngew babe halor ka jingkloi jong u ban pyni da ka bor ha katei ka jingjia.
Kumta ruh u la ong ba man ka sngi haba u khie na jingthiah, um ju don kum kata ka jingmut ba un ioh siat ne pyniap briew hynrei katei ka jingjia ha katei ka sngi, ka long kaba shu jia ryngkhat namar um shym lah ban tehlakam ia ka jingbitar hadien ba utei u khynnah u pyrshang ban phet na ka kti ki nong-ap pahara ha katei ka por.
Ka France ka la sakhi ia ka jingiakhih paidbah kaba jur hadien ka jingshah siat iap jong u khynnah 17 snem, uba la tip kum u Nahel bad kane ka la jia hapoh Nanterre hadien ba utei u khynnah u la iaid lait ia ka jaka peit bniah jong ki pulit kiba ap pahara ha katei ka jaka bad katei ka jingleh jong u, ka la pynlong ia ki pulit ba kin kthong bad pyn-ap suloi ia u, ha kaba u la shah siat ha kaba kut namar ka jingbym pyn kohnguh jong u hakhmat ki pulit ha katei ka jingjia.
La ong ba wat da ki heh pulit ruh ki dap da ka jing lyngngoh haba ki ïohsngew ia katei ka jingjia, namar ka jingkloi jong kitei ki heh pulit kiba don ha katei ka jingjia ban pyndonkam da ka bor pyrshah ia u khynnah uba dang hapoh ka 18 snem ka rta.
Kumta ruh ia utei u heh pulit la pynngat noh hapoh jong ki kyndon pynkheiñ aiñ kiba iahap katkum ka jingleh pynkheiñ aiñ jong u.
Ka United States ha ka Sngi Palei ka la pyntip ba ka don jingthmu ban die haduh $440 Million ki tiar thma sha ka Taiwan kum shi bynta ban ai jingkyrshan ia ka tnat iada ri jong ka Taiwan namar ki jingma kiba ap na ka jingshah ker sawdong ha ki nongshun ha kine ki sngi.
Katei ka rai jong ka US ka long ruh hapdeng kum kane ka por ba ka Taiwan ka pynpaw ia ki jing-leh bymman jong ka China, nalor ka jingleh trai jong ka China ia katei ka ri dew lynnong kum la ka jong ka bynta.
Katei ka jingdie ia ki tiar siat bad tiar thma ka dang long kaba rit bad ka bym pat da heh haduh katta, hynrei ka long pat kum shi bynta ban ai jingiada ia ka Taiwan bad ba ka Taiwan kan ioh ban pynkhreh ialade lada kino-kino ki bor ba nabar kin leit ban pyni bor ne thombor ia ka ha ka por bym lah tip.
Katei ka rai jong ka US ha kane ka por, ka long ruh ha kum kane ka kynti ba ka United States bad ka China ki dang ialeh katba lah ban pynskhem bad pynneh ia ka jingiadei hapdeng jong kitei ki arliang ri, wat hadien shibun tylli ki jingjia bad jingïakynad kiba la pynjngai ia ka jingiadei hapdeng jongki.
Ka State Department jong ka US, ka la pyntip sha ka Congress ba kan die kumba $332.
2 Million ki kuli 30mm bad $108 million pat na bynta kiwei- kiwei ki tiar siat bad tiar ban pyndonkam ha ki kali bad ki tiar thma jong ka Taiwan.
Kumta, la ong ba katei ka jingdie jong ka US ia ki tiar siat bad tiar thma ha kane ka kynti, kan iarap shibun eh ia ka Taiwan ba kan lah ban iada iala u jong u pud u sam lada ka hap ban iaid lyngba ia ki jingshah thombor ha ki bor ba nabar kumba la jia ia ka Ukraine ha kane ka por.
Ka tnat ka koit ka khiah jong ka Mexico ha ka Sngi Palei ka la pyntip ba ki don palat 100 ngut ki briew kiba la khlad noh namar ka jingkylla ka suiñ bneng bad ka jingshit kyrang jong ka suiñ bneng hapoh ki ar taiew ba la leit.
Kane ka jingshit ka suiñ bneng ka long palat ia ka 50 Degree Celsius (122 Fahrenheit) ha katto katne ki bynta jong ka ri.
La ong ba ka Mexico ka la ioh mad ia ka jingshit kyr-ang kumba lai taiew kynthih hapoh jong une u Jylliew bad kane ka la pynlong ia ki bor pyniaid jong katto katne ki bynta jong ka ri ba kin khang nong shwa ia ki skul bad ki jaka pule namar ka jingsheptieng ioh kin shah ktah bad ioh kem pang lut namar ka jingsniew jong ka suiñ bneng kaba ap jingma shibun eh ia ka koit- ka khiah jongki.
La iathuh ruh ba kumba 2 na ka 3 bynta napdeng kito kiba khlad ha u Jylliew, la shem ba ka jingioh kem pang ka dei namar ka jingpher ka suiñ bneng.
Bun hi na kitei kiba khlad ki dei namar ka jingjur palat ka jingshit ba ka met jongki kam lah shuh ban iakhun bad ban tehlakam ia ka jingshit bad jingkhluit.
Kumba 64% na kiti kiba khlad ki dei na ki bynta North jong ka Nuevo Leon kaba don ha markhap bad ka nongbah Texas.
Katba kitei kiwei pat kiba khlad ki dei na ki thaiñ ba marjan jong ka Tamaulipas bad ka Veracruz ha ki bynta ka Gulf Coast.
Ha kine ki khyndiat sngi ba la leit, ka jingshit ka suiñ bneng ka la kham jem namar ka jingwan jong u slap kaba la ioh ban pyntngen noh ia ka khyndew- ka mariang bad kaba la ai jingim biang ia ki briew.
Wat la katta, don pat ki katto katne ki nongbah kiba hap sha ka phang North, kiba dang mad ia kajuh ka jingshit kyrang bad ka jinglhop ka suiñ bneng.
Hapoh ka nongbah Sonora, ka shnong Aconchi ka ioh mad ia ka jingshit kumba 49 Degree Celsius lane kumba 120 Fahrenheit tad haduh jong ka Sngi Balang.
Katkum ki khubor la ong ba ka jingpluh ki khlaw na Canada ka la wanrah ka jingsheptieng na ka jingsniew jong ka lyer wat shaduh ki thaiñ North jong ka America bad ki thaiñ ba marjan.
Kane ka long naba da ki million ki paidbah nongshong shnong ki la hap ban ring mynsiem ia katei ka lyer kaba sniew bad kaba lah ban ktah jur ia ka koit- ka khiah jong ki lada kin hap ban im ha katei ka rukom.
La iohi ruh ia ka suiñ bneng kaba saw kum ka dak jong katei ka ding kaba klang bad kaba la bam duh ia ki khlaw ka Canada ha kine ki sngi.
Ki heh ka US ki la iathuh ba ia mynta hi ym pat lah ban ai jingpynshai halor kane hynrei ka tdem bad ka lyer kaba jaboh ka la ioh ban wan pur sha ki bynta North jong ka America bad ki paidbah ki hap ban mad ia katei ka jingsniew ka lyer bad ka suiñ bneng ha kane ka por bad ka long kaei- kaei kaba ap jingma ia ka koit- ka khiah jongki hadien- habud.
Tad haduh ka Sngi Balang, palat ia ka 8 million hectare lane kumba 20 million acre ka bynta jong ki khlaw ka Canada, ki la pluh lut bad kane ka la pynkheiñ ia ka rekod ba 7.
3 million hectare ba ka Canada ka la ioh mad ha u snem 1989.
Nalor kata, la ong ba ka Canada kan dang lah ruh ban hap mad shuh shuh ia ka jingeh haba iadei bad katei ka jingpluh khlaw khamtam ha kine ki bnai Naitung bad Nailar ban wan.
Kumta, katei ka jing pluh jong ki khlaw ha Canada, ka la pynmih ia ka lyer kaba sniew bad kaba la ktah jur ruh ia ka jinglong ka suiñ bneng namar ka jing jur jong ki lyer ‘Carbon Monoxide’.
Da ki spah tylli ki khlaw ki la pynmih kumba 600 million ton ka lyer ‘Carbon Dioxide’ ha une u Jymmang ba la leit, bad kaba la iaryngkat ruh bad ka 88% ka jinglah jong ka ri ban pynmih ia ki lyer khuid lane ‘Green House Gas’.
Namar la ong ruh ba ka tdem kaba mih na kitei ki jingpluh khlaw, ka long kaba kham sniew ban ia kiwei pat ki jait tdem bad kaba ap jingma haduh katta ia u khun bynriew ban ia ka lyer kaba mih na kiwei pat ki jait tiar ne machine kiba ju pynmih ia ka lyer ba jaboh.
Namar ki khñiang jingpang kiba wan poi na katei ka tdem, ki lah ban leit rung beit-beit sha ki nud- ki tor jong u briew haba ioh ban ring mynsiem ia katei ka jait lyer jaboh.
Nalor kiwei pat, katei ka lyer kaba sniew ka kham don jingma bha ia ki khynnah rit, ki longkmie ba armet, kiba dih duma, ki tymmen bad khamtam lei ia kito kiba la don lypa ia ki jingshitom ha ka met jongki.
Ka Australia ha ka Sngi Thohdieng ka la iathuh ba kan pynkut noh shwa ia ka jing pyntreikam ia ki kor satellite jongka ha kane ka por, naka bynta ban pynbha biang ia kitei ki tiar bad kane ka long ruh ha kum kane ka por ba ka ioh ka kot jong katei ka ri ka la hiar bha.
Ia katei ka projek National Space Mission for Earth Observation kaba shong dor haduh Aus$1.
2 Billion lane US$770 Million la wanrah ha u snem ba la leit bad ka long ruh kum shi bynta ban pynbit- pynbiang ia ka tnat haw-haw jong ka Australia.
Katei ka projek ka long ban pyntreikam ia ki 4 tylli ki satellite kiba la thmu ban leit buh hapdeng jong ki snem 2028 haduh u snem 2033 naka bynta ban wad jingtip bad peit bniah ia ka jinglong- jingman ha ka pyrthei.
Kitei ki satellite kin iarap ban ai jingtip sha ki tnat ba dei khmih halor ka jinglong- jingman jong ka suiñ bneng, ka jingma na ki bor ka mariang bad kumjuh ruh haba iadei bad kiwei kiwei ki bynta kiba lah ban iarap bad pynneh ia ka mariang.
Ka seng BJP ha West Bengal ka la dep ban pyllait ïa ka mat pyntreikam na ka bynta ka ilekshon Panchayat ka ban sa long ha ka jylla.
U heh nongïalam jong ka seng ha ka jylla u Sukanta Majumder, u nongïalam jong ka liang pyrshah ha Bengal Assembly u Suvendu Adhikari, bad u Vice-President jong ka seng ha baroh kawei ka ri u Dilip Ghosh ki la dep ban pynlong lang ïa ka jingïalang bad ki nongthoh khubor.
Ha kajuh ka por, hashwa ban pynlong ïa ka ilekshon Panchayat, ïa ka mat pyntreikam jong ka seng ba la tip kum ka ‘Sankalpatra’ la pyllait da ka seng.
Ka bynta kaba hakhmat eh ba la wanrah ka long ba ki nongïalam jong ka seng BJP ha ka jylla ki la dei ban ïatylli hashwa ka ilekshon Panchayat.
Ka seng ka la ïakhun ban pyntreikam hapoh ka Panchayat halor 9 tylli ki mat, kiba kynthup ïa ka jingthmu ban pyllait ïa ki Panchayat na ki kam bamsap, ban pyntikna ha ka ban kyntiew ïa ki nongrep, ka jingpyntikna ban kyntiew ïa ki briew ha ki kynhun ki bym pat shah ithuh, ki mat ba ïadei bad ka koit ka khiah, ki jingmyntoi na ka bynta ki longkmie, ka jingkyrshan ïa ka lawei jong ka pateng ban wan, ki jingpynbiang ïa ki jingdonkam ha ki thaiñ nongkyndong, ka jingpynïoh ïa ka jingsynshar kaba bha bad ka jingnang pynbha ïa ki jinglong jingman ha ka jylla.
Ka Bengal kan sa pynlong ïa ka ilekshon ha ka 8 tarik, Naitung.
Shi sngi hadien ba ka Madras High Court ka la buh shwa ïa ki hukum ha kaba ïadei bad ka jingshahkem jong u Myntri ka Tamil Nadu u V Senthil Balaji ha ka 14 tarik, Jylliew, ka ïingbishar ha ka nongbah ka la pynjlan shuh shuh na ka bynta ban set ïa u haduh ka 12 tarik, Naitung.
Ka High Court, ka la dep ban bishar bniah halor ki jingmudui ba la phah da ka kurim jong u Balaji ka S Megala ha kaba kan sa ai ïa ka rai ha kaba ïadei bad kane.
Ka Megala ka la phah ïa ki jingpynshisha baroh sha Madras High Court ha kaba ka la kynnoh ba u heh nongïalam jong ka seng ha ka jylla u K Annamalai u la buh ïa ki jingkynnoh bym hok pyrshah ïa u Senthil Balaji.
Ha ka jingpynshisha ba la phah, ka S Megala ka la ong, “U heh nongïalam jong ka seng BJP ha Tamil Nadu u K Annamalai u la kren naduh u bnai Nailar, 2022 shaphang ka jingthmu jong u ban leh ei ei pyrshah ïa u Myntri jong ka Tamil Nadu u V Senthil Balaji lyngba ki bor ka aiñ jong ka sorkar kmie.
"Hashwa kane, kata ha ka 14 tarik, Jylliew, u Senthil Balaji u la shahkem ha ka kynhun Enforcement Directorate (ED) hapoh ka jingtreikam jong ka Prevention of Money Laundering Act (PMLA) halor ka jingshah kynnoh donkti ha ka kam bamsap kaba la mih na ka jingthung kam kaba la jia ha ka por ba u dang long u Myntri ba dei khmih jong ka Transport ha ka sorkar jong ka seng AIADMK ba la lam khmat da ka J Jayalalithaa kaba la khlad noh.
Ka jingsngewsih bad ka jingsngewsahnud jong ki bahaïing jong kito kiba la ïap na ka daw jong ka jingïatakhuh jong ki rel ha Odisha ha ka 2 tarik, Jylliew ka dang ïai bteng.
Kine ki bahaïing ki la ïai ap bad ïoh shimti ïa ki metïap jong ki baïeid bathoiñ jong ki lajan saw taïew naduh ba la jia kane ka jingjia kaba sngewshyrkei ha kaba ka la shim ïa ka jingim lajan 300 ngut ki briew.
Ka Basanti Devi na ka shnong Bari-Ballia kaba don ha Begusarai distrik jong ka Bihar ka la pynlong jaka sah ha ka Guest House kaba don ha ka jaka ba marjan bad ka AIIMS naduh ki 11 sngi ba la leit.
Kane ka longkmie ka la duhnoh ïa u kurim jong ka u Yogendra Paswan, ha kaba ka la pynpaw ba ka la shem jingeh ban ïai ap ha ka ban ïoh shimti ïa ka met jong u, naba ki bor ba dei khmih ki la pynap na ka bynta ban ïoh ïa ka Report, ka la ïathuh ba ka la ieh ïa lai ngut ki khun hapoh shnong bad ïalam tang ïa arngut ki khun shynrang sha kane ka jaka.
Nalor jong ka, ki la don kumba 35 ngut ki briew kiba sah ha katei ka jaka kiba la ïai ap ban ïoh shimti ïa ka met jong ki bahaïing jong ki bad ki 15 ngut kiwei pat ki la leit phai shala ki shnong naba slem palat ka Report jong ka DNA.
U heh nongïalam jong ka seng Nationalist Congress Party (NCP) u Sharad Pawar ha ka sngi Palei u la ong ba sa kawei pat ka jingïalang jong ka kynhun ki seng ka liang pyrshah kan sa long ha Bengaluru ha ka 13 tarik bad 14 tarik, Naitung.
Kane ka jingpynbna ka wan hadien ba la dep ban pynlong ïa ka jingïalang kaba nyngkong jong ka kynhun ka liang pyrshah ha Patna ha ka 23 tarik, Jylliew.
Kham ha shwa u President jong ka seng Congress u Mallikarjun Kharge u la ong ba ka jingïalang kaba bud kan sa long ha Shimla hynrei la rai ban sa pynlong ha Bengaluru.
Kane ka jingïalang ka long shi bynta ban pynïatylli ïa ki kynhun ka liang pyrshah ban ïakhun pyrshah ïa ka seng BJP.
Ha ka por ba la don ka jingïalang ha Patna, ki la don kumba 16 tylli ki seng ka liang pyrshah kiba la leit ban don bynta ha kaba ki la ïathir bha na ka bynta ban ïoh pynibor pyrshah ïa ka seng BJP ha ka jingïakhun ïa ka ilekshon Lok Sabha 2024.
Ka kynhun National Investigation Agency (NIA) ka la phah shuh ka jingmudui pyrshah halor ka jingdonkti jong ka kynhun CPI (Maoist) ne Naxal ban thong pisa ha kaba ïadei bad ki jingthmu ban pynjur ïa ki kam pyntriem jong ki lehnoh kum shi bynta ban thmu pynkhie im biang ïa ka kynhun lehnoh ha Magadh Zone jong ka Bihar.
Ïa kane ka jingmudui la phah hakhmat ka Special Court jong ka kynhun NIA kaba don ha Ranchi pyrshah ïa u Abhinav ba la tip ruh da ka kyrteng kum u Gaurav Kumar bad kum u Bittu uba dang 22 snem ka rta, u nongshong shnong jong ka Aurangabad distrik kaba ha Bihar.
U Abhinav, uba la shahkem ha ka 3 tarik, Kyllalyngkot jong une u snem, u la shah pynngat ha kiba bun ki kyndon jong ka Indian Penal Code and Unlawful Activities.
Ka NIA ka la ïoh ban kem ruh ïa u briew uba saw uba la shah kynnoh donkti ha ka jingjia jong ka jingthong pisa ban pynjur ïa ki kam pyntriem jong ki lehnoh ka kynhun CPI (Maoist), la ïathuh ki heh jong ka kynhun tohkit ha ka jingïakren bad ki nongthoh khubor ha ka sngi Ba-ar.
Ka kynhun NIA, ha ka jingthoh ba ka la phah hynnin ka sngi, ka la pynshisha ba une u briew uba la shah kynnoh u la shahkem ha ka sngi Thohdieng halor ka jingthmu jong u ban pynkhie-im biang ïa ka kynhun kaba la shah ñiew beaiñ ha Magadh Zone jong ka Bihar.
Kine ki jingthmu jong u ki long ban ai mynsiem bad ban khring ïa kiba bun ki briew ban ïoh pynrung dkhot hapoh ka kynhun bad ban pynjur ïa ki kam pyntriem kumba la thmu da ki nongïalam.
Kumba la ïathuh ki heh jong ka kynhun, NIA, la ong ba une u briew uba la shah kynnoh u dei uba la tip kyrteng kum u Anandi Paswan ïa uba la tip ruh da ka kyrteng kum u Anand Paswan (46) une u la shah mudui ha kaba ïadei bad san tylli ki jingjia ïa kiba la buh jingujor ha kiba bun tylli ki jaka treikam jong ki pulit ha Bihar.
“Ki la don ki jingleit khynra kiba hashwa sha ki jaka sah bad ki jaka treikam jong u Anandi, uba dei u nongshong shnong jong ka Nirakhpur kaba don ha ka thaiñ Kinjar jong ka distrik Arwal, Bihar, bad na kane ka jingpyntreikam la ïoh ban kurup ïa ki tiar siat bad ki tiar pynbthei kaba la long ha ka 12 tarik, Rymphang 2022," la ïathuh u heh jong ka kynhun NIA.
Ka la mih ka jingïakynad hapdeng ka kynhun jong ki riewpaidbah bad ka kynhun jong ki pulit hadien ba ïa ki ar tylli ki metïap kiba la shah pynïap ha ka jingïasiat kaba la jia ha Kangpokpi distrik la leit rah sha Khwairanband Bazaar ha ka janmiet jong ka sngi Palei, ha kaba kane ka la wanrah ki jingkulmar ha ka nongbah Imphal.
Ki pulit ki la pyrshang ban pynsangeh ïa ka kynhun kaba la rah ïa ki metïap ha ryngkat ka jingïaid paidbah sha ka jaka sah jong u Myntri Rangbah, kim banse ban siat ïa ki tyndong lyer pynsat khmat halor ka jingthmu ban pynsapra ïa ka kynhun jong kine ki riewpaidbah.
Ka shlem treikam jong ka seng BJP ruh ka la shah thombor ha kane ka por ba la don ka jingïakynad.
Kine ki paidbah kiba la dap da ka jingbitar ki la thang ruh ïa ki tyngshop jong u Myntri Rangbahduh u Narendra Modi, u Myntri ka tnat ki kam pohïing jong ka sorkar kmie u Amit Shah, bad jong u Myntri Rangbah ka jylla u Biren Singh hakhmat ka jaka treikam jong ki pulit ha Bishnupur distrik ha ka por 4 baje janmiet.
Kum shi bynta ban lah  ïakhun pyrshah ïa ka jingkhaïi drok, ki pulit jong ka Tripura ki la ïoh ban kem ïa arngut ki briew bad ïoh ruh ban kurup ïa u Heroin uba shong dor T.
3 klur.
Kumba la ïathuh da ki pulit jong ka Tripura, la ong ba ki pulit jong ka Dhalai distrik ki la ïohmad ïa ka jingjop hynnin ka sngi kum shi bynta na ka jingpyntreikam ban pyllait ïa ka jylla na u drok ba la tip kum ka ‘Mission to make Tripura drug-free’.
“Hadien ba la ïoh jingtip halor ka jingdon jong kine ki briew, hynnin ka step, ka kynhun jong ki pulit ka Ambasa, ka la pynlong ïa ka jingpynap shrip ha kaba ka la ïohbat ïa kawei ka kali kaba don ïa u Registration number TR-01BU 0234 (Mahindra, 4×4) ha lad Kamalpur Tri.
Kane ka kali ka dei kaba la wan na Mizoram bad thmu ban leit sha Ambassa," la ïathuh ka tyllong khubor.
Ha ka por ba la pynlong ïa ka jingkhmih bniah, la lap ïa 300 tylli ki synduk sabon kiba don ïa u Heroin uba 3.
416 kilo.
Kiba la shahkem ki dei kiba la tip kyrteng kum u Mahabul Alam (38) na Boxanagar bad u Piklu Bhowmik (38) na Krishna Kishore Nagar ha Bishalgarh.
“Ka la don ka jingbuh jingujor ha kaba ïadei bad ka jingjia hapoh ka NDPS Act, bad ka jingpyntreikam katkum ki kyndon kan sa ïai bteng," la bynrap shuh shuh ka tyllong khubor.
I mei-ieid Sweetymon Rynjah i ba dei iwei na ki nongthoh kot ba pawnam jong ka jylla bad i ba noh synñiang shi kat dei eh sha ka imlang ka sahlang lyngba ki kot ki sla kiba kit jingmut kiba i la thoh, i la ong ba ka ktien Khasi ka long kaba sngewtynnad bad kaba don ïa ka jingmut kaba jylliew bha kaba la buh ha ka mei mariang khnang ba kan nym jah noh na ka jingmut ka jingpyrkhat ka jong ngi.
Haba ïoh ban ïakren bad itei meiieid Sweetymon i la ong ba u longshwa manshwa haba u thoh kot kam dei kaba u shu shim nangno nangno ïa ki jingtip hynrei u la bsut ha u lum, ha ka wah.
Haba kylli na itei i nongthoh kot i ba la ïohpdiang ïa ka jingshah pynkupburom da ka khusnam Tirot Sing Award na ka sorkar jylla halor ka jingkynthup ïa ka ktien Khasi ha ka khyrnit ba phra jong ka riti synshar ka ri, i la ong ba ka jingbym pat ïoh rung jong ka ktien Khasi ha ka khyrnit ba phra ka dei namar ba ka don ka daw bad ka hukum kaba la pynlong ïa ka ktien Khasi ba kan nym kam pat ïoh rung ha katei ka kyrdan haduh mynta.
“Ka don ka daw bad ka hukum ba balei kam pat ïoh haduh mynta bad ïa kata ka daw ka hukum dei hi maphi manga bad u Khasi uba mynta ban wad kaei ka daw, ka dei ka daw ïing ne ka dei ka daw nabar", la ong i mei-ieid Sweetymon.
I mei-ieid Sweetymon i la ong ba kum ka Jaitbynriew lada ngi kwah ban kiew ha baroh ki liang, ngi dei ban pynjah ïa ki jingleh shiliang baroh.
Ha kaba ïadei bad ka jingthoh kot ka jong i, itei i mei-ieid Sweetymon i la ong ba watla i la noh ka met hynrei im ju shong khlem thoh bad haba wan kino kino ki jingmut jingpyrkhat ha ka khlieh i ju thoh beit.
“Haba ngi leit ha kino kino ki tamasa ne kino kino, ngi shu peit tang ïa kaba najrong ïa ki hynrei ïa ka tynrai kaba don hapoh bad ka jingbuhrieh jong ki, ngi khlem peit, bad ka tynrai hi ka ïa jan bad ka rukom pyrkhat jong ki longshwa", la ong i meiieid Sweetymon.
I mei-ieid Sweetymon i la ong ba ka jingnang jingtip bad ka jingshemphang jong ki longshwa kaba ki la bsut ha ka dustur bad ka riti jong u Khasi, ki don la ka dor ka ban siew ïa ka ri bad ka Jaitbynriew bad ki jinglong kiba kham kordor ban ïa ka spah ka hajar.
“Ka jaitbynriew ka dei ban kiew ym dei tang ha ka jingriewspah ka pisa ka tyngka hynrei kan riewspah ruh ha ka jinglong mynsiem bad kan pyni ïa kiei kiei ki jinglong ba bha kiba ïadei bad ka mei mariang bad ruh kiba ka pyrthei kaba dang phohsniew mynta", la ong i mei-ieid Sweetymon.
U Deputy Commissioner jong ka West Jaiñtia Hills District u Bah BS Sohliya ha ka Sngi Balang u la plie paidbah ïa ka ïing sah na bynta ki nongpang kiba shah ktah ha ka jingmut jingpyrkhat kaba tip kum ka “Half Way Home for Rehabilitation of People Living with Mental Illness" ha Sabahmuswang, West Jaiñtia Hills District.
Ïa kane ka ïing sah la kyrshan jingïarap da ka tnat Directorate of Social Welfare jong ka Sorkar Jylla ka ban khmih bad pynïaid da ka Society for Urban & Rural Empowerment (SURE).
Ha ka jingïalang plie la donlang ka Kong CD Lyngwa, Director of Social Welfare, ka Kong J.
Synnah District Social Welfare Officer, ka Kong CW Lyngdoh DSP West Jaiñtia Hills District, ka Dr.
AN Paswett Psychiatrist, u Dr.
HH Mohrmen Secretary of SURE bad kiwei kiwei.
Ka Kong N Shylla Project Coordinator HWH SURE, ka la ïathuh ba ha kane ka ïing sah yn pdiang ïa ki nongpang kiba la pyndep ïa ka jingshah sumar na Sanker lane MIMHANS ha shwa ba kin leit phai sha la ki ïing ki sem.
Shuh shuh ha kane ïing sah yn don 16 ngut ki nongtrei ki ban ai jinghikai kum ki jait shna jingshna bad Counseling nalor ki doktor ki ban wan jngoh ïa ki nongpang.
U Deputy Commissioner, Bah BS Sohliya ha ka jingkren u la ai khublei kyrpang ïa ka Dorbar Sunong Sabahmuswang namar ka jingsngewthuh ïa ka jingdonkam bad ka ai ka jingkyrshan bad NOC ban pynïeng ïa kane ka ïing.
U la kyntu ïa kiwei ki shnong ban bud nuksa bad long kiba kloi ban pdiang ïa kum kine ki jaka sah, khamtam ïa kito ki nongpang kiba shah ktah ha ka bor pyrkhat pyrdaiñ.
U la ong mynshwa ki briew kiba don jingduna ha ka bor pyrkhat pyrdaiñ ki ju shah ñiewbeiñ ha ka imlang sahlang.
Ki don ki por ba ki im jynjar kumno ban pynïadei bad ka imlang sahlang bad don ruh ka khep ba kine nongpang ki shah set la ym dei ha ïing hynrei ha ki along.
Hynrei, mynta ym long shuh kumta namar ba ki la don ki lad kiba biang ban ai jingsumar ïa kito ki briew kiba pang ha ki jingmut jingpyrkhat.
U la kular ba ka ophis jong u kan ai ka jingïatreilang kumno ban pynbha shuh shuh ïa kane ka ïing sah bad ba ki nongtrei ruh kin ïoh mynsiem ban trei.
U Myntri Korbar Ri, u Amit Shah, ha ka Sngi Thohdieng u la ai jingmynjur ïa ka jingpyllait pisa kaba haduh T.
6,194.
40 klur sha 19 tylli ki sorkar jylla hapoh ka State Disaster Response Fund (SDRF).
Kane ka pisa kaba T.
6,194.
40 klur ka kynthup ïa ka T.
1,209.
60 klur kum ka bhah ka bynta jong ka Sorkar Pdeng na ka bynta ka State Disaster Response Fund (SDRF) jong ki saw tylli ki jylla kiba kynthup ïa ka Chhattisgarh, Meghalaya, Telangana, Uttar Pradesh na ka bynta u snem 2022-23.
Sa kawei pat ka bynta ka long T.
4,984.
80 klur jong ki 15 tylli ki jylla – Andhra Pradesh, Arunachal Pradesh, Assam, Bihar, Goa, Haryana, Himachal Pradesh, Kerala, Maharashtra, Manipur, Meghalaya, Odisha, Punjab, Tamil Nadu, Tripura – na ka bynta u snem 2023-24.
Ka jingpyllait ïa kane ka pisa kan kyrshan ïa ki jylla ba kin ai jingïarap ha ka aïom lyiur kaba dang ïaid mynta.
Ka Sorkar Pdeng, hapoh ka jingïalam jong u Myntri Rangbahduh, u Narendra Modi, ka la mynjur lypa ïa ka jingpyllait pisa kaba T.
3,649.
40 klur kum ka bynta jong ka Sorkar Pdeng jong ka SDRF sha 9 tylli ki Jylla ha u snem 2023-24.
Katkum ki jingai jingmut ka 15th Finance Commission, ka Sorkar Pdeng ka la buh T.
1,28,122.
40 klur na ka bynta ka SDRF na ka bynta ki snem 2021-22 haduh 2025-26.
Ka Khasi Students’ Union (KSU) Laban Circle ha ka Sngi Palei ka la leit ban ïakynduh ïa ki nongpynïaid jong ka Longkmie Gas Agency kaba don ha Laban Last Stop ban ïakren halor ka jingïoh duna ki paidbah ïa ki tyndong lyer shet jingshet (LPG Cylinder).
Ha kane ka jingleit ïakynduh ïa ki nongpynïaid ka Longkmie Gas Agency la lamkhmat da u President samla Reuben Najiar bad u samla Jason Laloo General Secretary lem bad ki dkhot.
Na ka liang jong ka KSU ka la pynsngew sha kane ka Agency ïa ki jingujor ba ka la ïoh na ki paidbah ka thaiñ Laban ha kaba ïadei bad ka jingïoh duna ïa ki tyndong lyer ha ka shisnem kata tang 10 tylli kaba ki Gas Agency ki dei ban pynbiang ym duna ïa ka 12 tylli ki tyndong ha ka shi snem.
Ka KSU ka la pyntip ba ha ka jingleit khynra ha ki bnai ba la dep ïa ki dukan die sha halor ka khuid ka suba, kata ha ka 13 tarik Jymmang 2023 la lap ruh ba ki dukan bam ki ju pyndonkam da ki tyndong lyer kiba dei ban shet ban tiew ha ki ïing bad kane ka long pyrshah katkum ka aiñ.
Ka Longkmie Gas Agency ka la pynsngew ïa ki jingeh kaba ki ïakynduh bad ka la kular ban pynbit pynbiang ïa ki jingduna kaba ki paidbah ki shem bad ka la pynshai ba kam don kano kano ka jingdie tuh ïa ki tyndong lyer.
Namarkata, ka KSU ka la maham tyngeh ïa ka Longkmie Gas Agency ba kam dei ban pynduna ïa ki tyndong lyer kaba dei ban poi sha ki longïing jong ki paidbah nongshong shnong ka Laban.
Ki shakri niam ka Raij Jowai ha ka jingïalam u Dolloi, Pator ryngkat ki Soo Langdoh ba kynthup ïa u Langdoh Chyrmang, Langdoh Jowai, Langdoh Tuber bad u Langdoh Ialong ryngkat ki Phra Kur Phra Kmai bad ki ‘riew rangbah ka Raij ha ka 29 tarik Jylliew ki la leit sha Lum Mookhai ban pyndep ïa ka kñia ainguh kyrpang ïa u Syiem Pyrthat bad ïa u Mon Ryngklaw.
Shwa ban mih na Yung Langdoh, kawei na ki lehniam ba hap ban pyndep kadei ka ‘Peit Tpu Niam’ kaba long na bynta u Dolloi, ka Langdoh, u Langdoh bad ka Raij ka shnong ha kaba ïa kine ki lai tylli ki ‘Tpu Niam’ la shet kyrpang da ka Langdoh.
Naduh ba mih na Yung Langdoh uwei na ki riew rangbah lynter lynti u la pyrta pynbna khnang ban tip ki khun ka shnong ka Raij ban wan lang ha Lum Loom Mookhai.
Hakhmat ka Duwan Kñia ïa ka Lehniam la pyndep da u Sangot Paswet da ka jingsynranlang u Sangot Pakynteiñ bad Sangot Pasubon kiba long ki pateng khun pateng ksiew jong ka kur Sookpoh Khat-ar Wyrnai.
U Puramon Kynjin, Dolloi Elaka Jowai haba ïakren u la ïathuh halor kane ka lehniam, u la ong kumba ki Soo Langdoh ha ka nongrim bad jinghikai niam ba la ïoh pateng ki pyndep hok ïa ki kular u Trai Kynrad ha u Hynñiewbasa bad u khmih ba ka suk ka saiñ ka bha ka miat bad ka roi ka par kan wan ha ka shnong ka Raij kumjuh haka Elaka baroh kawei.
Shuh shuh kumba ka jingainguh aidem ba shisien shi snem ïa u Syiem Pyrthat bad ïa u  Mon Ryngklaw, u la ong mynta ka sngi ka long kaba hun blei hun syiem da ka jingïatreilang ki Soo Raij Soo Langdoh, ka niam ka rukom dustur ruh kan nangheh nangkrai da kaba ki shakri niam jong ki Soo Raij-Soo Langdoh ki shimkhia ban pyndep hok ïaka mon u Trai Kynrad bad ban nang ruh ban burom kheiñkor bad ban pynkhraw ïaki jingkyrkhu ba la ïoh kiba u Trai Kynrad bad ki blei ki Syiem ki ai na ka por sha ka por.
Khatduh ïa kane ka lehniam la pynkut da ka jingïateh jutang hapdeng u Kongwasan Ka Raij Chyrmang ba ïeng na bynta ki Soo Langdoh bad u Dolloi ka Elaka Jowai.
Ka Sorkar Jylla lyngba ka tnat jngohkai ka la pyllait paidbah 16 tylli ki kali ha State Convention Centre ki ban kit ïa ki nongjngohkai kiba kwah ban shim wai ban leit kai da kine ki kali kiba kham remdor.
Ïa kine ki kali la tip ruh da ka kyrteng ‘Prime Tourism Vehicles.
’U Myntri Rangbah u Conrad K Sangma lem bad u Myntri ka tnat jngohkai ka Jylla, u Bah Paul Lyngdoh ki la kaweh lama kum ka dak ka jingpyllait ïa kine ki kali ban kamai haba ki kit ïa ki nongjngohkai kiba kwah ban leit shangkai suwari sha kylleng ki jaka jngohkai.
La aiti ruh ïa ki shabi kali sha kito kiba dei ban shimti ïa kine ki kali ban pynïaid.
Kine ki kali kin ai ka jingshakri lyngba ki nongpynïaid kiba shimti ban pynbiang ïa ki nongjngohkai kiba kwah ban leit da kine ki kali kiba kham rem bad kiba kham pynsuk haba leit peitkai ïa ki jaka jngohkai kiba kham sha  jngai.
Haba ai jingkren, u Conrad u la pynpaw ka jingkyrmen ba ka kam jngohkai kan nang kiew lyngba kane ka sienjam kaba la pynurlong mynta hadien 51 snem.
U Conrad u la ïathuh ba ka Sorkar Jylla ka don jingthmu ban don kine ki kali kumba 50 tylli hapoh une u snem mang tyngka 2023-2024, bad ha ki san snem, lada ka biang ka jingkamai bad lah ban ai jingshakri, ki kali kin nang kham bun sha ka 250 tylli.
Kine ki kali ki dei kiba la ai jingïarap lyngba ka subsidy kaba long 50 na ka 100 lyngba ka Meghalaya Rural Bank.
U Myntri Rangbah u la ong ba ka jinglong kylluid mynsiem bad pdiang sngewbha ki nongñiah kan wanrah shibun ki jingkylla bad ki donkam ruh ïa ki jingai jinghikai.
Ha kane ka sngi, la donlang ki ophisar nalor ki nongpynïaid jong kine ki kali kiba shimti na ka Sorkar ban pynkamai.
Ka United Democratic Party (UDP) ha ka Sngi Thohdieng ka la pynbna ba kan sa pynlong ïa ka ‘General Council’ ban jied ïa ki nongkitkam bathymmai jong ka seng ha ka 29 tarik jong u bnai ban wan.
“Ngin leit sha ka ‘General Council’ ka ban long ha ka 29 tarik u bnai ban wan namar kumba phi tip ba ka smaoi treikam jong ka UDP ha ka jingshisha ka la kut," la ong u General Secretary ka seng, Dr.
Jemino Mawthoh haba kren sha ki lad pathai khubor hadien ka jingïalang Central Executive Committee (CEC) jong ka seng.
U la ong ba ka jingïalang ka la ïakren ruh halor katto-katne ki bynta kiba la tyrwa ban wanrah jingkylla haba phai sha ka riti treikam jong ka seng hashuwa ban ïoh ïa ka ‘General Council’.
“Ngi la jied ïa ki nongkitkam ha u snem 2019 bad ka samoi treikam ka long kumba 3 snem, hynrei na ka daw u COVID bad ka ilekshon, ngi la hap ban pynkynriah noh ïa kane bad ka jingjied ïa ki nongkitkam kan long ha ka 29 tarik u bnai ban wan.
Ki la don ruh katto-katne ki jingpynkylla haba ïadei bad ka riti treikam ka seng," u la ong.
Halor ka ‘General Council’, u la pynsngew ba ka seng ka la jied ïa ki dkhot ki ban don ha ka ‘Nomination Committee’ naba kumba ju long, ka seng shuwa ban leit sha ka ‘General Council’ ne ka ilekshon, ka ju jied ïa ki dkhot ban don ha ka ‘Nomination Committee’.
“Kine ki dkhot ki ban khmih ha ka ban jied ïa ki nongkitkam jong ka kynhun treikam bathymmai ha ka 29 tarik, ki kynthup ïa ki President, Secretary jong baroh ki distrik, President bad Secretary ka Youth Wing, Women’s Wing, Farmer’s Wing bad kumba 8 ngut ki dkhot ka seng – President ka seng (Ex-Officio), General Secretary (Ex-Officio) bad 6 ngut kiwei pat ba kynthup ïa u Bah Renikton Lyngdoh Tongkhar, Bah P.
T.
Sawkmie, Bah Mayralborn Syiem, Bah Nujorki Sungoh, bad 2 ngut na Ri-Lum Garo," la ong u General Secretary.
Ka Hynñiewtrep Youths’ Council (HYC) Ri Muliang Circle hapoh ka jingïalam u samla Distarborlin Wanniang, President ka la leit ban ïakynduh ïa u SDO ka MeECL ban ïakren halor ka jingkiew ka bai bording ha ki shnong ka thaiñ Ri Muliang kaba hap hapoh ka Mawshynrut Civil Sub-Division.
Ki nongkitkam ka HYC ki la pynpaw ïa ka jingsngewkhia halor ka jingkiew palat pud ka bai bording ha ki shnong jong katei ka thaiñ kaba la ktah ïa ki paidbah nongshong shnong wat haba ki ïoh bording tang kumba 10 kynta eiei ha ka shi sngi namar ka jingdon jong ka jingpynlip bording.
Shuh shuh ka HYC ka la kyntu ïa u SDO ban shimkhia bad peit halor ka jingkiew ka bai bording, ha kajuh ka por, ka la kyntu ïa ka tnad MeECL ba kan phah peit bniah namarba don ki shnong ha katei ka thaiñ ki bym ïoh bording la kumba shi bnai eiei khamtam ha ki por slap.
Ki pulit ka East Jaiñtia Hills ha ka Sngi Thohdieng ki la ïoh kurup 51 kilo u Kynja na ki saw ngut ki briew kiba dei ki nongshong shong ka Tripura.
U SP ka East Jaiñtia Hills, u Jagpal Singh Dhanoa, u la ïathuh ba hadien ka jingïoh khubor ba ka don ka kali Santro kaba thmu ban ïaid sha Khliehriat, la pynlong ïa ka jingpynap pahara ha Umtyra bad la bat ïa ka kali Santro kaba don ïa u nombor TR04 A 0254 bad ki la don ruh saw ngut ki briew kiba shong hapoh ka kali.
Kine ki kynthup ïa u Amit Mog, 29 snem, Rajesh Kumar King, 33 snem, Baby Mog, 38 snem bad u Sanjit Debarma, 42 snem bad kine baroh ki dei na Tripura.
Na ka kali, ki pulit ki la ïoh kurup 51.
03 kilo u Kynja, san tylli ki Mobile Phone, pisa T.
13,540.
Uwei u samla rangbah ba la don 34 snem ka rta na ka shnong Ramgittim Mahadeo, South Garo Hills, u la ngam jyllop ha ka Wah Mahadeo katba u dang pyrshang ban jam sha shiliang wah da ka bur.
Katkum ka tyllong khubor na ki nongshong shnong, la ong ba katei ka jingngam jyllop ka la jia ha ka 28 tarik Jylliew ha ka por kumba 11 baje mynstep, bad utei u samla rangbah uba la khlad u dei uba la ithuh kum u Walchang Sangma.
Ki nongshong shnong ki ïathuh ba u Walchang u la shna da ka bur ban jam na shiliang sha shiliang jong ka wah namar ka jingkiew jong ka um na ka daw jong ka jingjur jong u slap ha kine ki sngi.
Ki la ong ba ha ka por ba u Walchang u la don ha ka bur, shiliang na ka slipar jong u, ka la hap bad haba u la pyrshang ban shim biang ïa kata ka slipar, ka bur ka la shah tan noh ha ka um bad kumta u la ngam jyllop.
Kata ka bur ruh ka la julor syndon hadien ba ka la takhuh bad ki maw.
Ïa ka met jong u Walchang la ïoh ban sei ha katei kajuh hi ka sngi ha ka por kumba 3:15 nohphai sngi bad la aiti noh ïa ka sha ki bahaïing hasem.
Ki pulit ka East Garo Hills ha ka Sngi Thohdieng ki la pynpaw ïa ka jingsuba kaba jur ba uwei u briew uba la 38 snem ka rta u la shah pynïap hadien ba la lap ïa ka met jong u da ki nongshong shnong hajan ka shnong Samanda Megapgre kaba hap ha ka jingpeit ka thanat Williamnagar.
Katkum ka tyllong khubor, ki pulit ki la ïoh jingtip na kitei ki nongshong shnong ba u don u briew uba la thiah ïap hajan ka thuk-thuk kaba don ïa u nombor ML 07A 7533 ha ka surokbah NH – 44 kaba jngai kumba 15 km na Williamnagar.
Hadien ba ki pulit ki la leit sha katei ka jaka, ki la shem ba uta uba la khlad u dei uba la tip kyrteng kum u Dalmen M Sangma uba na dong Baija kaba hap ha Williamnagar.
Kumta ki pulit ki la rah noh ïa ka met u Dalmen ban leh ïa ka ‘post-mortem’ bad hadien kata, la aiti sha ki bahaïing hasem.
“Ngi suba ba utei u briew u la shah pynïap, hynrei ki jingtip kiba kham bniah kin sa mih ynda la pynlong ïa ka jingtohkit," la ong u SP ka East Garo Hills, u Siddharth Ambedkar.
Ki paidbah nongkyrshan ha ka Sngi Thohdieng ki la leit pynsangeh ïa u Myntri Rangbah ka Manipur, u N Biren Singh, na ka jingthmu ban hiar shuki.
Ha kane ka sngi, ki paidbah ki la leit tur sha Secretariat bad ki la pynsangeh ïa u Biren Singh na ka jingleit ïakynduh ïa ka Lat ka jylla.
Kine ki paidbah ki khlem treh satia ban mih na khyrdop Secretariat katba ym pat tar ïa ka shithi ba u Biren Singh u la thoh sha ka Lat ba un iehnoh ïa ka kam Myntri Rangbah.
Kham hadien, ha ka por kumba 4 baje janmiet, u Biren Singh u la thoh ha rynsan ‘Twitter’ da kaba ong, “Ha kum kane ka khyllipmat bakongsan, nga kwah ban pynshai ba ngan ym hiar satia na ka shuki Myntri Rangbah.
"Hadien ba ka jingïakynad ka la mih ha ki jaka sor ha ka miet Sngi Palei bad hadien ba uwei u briew u la khlad.
Ka jingkhlad jong uta u briew ka long hadien ba la kynnoh ba u la shah pynshitom jur.
Na kane ka jingjia, ki khubor ki ïathuh ba u Biren Singh u la rai ban hiar shuki noh.
Hynne ka sngi, ki paidbah ki la ïa ap hajan ka Raj Bhavan ban peit kaei ka ban jia bad ka jingbun palat jong ki briew ka la buh jingeh ïa ki pulit pahara.
U Biren Singh u la wan mih na Secretariat sha surok, hynrei ki paidbah ki la pynsangeh ïa u.
Ki arngut ki Myntri Sorkar, u K Govindas bad u Th Susindro, ki la mih na Secretariat bad ki la rah lang ïa ka shithi iehnoh kam jong u Biren Singh.
Hynrei ïa kata ka shithi la knieh noh da ki katto katne ki longkmie bad ki la tar ïa ka.
Kitei ki Myntri ki la kyntu ruh ïa ki paidbah ba kin ïa pra noh bad leit phai na Secretariat bad ha kajuh ka por ba kin ym pynthut ïa ka shongsuk shongsaiñ.
Hadien ba ki la sngewthuh ba u Biren Singh un ym hiar shuki, ki paidbah ruh ki la ïa pra bad leit phai noh.
Ki pulit ka East Khasi Hills ha ka Sngi Thohdieng ki la ai biang ïa ka jingmaham pyrshah ïa kito kiba tah da ki ïit ïong bad kiba pyndait da ki kor jingpynsawa (Siren) ha ki kali jong ki.
Ha u kyrwoh khubor, ki pulit ki la ong ba ki la ïohi ba ki don bun bah ki kali kiba tah ïit ïong kaba long ka jingleh pyrshah ïa ka hukum jong ka Supreme Court (WP (C) No.
265 jong u snem 2011) ha kaba ka ïingbishar bahalorduh ka la khang ban pyndonkam ïa kino-kino ki jingtah ïong ha ki ïit kali.
Ha kajuh ka por, ki pulit ki la ong ba ki la ïoh jingujor na ki ’riew paidbah ba ki don ki kali kiba pyndait da ki kor jingpynsawa (Siren) kaba long be-aiñ.
Namarkata, ki pulit ki la kyntu ïa baroh kiba la tah ïit ïong bad pyndait ïa ki kor jingpynsawa ba kin weng noh mardor lym kumta yn sa leh da kaba tyngeh katkum ki kyndon aiñ.
Ka Sorkar Jylla lyngba ka tnat Disaster Management ka la kynthup lang ïa ki jingjia shah tied ’lei-lieh (lightning strike) kum ka jingshah lynshop ha ki bor mariang, bad kiba shah ktah na kum kine ki jingjia kin ïoh ïa ki jingïarap katkum ki kyndon ai jingïarap sha ki lanot.
Ïa kane la ïathuh da u Myntri ba peit ïa kane ka tnat u Bah Kyrmen Shylla haba kren sha ki lad pathai khubor ha ka sngi Thohdieng hadien ka jingïalang ban peit bniah halor ki jingjia ba lynshop ki bor mariang ha kane ka Jylla naduh ba la bteng ka jinghap slap ha u bnai Jylliew baroh shibnai.
U Bah Kyrmen u la ïathuh ba ka Sorkar ka la shim ki lad ki lynti lyngba ki bor district ha kylleng ka Jylla ban pynpoi ïa ki lad jingïarap sha kiba shah ktah.
U la ïathuh ba ka Sorkar Jylla ka ïoh pisa ban mang ïa ki district bapher bapher ban pyndonkam haba jia ka jingshah lynshop ha ki bor mariang la ka dei na ka jingshlei um, jingtwa bad shah pynjulor ki ïing ki sem bad kiwei kiwei ki jingdon jingem, bad haba jia ka jingmynsaw briew bad duh ïa ki mynsiem briew.
U la ong ba ka Jylla ka ïoh ïa ka mang pisa lyngba ka 15th Finance Commission kaba la mang lypa na bynta san snem kata naduh 2021-2022 haduh 2025-2026 ki la kynthup ïa ka State Disaster Response Fund (SDRF) bad State Disaster Mitigation Fund (SDMF).
U la ïathuh ba katkum ka jingmang pisa na bynta san snem lyngba ka 15th Finance Commission, la mang T.
322.
40 klur lyngba ka SDRF bad T.
81 klur lyngba ka SDMF ha kaba ka Sorkar Jylla ka hap bei 10 na ka 100, katba ka Sorkar Pdeng ka bei 90 na ka 100.
Ha u snem 2021-2022, la mang T.
58.
40 klur na ka SDRF bad T.
15 klur na ka SDMF, ha u snem 2022-2023 la mang T.
60.
80 klur na ka SDRF bad T.
15.
20 klur na ka SDMF.
Ha u snem 2023-2024, la mang T.
64.
80 klur na ka SDRF bad T.
16.
20 klur na ka SDMF.
Na ka liang ka Executive Director ka State Disaster Management Authority, ka Kong Matsiewdor War Nongbri ka la ïathuh ba ki don shibun ki jingjia shah lynshop ha ki bor mariang naduh ka jingtwa, jingjur lyer, nalor ka jingshlei um ba jur u slap, bad ki jingjia ba tied ’lei-lieh ha kaba ki don ar ngut ki briew na Mawdon bad Mawkhan ha Ri Bhoi district kiba la khlad, nalor ki jingri.
Ka la ong ba katkum ka jingstad mynta, yn nang shim ki lad ki lynti ban pyntreikam ïa ki kor ki bor haba ïadei bad ka jingai jingmaham lypa shwa ban jia kum kine ki jingjia la ka dei ka jingtied ’lei-lieh ne pyrthat nalor ka jinglah ruh ban tip lypa katto katne por ha shwa ban jia ka jingtied ’lei-lieh khnang ban pynlip ïa ka bording ilektrik ban ïada na ki jingma haba jia ba tied ’lei-lieh ne pyrthat ha ki jaka ba don transformer, kaba ktah pat ïa ka jingsam bording ilektrik sha ki paidbah.
Ka la ong ba ka Sorkar kan ïakren bad ka North Eastern Space Applications Centre (NESAC) nalor kiwei ki Agency ban ïarap ai jingmaham lypa khnang ban ïoh jingïada hashwa ban jia ki jait jingjia kiba buh jingma ïa ka jingim briew.
Ka Kong Matsiewdor ka la ïathuh ruh ba kan don ka jingpynbeit bad ki Deputy Commissioner ban ïakren lang bad ka Geological Survey of India (GSI) haba ïadei bad ka jingithuh lypa ïa ki jaka kiba lah ban don jingma na ka jingtwa lyngba ka jingwad bniah jong ki.
Halor ki jingtwa na ka daw ka jingslap jur, ka la ong ba ka Sorkar ka la dep ïakren bad ki Deputy Commissioner ban long ba la khreh halor kine ki jingjia.
Ka la ong ba ïa ki ‘drone’ yn sa pyndonkam lang haba khmih bniah ïa ki jaka ba shah ktah na ka jingjia shlei um bad ki jingjia twa khyndew.
Ka la pyntip ruh ba ka tnat ka la ïarap ban siew bai lutksan sha ki bahaïing jong kiba la khlad na ki jingjia shah rong um bad shah tep khyndew kiba la jia dang shen.
Ka Jaiñtia Student Movement (JSM) ka la ai por shi taïew ïa ki bor distrik ka West Jaiñtia Hills District ban weng ïa ka khyrdop lum khajna (Entry Tax Gate) ha ka shnong Khanduli, West Jaiñtia Hills District.
Ka JSM ka la byrthen ruh ban pynlong da ka jingïakhih kaba tyngeh lada katei ka khyrdop kaba la pynïeng da ka Karbi Anglong Autonomous Council (KAAC) ym lah ban weng hapoh ka 10 tarik u Naitung.
U President ka JSM, Western Region, Bah N.
Ribok Biam u la ong, la 2 bnai kynthih, ka Sorkar kam lah ban weng ïa katei ka khyrdop jong ka KAAC bad ka Sorkar Assam kan sa kam trai ïa ka shnong Khanduli na ka daw ka jingtlot jong ka Sorkar.
Ha ka dorkhas ba la aiti ha u Deputy Commissioner jong ka West Jaiñtia Hills District, u Bah Batlang S.
Sohliya, ka JSM ka la ong ba u pud u sam jong ka distrik u kut haduh Zero Point, khappud ka Namdong C&RD Block bad Nartiang Police Station ba hap hapoh ka West Jaiñtia Hills District.
Ka JSM ka la ong ba ka Khanduli ka hap hapoh ka Namdong C&RD Block, jong ka West Jaiñtia Hills District bad hapoh ka jingpeit jingkhmih jong ka Jaiñtia Hills Autonomous District Council.
Kum ban shu pynkynmaw ha ka 15 tarik Ïaïong, ka KAAC ka la pynïeng ïa katei ka khyrdop ha ka jaka kaba tip kum ka Moosakia, Khanduli ba hap ha West Jaiñtia Hills District.
Ki nongïalam shnong jong ka Khanduli ryngkat ki kynhun sengbhalang bapher-bapher ba kynthup ka JSM ki la pyrshah jur ïa ka jingpynïeng ïa katei ka khyrdop da ka KAAC ha Khanduli.
U Myntri Rangbah u Conrad K Sangma u la ong ba ka Uniform Civil Code (UCC) ka long pyrshah ïa ka jingmut jong ka India kaba dei ka ri kaba ïar bad bun ki jaitbynriew bad kane ka jingïadon bun ka dei ka jingkhlaiñ jong ngi kum ka ri.
U Conrad u la pynpaw ïa kane haba buh jingkylli halor ka jingpynkhreh ka Sorkar NDA kaba ïalam da ka BJP ban wanrah ïa ka UCC ban pynlong aiñ.
U la ong ba haduh mynta ym don ba tip kaba kumno ka draft bill kan wan haba ïadei bad kane.
Haba banjur ba ka India ka dei ka ri jong ki jaitbynriew bapher bapher kiba long ka jingkhlaiñ jong ka kum ka ri, u Myntri Rangbah u la ong ba kum ka tynrai, ka (UCC) ka long pyrshah ruh ïa ka riti dustur ki trai muluk ha kane ka Jylla kiba shim jait na ka kmie, bad kaba ju long ruh ka jinglong kyrpang bad jingkhlaiñ kum ki jaitbynriew trai muluk ka Jylla.
Dang shen, ka 22nd Law Commission jong ka ri India ka la pynbna ba kan twad jingmut na ki paidbah bad kynhun niam bapher bapher haba ïadei bad ka Uniform Civil Code, bad kito kiba kwah ban pynsngew ki lah ban phah ïa ki jingpynsngew bad jingmut jong ki hapoh 30 sngi.
Ki pulit ka Jowai ki la ïoh kem ïa 2 ngut ki nongkhaïi drok ryngkat u drok ‘heroin’ uba khia 4.
61 ‘gram’ bad ka pisa kaba T.
1,90,000 ha ka step 30 tarik Jylliew.
Kine 2 ngut kiba la shah kem ki dei ba la tip kyrteng kum u Jimmy Sutnga bad u Sdangki Myrphet.
U Superintendent of Police, West Jaiñtia Hills, C.
Syrti u la ïathuh ba ki la ïoh kem shuwa ïa u Jimmy bad lyngba kane ki la ïoh ksai shuh bad kem sa ïa u Sdangki Myrphet uba dei uwei pat u snar nongkhaïi drok ha Jowai.
Ha ka jingtalasi ïa ka met jong u, la ïoh kurup 4.
61 ‘gram’ u ‘heroin’ bad ïa kane la pyntikna hadien ba la leh ïa ka ‘test’.
Nalor u drok ki pulit ki la kurup ïa ka pisa T.
1,90,500 tyngka, kawei ka Alto 800 ba khlem nombor.
Kiwei pat ki tiar kiba la kurup ki kynthup ïa ki synduk sabon, tin ‘golden’, synduk let bad kiwei-kiwei ki tiar.
Ki pulit ki la pynngat mukotduma pyrshah ïa kitei ki 2 ngut bad ka jingtohkit ka la ïaid shakhmat.
U Myntri ka Sorkar Jylla, Bah Paul Lyngdoh ha ka Sngi Thohdieng u la ong ba ka jingshim rai jong u halor ka Chairperson ka Meghalaya State Commission for Women (MSCW), Kong Phidalia Toi ka dei namarba kam shym la ïashim bynta ha kumba 12 tylli ki jingïalang ba donkam jong ka Commission nalor ka jingïadon bynta jong ka ha ki kam ïalap ilekshon.
“Haba ngi pyndep la ka kamram kum u Myntri, ngi la bam smai ban pyntreikam hok ïa la ka bor khlem kano-kano ka jingtieng ne jingshah liang na bynta jongno-jongno, kine ki dei ki kyntien kiba ngi la pyndonkam," la ong u Bah Lyngdoh haba kren sha ki lad pathai khubor.
U la pynsngew ruh ba ka jingshim rai jong u halor katei ka liang ka long hadien ba u la khmih bniah ïa ka ‘File’ kaba la kdew shai ba ha kiba bun na ka samoi treikam jong ka Kong Toi, kam ju wan ïashim bynta ha ki jingïalang ba kongsan jong ka Commission.
“Ha ka jingshisha kam shym la ïashim bynta ha kumba 12 tylli ki jingïalang jong ka Commission bad ka don ruh ka bynta halor ka jingïadon bynta jong ka ha ka jingïalap ilekshon.
Hangne, wat lada phi ieh noh ïa kine sharud, ka long kaba donkam ïa ka briew shisien ba la shimti kum ka Chairperson jong ka Commission, ka la dei ban kiar na ki kam saiñ pyrthei," la ong u Myntri.
Ha kajuh ka por, u la kren shai ba um don kano-kano ka daw shimet pyrshah ïa ka Chairperson hynrei u don ha ka kyrdan kaba u hap ban shim ïa ka rai.
“Mynta ngin jam sha kawei pat ka bynta, nga la dep rai ban thaw ïa ka kynhun ‘Search Committee’ ba kynthup ïa ki ophisar Sorkar bad bym dei ophisar (Principal ka Women’s College bad Lady Keane College)," u la ong.
Haba kylli, u Bah Lyngdoh u la ong ba ban ïoh ïa ka jingshakri kaba paka, ka tnad kan pyrshang ban kyntiew ïa ki jingïoh jingmyntoi hynrei ha kajuh ka por, hap ban sngewthuh ba ki don bun bah ki briew kiba trei ha ki jaka ba kyndong jong ka Jylla ha ryngkat kiba bun ki jingeh hynrei kiba ai ka jingshakri kaba paka sha ka Jylla.
Shuh shuh haba ai nuksa ïa u Thomas Jones, u la bynrap, “Kam dei kaba suk ïa u Thomas Jones ban poi sha Sohra ha u 1841…ban wan poi hapdeng ki briew kiba um ïasngewthuh ktien hynrei kumno pat u la lah ban wanrah jingkylla shi kat dei ha ka pule-puthi.
Hato phi tharai un kren shaphang ka jingsiew, kali, ‘helicopter’…em.
".
Ka Assam Rifles Public School, Ïewrynghep Secon -dary School bad ka Umphyrnai Presbyterian HSS ki la khur ïa ka nam lahduh ha ka District Level Inter School Su-broto Mukherjee Cup Football ba la pynïaid da ka shlem treikam u District Sports Office (DSO) ka East Khasi Hills District.
Kine ki kynhun kin mihkhmat ïa ka district sha ka State Level Subroto Cup ka ban sa long shen ha kane ka nongbah.
Ha ka jingïakhun final jong ka Under-17 ki shynrang kaba la long ha ka 1 tarik u Naitung ha madan Third Ground Polo, ka Assam Rifles ka la pynliem noh ïa ka H.
Elias Memorial HSS lyngba ka tie-breaker da 4-1 kol hadien ba kine ki kynhun kim shym la lah ban thep kol haduh kaba kut jong ka jingïalehkai.
Kumjuh ha ka final jong ka Under-17 ki kynthei, ka Ïewrynghep SS ka la pynliem noh ïa ka H.
Elias Memorial HSS da 2-1 kol.
Ïa kine la thep da ka Ibalari Nongrum (20 minit) bad ka Iaraplang Nong-rum (43 minit), katba ka Ridalin Suting (50 minit) ka lah ban pynphai shi kol na ka bynta ka H.
Elias.
Katba ha ka jingïakhun final jong ka Under-14 ki shynrang, ka Umphyrnai Presbyterian ka la pynliem noh ïa ka Assam Rifles Public School lyngba ka tie-breaker da 4-2 kol.
Ïa ki khusnam sha kine ki kynhun la sam da u rangialehkai phutbol barim ka Jylla u Bah Ailad K.
Kynta ha kaba la ïadon lang u DSO Bah O.
Mawthoh, u Coach Bah Lekini Suting, ki Principal bad nonghikai jong ki skul.
Ha ka sien kaba nyngkong eh ha ka jingïaid shaphrang ka rukom sumar ha ki thaiñ nongkyndong, ka Bethany Hospital Outreach, Nongpoh ka la mad ïa ka jingjop da kaba leh ïa ka ‘peritoneal dialysis’ ne ka jingsumar khyllai da kaba pynkhuid ïa ka snam lyngba ka kpoh ha ka sien ba nyngkong eh ha i khyllung ba dang shu kha.
Hapoh ka jingsumar i Dr.
D.
Ranee, Consultant Paediatrician, ka hospital ka la ai jingsumar ba kyrpang ïa iwei i khyllung iba shitom, kaba pyni ba ka don ka jinglah ban ai jingsumar ba kyrpang bha wat ha ki thaiñ nongkyndong.
Ha ka 30 tarik Jymmang, 2023, la kha ïa iwei i khyllung ha Civil Hospital, Nongpoh, da kaba shu ïarap ne ka ‘Assisted Breech Delivery’.
Ine i khyllung im shym la ïam wat haba la dep kha, kaba pyni ba don ka jingthut.
Ka kynhun ki nongsumar ka la phah noh ban leit wad jingsumar na Bethany Hospital Outreach, Nongpoh ban sumar bniah.
Ynda poi ha Bethany Hospital Outreach, Nongpoh, la shim ïa ki lad bad la leh ïa ka ‘resuscitation’ ban wanrah jingïaid beit ha ka met i khyllung.
Ki jingkhmih ba nyngkong ki pynpaw ba i khyllung i la ïoh ïa ka HIE Stage II (Hypoxic-Ischemic Encephalopathy) kaba mut ka jingshitom ba la ktah ïa ka jabieng namar ka jingduna ‘Oxygen’ na ka jingbym lah ring mynsiem bha bad jingshitom ha u khyllai ba la tip kum ka ‘Acute Kidney Injury’.
Ban leh eiei ïa u khyllai, la ai jingmut ban leh ïa ka ‘peritoneal dialysis’ hadien ba la ïakren bad ki bahaïing.
Ka ‘peritoneal dialysis’ ka dei ka rukom ba kham kyrpang khamtam ha i khyllung ba dang kha da kaba weng noh ïa ki jakhlia bad ka um ba tam na ka met, ban wanrah ïa ka jingpynkhuid ïa ka snam.
La sdang ïa ka ‘peritoneal dialysis’ bad hadien la leh ki ‘kidney function test’ kiba pyni ba don jingthut.
Hadien kane, i khyllung i la ïoh sa ka jingpang ‘peritonitis’, ka la don sa ka jingmong hapoh kpoh, bad kane ka kynhun ki nongsumar ka la lah ban sumar ïa kane ruh da ka jingjop, ban plie lad ban bteng ïa ka ‘peritoneal dialysis’ haduh ba ka jingtreikam u khyllai ha i khyllung ka la nang bha.
Lyngba ka jingsumar ba bniah, ine i khyllung i la pyni ïa ka jingnang koit bad la pyllait noh ïa i ha ka 22 tarik Jylliew, 2023.
La phah wan pyni biang hadien hynñiew sngi bad la shem ba i khyllung i la koit bha.
Kane ka jingjop ka long ka ban sah kynmaw namar wat hapdeng ka jingduna ki tiar sumar bad kiwei ki jingeh ban sumar ha ki thaiñ nongkyndong, la ïohi ïa ka jingjop.
Kumta ka Bethany Hospital ka la ai jingïaroh ïa i Dr.
D.
Ranee bad ka kynhun baroh kawei na ka bynta ka jingaiti jong ki kaba la lam sha kane ka jingjop.
Ka Kynjai Para I ka la rah ïa ka nam lahduh ka lympung Tiger Five Football Tournament ba la pynïaid da ka Chilliangraij Sports & Youth Affairs Commit-tee kaba long ha madan shnong ka Chilliangraij ha ka sSngi Saitjaiñ.
Kane ka wan urlong hadien ba ka lah pynliem ïa ka Rishot FC da 3-2 kol ha ka final.
Ïa ki lai kol ka Kynjai Para la thep da u Deibor (29 minit), u Premrose (39 minit) bad u Kynsai (59 minit), katba ïa ki kol ka Rishot pat la thep da u Kevin (40 minit) bad u Tremiki (42 minit).
Da kane ka namjop, ka Kynjai Para-I FC kala ïoh rah ïa ka song pisa kaba long T.
50 hajar bad ka trophy, ka Rishot pat kaba la shah rem ha ka final kala ïoh T.
30 hajar bad ka trophy.
U Oliver Pale u la ïoh khur ïa ka khusnam top scorer na ka Oxford FC, Best Goal Keeper la ïoh da u Forlic Dkhar na ka Kynjai Para-I FC bad ka khusnam Best Player la ïoh da u Premrose na ka Kynjai Para-I FC.
U kongsan ha kane ka sngi dei u Bah Brightstar Chyrmang, MDC ha ka jingïadonlang u samla Treiborlang R Suchen, General Secretary ka JSU, ki ‘riew rangbah bad ki dkhot ka sports committee ka Chilliangraij Sports and Youth Affairs.
Ki pulit ka East Jaiñtia Hills ha ka Sngi Thohdieng ki la pyntip ba ha ka 29 tarik Jylliew ha ka por kumba 4:40 janmiet, ka thanat Ladrymbai ka la ïoh khubor na u Rangbah Shnong ka Ladrymbai Datsympeiñ ba ki ’riew paidbah ki la lap ïa kawei ka metïap kaba don ha kawei ka dukan kaba la shu ieh.
Ki pulit ki la ïathuh ba kata ka dukan ka don mar pyrshah ka Petrol Pump Ladrymbai, Datsympeiñ.
Na ka liang ki pulit ka Ladrymbai ki la leit sha kane ka jaka ban shimti ïa ka met bad la pynkynriah noh ïa ka sha Khliehriat Civil Hospital.
Shuh shuh ki pulit ki la ong ba haduh mynta, ym pat tip satia ïa ka kyrteng ne jaka sah jong uta u briew uba la khlad bad la antad ba u don hapdeng 45 bad 50 snem ka rta.
La batai ruh ba ka rynïeng jong une uba la khlad ka long 5 phut 4 inshi bad u don ïa ka met ka phad kaba raikhoh bad kaba dum snieh doh.
Kino kino kiba don jingtip halor une uba la khlad ki lah ban ai khubor sha ki pulit ka East Jaiñtia Hills.
Ka United Democratic Party (UDP) ka la pynkhreh ïa 8 tylli ki jingai jingmut ki ban sa phah sha ka Sorkar halor ka mat ba ïadei bad ka bhah thung kam ne ka ‘Reservation Policy’ bad ka ‘Roster System’.
Ïa kane la pynsngew da u General Secretary ka seng, Dr.
Jemino Mawthoh haba kren sha ki lad pathai khubor hadien ka jingïalang jong ka Central Executive Committee (CEC) jong ka seng kaba ka long ha ka Sngi Thohdieng.
“Kawei na ki mat kaba ngi la ïakren bha ha kane ka sngi ka long halor ka bhah thung kam bad ka ‘Roster System’.
Hashuwa, ngi la shong kumba 12-13 sien ki jingïalang ha kaba ngi la ïatai-ïathir kumno ban ai jingmut haba ïadei bad ka bhah thung kam ka bym shym la khmih bniah mynta la 51 snem," la ong u Dr.
Mawthoh da kaba pynkynmaw ba ka seng ka la kynthup ruh ïa katei ka bynta ha ki mat ilekshon sha ka ïingdorbar thawaiñ ba dang shu dep.
Ha kajuh ka por, u la ïathuh ba ka seng ka la ïoh ïa ki jingai jingmut na ki ’riewstad aiñ bad kiwei ki ’riewshemphang halor kumno ban pynwandur ïa ka bhah thung kam bad ka ‘Roster System’ khnang ba ki jaidbynriew kiba shong ba sah hapoh ka Jylla kin ym shah ktah.
“Ngi kwah ban pynwandur ha kata ka rukom ba ka Sorkar ruh lada ka pynwandur ïa kane, kan ym ñiew beiñ ïano-ïano bad yn pdiang da baroh ki jaidbynriew kiba don hapoh ka Jylla," u la ong.
Ka seng hadien ba ka la shong, ïatai bad ïathir sani bha ka la mih shakhmat bad 8 tylli ki jingai jingmut bad ïa kine yn sa phah pat sha ka komiti ba kyrpang ka Sorkar halor ka bhah thung kam bad ka ‘Roster System’ ba la khlieh da ka Dr.
M.
Ampareen Lyngdoh ba kynthup ïa baroh ki seng saiñ pyrthei ka Jylla.
Ha kawei ka liang, u General Secretary u la ïathuh ba ka seng ha shuwa ba kan phah ïa kitei ki jingai jingmut, ka la wanrah shuwa ïa katei ka mat ha ka CEC bad namarba ki dkhot ka CEC ki kwah ban kynthup shuh ïa ki jingai jingmut, la rai ban pynkylla ïa katto-katne kaba ka seng la buh lypa.
“Ka CEC ka la ai bor biang ïa ka ‘Core Committee’ jong ka UDP ban leh ïa kaba donkam bad ban bsut ïa ki jingai jingmut jong ki dkhot ka CEC.
Kumba phi tip, kane kam dei ka mat kaba suk ban pynbeit, ngi hap ban ïatai, ïathir bad peit bha na baroh ki liang, kumjuh ban ai ka jingmut kaba bha tam na bynta ka jaidbynriew jong ngi, kumjuh ka jaidbynriew Garo, bad na bynta kiwei-kiwei ki jaidbynriew kiba la bhah ha kane ka Jylla," u la ong.
Shuh shuh utei u nongïalam u la bynrap, “Ïa mynta, ngin rah biang shuwa sha ka ‘Core Committee’ jong ka UDP bad kan shim por sa tang 2-3 sngi, bad hadien kane, ngin sa ai jingmut sha ka Sorkar.
".
U rangïalehkai pdeng barim ka Arsenal, Barce-lona bad Chelsea u Cesc Fabregas u la pynbna ba un shongthait noh na ka jingïalehkai phutbol.
Une u rangïalehkai ba la 36 snem ka rta, u la rai ban shongthait noh na ka kam ïalehkai phutbol, hadien ba u la don bynta bad ka Spain ban rah ïa ka nam lahduh jong ka lympung World Cup, ban jop ka lympung Premier League arsien bad ka Chelsea bad ka nam lahduh jong ka La Liga bad ka Barcelona.
“Ka long shisha kaba sngewsih bha ba ka por ka la wan na ka bynta jong nga ban shongthait noh na kane ka jingïalehkai kaba sngew tynnad tam," la ong u Fabregas ha ka rynsan Instagram ka jong u.
U la pynkut noh ïa ka jingïalehkai phutbol ha ka jingim jong u, shi snem shwa ba ka kontrak bad ka club Como ha Serie-B ha Italy kan kut.
U Fabregas mynta u la rai pat ban ïarap ha ka ban ai jinghikai pyntbit pat ïa ki rangïalehkai shong ben ka Como bad ruh ïa ki khynnah ïalehkai kane ka club.
“Kam dei pat kaba sngewsih lut, watla mynta ngan nym jam shuh shapoh jong u lain lieh hynrei ban sdang ai jinghikai ïa ka club Como 1907," u la ong bad bynrap ba kan long shisha ka jingsngewtynnad kaba khraw ban ïoh ïa kane ka club bad ka projek.
U Fabregas u la sdang ïa ka jingim ïalehkai phutbol bad ka club, da kaba pynïasoh nyngkong eh sha ka Barca La Masia Academy ha ka rta kaba 10 snem ha u snem 1997.
Hadien ba u la lah ban pyndep ka jingshah hikai bad kiew ha ki kam ïalehkai, u Fabregas u la ïalehkai haduh 212 tylli ki jingïalehkai ha ka lympung Premier League bad jop ïa ka nam lahduh ka FA Cup bad ka Arsenal hapdeng u snem 2004 haduh 2011 shwa ban leit phai biang sha ka Barcelona.
Hadien 3 snem ba u la pynlut por ha Barcelona, u Fabregas u la wanphai biang sha ka lympung Premier League ha u snem 2014 da kaba pynïasoh sha ka Chelsea, ha kaba u la ïalehkai tang kumba 200 duna ki jingïalehkai.
Hadien kane, u la leit ban pynïasoh sha ka Monaco ha France bad mih madan haduh 68 sien ha ki 3 snem shiteng bad um shym la lah ban pynjrong ka kam ïalehkai ha kane ka ri, namar ka jingshitom, bad u la rai ban phai noh sha Como.
U Fabregas uba la ïalehkai haduh 110 sien na ka bynta ka Spain, u la don bynta ruh ha kaba jop ïa ka nam lahduh ka European Championship arsien kata ha u snem 2008 bad 2012.
Ka Lumpyrtuh Secondary School bad ka HK Singh Memorial Secondary School ha ka kyrdan Under-14 Boys bad ka Govt.
Boys HS School bad ka North Liberty HS School ha ka kyrdan Under-17 Boys ki la rung sha ka jingïakhun final jong ka lympung ïalehkai District Level Inter School Subroto Cup ba la pynïaid da ka ophis u District Sports Officer, (DSO), West Jaiñtia Hills District.
Kane ka la wan urlong hadien ba kine saw tylli ki skul ki la khur nam jop ha ka jingïakhun semi final kaba la long ha madan Kiang Nangbah Stadium, Ladthadlaboh ha ka sngi Saitjaiñ.
Ha ka jingïakhun semi final ha ka kyrdan Under14-Boys, ka Lumpyrtuh Secondary School ka la lah ban pynliem noh ïa ka Laishnong HS School da 3-1 kol kaba la wan lyngba ka jingshut tie-breaker katba ka HK Singh Memorial Secondary School pat ka la lah ban pynliem noh ïa ka RC Eve Secondary School da 4-3 kol kaba la wan hi lyngba ka jingshut tie-breaker.
Haba phai pat sha ka jingïakhun jong ka kyrdan Under-17 Boys, ka Govt.
Boys HS School ka la pynliem noh ïa ka Sawlyngdoh HS School da 4-3 kol kaba la wan hi lyngba ka jingïashut tie-breaker katba ka North Liberty HS School pat ka la pynliem noh ïa ka Ummulong Presbyterian HS School da 2-0 kol.
Haba phai pat ha ka liang jong ki kynthei, ha ka kyrdan Under-17, ki artylli ki skul ki ban ïaknieh ïa ka nam lahduh ki long ka North Liberty HS School pyrshah ïa ka Kiang Nangbah.
Ka jingïakhun ïa ka final hapdeng jong kitei ki skul baroh ban knieh ïa ka nam lahduh kan long ha ka Lah Sngi U Blei.
Ha kane ka pyrthei mynta, ngi ïohi ba ka long kaba donkam shibun ban pynjanai ïa ka sap kaba ngi don la ka dei ha kano kano ka bynta.
Ka pyrthei ka donkam bun ki nongshna kali, shna ïing, nong ñiad rong, nongñiah kali, nongpynbeit ïing pynbeit sem, nongshet, nongpynbiang umbam, nongpynbhabriew ïa ki snieh doh, nongkhap shñiuh bad kumta ter-ter.
Ha kajuh ka por, ngi donkam ruh ïa ki karikor, doktor, ophisar, ’riew saiñpyrthei, muktiar, nongbishar, nonghikai bad kiwei.
Tangba ym baroh kiba lah ban kot ha ka jingstad bad jingshemphang ban poi sha ki kyrdan kiba ngi kheiñ ba ki dei kiba khraw ne kiba heh.
Lada ïa baroh la thaw ban long heh long haiñ, mano shuh pat ki ban trei ïa kiwei ki jait kam? Ka aiñ bad ka rukom ka long ba u heh u haiñ u donkam ïa u rit u ria, bad u rit u ria u donkam ïa u heh u haiñ.
Ka jingshaniah iwei ïa iwei pat ka donkam namar ym don ruh uwei u briew uba nang lut bad tip lut ïa kiei-kiei baroh.
Ki samla ki ïabeh mynta ban leit pynjanai ïa ki sap ki phong kiba ki don.
Ki samla kiba sngewthuh ba kim da lah than ban pule kot, ki jied noh da kiwei pat ban shah pyntbit la ka dei ha ka kam shna jingshna ne ka kam shet kam tiew bad kumta ter-ter.
Kaei kaba donkam ka long ka jingshlur bad ka jingbym lehraiñ ban trei ïa ka kam.
Dang lah kaba trei dukhi ha kano kano ka kam, la ka dei kaba rit ne khraw, ban ïa kaba shu ap ja na kiwei.
U Nongbuh U Nongthaw U la ai ha u khun bynriew ïa ka met ka phad, ka pyrkhat ka pyrdaiñ bad ka sap ka phong bad ngi dei ban pyndonkam hok katkum ka jinglah bor ka jong ngi.
Teng-teng ngi kwah rhah ïa kaba ngim lah ban kot bor ruh bad ngi ngat pat ha ka jinglanot.
Teng-teng pat, namar ngi tieng ngi syier palat, ngi duh noh ïa kaei kaba ngi dei ban ïoh ruh.
Ngin hap ban sngewthuh ïalade, ïa ka sap kaba ngi don, bad ïa ka lawei kaba kumno ngi kwah.
Tangba ngim dei ban shlan ban leh ïa ki kam bymman kum ka jingkhaïi drok.
Kane ka ïasyriem bad ka kam pynïap briew.
Tang na uwei u nongkhaïi drok, da ki hajar ngut ki briew ki lah ban shah ktah.
Ngi sngewthuh ba u drok u long uba remdor bad namarkata, u lah ban khring ïa kiba kwah ban kamai spah kloi khlem da donkam ban trei shitom than.
Hynrei don ka ma haba la than eh ka suk! Ban shu ïa ka kwah riewspah kloi da kaba pynïap ïa kiwei kan ym wanrah jingsuk ne jingbha lano-lano ruh.
Hap ban ïatrei da ki kam kiba ym don jingktah ïa kiwei, hynrei kiba lah pat ban tei ïalade bad ïa kiwei ruh kumjuh.
Long kiba trei dukhi ha kano-kano ka kam kaba phi kwah ban trei bad ka jingminot ka don la ka jong ka bainong kaba khraw bad kaba ym lah ban ïapeiñ bad-no-bad-no.
Ki samla jong ngi khamtam ki dei ban long kiba shlur namar lada ki lah ban pynjanai ïalade ha ka sap ka phong kaba ki don, ki lah ban ïoh kam ïoh jam sha ki bynta bapher bapher jong ka pyrthei ha kaba ka jingïoh kamai ka kham heh.
Ka kam ka byllai lada ngi nang ban wad, bad lada ngi minot bad trei shitom, ka kamai kan wan.
Ka kam kaba wanrah ïa ka kamai kaba shongkun ka dei hi ka kam kaba yn hap ban pynmih syep pynmih syar.
Kiba bun na ki heh saipan ha ka pyrthei ki dei kiba la ïaid lyngba ki rai-eh rai-dam, hynrei kiba la shlur pat ban ïakhun katkum ki sap kiba ki don.
Wat ym lehraiñ ïa kano kano ka kam kaba phi trei namar ka dei ka umsyep jong phi.
Lada lehraiñ, ngi lah ban ïa duh ja syndon lane ngin hap ban shu ïa ap thap na kiwei.
Long kiba shlur, long kiba trei shitom bad khlem pep phin ïoh ïa ka bainong.
Lada ki paidbynriew salonsar kim lah ban poi sha ka jinglong kawei hapoh kawei ka jaitbynriew ban pynneh ryntih ia ka riti dustur, kumta ka la dei hi ka pali jong ka sorkar ban shimti da ka iktiar ban pynbeit bad law ia ki sohkyrdot.
Ka sorkar jylla Meghalaya ka dei ka ba shongaiñ ban shimti ia kane ka jingkitkhlieh namar ba ka synshar ia ka jylla baroh kawei, hynrei hapoh kata ka sorkar la don sa kawei ka iktiar ba la pynkupbor da ka Sorkar Kmie katkum ka Riti Synshar ka Ri India na ka bynta ban khmih ia kino kino ki bynta ki ba dei ban pynneh ia ka riti dustur tynrai bad kata ka dei ka sorkar dalariti (District Council) kaba tbit tam ban shimti ia kane ka bynta.
Ha ba ka kynrum kynram ka kynton ha nongbah Shillong bad ka ktah kham tam ia ki paidbynriew Khasi, kumta ka shongnia ia ka Khasi Hills District Council ban tuklar tyngeh ia kane ka bynta.
Ym dei ba kiwei pat ki sorkar dalariti ha jylla kin wan ban kdew namar ba ki don la ka lyngwiar ha la u pud u sam lajong, lada dei ia ki Pnar ha Jaiñtia hills District Council ne ia ki Garo ha Garo Hills District Council.
Kaei kaei ka ba ktah ia ka dustur ha ka imlang sahlang ka dei ka daw jong ki paidbah ba dei ban tuklar ka iktiar sorkar dala-riti, bad ym dei ban kam dano dano ruh ban kam ba ka dei ka kam shimet ne shiiing shisem.
Hynrei kata ka jingpynbeit ka dei ban long da ka lynti ka ba beit katkum ki aiñ tynrai ba la buhti ki longshwa manshwa bad ba la ithuh da ka Riti Synshar ka Ri India, bad lada don ba pynkheiñ ia kata ka shonghok bad shongnia ia ki kher rangbah jong ka sorkar dalariti ban bat lakam bad pynjiari da ka aiñ kaba biang.
Mano mano kiba pynkheiñ ki dei ba la iaid lait ia ki kyndon jong ka aiñ ka ba la ithuh da ka iktiar ba hakhlieh duh jong ka jylla bad ka Ri India.
Na kata ka daw ka jingtreikam jong u Bah Titosstarwell Chyne ka dei ka ba biang bad kita ki ba angnud ban aijait shynrang ruh ki dei ban pdiang ia ki kyndon jong ka aiñ, khlem da pynksan jubor da ka ba mushlia ia kita ki kyndon aiñ.
Ka long kaei kaei kaba sngewphieng ba kita ki khyndiat ngut ki ba aijait shynrang ki shim khia ia ki paidbyllien ha jylla, hynrei ki dei ban ioh ia ka jingmynjur salonsar, khlem da pyntian jubor ia la ka rukom pyrkhat ha kiba bun ba lang.
Kaba aijait shynrang ka dei ka saiñ pyrkhat ka juk mynta kaba shongper bad kaba kynrei ha satlak pyrthei.
Kumta lada ka imlang sahlang ka pyrthuh bud kan long kaba suk ban shah tyllep ha kiwei ki jaitbynriew hehpaid.
Kiwei kiwei ki riewlum kiba aijait kpa ki kloi lan ban kyrsum bad kiwei kiwei ki jaitbynriew hehpaid, lada kim phikir ban pyrkhing tyngeh ha la ka imlang sahlang.
Wat kiba ym dei riewlum kum ki Nayar ruh ki la jan shah tyllep ha ki paidbynriew hehpaid ha ka thaiñ India ba shathie.
Hynrei ki riewlum ha ka thaiñ shatei lammihngi namar ba ki pyrkhing bad ba ka jylla ka dei ka ba khang kdong da ki sawkun ka mariang bad ba ka sorkar ruh ka buh kyndon aiñ ban iada katkum ka Riti Synshar, kumta kham duna ban shah tyllep ha ki hehpaid.
Lada khmih ha Tripura, namar ba la tyllep ki hehpaid Hindu, ki paidbynriew riewlum ki la nang shah tyllep suki suki.
Kumjuh ka la jia ia ki Koch, Rabha, Hajong bad ka la sdang parpaiñ sa ha ki paidbynriew Karbi bad Bodo ruh.
Kaba dei ban khmih shaiñ ka long ha jylla Meghalaya ba ym don lad jingiada ba paka ryngkat bad ka laitlan naphang, hynrei ki paidbynriew Khasi bad Garo ki dang roi stet katta katta, nalor ba dang don napoh la ka imlang sahlang kiba khluh bad trei borbah ban kylla noh sha kaba aijait shynrang.
Lada khmih sani ia kane ka rukom kwah ban aijait kpa ka kynrei tang ha sor Shillong, namar ha kiwei kiwei ki raijbah jong ka jylla ym ju don koit ki ban poi kynmaw ban ia bud tynneng.
Ha ki thaiñ Jaintia Hills ki long ryntih ban pyrkhing ia kane ka dustur khyllah bad ha thaiñ Garo hills baroh kawei ym ju don ban phohsniew ban kylla bad dei tang ki khun ba hiar pateng na ki kharlieh khariong kiba khluh ban kylla sha kaba aijait kpa, bad ha kaba kut hi ka dei ka ba kwah ban aijait sha u shynrang.
Lehse ka jingma kaba ap mynta ka long ba lada don da kiwei pat ki nongialam ha ka saiñpyrthei kiba ioh lad ban phrung ha Dorbar Dalariti bad ban khynra ia ki kyndon aiñ ha ki aiñrew bad aiñpura da ka ba thaw thymmai ban poi sha kata ka thong ban aijait kpa.
Kane ka dang kham shyrkhei shuh shuh namar ba ki kher ki mer jong ka sorkar kiba don ka iktiar bad ka lambor ba khlaiñ ha ki tnat sorkar kham bun ki dei ki ba la noh liang lypa sha kane ka rukom pyrkhat ban aijait kpa.
Lada ym don nongialam ha ka sorkar kiba ym kitkhia ban phikir ia kane ka bynta, lah ban urlong ka jingangnud jong kita ki kynhun aijait kpa.
Lada kata ka khep ka wan kan sa mih ka huri hura ym tang ha ka imlang sahlang hynrei ha ka rukom pyntrei ia ka aiñ tynrai katkum ki riti dustur Khasi, namar baroh kiei kiei ki sa kylla khongpong lut phar.
Lada khmih bniah ia kane ka bynta la shem ba ha Kerela ruh khlem pat lah ban rat dyngkhong ia kane ka dustur haduh mynta mynne namar ba dang don kito ki ba dang batskhem ia kata ka riti tynrai kim treh ban kylla wat lada dei ban duh ia ki lad myntoi na ka sorkar, lane ba ym lah shuh ban pynbiang ha ka imlang sahlang.
Ka long kaei ka ei kaba sngew sangsot lada ka jia kumta ha kano kano ka jylla ha ka Ri India.
Ki bor pyniaid jong ka France ha ka Sngi Thohdieng ki la phah thymmai biang sa kumba 45,000 ngut ki pulit ban leit pahara bad ban tem ia ki paidbah nongïakhih sha Paris hadien ka jingiakhih paidbah kaba jur namar ka jingshah siat iap u khynnah 17 snem ha ki khyndiat sngi ba la leit.
Ha kane ka jingjia ki paidbah nongïakhih ki la thang ia ki kali bad pynjulor ruh ia katto katne ki jingtei jong ka sorkar, kum shi bynta ban pynpaw ia ka jingbitar halor ka jingleh don bor jong ki bor pulit pyrshah ia ki riew paidbah ha kane ka kynti.
Kumta, la ong ba ki bor pyniaid ki la hap ban phah da ki kynhun pulit bad ki bor pahara ban leit tem ia ka jingbitar ki paidbah bad kumjuh ruh ban tehlakam ia ka jingpyni bor jong ki paidbah ha kane ka por.
U President ka France, u Emmanuel Macron, hadien ba u la leit phai na ka jingialang Summit ka EU, ban iapyrkhat kam halor katei ka jingeh ba ka ri ka ioh mad ha kum kane ka por, u la pynpaw ruh ia ka jingsngew khia halor ka jingleh don bor jong kitei ki heh pulit da kaba shim syndon ia ka jingim jong utei u khynnah tang namar ka jingiaid lait jong u na ka jing talasi jongki ha katei ka jingjia.
La iathuh ba ka jingpyndep ia ka met ba sah jong utei u khynnah, ka long ha ka Sngi Saitjaiñ bad kan long ruh hapoh ka nongbah Paris kaba utei u khynnah u shong- u sah bad u la shah ban pyniap.
La ong ba u Macron u la ialeh katba lah ban tem ia katei ka jingiakhih paidbah kaba shyrkhei hapoh ka ri, da ka jing sheptieng ruh ioh katei ka jingiakhih kan dang heh bad jur shuh shuh bad kaba lah ban ktah ia ki kam ki jam bad ka jinglong- jingman hapoh Paris bad ha kylleng jong ka ri.
Kumta, ha ka Sngi Thohdien la phah ia ka kynhun khleh jong ki pulit bad ki bor pahara sha katei ka nongbah khnang ban tehlakam ia ki jingjia ba sngewsih kiba ap ia ki paidbah bad kumjuh ruh ia ki bor pyniaid na katei ka jingiakhih.
Ha kajuh ruh ka por la ong ba kine ki khyndiat kynta ki ban wan, ki lah ban long ki por kiba ap jingma bha ia ka Paris ioh katei ka jingwan poi ki kynhun pulit bad ki bor pahara kan dang pynkhie bitar arshah ia ki paidbah nongïakhih bad ki lah ban shim ia kano- kano ka rai kaba kyrkieh khlem da pyrkhat ia ki kynrum- kynram ki ban mih hadien habud.
“Ka Cabinet Committee on Economic Affairs (CCEA), kaba la khlieh da u Myntri Rangbah duh u Narendra Modi, ka la mynjur ia ka song tyngka ba kyrpang jong ki skhim na ka bynta ki nongrep ha ka jingmang tyngka kaba T.
3,68,676.
7 klur.
Kane ka song tyng-ka ka phaikhmat kyrpang sha ka bha ka miat bad ka ioh ka kot jong ki nongrep da kaba kyntiew ia ka rep ka riang kaba lah ban iaineh.
Kine ki sienjam kin iarap ban kyntiew ia ka kamaikajih jong ki nongrep, kan pynkhlain ia ka rukom rep tynrai bad ka rukom rep bym pyndonkam dawai, kan pynkhie im ia ka jingseisoh ka khyndew bad ha kajuh ka por kan pynthikna ka jing-shngain ki marbam," la ong u Dr.
Mansukh Mandaviya, Myntri sorkarpdeng ba dei khmih ia ki Tnat Chemical and Fertilizers bad Health and Family Welfare haba ai jingkren ha ka jingialang lyngba ka bor internet bad ki Myntri ba dei khmih ia ka tnat ka rep ka riang jong ki Union Territory.
U Myntri sorkarpdeng ba dei khmih ia ka Tnat ka rep ka riang, u Narendra Singh Tomar bad ki Myntri ba dei khmih ia ka tnat ka rep ka riang jong palat 20 tylli ki Jylla bad ki Union Territory ki la iashim bynta lang ha kane ka jingialang lyngba ka bor internet.
U Dr.
Mandaviya u la ong ba ka CCEA ka la mynjur ban bteng ia ka skhim urea subsidy ban pynthikna ka jingdon ka sboh urea na ka bynta ki nongrep ha ka dor kaba T.
266.
70 ha man ka borni 45 kilo lait noh ki khajna bad ka jingkhein pisa ia ki sboh sop ne em.
Ha kane ka song tyngka, ka la don ka jingkut jingmut ban mang T.
3,68,676.
7 klur na ka bynta ka urea subsidy na ka bynta lai snem (2022-23 haduh 2024-25).
Nalor kane ka song tyngka ka la don ruh ka Nutrient Based Subsidy (NBS) kaba la mynjur dang shen kaba T.
38,000 klur na ka bynta ka samoi Kharif jong u snem 2023-24.
Ki nong rep kim donkam ban pynlut shuh shuh ban thied ia ka urea bad kane kan iarap ban pynduna ia ka jinglut jingsep jong ki.
