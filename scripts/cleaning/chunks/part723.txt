Namar ki jingtrei shitom jong phi bad ki jinglah ban kynjoh sha ka thong, ka long ka por kaba kongsan ban leh burom ha kylleng jong ka ri.
Ngim ju lah ban sei ïa ki nongïalehkai ba don ia ki sap ba kyrpang namar kiba bun ki jingeh bad dei na kane ka daw ba ki nongïalehkai jong ngi kim shym la lah ban khur takma", la bynrap u Modi ha katei ka jingïalang.
Kumba paw ha ka 19th Asian Games, ka India ka la khur 107 tylli ki takma bad kane ka long bun shah na ki 70 tylli ba la khur ha ka Asian Games kaba la long ha u snem 2018 ha Indonesia.
Ha katei ka lympung kaba la long ha China, ka India ka la khur 28 tylli ki takma ksiar, 38 ki takma rupa bad 41 ki takma rnong ha kaba ka la wan ha ka kyrdan basaw kata hadien ïa ka China (383 ki takma), Japan (188 ki takma) bad South Korea (190 ki takma).
Ha katei ka lympung ka India ka la lah ban thaw history ha ki jingïa-lehkai kum ka Equestrian bad badminton (men’s singles).
Ka kynhun ki nongïalehkai ka ri ba kynthup ïa u Anush Agar-walla, Divyakriti, Sudipti Hajela bad Hriday Vipul ki la lah ban kamai 209.
205 ha ka Team Dressage na ka bynta ban khur ïa ka takma ksiar kaba nyngkong eh ha ka equestrian ha ki 41 snem.
U khlur nongïalehkai badminton ka ri u HS Prannoy u la lah ban long u rangïalehkai ba-ar jong ka ri ban khur takma ha ka Asian Games ha ka liang ki shynrang kata hadien u Syed Modi, uba la khur ïa ka takma rnong ha ka Asian Games ha u 1982.
Ka kynhun ïalehkai ka Jylla ka la mad ïa ka jingshah rem ha ka Pondi-cherry da 131 run ha ka lympung ïalehkai BCCI Women’s U-19 One Day Trophy ha ka sngi Ba-ar ha Surat.
Hadien ka jingshah rem da 10 wiket ha ka jingïalehkai kaba nyng-kong, ka Meghalaya ka la pyrshang ban ïakhun tyngeh ha kaba ka Pondi-cherry ka la lah ban kamai 228 run ha ki 43.
4 over.
Hynrei tang hadien ba ki lai ngut ki nongtied ki la shimti ha ka ban tied ha kaba ka Meghalaya ka la shah pynkhyllem lut baroh na ka bynta ban kamai tang 97 run ha ki 33.
5 over.
Ka Kambesa A.
Sangma ka la lah ban ïalehkai bha na ka bynta ka Meghalaya ha kaba ka la ïoh ban khur 3 wiket bad ban ailad 32 run.
Kiwei pat kiba la ïoh ban pynhap wiket ki long ka Fennysha Nongrum (2/31), Abiezer Khar-syiem (2/36) kynthup ïa ka wiket ba la pyn-khyllem ïa ka nongtied ka ‘thei ïalehkai jong ka Pondicherry ka E.
Kavisha kaba la lah ban khyrwit ïa ka century, Jayshree Singh (1/6) lem bad ka Ankita Sharma (1/49).
U Wayne Rooney, uba la ïa khlad lok noh bad ka kynhun ïalehkai na Major League Soccer ka DC United, mynta u la pynkhreh ban leit ïasoh noh sha ka Birmingham City ba la long trai da u Tom Brady na ka bynta ka lympung Championship kum u manager uba thymmai.
Kat kum ki khubor la ong ba u Rooney un iasoh lang bad u paralok ba ïalehkai lang kham mynshuwa u John O’Shea, ha ka por ba ki dangdon ha ka Manchester United bad u Ashley Cole, kiba la don la don ka jingïadei kaba jan bad utei u rangïalehkai shakhmat barim ka England.
Utei u rangïalehkai barim ka United u la mih noh na ka DC United hadien ba u la shimti ban pynïaid ïa katei ka klob haduh shisnem shiteng.
Hadien ba kane ka kynhun ka la hiar sha ka kyrdan ba shatrai ha ka Eastern Conference ha u 2022, ka DC United ka la don ha ka kyrdan ba khyndait ha kane ka lympung ha kaba ka la kamai 40 point na ki 34 sien ïakhun.
Ka lympung ïalehkai 1st Division Football Tournament na ka bynta ka Chatister Kharkongor Memorial Trophy ba la pynïaid da ka West Jaiñtia District Sports Association ka la nangjam shaphrang ha Kiang Nangbah Stadium Ladthadlaboh Jowai.
Ha ka jingïakhun kaba nyngkong ha ka Sngi Ba-ar, ka Sabahmuswang ka la pynliem noh ïa ka Nangbah Ïawmusiang lyngba ka shi kol ba la thep da u Myson Shylla ha ka minit kaba 90.
Ka CISCE kaba dei ka shlem saiñ dur jong ka Minerva Public School kaba na Mohali ka la rah ïa ka nam lahduh ha ka kyrdan ïalehkai U-14 ki shynrang jong ka 62nd International Football Subroto Cup.
Kane ka nam jop ka la wan urlong hadien ba ka lah pynliem noh ïa ka Chawngfianga School kaba na Mizoram da 1-0 kol ha ka jingïakhun final kaba la long ha ka sngi Ba-ar ha Bengaluru.
Kane ka long ka jingjop kaba nyngkong eh jong ka CISCE ha baroh ki kydan ïalehkai jong ka Subroto Cup bad kane ka la wan urlong lyngba u MD Azam Khan uba la lah ban thep kol hashwa ba u rephri un pynwai noh ïa ka jingïakhun final.
Watla kitei ki kynhun ki la pyrshang ban ïakhun tyngeh naduh kaba sdang, hynrei kim shym la lah ban pynkhih jar.
Hashwa ban kut artad ka jingïalehkai u Azam Khan u la ïoh ban thep kol da ka khlieh ha kaba u rangapkol ka Chawngfianga um shym la lah ban pyllait na ka jingshah thep.
Namar ka jingkhlaiñ jong ki kor ki bor ha kane ka juk, ka pyrthei baroh kawei ka sakhi ïa ki jingïakhun thma ba shyrkhei hapdeng ka Russia-Ukraine, kaba la neh la jan ar snem mynta, bad hapdeng ka Israel bad ka kynhun lehnoh Hamas na Palestine kaba la sdang ha ka Sngi Saitjaiñ.
Ka jingshah pynïap jong ki briew ha kine ki thma ki long kiba shyrkhei.
Kat nang mih ki sngi, ka jingshah pynïap ka nang kiew.
Ngim pat ïakren ïa ka jingduh noh ïa ki ïing ki sem, skul, shlem ai jingsumar sukher.
Tang ki jingduh suda kat shaba ngi phai haduh ba la i shyrkhei ban peit.
Namarkata, ha kano-kano ka thma, ym ju don kita ki nongjop namar wat kita kiba kam ïalade ba ki jop, ki la duh bun kiei-kiei khamtam eh ki mynsiem briew bad kaba kham sngewsangsot ka dei ka jingduh ïa ki briew kiba lui-lui, khyllung khynnah, kynthei bad longkmie.
Ha kane ka jingïakhun thma hapdeng ki shipai Israel bad ki lehnoh Hamas, ngi shem ba ka jingïather bom ka jur haduh katta-katta.
Ki ïing ki sem paki dulan ki la kylla shyiap tang hapdeng katto katne por, bad hangta, la tep im ïa ki briew kynthup ki khyllung khynnah, kynthei bad longkmie.
Ngi shu ïohi tang ka jingïam briew.
Wat ngi kiba don sha jngai bah ngi pang ka mynsiem haba peit ïa ka jingshah pynïap dusmon jong ki para briew.
Ha kane ka thma Israel bad ki lehnoh Hamas, ka pyrthei ka la kyndit thret ha ka step Sngi Saitjaiñ ban ïohi ïa ka jingleit thombor ki ‘riew pyntriem jong ka Hamas ha ki ïing sah jong ki nongshong shnong ka Israel.
Nalor ba ki la pynïap da ki ktang suloi, la ther ruh sa da ki bom.
Ym tang katta.
La rahbor sa ïa ki khyllung khynnah bad ki kynthei ki longkmie.
Ka jingleh jong ki lehnoh Hamas ka la pynbitar lep ïa ka Israel bad ïa ki Ri kiba don jingïadei paralok bad ka Israel.
Mynta, kito kiba shong ba sah ha kata ka jaka kaba ki khot ka Gaza Strip ki mad ïa ki jingeh namar ka jingthombor kylla ba khlem sangeh jong ka Israel da kaba pynhap da ki bom na suiñ.
Ka jingshah pynïap ka long ba markylliang bad bun lehse ki dei kiba lui-lui.
Kum ki lad pathai khubor kiba don sha jngai na Israel bad na Palestine, ngi shu ang lyngngoh ban ïohi lyngba ki dur khih bad ki dur ïa ka jingshyrkhei jong kane ka thma.
Ka Israel ka la pynbna ba kan pynhiar kput haduh ba ka Hamas bad kito kiba kyrshan ïa ka kin da kynmaw syndon shi junom.
Ka Israel ka la ong ruh ba da kaba thombor ïa ka, ka Hamas ka la leh ïa ka jingbakla kaba jur tam.
U Myntri Rangbahduh ka Israel, u Benjamin Netanyahu, u la pyntip ba ki lehnoh Hamas ki la rung ha ïing ki nongshong shnong ka Ri jong u ban pynïap ïa ki nalor ba ki la pynïap dusmon ïa ki spah ngut ki samla kiba la ïashim bynta ha kawei ka tamasa.
Ym tang katta, la rahbor ïa ki khyllung, khynnah, kynthei bad wat ïa ki tymmen ki kro sha Gaza Strip.
Ka khmat namar ka khmat, ka bniat namar ka bniat, ong ka ktien.
Ngim tip shuh kaei ka ban jia nangne shakhmat tangba ngi sngewthuh ruh ba ka Israel kan ym sangeh tat haduh ba kan da ïoh pynhiar kput ha ka rukom kaba dei.
Na ka liang ka India, lyngba u Myntri Rangbahduh, u Narendra Modi, ka la pynpaw shai ba ka don ha syndah jong ka Israel ha kane ka thma bad ka pynrem jur ïa ki kam pyntriem kiba bun rukom.
Ngi la sngewthuh nangne ba ka India kam ïeng pdeng kumba ka ïeng pdeng ha ka thma Russia-Ukraine.
Ka India ka dei ruh napdeng ki katto katne tylli ki Ri kiba la mad ïa ka jingïam kthang na ka jingshah thombor ha ki ‘riew pyntriem na Pakistan ha kine ki snem.
Ka dei ka Ri kaba la sngewthuh kham bha kaei ka jingmih na ki kam pyntriem ba la leh da ki seng bad ki kynhun ki bym don jingïatiplem eiei.
Ka jingshah thombor ha Mumbai kaba la neh naduh ka 26 tarik Naiwieng haduh ka 29 tarik Naiwieng, 2008, ka dei kaba sah kynmaw ba kumno ki ‘riew pyntriem na Pakistan ki la wan rung ban thombor ïa ki briew kiba lui-lui da kaba shu siat pathar kat ïa ba ki ïohi.
Ngim dei ban klet ïa kiba kum kine ki jingjia bad ngim dei ruh ban ailad ba kin jia biang namar ki wanrah tang ïa ki jingkthang.
Tang kiba la duh ïa ki baieid bathoiñ ha kiba kum kine ki jingjia bad ki thma ki sngewthuh ïa ka jingduh ka bakhraw.
Ka Rymbai Synrang Shah -khaiñ, Khliehriat West FC, Wahïajer NYSSC bad ka Rangad SC ki la jam sha ka quarter final ha ka lympung ïalehkai 1st Division Football Tour-nament ba la pynïaid da ka East Jaiñtia Hills District Football Association.
Ha ka jingïakhun kaba la long ha ka sngi Ba-ar ha madan Artificial Turf kaba don ha Diengshynrum, Khliehriat, ka Rymbai Synrang Shahkhain SC bad ka Pamra Paithlu SC ki la ïasam mar shi point hadien ba kim shym lah ban thep kol haduh kaba kut ka jingïalehkai.
Ha ka jingïakhun kaba bud, Khliehriat West FC ka la pynliem da 3-1 kol ïa ka Lumputhoi SC.
U Jasmine Tlang u la thep ar kol na ak bynta Khliehriat ha ka minit kaba 4 & 10 bad ïa kawei pat la pynbud da u Silgrak Pala ha ka minit kaba 43 minit.
Katba ïa ka shi kol jong ka Lumputhoi la thep da u Rishan Lyngdoh ha ka minit kaab 17.
Kumba ka paw na ka Pool-C, ka Rymbai Synrang Shahkhaiñ ka la jam sha ka quarter final.
Katba na ka Pool-D, la rung da ka Khliehriat West FC.
Na ka Pool-A bad B la rung da ka Wahiajer NYSSC bad ka Rangad SC.
Ki kynhun kiba la shah pynhiar sha ka kyrdan Second Division ki long ka Lumputhoi SC, ka Rymbai Pohskur SC, ka Pamra paithlu SC bad Musniang SC.
Ka Umlyngka SC ka la khur ïa ka jingjop kaba nyng-kong ha ka lympung ïalehkai SRGT 3rd Division Football League 2023 ba la pynïaid da ka Shillong Sports Association.
Kane ka la wan hadien ba ka la lah ban pynliem noh ïa ka Lapalang SC da 2-0 kol ha ka Sngi Ba-ar ha madan Third Ground, Polo.
Ha kane ka jingïakhun baroh ar ki kynhun ki la pyrshang ban ïalehkai bha, hynrei ka Umlyngka ka la pyni ïa ka jingtbit ha kaba ka la ïoh ban pynkhih jar nyngkong eh lyngba u Jolly Hynñiewta ha ka mint kaba 56.
Kane ka kynhun ka la pynbud biang ïa ka kol kaba ar lyngba u Chesterfeild Makroh ha ka minit kaba 60 na ka bynta ban khur syndon ïa ka jingjop.
Ïa kane ka lympung la sdang ha ka lah sngi U Blei ha kaba ka Krang SC bad ka Nongmynsong SC ki la ïasam mar shi point hadien ba ki la ïakhaid mar 2-2 kol.
Ka Nongmynsong ka la thep kol nyngkong lyngba u Tisharbor Rani ha ka minit kaba 20 bad ïa kawei pat la pynbud da u Midal Amsong ha ka minit ba 45.
Hynrei ka Krang ka la lah ban pynïakhaid kylla lyngba u Kyrpanglang Mawlong ha ka minit ba 49 bad u Kynjohbor Thangmaw (59).
Ka jingïalehkai ha ka sngi Balang kan long hapdeng ka Nongkseh SC pyrshah ïa ka Mawshbuit SC ha ka por 4:45 janmiet.
Ki kynhun kiba ïashim bynta ha kane ka lympung ki don baroh 21 tylli ha kaba la phiah ïa ki ha la ki jong ki group.
Ki kynhun kiba don ha ka Group-A ki long ka Umlyngka SC, Lapalang SC, Krang SC, Nongmyn-song SC, Gorkha Association bad ka Meghalaya Police F.
T.
Ha ka Group-B ki long ka Nongkseh SC, Mawshbuit SC, Pay For Right Football Acadedmy, Pollakrai bad ka Mawryngkneng SC.
Ha ka Group-C ki kynthup ïa ka Sanmer SC, Umpling SC, Mawpat SC, Mylliem Lum SC bad ka Lumparing SC.
Katba ha ka Group-D ki long ka Nongumlong SC, Lawmali Pyllun SC, Rynjah SC, Tynring SC bad ka Lumdiengjri SC.
Ka Meghalaya Cycling Association (MCA) kan pynlong ïa ka jingpyrshang (selection trial) na ka bynta ban jied ïa ki nongñiah saikil trial ha ka 24 tarik mynta u bnai Mawkyrwat, South West Khasi Hills.
Ka jingthmu jong kane ka program ka long ban sei ïa ki nongñiah saikil kiba kynsai ki ban mihkhmat ïa ka Jylla sha ka 20th National MTB Championship  ban pynlong da ka Cycling Federation of India ha u snem 2024 ha Haryana.
Ha kane ka jingpyrshang la phiah ha la ki jong ki kyrdan ïakop kata ka Downhill na ka bynta baroh ki nongïashim bynta kynthe bad shynrang, katba ïa ka XCO la phiah ha la ki jong ki kyrdan na ka bynta ki youth kaba naduh 15 haduh 16 snem, ka Junior naduh 17 haduh 18 snem ka rta bad ka Elite kaba dei na ka bynta kiba 19 snem shaneng.
Haba ïakren bad ki nongthoh khubor u President ka Meghalaya Cycling Association u Bah Lening Bareh u la ïathuh ba na ka liang ka synjuk kan shim ïa ka bairung kaba T.
300 tyngka ïa ki nongïashim bynta.
“Kane ka bai rung ka dei kaba rit eh namar ngi hap ban pynbiang ia ka jaka sah, ka bam ka dih na ka bynta baroh ki nongwan ïashim bynta na kylleng ka Jylla.
" La ong u Bah Bareh.
“Kiba shah jied na kane ka prokram kin ïoh ïa ka jingshah hikai hashwa ba kin mihkhmat ïa ka Jylla sha katei ka jingïakop ka ban long ha Haryana, kumjuh ka National Bames bad kiwei kiwei ki jingïakop.
"Shuh shuh u Bah Bareh u la ïathuh ba ka cycling cross country ka dei kawei na ki sports ba hi ki nongshong shnong jong ka Jylla ki ïahap bha ruh, namar kam donkam than ka jingjrong ne ka jingheh briew kum kiwei ki jait jingïalehkai.
“Hynrei nalor ba ngi don ki lum ba janai ban kilanmet bad ha kajuh ka por ka don ka kabu ksiar ia ngi ym tang ha ka national level bad wat ban ïoh takma ha ki jingïakop shabar ri kum ki Asian Games bad wat ha ka Olympic ruh.
".
Ka bor pyrkhat ka dei kawei na kiba khlaiñ tam ha ka met jong ngi ki briew bad namarkata, ngi donkam ban sumar bha khnang ba ka bor pyrkhat pyrdaiñ kan khiah krat, kan bha, kan kyrsoi bad kan ym ailad wat tang ïa ki phngit jong ki jingmut sniew ba kin rung.
Kiei-kiei baroh ki sdang shwa na ka jingmut jingpyrkhat, bad hadien kata, ki sa bud sa ki kam.
Don kiba kut jingmut ba kin leh beit thik kumba ki la pyrkhat lypa.
Don kiba randien noh shiteng lynti namar ka jingsheptieng.
Namarkata, ngi don mynta ïa ki doktor kiba sumar beit thik ïa ki jingpang kiba mih na ka jingduna ne jingtlot ne ka jingbym biang ha ka pyrkhat ka pyrdaiñ.
Kata ka ‘mental health’ kaba ki ong ha ka ktien nongwei ka long kaba donkam haduh katta-katta ban sumar la ka dei naduh ka por ba dang khie samla lane haduh ban da rangbah ruh kumjuh.
Ha Meghalaya, ka sorkar ka la pynmih syndon da ka kpait saiñ kam kaba ïadei bad ka jingsumar na ka mynta ki jingpang kiba mih ha ka jingmut jingpyrkhat.
Ïa kane ka kpait saiñ kam la tip kum ka “The Meghalaya Mental Health and Social Care Policy".
Katkum kane ka kpait saiñ kam, la ong ba ha Meghalaya, ki la don 226 ngut kiba la khlad ha u snem 2021 namar ka jingpynïap hi dalade ïalade lane ‘Suicide’, bad kane ka long jan 6 ngut ha man ki 10,000 ngut ki briew.
Nalorkata, ka la don ruh ka jingkiew ha ka jingpyndonkam ïa ki drok bad kiwei ki jingdih pynbuaid bad ka long lai shah ban ïa kaei kaba long ha ka Ri baroh kawei.
Namarkata, ka sorkar jylla ka la wanrah da kane ka kpait saiñ kam khnang ba yn lah ban wad ïa ki lad ban sumar ïa ka jingmut jingpyrkhat lane ka ‘Mental Health’ jong ki briew.
Kawei na ki daw ba ki briew ki dkhat ïa la ka jingim ka dei namar ka jingtlot ha ka pyrkhat ka pyrdaiñ.
Kawei na ki daw ba ngi shem ba ki don kiba kren lamwir ka dei namar ka pyrkhat ka pyrdaiñ kam da biang thikna shuh.
Ïa kine ngi dei ban ithuh bad ban ïalam ïa ki sha ki nongsumar shwa ba ka kam kan nang sniew.
Tang na ka jingwanrah ïa kane ka kpait saiñ kam ruh ngi la sngewthuh ïa ka jinglong kongsan jong ka jingkoit jingkhiah ha ka jingmut jingpyrkhat.
Lada tlot ha ka jingmut jingpyrkhat, ka met ka tlot lang baroh kawei.
Lada khlaiñ bad khiah krat ka jingmut jingpyrkhat, ngin kham don ka jingshaniah halade ban ïakhun ïa ki jingeh bad jingtynjuh kiba wan ha ka jingim.
Ha kane ka pyrthei shong basa, kum ki briew ngi mad ïa ki jingeh bad khamtam ki jingtynjuh kiba bun rukom.
Ngi hap ban pyndonkam ïa ka jingmut jingpyrkhat ban pynïapher kano kaba sniew bad kano kaba bha.
Lada ngi tlot pat ha ka jingmut jingpyrkhat, kan jynjar ban pynïapher bad namarkata, ngi kum shim da ki rai kiba yn pynbabe kylla ïa ngi hadien habud.
Ngi ban biang hangne ba kiei-kiei baroh ki sdang shwa na ka jingmut jingpyrkhat – lada ngi pyrkhat ïa kaba bha, ngi leh ruh ïa kaba bha tam bad lada ngi pyrkhat ïa ka bym bha, ngi kum shah pynshoi ban leh ïa kiei-kiei kiba sniew.
Ka long kaba kongsan bha khamtam ïa ki kmie ki kpa ban peit ba ki khun kin don barabor ha ka jingkoit jingkhiah ha ka jingmut jingpyrkhat.
Tang shu la i pher khyndiat, dei ban don ka jingïamir jingmut bad kita ki khun bad ban wad ïa ka daw tynrai balei ki kum tlot ha ka pyrkhat ka pyrdaiñ.
Lada ym lah ban leh kumta, ki khun ki lah ban ngop ha ka jingkyrni drok bad kiwei pat ki kam sniew ki ban syrtap ïa ki jingeh lashai lashisngi.
Wat kheiñ sting ïa ka bor jong ka jingkhlaiñ ne jingtlot ka pyrkhat ka pyrdaiñ.
Lada shem ba don ka jingpher, dei ban leit sha ki nongsumar ki ban ïarap ïa phi hapdeng ka jingjar-jar.
Ka pyrthei kan ym tip eiei namar ki doktor kin ym lah ban pynbna paidbah mano ba shitom kumno.
Wat tieng, wat lehraiñ ban leit shah sumar katba dang biang ka por.
Kam myntoi ban ïa babe ynda la dier palat ka sngi.
Sumar bha ïa kaei kaba phi pyrkhat bad puson namar ki kam kin sdang na ka jingpyrkhat kaba phi bsut ha ka jabieng jong phi la ka dei kaba bha ne kaba sniew ruh.
Hadien ba ka High Court jong ka Meghalaya ka la khang khyrdep noh ïa ki pyrda jong ka drama “tip-briew tip-blei" ba la neh palat khathynñiew snem bad ba la ak bad shim bynta da arngut ki nongpynïap-briew ba shalak, kata u Bernard Lyngdoh Phawa bad u Bonie Lyngdoh Phawa na Pynthor Umkhrah, da kaba ai khusnam ruh ïa ki da ka jingset along kaba shirta jingim, ki bahaïing-hasem bad ki paralok-parajor jong u samla Biplab Das, 21 snem ka rta uba pule ha ka Mass Communication Department jong ka St.
Anthony’s college, ki la ïaroh shikatdei ïa kane ka rai bad kheiñ ruh kum ka jingjop kaba radbah jong ka hok.
Haba risa ïa kane ka rai jong ka High Court, ki nongsngewlem jong u samla Biplab Das ki la pynsngew ruh ba kane ka rai na ka High Court kadei ruh ka jingmaham sha baroh kito ki runar kiba ju donkti ban leh ïa ki kam pyntriem, khamtam ki kam pynïap briew, da kaba ong ba ym don mano mano ruh ba lah ban lait phet na ki kti jong ka aiñ, wat la ki briew kiba don ha ka bor ki don ban ïada ïa ki ne tap-eit-miaw ïa ki kam bymmnan jong ki.
Wat la ka rai ba shonghok kan ym pynïoh biang ïa ki baieid bathoiñ sha ki bahaïing-hasem jong ki, ne pyndam-pynklet noh ïa kaei kaba la jia, hynrei ka rai ba shonghok kum kane ka long kaba donkam shisha khnang ban pynrem ïa ka sur lamler jong ki nong-leh kam bymman, ne ïa kito kiba pynksan ïa ki nongleh kam bymman.
Shuh shuh, ka Ïing Bishar ka don ïa ka bor bad ka kamram ban pynïoh ïa ka hok sha kito ki lanot kiba ngat ha kum kine ki apot sepsngi; bad ka don ruh ïa ka jing-kitkhlieh ban pynpaw pyrthei ïa ka jingkordor jong ka jingim briew.
Ngi kyntu ïa ki Nongbishar ban pyndonkam hok ïa kata ka bor bad ban ym ailad ba kum kine ki mukotduma kin poi sha ka jingsahteng.
Ha ryngkat ka jingïap jong iwei pa iwei i mynsiem ba kordor, don ruh ar tylli ki jingshisha: kawei kadei ka jingïap hi, bad kawei pat kadei ka jingbympoi shano shano ruh ka mukotduma.
Ka por ka la dei ban pynkut noh ïa kane ka rukom.
Kiba burom ïa phi,.
Ha kawei ka por la don uwei u kynja lyngdoh kñia uba la long ruh kum u nongsynshar ha kawei ka jaka ba khot Surong – Sumer – Umthli, uba ka kyrteng jong  u ka la long u Buhsing tymmen kumba ki khot, haba u khmih ïa kiwei kiwei ki jaka ba ki long kiba shu lyngkar khlem nongsynshar, u la pyrshang ban thaw buit da kumno ban ioh pynroi ïa la ka jinglong lyngdoh.
Katto katne u la kynriah noh sha kawei ka jaka kaba ka kyrteng jong ka ki khot ka Swer, hangne u la shong bad u la sdang ban ïaleh katba lah kumno ban pynkohnguh ïa ki briew kiba shong ha ki jaka Ri – war, kaba ki khot ki khat – ar – shnong, ba kin ïasoh bad u ban ïalong kawei ha ka synshar ka pynïaid ïa kano kano baroh, te mian – mian kita ki jaka bad ki briew kiba shong ha ka thaiñ Khat – ar – shnong kila kohnguh ban long hapoh ka bor bad jingpynïaid jong u.
Te u Buhsing u la long u lyngdoh bad u nongsynshar ïa ka jaka pohriat baroh, u la nang kham khlaiñ bad nang kham don bor, hynrei hamar ba u la sdang ban nang pynïar ïa la ka hima, u la ïap noh.
Hadien ka jingïap u Buhsing tymmen, la mih bteng pat u para jong u, uba ki khot u Buhsing II ban synshar ha ka jaka u hynmen jong u uba la ïap, baroh ki briew ki sngewbha shibun ba la mih pat uba shim pateng ïa ka kam uba la ïap.
Une u Buhsing II, u la shong hi ha Swer, une ruh kumjuh u bud ïa ka rukom  jong u hynmen jong u, ban wad lad da kumno ban pynroi pynkhraw ïa la ka hima ban lum ïa utei uthie na ‘diang na mon,’ u ïaid sharum shaneng ban sympain ïa la ki briew ba kin shong suk shong saiñ, bad da kaba leh kumne ka jaka synshar jong u ka la manroi manbun.
Hamar kata ka por, la don kawei ka thma ka bajur shibun ba la ïaleh hapdeng ki Mawphu Khathynriew shnong, bad ki Laitiam, Ryngud bad Sohbar lai shnong, kata ki long san shnong, ba ki knieh ïa ka jaka naduh khlieh riat Risaw shaphang shathie haduh Wah Umiong shaphang artet, kata ka mut ba ki Mawphu 16 shnong ki kam jaka naduh khlieh riat, wah Risaw artet bad ba ki Laitiam pat ki kam jaka naduh Umiong arsut.
Kane ka kajia hapdeng kine ki shnong ka long ka bakhraw shibun, ki ïalong da ka thma barabor haduh ba kim lah ban ïabeit iasuk, ki long hapdeng ka jing-ïashun ka bakhraw.
U rangbah ïapom Lait iam, uba ki khot u Dei, la pynïap da ki Mawphu, bad ïa u rangbah ïapom ki Mawphu, uba ki khot u Sohmen, la ioh pom pyniap da ki Laitiam, kine ki jaka ba khot Pomudei bad Pomsohmen hajan Nongsawlia ki la ioh la ka kyrteng na ka jingïap jong kine ki briew arngut ha ka thma bad ki la shu sah haduh kane ka por da kine ki kyrteng.
Kumno – re – kumno ka jingsawa shaphang kane ka jingïaleh hapdeng kine ki jaka ka la leit poi ha ki shkor  u Buhsing Lyndoh II, kumta u tat shu la iohsngew ïa kane, u la khreh la kburm ma – u lem  bad la u pyrsa uba ki khot u Borsing, ryngkat bad la ki briew ban poi sha ka thma ban ïashem bad ïakren bad kita ki nongïaleh.
Haba u la poi ha kane ka jaka, u la pan ïa ka ‘tien ïasuk hapdeng jong kine ki nongïakajia hima.
Da ki bun ki jingïakren ïapyni ba kim dei ban ïaleh thma shuh, hynrei ha ki dei ban ïa suk, kumta baroh arliang ki Mawphu bad ki Laitiam ki la sngap ïa ka jingpyni bad jingsneng jong u Buhsing bad u Borsing, baroh arliang ki ïamujur bad kohnguh, ba ïa kane ka jaka ba long hapoh ka jingïakajia kin ai noh ha u, lada un wan ban shong bad buhai shnong noh ma u Kumta u Buhsing bad u Borsing lem bad la ki briew ki ïa kohnguh bad mynjur ba kin wan ban shong ban sah ha kane ka jaka, ki la ïateh ka – kular ka – madar, bad ynda la dep kata baroh, ki la ïaleit phai sha la ki jong ki jong ki jaka.
Hadien khyndiat por, u Buhsing bad u Borsing kila khreh ban kynriah na Swer bad kila wan seng shnong hangne ha kawei ka jaka kaba kila khot Nonglba, kaba mar shiliang lum bad ka shnong Sohra, haba kila lah buhai shnong ki la sdang ban synshar ïa ka jaka ba ki khot ka khatar shnong.
Ha kata ka por ka shnong Sohra kam pat don ïing don sem, dang tang ka khlaw.
Hadien katto katne ki Mawphu bad ki Laitiam, Ryngud, ki la wan ban pynïasoh lang ban long hapoh u Buhsing II, bad u Borsing.
Dei ha kane ka por ba u Buhsing u la shim halade ïa ka nam syiem, bad ki la khot ïa u, u Buhsing Syiem.
Ha u Buhsing Syiem u la lah kaba seng bad buhai shnong ba Nonglba, u la lum ka Dorbar ia u khun – u – hajar baroh ba u don ka jingthew bad jingthmu ban bud beit ter ter ïa ka rukom jingpynïaid ïa ka it ka hima, ban ym long ka kulmar ei ei hapdeng jong ki.
Ka banyng-kong, u la kheiñ ba la don baroh ki khun kur, ha la ka jingsynshar ha ka jingkheiñ sawphewphra kur, bad napdeng kine la jied khatar kur ba kin long ki nongsynrap bad u Syiem; kumta na kine ki khatar kur la shim pat khatar ngut uwei.
Uwei na kawei ka jinglong kur, ban long ki nongpyrkhat ban pynïaid ïa ka synshar ryngkat bad u Syiem, bad ïa kine ki khatarngut la khot ki myntri, bad nalor kine, u la thung pat kiwei ki nongsynshar ha la ka jong ka jong ka jaka, kiba la khot ki Basan, kine ki basan kin pynbeit ïa kano kano baroh kaba dei ha la ka jong ka jong ka jaka, ne ka raij, ba lada kine kim lah ban bishar ne pynbeit ïa kano kano ka kajia ba mih ba la ka jaka kin wan pat sha u Syiem ban khmih bad pynbeit shaphang kata, nalor kata, u buh ïa u pyrsa trai jong u, u Borsing, ban long u syiem khynnah u ban don ryngkat bad u syiem rangbah haba don kano kano ka kam ha ka bishar khadar, nangta pat u thung ïa u Morsing uba long u pyrsa ar kmie, ban long kum u syiem korbar na ka liang jong u ha ka Raij khatar shnong.
Kine baroh ki jingbuh ïa ka rukom synshar kila dap la biang, ki la ïashong suk.
Ka nam jong kum u syiem ka la long kaba pawkhmat ha ka ri lum Khasi baroh kawei, haduh  ba kiwei ki soh syiem soh hima, ki khot bad sin ïa u ba u long u Syiem Buhsing u Bakhraw.
Shipor, ka jingsynshar jong u ka la long kaba shong suk khlem don jingïania ei ei, naduh u barit haduh uba khraw, ki briew nangtai nangthie ki la nang iohsngew ïa ka nam jong u, bad ki la wan ban nang ïasoh bad long kawei ka synshar hapoh jong u.
Hynrei sa shipor, utei u  Morsing syiem kotbar, da ka u i-rhah ïa la u kni syiem rangbah, u la thaw ka lad kumno ban khlad hima noh na u bad ban long ïa ka jong ka synshar bakyrpang.
Une u Morsing, uba ki sin ia u Phankheiñ, u la sdang ban leh sniew da kaba suhbuit shet – kylla ïa kita ki khatar ngut ki myntri, bad na kine ki khatar ngut u la ioh san ngut kiba kyrshan ïa ka liang jong u.
Hangta la mih ka jingïakajia  thlum hapdeng shikur, u kñi bad u pyrsa, la ki pyrshang ban pynsuk da kumno kumno ruh ym lah, haduh ba u Morsing Phankhein u byrngem ban long da ka thma kat uba lah kat  uba rem, um niew burom ei ei ïa la u kni bad u hynmen jong u, u Borsing.
U Buhsing Syiem ula leh katba lah ban pynlong ka jingïasuk bad u Morsing Phankhein, hynrei  um sngap bad shahshkor, u sylla ïa ki briew baroh kiba dei ha ka Raj khatar – shnong ban ïahiar thma pyrshah ïa u Buhsing bad u Borsing ban knieh noh ïa ka niam ka rukom, ïa ka long syiem man syiem shisynong, ba u da kwah ban iohti halade ïa kiei kiei baroh, bad ban pynduh syiem ïa la u kni.
U Buhsing Syiem lem bad u pyrsa jong u, u Borsing, ki iohi shai ïa ka jingkwah u Morsing Phankhein, bad ki sngewthuh shai ba, lada yn ïaleh da ka bor, kam long ka baeh ïaki ban jop ïa u Morsing, hynrei kim kwah ban leh kumta, namar ki iohi ba ka jingjot kan long hapdeng shikur, bad u khun – u – hajar un pait un pra, te ka jingsniew ka bakhraw kan long hapdeng jong ki.
Kumta u Buhsing Syiem u la lum ïa la ki myntri ban pyrkhat, kumno ban leh shaphang kane, hadien ba ki la pyrkhat ki la rai  ban leh shaphang kane, hadien ba ki la pyrkhat ki la rai bad kut jingmut ba kaba kham bha ka long ban shu kynriah noh sha kawei pat ka jaka, bad ban ïalong noh la ka jong ka shong – ka – sah ka synshar – ka – korbar.
Da kata ka jingmut u Buhsing Syiem lem bad ki hynñiew ngut ki myntri bad baroh kat kiba ïadei ha la ka jong ka liang ki la ïakhreh ban mih noh sha kawei pat ka jaka, kaba kham sharum, bad kata ka long ka Mawsmai, ba dang sah ka shnong haduh mynta.
Mynshuwa ka shnong Mawsmai ka long ka ri khlaw ka bym don iing don sem ne mano mano ban  shong ha ka, tat haduh ba la leit buhai shnong da u Buhsing Syiem.
Kumjuh u Morsing Phankhein haba ula iohi ba u Buhsing kumjuh u Morsing Phankhein haba u la iohi ba u Buhsing Syiem u la kynriah noh sha Mawsmai, u ruh u la kynriah jaka noh, da ka baïaryntih lang bad la ki briew baroh kiba dei ha la ka liang, ha ka jaka ka bamarkhap, kaba long ka shnong Sohra, ba la khot bad sah haduh mynta.
Katkum ki khubor, la ong ba uwei u khyllung 3 snem u la duh noh ia ka jingim hadien ba ngam jyllop ha ka um hapoh ka ‘Waterpark’ kaba don ha ka nongbah Texas, katba ka kmie jong u ka dang lap-miet ha ka phone da ki kynta, ha ryngkat ka rwai ka siaw bad ki jing-rwai ba ka sngap.
Katba, na ka liang ka nongïasaid aiñ jong katei ka briew, ka la kynnoh kylla ia ki nong-ap ha katei ka jaka ba kim lah ban peit bad kim lah ban iarap ban pyllait im ia utei u khyllung ha katei ka jingjia.
Kane ka la jia hapoh ka Camp Cohen Water Park kaba don ha El Paso, ha kaba ka Jessica Weaver, 35 snem ka rta, ka la shah pynngat kyndon halor ka jingbym phikir jongka ia la u jong u khun ba marwei.
Katto katne ngut pat ki nong sakhi kiba ïadon lang ha katei ka sngi, ki la kynnoh ba dei ka jingleh sting bad jing bym don por jong ka Jessica ba kam shym peit ia la u jong u khun uba dang rit bad uba dang dei ban peit bha khamtam haba ialam sha ki jaka ki bym shngaiñ bad kiba ap jingma.
Kane ka jingjia ka la jia ha u bnai Jymmang.
Ha ka 30 tarik u Nailar pat, ka Jessica ka la shah kem noh napoh ka jaka sah jongka ha Indiana, ha kaba ka la pdiang ia la ka jingbakla.
Hadien kata, la rah ia ka naka bynta ki jingtohkit bad ban tian bishar hadien ba la rah ia ka sha El Paso County Jail ha ka 22 tarik u Nailur bad ka la shah pyllait jamin noh ha ka bai bah jamin ba $1,00,000 haba iadei bad katei ka jingleh pynkheiñ aiñ jongka.
Ha katei ka por ba katei ka jingjia ka la jia, la don tang uwei u nong-ap napdeng ki 18 ngut kiba dei khmih ha katei ka jaka bad dei ma u ruh uba leit sei ia utei u khyllung na katei ka jaka jngi ‘Pool’ kaba jrong kumba 4 phut.
La iathuh ruh ba utei u khyllung um shym la don kano- kano ka kynja tiar ban iarap lane ka ‘Life Vest’, watla katei ka jaka ka la buh khnang ia kitei ki jaket ban pynphong ia ki bym nang ban jngi hynrei katei ka kmie kam shym la pynphong ia utei u khyllung.
Kane hi ka pyni ba baroh ka dei ka jingbakla jong katei ka longkmie ka bym nang ban phikir ia la u jong u khun bad kaba lap-miet pynban tang ha ka mobile phone bad kaba la pynlong ia ka ban duh noh syndon wat ia u khun ba marwei jongka.
Katkum ki kyndon ba la buh da ka ‘Camp Cohen’, la ong ba ia ki khyllung bad khynnah ba hapoh ka 6 snem ka rta, dei ban don beit kiba peit ne kiba ap khnang ban lait na kino- kino ki jingma, khamtam ba katei ka jaka jngi ka long kaba la jrong bad kaba la tam bun ia ka rynïeng jongki.
Kumta, ki don katto katne ngut kiba la sakhi bad iathuh ba katei ka longkmie kam shym la peit wat tang khyndiat ruh ia utei u khyllung uba long u khun jongka.
Hynrei ka la shu lap-miet ha ka sngap jingrwai bad shon dur ialade khlem da pynleit jingmut ia ka jingma bad jing bym shngaiñ jong katei ka jaka.
Ka jingphohsniew bad jingmutdur jong u briew lyng-ba ki spah bad hajar snem mynshuwa ba un kynjoh ïa u Bnai, ka la kup ïa u Bnai, ka la kup bad wan urlong ha ka 21 tarik u Naitung jong kane ka snem khadhyndai spah hynriew phew khyndai.
Ka dei ka kam bah bakhraw tam ym tang jong kane ka pateng bynriew, hynrei lah ruh ban ñiew ba ka long ka kam kaba ñiar ba kiwei kiwei ki pateng ba la leit kin lah ban ïa nujor bad kano kanoi ka jingjop jong u khun bynriew.
U briew ha u  Bnai, ka long ka khubor kaba satlak ka pyrthei ka ap – miet ka ap – sngi, kaba naduh ba ka lieng Apollo – khadwei ka kiew na kad haw haw Cape Kennedy haduh ba kan da wan phai pat ha duriaw bah Pacific, da ki phew million ngut ki briew ki shong syndah ha la ki television bad radio ban bud dien thik pa thik ïa kane ka jingleit.
Ym ju don koit ka jingleit ka ban ioh ïa ki jingkyrkhu bad jingkitbok na jan baroh ki hima kiba pher jong ka pyrthei – ka jingleit kaba la pyntylli lut ïa ki jingmut jingpyrkhat bapher hapdeng u paid bynriew, kaba la pynklet ruh ia ki jingïashun ban jingïaisih uwei ïa uwei ha kane ka sla pyrthei.
Ki laingut ki nongher haw haw ka America, ki la pynban ba ki wan da ka jingsuk na ka bynta u paidbynriew bad ka la long ruh kumta.
Hato kane ka juk kam la dei ban pyrkhat thymmai ba ki hima ki dei ban ïa syllok lang ha kum kine ki kam bakhraw, ha ka jaka ban pynlut kai ïa ka bor, ka por bad ka pisa ban ïa kieng wait kieng stieh bad ïa pynïap uwei ïa uwei.
Kane ka long ka jingkylli lehse ba ki ri bapher ka pyrthei kin hap ban jubab kloi, lada ki thmu hok shisha ban buddien ïa ki dienjat ba la iuh u briew ha u Bnai.
Ka jingleit sha u Bnai ka la long ka jingsdang jong ka juk haw haw, hadien ka jingprat lynti jong ka Russia bad America ban pynkhreh ïa kiei kiei mynta la kumba shiphew snem ei ei.
Katto ka thong kan nym long shuh sa tang sha u Bnai, hynrei ka thwei bah baiong jong ka haw har ka bun hajar tylli ki dewlynnong kiba u briew u lah ban leit ban tip ïa ka maian ba ki buhrieh baroh shi katta.
Ki met bneng Mars bad Venus ki long mynta ka jingangnud jong u briew ban tip shuh shuh ïa ki bad ïa kane ka jingpynkhreh ka la da sdang bad ïaid shakhmat.
Kam don namarkata ka jingkut ïa u briew ba un tip bniah ïa katei ka haw haw kaba sdien ki khlurm kaba long kaba phylla bad maïan.
Namar ba ka long kaba phylla bad maïan mih ki jingkylli kiba dawa ïa u briew ba un jubab bad ha i bor iba rit jong u, u briew u la pyrshang kyrdan pa kyrdan.
Ka bor kaba khraw tam ha u briew ka long ka jingsngewrit bad ka jingngeit skhem ha ka jingsum para briew bad ïa kiei kiei kiba haneng.
Lehse u briew un nym lah ban poi sha ki pyrthei kiba don sha ki pyrthei kiba don ha ki spah snem lynti, sha kiwei pat ki pyrthei kiba don sha ki pyrthei kiba don lyndet jong ka lyngwiar jong katei ka Mei – ngi, hynrei ka mynsiem bashlur jong u briew kaba u la pynpaw kan nym khang ïa kiei kiei kiba u lah ban kynjoh.
Ka jingjop ïa u Bnai, uba don ar lak san spah mer na kane ka pyrthei ka lah ban long tang ka jam kaba rit tam hakhmat ka jingkhang bah jong ka haw haw, hynrei ka long ruh ka jingryngkoh kaba khraw ba un poi sha kiwei kiwei pat ki pyrthei kum ha u Mars, ka ban shimpor haduh 156 sngi lynti na kane ka pyrthei.
U briew u la lah ban lait na ka bor jingtan ka pyrthei, bad ka dei ruh ka kamram jong uwei pa uwei ban lait na ki jingkhun pyrkhat bad jingkhim mynsiem jong ka pyrthei bad ban plie ïa la ki jingmut bad jingthmu sha ka jingsar bad jingkylluid jong ka haw haw, kaba la long ruh mynta, ka bynta jong ka pyrthei jong ngi.
Ka Pamrapaithlu SC bad ka Rymbai Pohskur SC ki la ïasam mar shi point, katba ka Byndihati SC ka la khur ïa ka jingjop ha ka 1st Division Football Tournament ba la pynïaid da ka East Jaiñtia Hills District Football Associa -tion (EJHDFA) ha Diengshynrum, Khlieh-riat ha ka sngi Ba-arHa ka jingïalehkai kaba nyngkong ka la kut ha ka jingïakhaid hadien ba ym shym la don ba lah ban pynkhih jar hapdeng ka Pamrapaithlu SC bad ka Rymbai Pohskur SC, katba ha ka jingïakhun kaba bud ka Byndihati SC ka la pynliem noh ïa ka Lumputhoi SC lyngba ka shi kol kol ba la thep da u Kyrshan Nongtdu (59).
Haba duna ki jaka ai jingsumar kano kano ka thaiñ ka long sahdien tam ha ka liang ka koit ka khiah.
Haba phai ha ka jingdon ki jaka sumar kum ki CHC, PHC kiba long ki thied snam ban ai jingsumar ïa kiba pang ba shitom ha kano kano ka thaiñ ne district ka pynpaw ba kata ka thaiñ ka long kaba dang sahdien tam ha ka Jylla.
Kum ban pynpaw ka District South West Khasi Hilla ka long ka thaiñ ne ka dong kaba dang sahdien tam eh ban ïa nujor bad kiwei kiwei ki district ka Jylla Meghalaya.
Namar ha South West Khasi Hills ki don tang 5 (san) tylli ki jaka ai jingsumar kiba kham kongsan kiba kynthup ïa ki CHC, PHC bad Hospital hapoh ka district.
Hooid, ki don ki Sub Centre ki bym da trei kam haei-haei ruh.
Te kane ka District ka shah leh beiñ tam na ki district baroh hapoh ka Jylla.
Kumta la kyntu ïa ki bor sorkar lyngba ka tnad ka koit ka khiah ba dei ban kyntiew kyrdan noh ïa ki Sub Centre kiba don ha katei ka district kan ïarap ïa ki paidbah ban ïoh ka jingsumar kaba kham biang kum kiwei kiwei ki District kiba la ioh kham bun ki jaka sumar kum ki CHC & PHC bad kiwei kiwei.
Kane ka District ka dang duna shibun ki jaka sumar ban ïa nujor bad kiwei kiwei ki District ka Jylla.
Katkum ka jingshem haba iadei bad ka jing-iap ki dohkha ‘Dolphin’ da ki spah tylli ha ka wah Amazon naduh ka taïew ba la leit, la shem ba ka dei namar ka jingkhluit ka suiñ bneng bad ka jingtyrkhong kaba la pynlong ia katei ka wah ba duna um.
Namar ka jingduna um jong ki wah bad ka jingkhluit jong ka suiñbneng ka la pynlong ia ka um ba kan khluit bad kumta ka long kaba eh ia ki jingthaw ba im ha um bad kin im bad kin ialeh pyrshah ia ka jingkhluit.
Da ki hajar tylli ruh ki dohkha kiba don ha ki wah bapher jong ka Amazon ki la shu iap pathar namar ka jingkhluit jong ka um bad kim ioh shuh ia ka lyer khuid ‘Oxygen’ ba kin ring mynsiem.
Ia kitei ki jait dohkha dolphin kiba don hapoh ka wah Amazon pat, la ong ba ki long kiba kham pher bad lah ban shem tang ha ki wah jong ka South America bad ki long ruh ki jait dohkha kiba im tang ha ka um kaba khuid bad kaba don ia ka lyer khuid kaba biang.
Kumta, ki tnat ba dei khmih ki la shim ia ki nongmuna na kitei ki dohkha kiba iap, khnang ban ioh pule bniah bad ban wad bniah halor ka daw ka jingiap jongki.
Namar la ong ruh ba wat da ki stad saïan kim shym kynnoh beit tang ia ka jingkhluit ka suiñbneng ba kitei ki dohkha kin shu iap pathar.
Hynrei ki la suba ruh ba lah ban don da kiwei pat ki daw kiba wanrah ia katei ka jingiap khlam ki dohkha ha katei ka wah.
Katba, na ka liang ki heh jong ka tnat mariang, ki la kynnoh ba dei namar ka jingkylla jong ka suiñbneng bad khamtam ka jingkhluit jong ka suiñbneng ha kine ki sngi mynta kaba la pynlong ia ka pyrthei- ka mariang ba kan khluit bad tyrkhong.
Haba iadei bad kane, ka tnat Institute for Biodiversity Conservatoin (ICMBio) jong ka Chico Mendes na Brazil, ka la leit sha katei ka wah ban leit tan ia kitei ki dohkha kiba dang lah ban pynim.
Hynrei kim pat lah pat ban pyllait ia ki sha ki jaka bad sha ki um kiba kham khuid bad kham pyngngad tad haduh ba yn da dep ban wad bniah ia ka daw ka jingiap jongki bad lada ka jingiap jongki kam long namar kino- kino ki jingpang.
Ki pulit ka Pakistan ki la pyntip ba kawei ka longkmie ha ryngkat ka khun ba dang 20 snem ki la shah pyniap hapoh ka ïing sah lajong ha ka nongbah Lahore jong ka Pakistan.
Katkum ki khubor ba la ioh lum, kane ka la jia hapoh ka thaiñ karkhana bad ia kitei kiba khlad la ithuh kum ka Shakeela (50 snem) kaba long ka kmie jong ka Alisha, 20 snem ka rta.
Ki pulit bad ka kynhun wad bniah ki la leit poi mar-mar sha katei ka jaka tang mar ia ioh jingtip halor katei ka jingjia ha katei ka sngi.
Ki heh pulit ki la iathuh ruh ba ia ka metiap jong kitei ki 2 ngut la lap na ka bynta ba shajrong jong katei ka iing ba ki shong- ki sah.
La shem ruh ia ka kynja tiar kaba nep, ha kaba la ithuh ba ka dei katei ka tiar kaba la pyndonkam ha ka ban pyniap ia kitei ki 2 ngut.
Kumta ruh ka tnat pulit ka la rah noh ia katei ka tiar kaba nep ban ioh peit bniah bad ban wad bniah haba iadei bad katei ka jingjia.
Ka World Health Organization (WHO) ha ka Sngi Nyngkong ka la iathuh ba ki heh jong katei ka tnat ki la ai jingmynjur bad pynshlur ia ka jingpynmih paidbah bad ka jingpyndonkam ia u tika ‘R21/Matrix-M’, uba long u tika ba ar na ka bynta ban pynkhiah ia ka jingpang khie shoh rih ne ‘Malaria’, bad uba la shna bad pynmih da ka Oxford University jong ka Britain.
Ia kane ka tika ‘R21/Matix-M’ la pynmih ruh da ka Serum Institute of India bad la pyndonkam ia ka hapoh Burkina Faso, Ghana bad ha Nigeria.
Ha u snem 2021, ia ka dawai tika RTS, S, la pynmih da ka kompeni shna dawai ba paw bha na Britain ka GSK bad ka la long ka dawai tika ba nyngkong eh ban ioh jingmynjur na ka WHO naka bynta ban iada na ka jingpang khie shoh rih ha ki khynnah khamtam ha kito ki jaka kiba katei ka jingpang ka jur bad stet bha ban pur.
kumjuh, ha kane ka por ruh, ka heh jong ka WHO na Africa, ka Dr.
Matshidiso Moeti, ka la ong ba kane ka dawai tika kaba thymmai ka long ka kabu ksiar ban tehlakam ia ka jingpur bad jingjur jong katei ka jingpang ha kine ki sngi ban wan.
Kumta ruh la ong ba ka jingpynmih bad jingpyniaid ia kane ka dawai sha kylleng ka pyrthei, kan iarap ban tehlakam ia ka jingpur jong katei ka jingpang khlam bad kan iarap ruh ban pynduna ia ka jingkhlad ki khyllung- khynnah ha ki por ki ban wan.
Ka mariang sawdong jong ngi ka long ka spah kaba kordor tam kaba ym lah ban thied da ka pisa hynrei kaba maian bad kaba khraw, ka ai-buin ai-thiang ïa ki jingthaw  baim kiba don ha ryngkew bad ha um ha ka rukom kaba pher bad kaba phylla, lyngba ka jingshit jingkhriat bad lyngba ka jingshai bad ka jingdum, lyngba ki lyoh, u slap ka lyer bad ka jingmih bnai thymmai bad ka jing-ngen jong u Bnai.
Kine ki bor mariang ki synshar ïa ki saw aiom bad ha kine ki saw aiom, ka don ka jingkhie lung bad ka jingïaw ki jong ki jingthaw baim ha ka mei ri lung mei ri san.
Hynrei ha kane ka juk ba mynta ki stad saïan ki shem ba ha ka jingtyllun jong ka shalyntem jong ki saw aiom la don ka jingkylla ha ka jingsynshar jong ka mariang (climate change) namar u khun bynriew uba long u nongri nongda da ki shnong jaka sah u long pynban u nongpynjot ïa ki da ki kam ba u trei.
Ki kam bapher ba u briew u trei  bad kaba pynlong ïa u ban kylla long u nongshun jong ka mariang ki long – ka jingtih pathar ïa ki mar poh khyndew kum u nar, ka ksiar-rupa, ki mawkordor, ka petroleum, salemanite, uranium, mawshun, dewiong bad bun bah ki mar kordor kiba rieh hapoh khyndew kiba la pynmih bad saiñ bad ban pynkylla ïa kine ki mar sha ka jingdonkam bapher bapher.
Kane ka jingwad ïa ki mar ba kordor kiba don hapoh khyndew ka pynmih ïa shibun ki maw bad ki shyiap kiba la khlong shajrong bad kyndat sharud khanng ban lap ïa kita ki mar ba kordor.
Kine ki jaboh ba mih na kine ki par ki tap lut ïa ki jingthung kiba mih bad pynkylla dew shrah ïa ki jaka ba marjan ba don kine ki mar ba kordor kiba don hapoh ramew.
Da ka jingtuid ka umslap ka kit lang ia kine ki ñiut sha ki jaka ba kham them kum ki wah bad ki pynthor.
Ka jinglang jong kine ha ki wah ka pynjaboh bad pynrngat ïa ka um kaba tuid.
Bad ki them ba ju rep kim long rep shuh shuh ban rep.
ïa kane ka jingkylla la ju tip kum ka jingpynkylla ri shyiap (Process of desertification).
Kane ka process of desertification ka mih na ka jingtrei thurmur bad jingbret pathar ïa ki jaboh ba sei napoh khyndew ki bym long ban pyndonkam.
Don napdeng kine ki mar bakordor ba mih napoh khyndew kum u Uranium, ki jaboh ba mih na kine ki par ki long kiba sniew haduh katta katta kiba ktah lut ïa ka mariang bad ïaka jingim jong kito kiba shong shajan jong kine ki par.
Kumta, ki ju shna ïa ki tailing ponds bad kiwei de ki jingïada ïa ka jingtuid jong kine ki jaboh.
Bun na ki briew bad ki mrad kiba im ha kine ki jaka ki shah ktah jur bha ha ka radiation jong kine ki jaboh ba mih na u Uranium kum kito ki nongtrei jong ka par Uranium ha JADUKATA (Odisha).
Bad ïa ka hok jong ka jingim (right of freedom of life) kaba la buh ban im ha mariang kam don shuh ha kine ki jaka ba ïajan bad ka par uranium.
Kumta ka jingkyrkhu ba ngi ioh na ka spah ba remdor tam ba u uranium u ai ka jingmyntoi sha u khunbynriew, lyngba ki stad science bad technology, ki jingjynjar bad ka jingtim ha ka jingim ruh ka don lang ryngkat.
Kine ki jaka bym don shuh ki mar poh khyndew kum ki par ksiar par mawshun bad par dewiong, kim long shuh kiba bit ban rep bad ban tap jyrngam tang da ka mariang khlem ka jingïarap jong u khun bynriew.
Kumta ki sah shrah bad rkhiang, kum kine ki jaka lada ki heh ka area ki pynmih ia ka lyer khluit bad kito ki tyllong um kiba do hajan jong kine ki jaka ki rngat noh.
Kane ka long ka nuksa kaba rit, ba pynlong ia ka suiñbneng kaba nang khluit katba nang mih ki snem (Threat of Global Warming).
Kumta ki jaka ba ktieh ahor ki la nang kylla rkhiang, ki tlong um dih ki la nang duna ka jingbsa um, ki lumthah ba rhen (ice – berg) ki la sdang ban um bad kumta ter ter.
Hangne ha ri jong ngi ruh ki bun ki mar poh khyndew bad ki jaka tih dewiong bad mawshun kiba la rim ki sah shrah bad ki tyrkong – kum ka – nuksa, ka par mawshun ha U Lumlawbah ha Sohra, ki par dewiong ha Laitryngew  bad ki shnong ba marjan ki jaka tih Mawshun bad dewiong sha ki bynta ba sha kjat jong ka Meghalaya ba ïa khap bad ka Bangladesh kumjuh ruh ha ki bun ki bynta jong ka Jaiñtia Hills.
Don ki jaka kiba la rep la thung da ki nongmei nongpa pateng la pateng da u soh, u kwai, u tympew bad ki jingthung ba ai jingmyntoi ïa ki trai kiba long trai bad trei kum ki trai ïa la ka bri ka khyndew.
Wat la ki im bad trei shitom bad la ka mariang hynrei ki dap ki biang bad im da ka jingphuhmat.
Ym kum mynta ba kine ki jaka rep ki la kylla ki jaka tih mawshun bad dewiong ban bsa ïa ki karkhana cement ba la pynïaid da ki company bar jylla kiba ïaleh ban shim shibun ki jingmyntoi na kine ki jaka da kaba pyndonkam ia ki trai shnong kum ki nongbylla bad ki Agent na ka bynta ka Company.
Kine ki company ki wan shane sha ri jong ngi ban thied duh ïa ka ma-riang ba itynnad ba mih ki jangew jathang bad ba ngi khein ba ki long ki bymler kam ban buh ïa ki.
Dei ka jingbynda bad jingdie tad dor jong ngi ki trai ïa la ka mariang bangi sa khring ba kin wan mih ki company kum ki tit.
Tang shu iohlad ki mait ki dain ïa ki khlaw ki shna ki ïing bangla bad shibun ki quarter ïa ki nongtrei ba wanrah na shabar ba kin trei bad sah ha kajuh ka jaka.
Ma ngi pat ki trai jylla ngin leit trei aiu ha katei ka jaka ba la dep die duh ? Ne leit pan kam peon, Chowkidar ban shong shakri ban sait eit ïa kine ki heh ki haiñ kiba synshar halor ka jaka ba ngi la die duh?Shisien ba la long shakri wat la ngi iohi ba ki dieng ba mih ha ki lawbah ki la kyllon ki lum ki la synlen, ki um ha ki wah kim long shuh ban dih.
Wat la ngi iohi ba ki dohkha kiba long ryngkat im ryngkat ha ki um sngur ba tuid,mynta ki la per bad kyrthat ïap ha sla um (Wah Lukha) namar ba ka um ba ki ju shong sngewbha ka la kylla bih (poisoned and polluted).
Hynrei ngi kyllut haba iohsngew bad matlah haba peit.
(khod hawa shñiaw, thlah hawa pait).
Namar ïa ka bor pyrkhat jong ngi la pynjaboh lang (poisoned and polluted) da ka jingdie duh ia ka jaka ba ai u nongbuh nongthaw ïa ngi sha ki company ramhah kiba khlong bad lilam ïa ka na ka bynta ka jingiohnong jong ki.
Namar kata ka mynsiem long trai ha la ka jaka ka la duh noh bad la sloit noh na ngi ïa ka jinglong trai namar ngi donkam ïa ka pisa ban bam suk ban pynïadei bad kiwei ki jait bynriew jong ka ri.
Hynrei ki khun ki pateng jong ngi kin kylla long tang ki nong bylla wat la ki la nang la stad ki la pule ha ka kyrdan bah eh kin shu hun tang ban long ki nongtrei ym ki kynrad ha la ri la jong.
Ym dei ki nongbylla kiba hap puh hap dain hynrei ki nongbylla kiba deng Neck tie bad kiba bat da ki mobile bad ki tablet ban balia tang ka ktien ban pyni ïa la ki para doh para snam ha la ri la jong ba ngi long kiba la heh ka kyrdan hynrei hakhmat ka company nongwei ym don iktiar eiei hynrei ngi dei tang ki ksew ki ban wiar, ban ïada ïa ki company bar jylla na ka jingshah thombor ha ki para doh para snam.
Kum ka nuksa, kawei ka company tih mawshun ha khap border ka ai kam chowkidar, bad assistant manager (shu thung tyngshop kum ki rubber stamp) ïa ki riewkhmat jong ka shnong ne ka thaiñ kiba kham lah ban ai jingmyntoi bad jingïada ïa ki jingthmu ba rieh jong kine ki company ha kaba kine ki par ki don, ka ai ki quarter ba kin shong kin sah kumba set ha ruh ïa ki sing (caged lions to dance in the circus) bad khlong ïa ka lum katba mon namar ïa kito kiba pyrshah la dep set da ka bai bnai kaba long tang shi symboh khaw haba pyniadei bad ka jing-iohnong na u mawshun na ka par ba la dep lilam.
Shisien ba la long shakri ha hima la jong ym lah ban ïada ïa ka hima na ka jingshah thombor kiba nabar ym tang ïa ka ïing ka sem ne ïa ki para ki pyrsa, hynrei ïa ka shnong ka thaw ki lum ki wah bad baroh ki jingdon jong ka mariang la dep bat boina u bar jylla uba la siew salami lypa da kaba khot bylla ïa phi ha ka company jong u kaba don ha bri jong phi.
Lada ngin dang ïai bteng ka lilam bad die tat dor ïa ki lum ki them ba itynnad jong kane ka ri khasi Jaintia na ka bynta ka Crore ngin sa duh noh ïa la ka hok long trai ba la aiti nongpateng da ki Laiphew syiem bad khatar doloi.
Ko Khun Khasi u Hynñiew trep Hynñiaw wasa sangeh noh ka kam lilam bad kam die jaka sha ki shipai, ki company kiba khroh ba kjor ba pyni Crore ïa phi la ki  kular ban ai skul ne ai hospital ki dei tang ki kam pynthame suda.
Shisien ba la die sha ki company kamut ba la die duh syndon ïa ka mariang jong phi.
Ban pyni ba phi ieit ïa la ka mariang, ai ba kan long tang u mawsiang suda ruh kam lei lei hynrei ka don la ka jong ka jingshakri ïa ngi kiba shong barim ha ka, wat la ngi buaid tyngka bad ngim sngewthuh ha kano ka rukom ka ai jingmyntoi ha ngi lyngba ki saw aiom.
Wat lada don ba ong bha ka ri Sohra ka dei ka ri ba synlen bym don eiei.
Phi ki Nong Sohra to sngew sarong phi ba ka dang long ka ri laitluid ka bym pat don Company ba ker kynroh rben ban wan ri ïa u Dkhar u kling u ban wan long syiem ha kito ki quarter bad ki ïing bangla da kaba iuh roit ïa ka hok jong ki trai ri trai muluk ha kane ka hima.
Lada ka don halor ki maw ki shyiap salei, ngin sop spaiñ ïa ka kan sa kylla jyrngam kum kiwei pat ki jaka ba sei soh sa shisien pat.
Kaba khraw eh ka long ka jingim laitluid ha ïing ha bar ha ïew ha hat bad ha lynti syngkien haba ngi ïaid ngin lah ban rah ïa ka khlieh sha jrong da dem u ñiuhmat ha la ri ha la shnong la jong.
Ha sor ne ha Nongkyndong, dang don shibun ki briew kiba kot ka pyrkhat pyrdaiñ kiba ieit ïa ka mariang bad baduh thiah duh dem ban ïada bad pynneh pynsah ia ka spah mariang ha kane ka pateng kwah rhah ba mynta.
Katno ngut ki ba  ieit bad kiba kloi ban pynkum burom ïa ka mariang kaba la tap da k i maw ha ka jaka ban tap da ka khyndew sboh (top soil) kaba ju phong jyrngam ha ka por pyrem bad kynther sla iaw ha ka por synrai ban ai sboh ïa ka khyndew.
Ha kane ka juk mynta la mih ki NGO, SHG, ki Government Agency kiba kloi ban ïada mariang.
Hynrei kane ka ri jong ngi ka dang donkam shibun kum kine ki jingshakri ba bha.
Ka jingai hukum jong ka National Green Tribunal ban khang noh ïa ka kam tih dewiong Thliew khnai ka lah ban long na ka jingshem jong kane ka Tribunal ba kane ka kam ka long pyrshah ïa ka jingthmu ban pynbha mariang, ka la ioh ka jingkyrshan kaba khlaiñ na ki riew ieit mariang.
Hynrei ym lah ban kubur ïa kane ka hukum namar kane ka Tribunal ka khlem ai pat da kawei ka lad kamai ba kito kiba duk kiba bsa ïa ka ïing ka sem da kaba trei ha kito ki par tih dewiong khnang ba kin lah ban kamai jakpoh khlem da leit rung shuh sha liewkhnai ban khlong dewiong.
Lada kane ka tribunal ka plie da kiwei ki kam ki bym pynjot mariang kum kawei pat ka lad ban kamai, khlem pep ki nongbylla kin sa mih noh na ki thliew khnai bad trei noh da kiwei pat ki kam kiba ïa hap bad ka jingïada mariang.
(Sustainable activities that are in harmony with the nature).
Namar kata ka la dei ka por ïa ki nongshong shnong jong kane ka Ri Khasi Jaintia, ban ai ka jingithuh ïa kino kino ki kynhun kiba trei mon sngewbha bad ban khein kor ïa ki matti ba bha jong ki khnang ba ngin ioh ïa ka mariang kaba laitluid ba don jingim ha  um ha ryngkew ha lum bad ha khlaw.
Kito ki kynhun ba trei na ka bynta ka jingpynbha mariang kim don ka crore ban ai ha ki nongshong shnong hynrei ki ai ïa ka lawei kaba don jingkyrmen ïa ka mariang bad ïa kito kiba shong ba im ha ka, kum ka jingkyntiew ha ka ioh ka kot ka jingpynbah ïa ka um ka wah bad ka  ban thung ïa ki jingthung ba pyntap jyrngam ïa ki lum synlen.
Hynrei kynmaw ba kito kiba pynbieit da ki crore ki dei tang ki khwan myntoi shimet kiba tang shu ngop ha ka shangkhawiah jong ki la duh ei syndon bad ynda ki la ker kynroh hajan ïing jong phi, khnang ba phin ioh rung ha kita ki kynroh phi hap wad identity card bad shah talasi shwa ban rung bad shuwa ban mih.
Wat la kular ban ai ïa ki jingshakri ïa ki shnong ba marjan hynrei hadien ba la ioh ïa kaba ki kwah da khongpong kin pyniaid ïa ka jaka jong phi Ym dei satia katkum ka mon jong phi hynrei phi hap kohnguh katkum ka mon bad jingpynïaid ka jong ki.
Kane ka long ka jingiohi jong nga hynrei rai sa ma phi kiba don ba em, ki nongsor bad nongkyndong, ki babu bad nongbylla, kiba shong shuki bad kiba kit daju, kane ka dei ka ri jong phi jong nga hato donkam ban ïa ri sumar ïa ka mariang ba itynnad ne dang lah kaba die tad dor sha ki Company bad Institution kiba khlein la thang jwat la bam.
Kaba mut ki don la ka jong ka jingthmu ban pyndonkam ïa ki jaka ba ki la thied duh ym dei na ka bynta jong ngi hynrei na ka bynta ka jingmyntoi jong ki bad ki jait heh paid jong ki kiba lah ban ïa phngian kumba 10 ne khatwei ngut ha kajuh ka kamra.
Ka jaidbynriew Khasi ka don tang kumba shilak ha ka shispah snem mynshuwa pynban ka synshar naduh ki thaiñ Wah Brahmaputra (Guwahati) haduh ki thaiñ Wah Surma (Sylhet).
Haba ki Khasi ki leit jop thma ha kita ki thaiñ kim ju wanrah khlieh briew kumba ju leh kito ki head hunter, hynrei ki pynïaid kynjai ïa ka jingsynshar hangto.
Ki lum khajna bad ki seng ïa ka jingkhaïi pateng.
Ki la ju leit khaïi ruh shaduh Dhaka, Calcutta.
Kawei kaba phylla ka long ba ki ïa shong kurim bad ki kynthei jong kito ki jaka ba ki synshar bad ki wanlam seng jaid ha ri Khasi.
Mynta ha kine ki snem namar ba la ïa bun paid kumba 8 lak ki Khasi – Pnar, da ki phew hajar ki ïa leit shong rep, shong khaïi ha kylleng ki thaiñ mihngi – Assam, Tripura bad katto katne ha Bangladesh ruh.
U Khasi u la long shisha u jaidbynriew uba stad.
Nga la pyni ïa kane ha ka case jong u bah Stanley Nichols Roy ha ka snem 1963 – 64.
Nga la ong ia u nongbishar ba un nym khein ïa ki Khasi kum ki briew ba shong hapoh krem (cave – men).
Ha ka ktien phareng nga la ong “do not apply the cave theory to the Khasi race.
"Ka ioh ka kot (economy jong ka jaidbynriew Khasi – Pnar ha kine ki phew snem ba la dep ka la kiew kham kongsan eh na ka jingseng bad jingplie ïa ka sor bha (Capital) jong ka jingsynshar, Assam – East Bengal ha Shillong ha ka snem 1864.
Ki Khasi Officer, ki non – Khasi Officer, ki British officer ki la trei ïa ka Shillong bad ki la wanlam ia ki jingtrei kam na kylleng jong ka ri India kiba theh hangne da ki klur ban tei ïa ki ïing bad ki office jong ki.
U Babu Jubon Roy u la long uwei u officer Khasi ba radbah tam ha kane ka liang.
Sa ki briew kiba trei ha kine ki kynhun (Army, Airforce, Assam Rifles, BSF, NEHU, NEC, Banks etc ryngkat bad kiba haiing ha sem ki la ïa pynlut ïa ka tulop hangne ha Shillong.
Kine ki long ki ‘permanent tourist’ kiba shong bad pynlut lynter ym kum ki fo-reign tourist kiba wan pynlut tang khyndiat sngi shisien lano.
Namar ba la paw nam ki skul ha Shillong (Pine – mount).
St.
Edmund’s, Loreto, Etc) ki la wan shong pule hangne na kylleng ka mihngi ka ri India.
Kine ruh ki long ki permanent tourist ba theh pisa ha Shillong.
Ka kpoh ka long ka jingdonkam kiba kongsan tam ha ka jingim jong u briew.
95 na ka 100 ka jingpyrkhat jong uwei pa kawei  ka long ban ioh kamai ban pyndap ïa ka kpoh la jong bad jong ki khun ki kti bad ruh ban pynbiang ïa ka ïing ka sem, ka riam ka beit.
Tang 5 na ka 100 ka jingpyrkhat bad ka por ka leit sha ka sngewbha sngewmiat.
Lada jia ba kine ki kynhun, ki seng trei kam kin kynriah noh na Shillong kan long ka jingduh kaba heh ïa ka jaidbynriew.
Kawei ka jingeh ba kyrpang kaba la wan ha ngi ha Meghalaya mynta ka long ka jingkyrduh kam ïa kiba la nang la stad (Educated unemployment).
Kumba ong u Ex – Chief Minister, “Ka jingthung kam ha ka sorkar Meghalaya ka la khapngiah (satya ka la khapngiah (sa-turated).
" Ki nongtrei kam sorkar ha India ki long tang iwei na ka 164 ngut katba ha Meghalaya jong ngi ki la poi iwei na ki 40 ngut ki nongshong shnong.
Don phew hajar ki kam sorkar ha ri India kiba la buh kyrpang (reserved) na ka bynta ki riewlum hynrei namar ka jingbym nang ïa ka Hindi, Tamil, Bengalee, Assamese, etc ka long ka jingeh, ba ki briew jong ngi kin leit trei shabar jong ka State la jong.
Kumta ngi la dei ban thaw kam ha la shnong, ha la ka ri da ki karkhana, da ki jingkhaii, da ki rukom jingri ba radbah, ki jingrep diengsoh ban shalan sha ka pyrthei kumba ngi la sdang leh mynta ïa u dewiong, mawshun,dewbilat etc, la u dewiong nga sngewsyier ioh u lut noh tang hapoh ki khyndiat snem bad ki khun ki ksiew jong ngi kin nym ioh lem shuh.
Ha ka sorkar Meghalaya mynta ngin ïa pyrshang ba la kumno kumno 80 na ka 100  ha ki kam office, kam khaïi, kam karkhana, etc, kin long ki jong ngi ki trai shnong riewlum.
Ka sorkar ka la phah ki nongpule nangne sha ki kyrdan jingstad halor ki jaid jingtrei baroh.
Ngi don mynta da ki spah ngut ki khynnah skul jong ngi ha bun ki skul bah ha Bengal, Madras, Bombay, Delhi, Punjab, Bihar bad kiwei ki jylla jong ka ri India.
To ngin ïa husiar ba ngin nym ïaleh klumar hangne ha Shillong kaba lah ban ktah ïa ka jingpule jong kito ki khun samla jongngi ha kylleng jong ka ri India.
Uwei u nonghikai ba pawnam ha ka pyrthei u ong “to leh ïa kiwei kumba phi kwah ba kiwei kin leh ïa phi.
".
Ki lad pathai khubor jong ka China, ha ka Sngi Nyngkong ki la pyntikna ba u nongkiew lum na America, u Anna Gutu bad u nong-ialam kiew lum u Mingmar Sherpa na Nepal, ki la khlad noh syndon hadien ka jingtwa u lum thah Tibetan, katba kitei 2 ngut ki dang pyrshang ban kiew ïa utei u lum thah ha ki khyndiat sngi ba la leit.
La ong ba kitei ki 2 ngut ki la jah rngai naduh ka por ba utei u lum ‘Mount Sishapangma’ u la twa ha ka Nohphai sngi jong ka Sngi Saitjaiñ jong kane ka taiew ba la lah na ka 7,600 (kumba 25,000 phut) bad 8,000 meter (kumba 26,000 phut) ka jingjrong.
Katba, kiwei pat ki 2 ngut ki nongkiew lum kiba kynthup ïa ka Gina Marie Rzucidlo bad u nongialam kiew Lum na Nepal u Tenjen Sherpa, ki la shu jah rngai kumto bad haduh mynta ym pat lap ksai shaei ki don bad kaei kaba la jia ïa ki.
La ong ba ki don kumba 52 ngut ki nongkiew lum na ki bapher jong ka pyrthei kynthup ïa kiba na United States, Britain, Japan bad na Italy kiba dang pyrshang ba leit kiew ïa utei u lum, ha kaba utei u lum u la twa noh.
Kumta, la ong ba ki bor pyniaid jong katei ka ri, ki la khang noh shipor ïa ka jingleit kiew sha utei u lum Shishapangma namar ka jingbym biang jong ka jinglong-jingman jong utei u lum thah bad ym lah ban tip tikna haduh katno un skhem bad ha kano ka por ruh un twa bad kitei ki thah kin um bad tuid ne twa kumba long ha katei ka jingjia.
U lum Shishapangma, u long u lum uba 14 napdeng ki lum thah kiba jrong tam ha ka pyrthei, kumba 8,027 meter lane 25,335 phut ka jingjrong jong u na sla duriaw.
Namar la ong ba ki nongkiew lum ki ju sngewtynnad bha ban leit kiew ïa ki lum Himalaya ha kine ki aiom bad khamtam haba la poi u Risaw, namar ka aiom slap ka la kut.
Hynrei ki bor pyniaid bad ki riew shemphang ki la maham ba ka jingkylla jong ka suiñbneng ha une u snem ka lah ban wanrah ïa ka jingtwa kitei ki lum thah ha kano kano ruh ka por bad kumta kam long kaba shngaiñ ïa ki nongkiew lum ba kin leit kiew sha ki lum thah katba kim pat lah ban pyntikna ïa ka jinglong jingman jong kitei ki lum.
Shuh shuh ruh la ong ba ki la don kumba 120 ngut ki nongkiew lum kiba la duh ei noh ïa ka jingim jongki hapdeng ka jingleit kiew sha ki lum Himalaya jong ka India bad kiba la mad ïa kum kitei ki jingjia ha kine ki 2 snem ba la leit.
Ka ‘Great Wall of China’ kaba long ka jingtei mynbarim ban pynsah nam bad pynsah kynmaw ha ka pateng-pakit bad ka thoh-ka tar jong ka pyrthei, hynrei la ong ba kane ka jingtei ka la julor bad duh ne sniew dur noh hadien ba 2 ngut ki nongbylla ki la ksam lynti bad pynpei lyngba tang ba kin ioh ïa ka lynti ba lyngkot (shortcut) bad pynsuk ïa ka jingiaid lynti bad ka rukom treikam jong ki.
Kitei 2 ngut ki nongtrei ki kynthup ïa uwei u rangbah 38 snem bad kawei ka tymmen 55 snem.
Kine baroh ar ngut ki la shah kem noh ha ki pulit ka North Province jong ka Shanxi ha ka 24 tarik u Nailar jong une snem hadien ba ki bor pyniaid ki la lap ïa katei ka jingpynkheiñ aiñ ha ki bnai ba la leit.
Namar la ong ba kitei 2 ngut kim shym la pyrkhat ïa ka jinglong kyrpang jong katei ka jaka hynrei kaei kaba ki leh ka long tang ba kin suk ha ka leit ka wan bad ki kam ba man ka sngi.
Ia ka Great Wall la pynrung kyrteng ha ka thup UNESCO World Heritage naduh ki snem 1987.
Kumta, la ong ba katei ka jingtei ka la khring ïa kiba bun ki ‘riew jngoh kai na kylleng ka pyrthei ba kin leit sha China ba kin peit bad sakhi ïa katei ka jingtei kaba long kawei na ki jingtei ba paw nam bha ha ka pyrthei.
Na ka liang ki nongleit jngoh kai ruh ki ju iaroh ïa ka jinglong ba kyrpang jong katei ka jingtei ba ka China ka la tei naduh ki por hyndai-hynthai.
Katkum ki khubor la ong ba napdeng ki 3 ngut kiba khlad na ka jinghap bakla ka liengsuiñ rit hapoh British Columbia jong ka ri Canada, 2 ngut ki dei ki nongñiah ‘Pilot’ kiba dang don hapdeng ka jingshah hikai.
Kitei ki 2 ngut ki long u Abhay Gadru uba 25 snem ka rta na Mumbai bad u Yash Ramugade uba 25 snem hi ka rta bad baroh ar ngut la ong ba ki dei kiba na ka nongbah Mumbai.
Kine nongñiah ki dei kiba dang don hapdeng ka jingshah hikai bad ki la duh noh la ka jingim hadien ba ka liengsuiñ ‘PA-34 Seneca’ ba ki shong ka la leit hap bakla noh ha ka Sngi Thohdieng hajan ka Kad Liengsuiñ jong ka nongbah Chilliwack, kumba 100 Kilometre na Vancouver.
La ong ba katei ka liengsuiñ ka la leit hap noh hashwa ban poi ha katei ka Kad Liengsuiñ, bad kaba la pynlong ïa kitei ki 3 ngut kiba kynthup ïa kitei ki nongñiah bad ïa utei uwei uba shong lang ha katei ka liengsuiñ rit ha katei ka sngi.
U Gadru u dang shu leit sah sha Canada dang ha kine ki 3 snem mynta bad u la leit ban shah hikai bad pyntbit ialade ha katei ka kam ‘Pilot’ bad u la dei ban dep ïa ka ‘Graduate’ ha une u Naiwieng u ban wan.
La ong ba u bakha jong u Gadru, uba ju ïa sah lang bad u Gadru hapoh British Columbia jong ka Canada, u la ialeh katba lah ban iarap pynpoi noh kloi ïa ka met jong u Gadru sha ki bahaiing- hasem bad sha ki kmie-kpa jong u kiba don hapoh India.
Kumjuh ruh la ong ba uwei pat uba ngat lang ha katei ka jingjia, u long u nong Mumbai hi uba la tip kyrteng u Yash Rumugude.
Hynrei ki lad pathai khubor ka Canada kim da ai jingtip shai eh shaphang u Yash hynrei ki la wad bniah kham bun ïa u Gadru.
Katkum ki jingthoh kiba dang lah ban paw bad pynithuh na ka tdong jong katei ka liengsuiñ, la iohi ba katei ka liengsuiñ ka dei ka Piper PA-34 Seneca kaba long trai da ka SkyQuest Aviation, ka long ruh ka liengsuiñ na ka jaka pule ki ‘Pilot’ na Langley bad la shem ba ïa katei ka liengsuiñ ka shna naduh u snem 1972.
Hynrei ki lad pathai khubor kim shym la lah ban pynpaw ïa ka kyrteng jong u nongñiah ‘Pilot’ u ba ñiah ïa katei ka liengsuiñ ha katei ka sngi bad ym pat lap ruh ïa ka daw ba balei katei ka liengsuiñ ka leit sangeh treikam ha katei ka sngi.
Ka tnat Transportation Safety Board jong ka Canada ka la iathuh ba ka dang phah ïa ki kynhun wad bniah ba kin leit ban peit thuh bad wad jingtip shai halor ka daw jong katei ka jingjia.
Ka kynhun Central Bureau of Investigation (CBI) ha ka Lah Sngi U Blei ki la pynlong ïa ka jingleit khynra ha West Bengal ha kaba ïadei bad ka jingdon jong ka jingdkoh treikam halor ka jingthungkam ha Municipal.
Ha Sngi Ba-ar jong ka jingkhynra, ki heh jong ka kynhun CBI ki la pynlong shwa ïa ka jingleit khynra ha ki ïingsah jong u MLA ka seng BJP u Partha Sarathi Chatterjee ha Ranaghat bad ha ki san tylli kiwei pat ki jaka ha Nadia, Uluberia bad ha Diamond Harbour.
U Chatterjee u la long u shongknor barim jong ka Ranaghat Municipality.
Ka kynhun CBI ka la poi ban leit khynra ha ka ïingsah jong u ha ka por 9.
45 mynstep.
Kawei pat ka kynhun CBI ha ryngkat ka jingïatreilang bad ki shipai, ki la pynlong ïa ka jingleit khynra ha ka step jong ka Sngi U Blei ha ka ïingsah jong u Myntri ka Municipal jong ka West Bengal bad u Mayor jong ka Kolkata u Firhad Hakim.
Ha kane ka sngi ba la don ka jingleit khynra, la buh ïa ki jingker ha tawiar ki ïingsah jong u ha kaba ka long ka jingpyntreikam kaba hap hapoh ka jingshah pyrkhing.
Ha ka por ba la don ka jingpyntreikam, ïa ka jingkhynra la leh da ka kynhun toh-kit.
Kumjuh, ka kynhun CBI ka la pynlong ruh ïa ka jingleit khynra ha ka ïingsah jong u heh nongïalam jong ka seng Trinamool Congress u Madan Mitra.
U Mitra u la long u  MLA na Kamarhati.
Ka Kamarhati Municipality, napdeng kiwei pat, ïa mynta ka la hap hapoh ka jingshah tohkit halor ka jingshah kynnoh ba ka la don ka kam bamsap.
Ka kynhun Enforcement Directorate (ED) ha ka sngi Palei ka la pynlong ïa ka jingleit khynra ha ka ïingsah jong u Myntri ka tnat Food and Supplies jong ka West Bengal u Rathin Ghosh bad sha kumba 12 tylli ki jaka kiba don jingïadei bad ka jingjia jong ka kam bamsap kaba ka mih na ka jingthep kam ïa ki briew ha ki Civic Body ha kylleng ka jylla, la ïathuh shuh shuh ki heh ba dei khmih.
Ki dkhot jong ka kynhun ED ki la leit sha kylleng ki jaka kynthup ha North 24 Parganas distrik ha ka por kumba 6 baje mynstep bad sdang ban leit khynra ïa ki ïing bad ki jaka treikam jong ki heh sorkar kiba la shah kynnoh donkti ha ka kam bamsap ha ryngkat ka jingïarap jong ki shipai ka sorkar kmie ban leit sha kylleng ki jaka na ka bynta ka jingleit khynra kumba la mut ban pyntreikam.
Ka tyllong khubor ka la ïathuh ba ka kynhun tohkit jong ka sorkar kmie ka la leit ban pynlong ïa ka jingkhynra ha kumba 13 tylli ki jaka, kynthup ha ka ïingsah jong u Myntri ka tnat ki kam pohïing ha Michael Nagar kaba don ha North 24 Parganas distrik.
Kane ka dei ka sien kaba nyngkong ha kaba ki heh jong ka kynhun ED ki la sdang ban pynlong ïa ka jingleit khynra ha ki ïing jong ki Myntri kiba la shah kynnoh donkti ha ka kam bamsap.
Ha ka por ba ka la don ka jingleit khynra ha ka jaka treikam jong u nongïarap u  Ayan Sil, ïa uba la shah kynnoh donkti ha kakam bamsap ha kaba ïadei bad ka jingthung kam nonghikai, ka kynhun CBI ka la pynshisha da kaba ong ba na ka jingkhmih bniah la shem ba ka  la don ka jingdkoh treikam ha kaba ïadei bad ka jingthungkam ïa ki nonghikai.
U Myntri jong ka Andhra Pradesh u YS Jagan Mohan Reddy ha ka Lah Sngi U Blei u la pynlong ïa ka jingïalang bad ki heh nongïalam halor ka mat ba ïadei bad ka wah Krishna hadien ka jingïakren jong ka Kynhun Myntri jong ka sorkar kmie halor ka jingpyntreikam ïa ka Krishna Water Disputes Tribunal II (KWDT-II).
Ka sorkar jylla ka la rai ban leit sha Supreme Court hadien ba la ïoh jingthoh na ki heh sorkar ha kaba ïadei bad ka jingphah pyntreikam kumba ki hukum ba la wan na ka Tribunal jong u Birjesh Kumar.
U Myntri Rangbah u la ïa pyrkhat kam bha ba ki heh jong ka tnat sam um bad ki riewshemphang bad ban pyntreikam halor ki jingthmu ba la buh ha shwa halor ka um kaba na ka wah Krishna, la ong ka jingthoh kaba la wan na ki heh ba dei khmih.
Ka sorkar Andhra Pradesh ka la rai ban buh ka jingkyrpad hapoh ka Supreme Court halor kane ka mat.
Ki heh sorkar ki la pynshai da kaba ong ba ka jingtreikam jong ka Andhra Pradesh Reorganisation Act  ha kaba ïadei bad ka jingphah pyllait ïa ka um na ka wah Krishna ka dei ka jingthmu pyntreikam kaba ha shwa ban phiah ïa ka jylla.
U Myntri Rangbah u la hukum ïa ki heh sorkar ba ki la dei ban treikam bad ban ïaid shakhmat ha kaba ïadei bad ka jingmyntoi jong ka jylla khlem kino kino ki jingkylla ktien, kynthup ha kaba ïadei bad ki shithi sha u Myntri Rangbahduh u Narendra Modi bad u Myntri ki kam pohïing jong ka sorkar kmie u Amit Shah.
Ka Andhra Pradesh High Court ha ka Lah Sngi U Blei ka la kyntait ïa  lai tylli ki jingkyrpad jong u Myntri Rangbah barim jong ka jylla Andhra Pradesh u Nara Chandrababu Naidu uba la kyrpad ban pyllait jamin shipor ïa u ha kaba ïadei bad ki lai tylli ki mukotduma kiba dei halor ki jingjia kiba la mih na ka Inner Ring Road, Fiber Net bad ka Angallu 307, la ïathuh ka tyllong khubor.
Ka jingkyrpad jamin jong u ha kaba ïadei bad ka jingkyrpad jong u ka la shah kyntait noh naba u dang dei ban shah set na ka bynta ka jingshah tohkit.
Ha kaba ïadei bad ka jingjia kaba la jia ha Inner Ring Road, ka High Court ka la kyntait ïa ka jingkyrpad jamin.
Kum ban shu pynkynmaw, la ong ba u N.
Chandrababu Naidu, uba long u President jong ka Telugu Desam Party bad u Myntri Rangbah barim jong ka Andhra Pradesh u la shah kem ha u bnai ba la dep ha kaba ïadei bad ka jingdon jong ka kam bamsap kaba la mih na ka jingthmu ban wanrah ïa ki rukom pyntreikam ha ka kam pynroi ha kaba katkum ka jingtohkit kaba ha shwa ka kynhun tohkit ka la pynshisha ba ka la don ïa ki sakhi halor ki jingleh jingkam jong u Myntri Rangbah barim jong ka jylla.
Ha ki khyndiat sngi ba la lah, u dkhot jong  ka seng TDP u Varla Ramaiah u la kynnoh ba u Myntri Rangbah jong ka jylla Tamil Nadu u YS Jagan Mohan Reddy ba u la kput kylliang, bishni bad shun kumba ka paw na ka jingshahkem jong u heh nongïalam jong ka seng TDP u N Chandrababu Naidu ha kaba ïadei bad ka jingjia jong ka kam bamsap kaba la mih na ki jingai jinghikai na ka bynta ban wanrah ïa ki kam pynroi ha ka jylla kumba la mang ha shwa ban pyntreikam.
Ha ka jingïakren bad ki nongthoh khubor, ha ka jaka treikam jong ka seng TDP, u Varla u la sngew ba ka long kaba sniewbok ba da kaba byrngem ïa u heh CID u N Sanjay, u Myntri Rangbah u la buh ïa u Naidu ha ka patok ha Rajamahendravaram Central Prison da kumba 25 sngi.
Ha kaba ïadei bad ka jingong ba la ka long ka sorkar jylla ne ka kynhun CID ki bym don kino kino ki sakhi ban pynshisha halor ka jingshah kynnoh donkti jong u Myntri Rangbah barim ha ka kam bamsap, u la ong,“U Jagan bad ki nongbud jong u ki la trei shitom ban pynngeit ïa ki briew ba u Naidu u la leh ïa kaba bakla.
Ka Social Media jong ka seng YSRC ba la wanrah da u Sajjala Bhargava Reddy, ha ryngkat ka jingïatreilang bad ka I-PAC ka la paw ba la pyrshang ban wanrah da ki sakhi thok ki ban long pyrshah ïa u Naidu.
".
Ki shipai ka tnat Indian Air Force (IAF) bad ki shipai ka tnat Army ha ka Lah Sngi U Blei ki la ïoh ban pyllait im ïa palat 390 ngut ki nongjngohkai pyrthei, kynthup ïa ki 13 ngut na Bangladesh, na Lachen bad Lachung ki jaka sor kiba don ha Sikkim kiba la ngat na ka jingshlei um ha ka wah Teesta.
Ka jingïap jong ki briew na ka jingshlei um kumba la ïoh jingkheiñ ha Sikkim ka la kiew sha ka 34 ngut, la ïathuh ki heh pulit ha ka jylla ha ka Lah Sngi U Blei, katba ki heh ba dei khmih jong ka jylla ba marjan ka West Bengal ki la ïathuh ba ki la don kumba 40 tylli ki metïap ïa kiba la ïoh ban khwai na ki bynta jong ka wah Teesta.
Katkum ka kaiphot ba la phah, la ong ba ki la don kumba 10 ngut ki shipai ka tnat Army kiba la long ki lanot jong ka jingshlei um bad ka jingwad mynta ka long ïa ki 105 ngut ki briew kiba dang jah haduh mynta.
Ki lanot kiba la ngat ha ka jingshlei um ki kynthup ruh ïa ki phra ngut ki shipai ka tnat Army.
Napdeng kine ki metïap ba la ïoh tam, haduh mynta la ithuh tang ïa ki 10 tylli, kynthup ïa ki 8 tylli kiba dei jong ki shipai, la ïathuh shuh shuh ka tyllong khubor.
Ki la don palat 5,000 ngut ki briew kiba la shah pyllait im ha kine ki 6 sngi ba la leit ha ka por ba ka la don ka jingpyntreikam ban pyllait im ïa ki lanot bad la ong ba ka bynta jong ka North Sikkim kam pat lah ban ïasoh bad kiwei pat ki thaiñ jong ka jylla namar ka jingbteng jong ka jingshlei um.
Ka jingïoh ban kurup ïa u drok Crystal Methamphetamine ha ki ar sngi lynter ha Mizoram ha kaba la kem ïa ki ar ngut ki nong Myanmar ha kaba ka jingkheiñ kyllum ïa ka dor jong kine kiba la ïoh ban kurup ka la poi sha ka T.
65 klur, ka la buh jingmaham ïa ki bor jong ka aiñ ba ki la dei ban pynkhlaiñ ïa ki rukom pyntreikam ha ki bynta khappud.
Kine ki jingïoh ban kurup ïa u drok na ki ar tylli ki jaka, ka la long shi bnai hadien ka jingïoh ban kurup ïa u drok uba 3 kilo ïa kaba la lap da ka kynhun Anti-Narcotics Task Force jong ki pulit ka Mizoram.
U DGP jong ka Mizoram u Anil Shukla ha ka jingïakren bad ki nongthoh khubor u la pynpaw da kaba ong ba ka bynta kaba sngew khuslai eh ka long na ka jingïoh ban kurup ïa une u drok na ki nong Myanmar.
“Ki la don kumba lai tylli ki jingjia jong ki jingïoh ban kurup ïa u drok Crystal Meth ha u bnai ba la lah bad kaba kham sngew khuslai ka long namar ba la donkti da ki nong Myanmar, kiba long ki nongkhaïi drok bad kiba la pyndonkam da ki lynti ïaid na  Mizoram.
Ka la don ka ‘Free Movement Regime’ ka jingpyntreikam ha kaba la ailad ïa ki nong Myanmar ba kin ïaid khlem jingshah pyrkhing sha ka jingjngai kaba 16 km sha Mizoram, bad ki la don bun ngut ruh ki nongshong shnong jong ka Myanmar ïa kiba mynta ki dang shong dang sah ha ka jylla namar ka jingshah leh donbor ha Myanmar.
Ngi la shim ïa ki sienjam ban ïaid shakhmat bad ka jingtrei shitom jong ngi mynta ka long ba ngin lah ban ïakhun pyrshah ïa u drok ha ka jylla," u la ong.
Ha kane ka khubor la ong ba ka la wanrah ïa ka jingsngewkhia na ka liang ka tnat ka koit ka khiah jong ka United States, la ong ba kawei ka longkmie na US kaba dang pun-khun lyngba ka In Vitro Fertilization (IVF), ka la ioh dih bakla ïa ki dawai pynhap khun ha ka jaka ba kan ioh ïa ki dawai ban pynkhlaiñ bad pynbiang ïa ka koit ka khiah jong ka bad ki khun ba ka pun.
Kumta, la ong baroh ar ngut ki khun synrap kiba ka dang pun ki la khlad noh tang namar katei ka jingbakla jong ki nongsumar ha ka por ba ka leit ban phah peit bad phah sumar.
Katei ka longkmie ba la tip kyrteng kum ka Tamika Thomas, haba iakren bad ki lad pathai khubor, ka la ïam kthang bad ong ruh ba kitei ki nongtrei jong katei ka jaka ai dawai ki la pyniap ïa ki khun jong ka baroh ar ngut.
Katkum ka jingiathuh jong katei ka longkmie, la ong ba katei ka longkmie ka dei ka bym lah shuh ban pun khun hi bad kumta ka la shu leit ban phah leh da ki rukom pun khun jong kane ka juk ba mynta ka ‘IVF’ bad ka daw ka long namar ba ka don jingthud ha ka met jongka naduh ba ka pun ïa ki khun kiba hashwa.
Hynrei ma ka bad u kurim jongka ha u snem 2019, ki la kwah ban don ïa ka longiing kaba kham heh bad kumta ki kwah ban ioh khun biang bad dei na kane ka daw ba ka la leit ban phah leh ïa ka IVF.
Hynrei la ong ba hadien ba ka la leit sha North Las Vegas CVS ban leit thied ïa ki dawai ba la bthah da ki nongsumar, ki nongai dawai ha katei ka jaka die dawai pat ki la ai ïa ka da u ‘Misoprostol’ ba ju pyndonkam ha ka ban pynhap khun bad hadien ba ka la ioh dih ïa kitei ki dawai, katei ka longkmie ka sngewthuh ïa ka jingtyrha bad jingshitom ha ka kpoh jongka bad ynda la leit phah peit sha ka jaka sumar la shem ba ki khun jongka ki la khlad noh namar kitei ki dawai kiba ka la ioh dih bakla na katei ka dukan.
Hadien kane, ka la ujor da ka ejahar pyrshah ïa katei ka SVS Pharmacy halor ka jingtorti jong kitei ki nongtrei kiba la ai ïa ka da ki dawai kiba bakla bad kaba la pynlong ïa ka ban duh noh syndon ïa kitei ki khun kiba ka la lah ban pun hadien ba la leh ïa ka IVF.
Katkum ka jingwad bniah bad hadien ba la tohkit ïa kitei ki nongtrei, la ong ba ka daw jong katei ka jingbakla jongki ka long ba kim lah ban ithuh ïa ka dak doktor ba la thoh ha ka slip dawai ba katei ka longkmie ka leit rah sha katei ka pharmacy bad kumta ki la ai ïa ka da u ‘Misoprostol’ ha ka jaka jong ki dawai ba katei ka longkmie ka dei ban ioh dih bad ban tei ïa ka jing-long jingman jong ka met jongka bad kitei ki khun ba ka pun.
Hynrei, katei ka longkmie ka la kyntait bad ong ba kam dei ka jingbakla hynrei ka dei ka jingleh dusmon bad jingbym shim khia jong kitei ki nongtrei.
Namar lada dei ba ki bakla ban shim lane lada kim ithuh ïa ka kyrteng dawai, ki la dei ban kylli bniah ïa ka halor ka jingleit thied jongka ïa utei u dawai lane ba kin iathuh ba utei u dawai pynhap khun.
Haba iadei bad kane, kitei ki nongtrei jong katei ka jaka die dawai ki la shah daiñ kuna bad shah pynsangeh treikam ruh haduh shi snem.
Katei ka dukan die dawai ka la siew ïa ka jingdaiñ kuna ba $10,000 ha ka por ba la lap ïa ka jingshisha baroh ha une u Nailur ba la leit.
Kane ka la jia naduh u snem 2019 hynrei la ong ba ka ïingbishar ka dang lah ban pynshisha bad pyndep ïa baroh ki jingpynshisha ha une u Nailur jong u snem 2023 bad ba la daiñ kuna ïa katei ka jaka die dawai khnang ba katei ka dukan kan buh ïa ki nongtrei kiba lah ban shim khia bad ki ban pyrkhat ïa ka bha ka miat bad ka iap – ka im jong ki paidbah kiba leit thied dawai bad kiba shaniah ha ka.
Ka kynhun Enforcement Directorate ha ka Sngi Ba-ar ka la pynlong ïa ka jingleit khynra ha ka ïingsah jong u MLA ka seng AAP u Amanatullah Khan ha Delhi na ka bynta ka jingtohkit halor ka jingkynnoh kamai spah bymhok pyrshah ïa u bad katto katne ngut kiwei pat, la ïathuh ka tyllong khubor ba la wan na ki heh ka ED.
Une u MLA uba la 49 snem ka rta u la mihkhmat na Okhla konstitwensi ha ka Assembly ha Delhi.
Ki heh jong ka kynhun Enforcement Directorate (ED) ki la pynlong ïa ka jingkhynra hapoh ka jingtreikam jong ki kyndon jong ka Prevention of Money Laundering Act.
Ka kynhun tohkit ka la shim ïa ka jingthoh ba la phah jong ka Delhi Anti-Corruption Bureau FIR bad ka Central Bureau of Investigation FIR kaba la mudui pyrshah ïa une u MLA, ha kaba ïadei bad ka jingklop tyngka beaiñ ha kaba ïadei bad ka jingpyntreikam ha Delhi Waqf Board.
Ka jingïap jong ki briew ha ka hospital sorkar kaba don ha Nanded distrik ha Maharashtra ka la kiew sha ka 31 ngut hadien ba ki la don sa 7 ngut kiba dang ïap shen.
Ki nongpang kiba la ïap ha hospital ki kynthup ïa 15 ngut ki khyllung bad ki khynnah bad 16 ngut kiba la heh la san.
Ha ka jingpyllait khubor ha kawei na ki lad phah khubor, ka Nanded District Information Office (DIO) ka la ong, “Ka jingshisha ha kaba ïadei bad ka jingïap jong ki nongpang ha Dr Shankarrao Chavan Government Medical College and Hospital ka long kumne: ki la don 24 ngut kiba la ïap hapdeng ka 30 tarik, Nailur bad 1 tarik, Risaw, 7 ngut kiba la ïap hapdeng ka 1 tarik, Risaw bad ka 2 tarik, Risaw.
" “Sngewbha wat ym sheptieng.
Ka kynhun jong ki doktor ka la long kaba la khreh," la bynrap ka jingthoh.
Ka jingbuh ryntih ha kaba ïadei bad ka jingdon jong ki briew kiba la ïap ha kane ka jaka ai jingsumar la phah ruh da u Myntri Rangbah barim jong ka Maharashtra u Ashok Chavan.
Ki heh ba dei khmih jong ka Shankarrao Chavan Government Hospital ha ka Lah Sngi U Blei ki la ong ba ka jingïap jong kine ki nongpang ka la long na ka daw jong ka jingduna ki dawai.
U heh nongkhmih jong ka hospital u la ong ba ki la don kumba 12 ngut ki khyllung bad khynnah kiba la ïap kynthup 6 ngut ki kynthei bad 6 ngut ki shynrang.
U la bynrap shuh shuh da kaba ong ba ki la don kumba 12 ngut kiba la heh la san kiba la ïap ha kane ka jaka ai jingsumar ki dei kiba la shah ktah na kiba bun ki jingpang kynthup ïa kiba la shah puh bseiñ.
U la ong ba kane ka hospital kam pat biang ki rukom sumar, hynrei ki nongpang ki la wan na kylleng ki jaka namar ba ka dei tang kane hi ka jaka ba ju ai jingsumar ha ka thaiñ jong ki kaba don ha ka jingjngai kaba 70-80 km na ki shnong jong ki.
Ka jingdon jong ki nongpang ka la kiew bha ha kane ka jaka ai jinsumar, bad kane ka dei kawei na ki daw ba duna ki dawai, u la bynrap.
Ha kaba ïadei bad kane, ka hospital ka la phah da ka jingthoh ha ka sngi Ba-ar ha kaba ka la ong ba kam shym la duna dawai ha ka jaka ai jingsumar, hynrei ki nongpang kiba la ïap ki dei kiba la wan phah sumar ha ka por ba ki la don hatmier ne ha ka bynta kaba khatduh ba kin ïoh jingsumar.
Ka Cabinet ha Maharashtra ka la ïakren sani bha ha kaba ïadei bad ka jingïap jong ki briew ha Nanded Hospital.
Haduh ba la thoh ïa ka khubor ym pat lap ïa ka daw tynrai halor ka jing-ïap jong ki nongpang ha kane ka jaka ai jingsumar, ha kaba ki bor ba dei khmih ki la pyntreikam shakhmat ban wad ïa ki jingshisha baroh.
Uwei u Head Constable jong ka tnat Central Reserve Police Force ha ka Sngi U Blei u la ïap na ka daw ka jingmynsaw na ka jingdei kuli ha kaba u la mynsaw jur hapoh Kot Bhalwal Jail kaba don ha ka thaiñ Gharota ha ki bynta ba marjan bad ka nongbah Srinagar.
Kumba la ïathuh da ki pulit, la ong ba u pulit langrut ïa uba la tip kyrteng kum u Rakesh Kumar, uba dei u nongshong shnong jong ka Mukundgarh, jong ka distrik Jhunjhunu, kaba don ha Rajasthan, ïa uba dang shen u la sdang ïa ka kam jong u hadien ka shuti, u la ïap ha kaba la lap ba u la don ka jingmynsaw na ka jingdei kuli ha phyllaw jong katei ka patok.
“Haba la ïohsngew ïa ka jingsawa kuli ha ka step jong kane ka sngi, ki pulit pahara ki la mih na ki jaka ba ki don bad leit khmih sha ka jaka ba wan ka jingsawa.
Haba ki la poi ha katei ka jaka ki la shem ba une u pulit langrut u la thiah hapdeng ka jinglyngkien jong ka snam hakhmat ka jaka ban rung sha patok bad ka suloi Ak-47 kaba u bat ban pyndonkam ka la don hajan jong u," la ïathuh ki pulit.
Na ka jingtohkit kaba hashwa, la suba ba une u pulit u la pyndkut hi ïala kajong ka jingim hynrei ka jingpyntreikam ka dang ïaid shakhmat ban tip ïa ka daw halor ka jingïap jong u bad ki jingshisha baroh kin sa paw hadien ka jingtohkit kaba bniah.
Ka seng Aam Aadmi Party (AAP), kaba long ka dkhot jong ka kynhun synrop jong ka liang pyrshah ka INDIA, ka la pynbna ïa ka thup kyrteng ba ar jong 29 ngut ki kyrtong na ka bynta ka jingïakhun ïa ka ilekshon Assembly ka ban sa wan ha Madhya Pradesh.
Haduh mynta, ka seng AAP ka la pyllait ïa ki kyrteng jong ki kyrtong ki ban ïakhun na ka bynta ki 39 tylli ki konstitwensi ha ka jylla, ha ryngkat ka thup kyrteng kaba la pyllait hashwa jong ki 10 ngut ki kyrtong ïa kaba la dep ban pyllait ha u snem ba la lah.
Kumba la ïathuh, la ong ba ha kane ka thup kyrteng ba ar, la kynthup lang ruh ïa ka kyrteng jong ka Mamta Meena, kaba long ka MLA barim jong ka seng BJP kaba la leit ban pynïasoh bad ka seng AAP hadien ba la kyntiat ban ai tiket da ka seng BJP na Chachoura konstitwensi.
Ka seng AAP ka la pynïakhun ïa ka na kajuh ka thaiñ.
Ha kane ka thup, ïa ki kyrteng jong ki kyrtong kiba dei ban ïakhun na ki konstitwensi ba la mang lypa ki kynthup ïa ki lai ngut na ka kynhun Scheduled Tribe (ST) bad saw ngut jong ka Scheduled Caste (SC) ruh la dep ban pynbna.
Shuh shuh la ïathuh, arngut ki kyrtong ki dei na ka nongbah Bhopal, u Mohammed Saud (Bhopal North) bad ka Raisa Begum Malik (Narela), ki la shah pynbna kum ki kyrtong ban ïakhun ha ka ilekshon.
Na Indore distrik, lai ngut ki kyrtong ki la shah pynban kyrteng, kine ki kynthup ïa u Sunil Choudhary (Mhow), Anurag Yadav (Indore-1), bad u Piyush Joshi (Indore-4).
Kane ka thup ka kynthup ruh ïa ki kyrteng jong ki kyrtong kum ka Ramani Devi Jatav (Bhander), Rahul Kushwaha (Bhind), Satinder Bhadoriya (Mehgaon), Chahat Mani Pandey (Damoh), Chanda Kinnar (Malhara), Sunil Choudhary (Mhow), Bheru Singh Anare (Gandhwani), Anoop Goyal (Shivpuri), Sunil Gour (Seoni-Malwa), Anand Singh (Bargi), Pankaj Pathak (Panagar), bad Vijay Mohan Palha (Patan), napdeng kiwei pat.
Kumba ka long mynta, ba ka don ha ka bor synshar ha Delhi bad Punjab, ka seng AAP ka la pynïakhun ïa ki kyrtong kiba kynthup ïa u Nan Singh Nawde (Sendhwa), Dilip Singh Guddu (Deotalab), Varun Ambedkar (Mangawan), Umesh Tripathi (Mauganj), Varun Gujjar Khatik (Raigaon), Usha Kol (Manpur), Ratibhan Saket (Devsar), Anand Mangal Singh (Sidhi), Amit Bhatnagar (Bijawar), Bhagirath Patel (Chhatarpur), Subodh Swami (Nagda-Khachrod), bad u Deepak Singh Patel (Rewa).
Katba ka seng kaba bat ïa ka jingsynshar ka BJP ha MP ka la dep ban pynbna lypa ïa ki kyrteng jong ki 79 ngut ki kyrtong ha ki lai tylli ki thup kyrteng bapher bapher jong ki kyrtong, ka seng Congress haduh mynta kam pat pynbna ïa ki kyrteng jong ki kyrtong ki ban ïakhun ilekshon.
Ka seng Bharatiya Janata Party ka la dei ban ai 33 per cent ki tiket ha ka ilekshon Lok Sabha 2024 sha ki kynthei ban pynshisha ïa ka jingpynbna ba ka la mang kyrpang na ka bynta jong ki, la ong u heh jong ka Vanchit Bahujan Aghadi u Prakash Ambedkar ha ka lah sngi U Blei.
Ha ka jingai jingkren ha ka jingïalang bad ki nongthoh khubor, u la pynshisha da kaba ong ba ka seng BJP bad RSS kim ju pynïaryngkat ïa ki kynthei bad ki la bud da ki dustur jong ka Manusmriti ha kaba ïadei bad kane.
U la ong ba wat lada la pdiang ban pyntreikam ïa ka aiñ ban mang kyrpang bad ai bhah ïa ki kynthei da 33 per cent ki konstitwensi ha ka jingïakhun ïa ka ilekshon Lok Sabha bad ha ki State Assembly ha Parliament, kan ym pyntreikam ïa ka hashwa u snem 2035.
Namar ba kane ka la long ba ka jingbhah kan sa treikam ha kaba ïadei bad ka jingwad khana samari bad ka jingpyntreikam pyrkhing ha ki konstitwensi, la ong u Ambedkar.
U Rakkam A Sangma uba dei u Myntri ka sorkar jylla bad ruh u MLA ka Rongara Siju konstitwensi u la pynpaw ka jingsngewkhia halor ka jinglong jingman jong ki surok ha Ri-lum Garo kiba la sniew bad buh jingeh ïa ki paid nongleit nongwan.
Ha kaba ïadei bad ka jingsniew jong ki surok bad khamtam jong ka surokbah kiba la sdang ban jot bad bun ki thliew ki syar, u Rakkam u ïathuh ba shen un sa ïakynduh ïa u Symbud Myntri Rangbah ba khmih ïa ka tnat PWD (Roads) bad kumjuh ruh ïa ki Deputy Commissioner (DC) ka thaiñ Ri-lum Garo ban ïakren halor ki lad ki lynti ban shim ban pynbha bad maramot ïa ki surok hapoh ka thaiñ.
Haba kren sha ki lad pathai khubor u Rakkam u la ong ba ki surok hapoh ka Ri-lum Garo naduh Baghmara, Nogaon shaduh Dalu khamtam ki surokbah ki la sdang ban sniew kaba la long shisha ka jingeh na ka bynta ki nongleit nongwan jong ka thaiñ.
Ha kajuh ka por, u Rakkam u la pyntip ruh ba ka Ministry of Road Transport and Highways ka Sorkar Kmie ka la mynjur ïa ka jingtyrwa ka sorkar Meghalaya ban kyntiew ïa kine ki surok sha ki surokbah (National Highway) namar ki dei ruh ki surok kiba pyndonkam da kiwei pat ki nongshong shnong ki jylla ka thaiñ shathei lam-mihngi.
U la Rakkam u la ong ba kawei na ki jingeh ha ka ban pynheh ïa ki surok sha ki surokbah ka dei ban ïoh jaka namar ka jaka la long trai da ki riewshimet.
“Ka jingeh ban kyntiew ïa ki surok sha ki National Highway ka dei hi namar ka jingeh ban ïoh jaka hynrei na ka liang ka sorkar ka la shim khia bad dang shen nga la dep ban lum ka jingïalang ha Baghmara bad nga la ïoh jingtip ba shen yn sa ïoh noh ïa ki jaka ban pynheh ïa ki surok hapoh ka Ri-lum Garo," la ong u Rakkam.
Ha kajuh ka por, u Rakkam u la pyntip ruh ba ka Ministry of Road Transport and Highways ka Sorkar Kmie ka la mynjur ruh ban ïarap pisa haduh T.
6 klur ban pynbha ïa ki surok ha Ri-lum Garo bad u la pynpaw ba katkum ka jingsngewthuh shimet kane ka pisa kaba la mang ka dang long kaba rit eh ban pynbha ne maramot ïa ki surok.
Ki la don palat 800 ngut ki briew kiba la shahkem ha ka bynta ba ar jong ka jingpyntreikam ban ïakhun pyrshah halor ka jingpynïathoh dang poh rta ïa ki khynnah ha Assam.
Ki la don da ki hajar ngut kiba la shahkem ha Assam ha ka jingpyntreikam kaba nyngkong.
Ki la don palat 800 ngut ki briew kiba la shahkem ha ka sngi Ba-ar ha ka bynta kaba ar jong ka jingpyntreikam ban ïakhun pyrshah halor ka jingpynïathoh ha ka por ba dang poh rta ïa ki khynnah ïa kaba la pyntreikam ha baroh kawei ka jylla, la ïathuh u Myntri Rangbah u Himanta Biswa Sarma.
Ha ka por ba la pyntreikam ha ka bynta kaba nyngkong, ba la pynlong ha basdang une u snem, ki la don da ki hajar ngut ki briew kiba la shahkem ha kylleng ki jaka jong ka jylla.
“Ha ka jingpyntreikam ban ïakhun pyrshah halor ka jingpynïathoh dang ha ka rta kaba dang rit ïa ki khynnah, ki pulit jong ka Assam ki la ïoh ba kem ïa palat 800 ngut ki briew kiba la shah kynnoh donkti, ïa kaba la sdang ha ka por ba dang step phyrngab," la ong u Sarma ha ka jingthoh kaba u la pyllait ha ki lad phah khubor.
U la ong ba ka jingdon jong ki ban sa shah kem kan sa nang kiew namar ba ka jingpyntreikam ban leit thwet bad khynra sha kylleng ki jaka ka dang ïai bteng haduh mynta.
Ha ka 11 tarik, Nailur, u Sarma u la ong hapoh Assam Assembly ba ki la don baroh kumba 3,907 ngut ki briew kiba la shahkem ha kaba ïadei bad ki jingjia jong ka jingpynïathoh khynnah ïa ki khynnah rit ha ki san snem ba la leit, ha kaba 3,319 ngut napdeng jong ki ki la shah pynngat hapoh ka aiñ Protection of Children from Sexual Offences Act, 2012 (POCSO).
Ka jingleh donbor bad thombor jong ki shipai Border Security Force (BSF) ïa ki paidbah ha ki jaka khappud kam dei shuh kaba dang thymmai.
Kane ka ju jia na ka por sha ka por bad ïa kane la sakhi dang ha une u bnai ba la dep ha kaba ki shipai BSF jong ka Bagli Border Outpost ki la rung jubor ha ka dukan jong ka Kong Tilian Lyngdoh Lyngkhoi kaba don ha Bagli, South West Khasi Hills District bad knieh jubor ïa ka shini kaba don kumba 45 byrni eiei.
Katkum ka jingïathuh jong u khun ka Kong Tilian, u Banshimbor Lyngkhoi u la ong ba ha ka janmiet jong ka 28 tarik u Nailur 2023 ha ka por kumba 4:30 eiei, ki shipai BSF ki la knieh jubor ïa ka shini kaba don kumba 45 byrni kaba la kot sha T.
96,750 eiei, da kaba kynnoh ba kane ka shini ka dei kaba mut ban khaiï beaiñ sha Bangladesh.
Hynrei katkum ka jingïathuh u samla Banshimbor u la ong ba kane ka shini ka dei kaba ki mut ban die tang ha ki nongshong shnong bad ha ïew.
Kane ka jingkit bun ïa ka shini ka dei namar ka jingkiew dor bad ka jingjngai palat ka lynti.
Shuh shuh u la ïathuh ruh ba wat la na ka liang ka kmie ka la pyrshang ban ïasaid bad pyni nia hynrei kine ki BSF kim shym la sngap bad ha ki sngi kiba bud haba pyrshang ban leit pan ki la ai-daw pynban ba ki la aiti ha ka tnat Custom, katba ka jingshisha katkum ka jingïathuh kine ki trai dukan ka long ba kim shym la aiti satia sha ka tnat Custom hynrei ki la die kylla ïa ka shini sha kiwei pat ki briew.
Ha kaba ïadei bad kane ka jingknieh jubor ki BSF ïa ki mar bam jong kane ka longkmie, ka KSU South West Khasi Hills District hapoh ka jingïalam u samla Forwardman Nongrem da ka jingsngewkhia halor ka jingshah pyndik jong ki nongkhaïi kiba dei ki Khasi ha ka thaiñ Bagli, ka seng ha ka 10 tarik mynta u bnai (Risaw) ka la leit ban ujor ha u Deputy Commissioner jong ka SWKHD.
Ha ka jingïakren, ka seng ka la dawa ïa ki bor distrik ba kin tuklar bad shim khia mardor ïa kum kine ki kam pyndik ïa ki kup shiliang sem shiliang bad kaba pynsyier bad pynrit mynsiem ïa ki trai ri trai muluk.
Ka seng ka la pynpaw ruh ba ka jingkynnoh ki BSF ka long kaba khlem nongrim, ka bym shongnia, ka jingpharep jubor bad ka dei ka jingkhñiot beiñ ïa ki rit ki ria.
Ka seng la la dawa ruh ïa ki shipai BSF jong ka Bagli Border Outpost ba ki dei ban pynphai ne siew noh da ka pisa sha kane ka trai dukan, bad khatduh ka seng ka dawa ruh ïa ki bor distrik ba ki dei ban khot ïa kine ki shipai BSF ban ïakren khnang kum kine ki jingshah pyndik kin nym jia shuh nangne shakhmat.
Ki la don ar ngut ki shipai na ka tnat Army kiba la mynsaw ha ka jingïasiat kaba markylliang bad ki lehnoh ha Rajouri distrik kaba don ha Jammu & Kashmir, la ïathuh ki heh pulit ha ka Sngi Ba-ar.
Ka jingïasiat ka la long hapdeng ki shipai ïada ri bad ki lehnoh ha ka janmiet jong ka Lah Sngi U Blei hadien ka jingleit kerkut bad ka jingleit thwet lehnoh ha ki bynta jong ka khlaw kaba don ha ka distrik, ki la ong.
Ka kynhun ba la ïatreilang hapdeng ki shipai ka tnat Army bad ki pulit jong ka Jammu & Kashmir ki la leit ban kerkut ïa ka Broh bad ka Soom ki jaka ba don harud jong ka khlaw ha ka thaiñ Kalakote ha ka Lah Sngi U Blei hadien ba la ïoh jingtip shaphang ka jingdon jong ki lehnoh, ki la ong.
Ki lehnoh ki la siat ïa ka kynhun jong ki shipai bad pyrshang ban khanglad ïa ki shipai ba kin khang kdong ïa ki ha kaba nangne ka la mih ka jingïasiat kaba jur hapdeng kine ki ar kynhun, la ïathuh shuh shuh ki heh shipai.
Ki heh shipai ki la ïathuh ba kine ar ngut ki shipai kiba la shah siat ki la mynsaw bad shah sumar ha ka jaka ai jingsumar, ha kaba mynta kine ki la kham ïoh bor.
La ngeit ba ar ngut ki lehnoh ki la don hapoh ka jingshah khang kdong jong ka kynhun ki shipai bad ki pulit, la ong ki heh pulit, ha kaba ki la bynrap shuh shuh da kaba ong ba mynta la nang pynkhlaiñ shuh shuh ïa ka kynhun jong ki shipai ban kerkut ïa ki lehnoh bad ha ki jaka ba lait lynti ïohba ki lait phet.
U nongaiktien jong ka tnat ïada ri u la ong ba ka kynhun ba la ïatreilang ka la pynlong ïa ka jingpyntreikam ha ki thaiñ Kalakote bad la pyntreikam ruh ïa ki kor ki bor khnang ban khanglad bad ban ïakhun pyrshah ïa ki lehnoh.
Kumba ka long mynta, la ong ba ka jingpyntreikam jong ki pulit ban ïakhun pyrshah ïa ki lehnoh kiba la shah ketkut ha katei ka thaiñ ka dang ïai bteng, u la ong.
Ha kine ki khyndiat sngi ba la dep ka kynhun hapoh ka jingïalam u Rangbah Shnong barim ka dong Nongthymmai-Lumthangding, u Bah Tarcisius Dkhar ka la leit ban ïakynduh ïa u Deputy Chief Executive Member ka KHADC, u Bah P.
N.
Syiem halor ki kam shnong kam thaw.
Haba kren bad ki nongthoh khubor, na ka liang katei ka kynhun ka la kynnoh ba dei ka jingbym kohnguh u Sirdar ka Elaka Laitlyngkot, u Bah Allenson Shabong ïa ki jingbthah ka Khasi Hills Autonomous District Council (KHADC) kaba la pynlong ïa ki nongshong shnong ka dong Nongthymmai-Lumthangding ban shong khlem Rangbah Shnong mynta la kumba 1 snem 4 bnai.
Na ka liang ka Executive Committee jong ka Dorbar Elaka Laitlyngkot, ha ka 02 tarik u Risaw ka la kyntait ïa katei ka jingkynnoh u Bah Dkhar bad mih ruh ban pynshai ba ka jingkynnoh ka long kaba khlem nongrim.
U Sirdar ka Elaka Laitlyngkot, u Bah Allenson Shabong, haba kren bad ki nongthoh khubor u la ïathuh ba ha ka dorbar kut snem kane ka dong ka la long ha ka 23 tarik u Jymmang, 2022 bad ki dkhot ka Executive Committee, Dorbar Elaka Laitlyngkot ki la leit ban pynïaid ïa katei ka Dorbar hynrei ka la don ka jingïatan tyllai ban jied Rangbah Shnong thymmai hapdeng ka kynhun u Rangbah Shnong barim bad ka kynhun jong uwei u rangbah uba la tip kyrteng kum u Bah Staison Kharakor.
Ha kawei ka liang, katei ka jingïatan tyllai ka pynlong ïa ka EC ban pynsangeh noh shuwa ïa katei ka kam.
U Sirdar u la ïathuh ruh ba hap ban pynsangeh shuwa ïa katei ka Dorbar Dong bad la rah ïa sha ka Executive Committee ka Dorbar Elaka Laitlyngkot ban ïa kren sani bha.
Na ka liang ka EC Dorbar Elaka, ka la shim ïa ka rai ban phah jingpynbna ba ïa ki kam ki jam baroh ha katei ka dong yn peit shwa da ka Executive Committee jong ka Dorbar Elaka Laitlyngkot bad la phah jingthoh sha u Rangbah Shnong barim ban pynphai noh ïa ki kot ki sla jong ka Dorbar Dong, u shabi ïing dong, ïa kaba haduh mynta um pat pynphai satia hynrei u la phah jingujor pynban sha ka KHADC.
Haba ïadei bad ka jingkynnoh ba u Sirdar u pyrshah ïa ka jingpyntreikam ïa ki jingtrei lyngba ka MGNREGA, na ka liang u Bah Shabong u la ong ba um pyrshah ïa ka roi ka par bad ka jingpyrshah ka lah ban wan na kiwei ki nongshong shnong.
Na ka liang u Rangbah Shnong ka Dong Ïewshyllong, u Bah Ryngkat Lyndem, u la ong ba bunsien hi kano-kano ka Dorbar Dong ha ka Elaka ka pdiang ïa ki rai kiba la shim ha ka Executive Committee Dorbar Elaka Laitlyngkot.
Shuh shuh u Bah Rokes Kharbuli, Assistant Secretary ka Executive Committee Dorbar Elaka Laitlyngkot u la bynrap ba ka la don ka jingdawa phiah noh artylli ki dong ïa ka dong Nongthymmai-Lumthangding bad ïa kane ka kam yn dang peit bniah.
U Dr.
W.
R Kharlukhi uba dei u MP ka Rajya Sabha ryngkat bad 26 ngut kiwei pat kiba dei ki nongleit Pilgrim na Meghalaya sha Israel, ha kine ki khyndiat sngi ban wan kin sa ïoh ban wan phai suk noh sha la ka jong ka Jylla.
Ïa kane la pyntip da u Symbud Myntri Rangbah ka Jylla Bah Sniawbhalang Dhar haba ïakren bad ki lad pathai khubor ha ka Sngi Ba-ar, ha kaba u la ong ruh ba kine baroh 27 ngut ki biang lut nadong shadong bad ki la lait lut na ki jingma baroh.
Lah ban pynkynmaw ba ha ka sngi Saitjaiñ ka la khie ka thma hapdeng ka Israel bad Palestine, bad ha kum kane ka por, kine ki 27 ngut ki nongshong shnong ka Meghalaya ba kynthup ruh ïa u MP ki la don sha Israel ban leit Pilgrim.
“Dang mynshisngi, kine ki nongshong shnong ka jylla ki la jam sha shiliang u pud ka Egypt hadien ba ka la khie ka thma Israel bad Palestine bad baroh ki biang lut nadong hadong," la ong u Bah Sniawbhalang.
Shuh shuh u Bah Sniawbhalang u la pyntip ba hadien ka jingkhie ka thma ha kitei ki ri, na ka liang u Myntri Rangbah ka Jylla u Conrad K Sangma u la shimkhia bha ïa kane ka kam bad u la ïai buddien khlem sangeh bad ka Sorkar India.
“Katkum ka jingong jong u, ki 27 ngut ki la jam sha shiliang pud bad kam don jingeh shuh ïa ki bad kin sa wan phai noh ha kine ki khyndiat sngi sha la ka jong ka Jylla," u la ong.
Ka Khasi Students’ Union (KSU) Laban Circle ha ka 9 tarik mynta u bnai ka la ai da ka dorkhas sha u Chief Engineer jong ka tnat PWD (Roads) ban pynpaw ïa ka jingpyrshah halor ka jingtei pandal ne ki dara na ka bynta ban lehniam Puja ha surok ba dei peit jong ka PWD.
Ha ka kyrwoh khubor ba la pyllait, ka seng ka pynpaw ba kam shym don jingpyrshah eiei ïa ka jingleh niam jongno-jongno ruh hynrei kam dei pat ban pynwit ïa ka ïaid ka ïeng jong u paidbah.
Ka KSU Laban Circle ka la ban jur ba ki surok ha Laban ki la long lypa kiba khim, bad ka jingshna pandal na surok bad ka jingbuh dukan ha surok ka dang pynkhim shuh shuh ïa ka surok, kaba la wanrah ïa ka jingkhapngiah bad ka bun sa ka dheng kali bad ka long ka jingpynwit ïa ka ïaid ka ïeng jong u paidbah.
Ka Hynñiewtrep National Youth Front (HNYF), East Khasi Hills District ha ka Sngi Ba-ar ka la leit ban ïakynduh ïa ki nongïalam jong ka jaka siat ‘teem’ kaba don ha Polo ba la tip kum ka Khasi Hills Archery Sports Institute ban ïakren ha kaba ïadei bad ka jingïoh lum khajna jong ka sorkar.
Haba kren sha ki lad pathai khubor hadien ba ka seng ka la dep ban ïakynduh ïa ki nongïalam jong ka Khasi Hills Archery Sports Institute, u President ka HNYF, Bah Bless Dkhar u la ong ba ka jingleit jong ka seng ha katei ka jaka kam dei ba kan pyrshah ne khang ïa ka jakpoh jongno- jongno hynrei ban leit ïakren ha kaba ïadei bad ka jingïoh khajna jong ka sorkar namar na ka por sha ka por ka sorkar ka ju ong ba kam ju don kata ka jingïoh khajna na ki dukan thoh ‘teem’.
U Bah Dkhar u la ong ba ha katei ka jingleit jong ka seng, ka la lap ba ka Hynñiewtrep ka don ïa ki kot ki sla bad ka laisen kaba biang.
Nalor kane u Bah Dkhar u la ïathuh ba wat la na ka liang ka sorkar ka khlem ailad ïa ka Hynñiewtrep ban pynthymmai ïa ka laisen kaba la pynlong ïa ki nongpynïaid jong ka Hynñiewtrep ba kin rah ïa kane ka mat shapoh ka ïingbishar.
Hynrei na ka liang ka ïingbishar ka khlem pynmih satia ïa kano-kano ka hukum ban pynsangeh siat ‘teem’ lane ban nym shah ban pynmih nombar bad ki nongpynïaid jong ka Hynñiewtrep ki la ïathuh ba naduh ba la kut ka laisen ha u snem 2016, ki ju siew beit ïa ka khajna haduh mynta sha ka sorkar.
U Bah Dkhar u la ong ba ka seng ka la pynsngew ruh sha kitei ki nongpynïaid ba ha ki dukan thoh ‘teem’ kiba bun kiba pynïaid ki dei ki bar jylla ki bym biang ïa kino-kino ki kot ki sla kiba biang kaba long be-aiñ.
Namar kata, kane ka la pynlong ïa ka seng ba kan nym lah ban shu sngap ba ki bar jylla kin wan leh khaïi bad kamai spah shane bad knieh lut ïa ka pliang ja bad ka kam ka jam jong ki paradoh parasnam.
“Ka seng ka la pynsngew ruh sha kitei ki nongpynïaid ba ha ki dukan thoh ‘teem’, kiba bun kiba pynïaid ki dei ki bar jylla ki bym don ïa ki kot ki sla kiba biang kaba long be-aiñ bad kane ka la pynlong ïa ka seng ba kan nym lah ban shu sngap ba ki bar jylla kin wan leh khaïi bad kamai spah shane bad knieh lut ïa ka pliang ja bad ka kam ka jam jong ki paradoh parasnam", la kubur u Bah Dkhar.
Ka HNYF ka la pynlong ïa ka jingkhynra laisen ha ki taïew kiba dang shu dep ha ki thaiñ Garikhana ter ter haduh Motphran.
Hapdeng katei ka jingkhynra ka la mih ruh ka jingkulmar hapdeng ka seng bad ki Khasi kiba shong dukan thoh ‘teem’ hynrei ka seng ka la kren shai ba kam don daw eiei bad ki paradoh para snam lajong ba kin leh ïa kano kano ka kam tangba ka seng ka kwah pat ban tip ba ka kam kan dei beit katkum ka lynti kaba dei bad ym ba kan long be-aiñ.
Ka North Eastern Hill University Teachers’ Association (NEHUTA) kan pynlong da ka jingïakhih shong kyllaiñ mungor ne ‘Dharna’ hakhmat ophis treikam u Vice-Chancellor (VC) ka North Eastern Hill University (NEHU) ha ka Sngi Palei kum ka dak jingpyrshah halor ka jingbymïahap ïa ka rukom pyntreikam ïa ka National Education Policy (NEP-2020) nalor kiwei-kiwei ki jingpynkheiñ kyndon jong u VC ha kine ki 2 snem ba la dep.
“Ngin pynlong ïa ka ‘Dharna’ ha ka Sngi Palei ha ka por 3 baje nohphai sngi.
Ngin sdang da ka jingïaid paidbah na Library sha ophis treikam u VC," ong u President ka NEHUTA, Prof.
Lakhon Kma ha ka Sngi Ba-ar.
U la ong ruh ba wat hadien ba ki dkhot ka Academic Council (AC) ka skulbah ki la dawa na bynta ban khot mardor ïa ka jingïalang ba kyrkieh jong ka AC, halor ka jingkynnoh pyntreikam ba khlem ïahap ïa ka NEP-2020 ha ka kyrdan ‘Under Graduate’ (2023-24), u VC, Prof.
P.
S.
Shukla u la leh kum bym patiaw halor kane ka bynta.
“Mynta um don lad shuh da kumwei.
Palat 100 ngut ki dkhot ka AC na Shillong bad Tura (NEHU) ki la ïasoi ïa ka jingdawa ban khot ïa ka jingïalang ba kyrkieh jong ka AC – kaba long palat ïa ka jingdonkam paid ba shipawa na ka laipawa ka jingdon ki dkhot ka AC katkum ka Regulation RA-5, Clause 13, hapoh Clause (1) (a) bad (2) of Statute 42.
Kumta un hap beit ban khot ïa ka jingïalang jong ka AC," ong u Prof Kma da kaba bynrap ba ka jingai por halor kane ka la kut noh hynnin ka sngi.
U President u la pynshai ruh ba ka jingïakhih ha kane ka kynti kan ym dei tang halor ka jingbymïahap ka rukom pyntreikam ïa ka NEP-2020 hynrei na bynta kiwei-kiwei ki jingpynkheiñ kyndon jong u VC ha kine ki 2 snem ba la dep ba kynthup ïa ki jingthung kam nalor kiwei-kiwei.
Haba kylli, u la ong ba ka eksamin ha ka kyrdan UG ka dei ban long ha kaba kut jong u Naiwieng mynta u snem.
“Hynrei ka jingbym sngewthuh, jingkuman bad jingbym don jingsngew jong u VC bad namar ka jingmeng jong u, u kloi ban len ïa ka lawei jong ki samla pule ‘Under Graduate’.
Hooid, ngim ïakren ban pynkylla biang namar ym lah shuh, hynrei ban pynbeit noh shi syndon ïa kane ka jingeh halor ka NEP-2020 khnang ba ngin ïoh pynlong ïa ki eksamin ha ka rukom kaba ïaid beit ïaid ryntih kumjuh ban pynkhreh ïa ka ‘Syllabus’ na bynta ka 3-8 ‘Semester’," u la ong.
Haba pynpaw ïa ka jingbitar pyrshah ïa u VC, u Prof, Kma u la ong ba une u VC u long u bym kitkhiah, uba dap da ka jingmeng bad u dei ruh u VC u bym larkam tam ha ka khana-pateng ne ‘history’ jong ka NEHU.
Shuh shuh haba kylli, u President ka NEHUTA u la ong ba lada katei ka jingïakhih kam seisoh, kata ka seng kan nang pynjur ïa ka jingïakhih bad dawa ruh ban weng kam noh shi syndon ïa ka Prof.
Shukla na ka kyrdan VC.
Ka seng ka khot ka wer ruh ïa ka jingkyrshan bad ka jingïashim bynta jong ki seng kiba don kajuh ka rukom pyrkhat kum ka MCTA, NEHUSU bad NEHUNSA lem bad kiwei-kiwei kiba don ka jingsngewkhia halor ka jinglong-jingman ka skulbah hapoh ka Jylla.
Uwei u ophisar ka Jylla u la khlad kyndit ha ka Sngi Ba-ar hadien ba ka jingshitom ka la ban kynsan ïa u na ka daw ka jingthut u klongsnam.
Ïa une u ophisar ka Sorkar Jylla la tip kum u Manjunatha IFS, uba ju peit ruh ïa ka tnat ri jingri ka Jylla nalor kiwei pat ki tnat treikam ka Sorkar Jylla.
Katkum ka tyllong khubor, la ong ba ka long kaba kyndit haduh katta katta ban tip ba u ophisar IFS, Manjunatha uba bat ïa ka kyrdan Secretary ka tnat Veterinary bad kiwei ki tnat ka Sorkar Jylla u la khlad na ka daw ka jingshitom klongsnam.
Kane ka la jia ha ka nohphai sngi jong ka Sngi Ba-ar.
Ha ka por janmiet la wanrah ïa u sha Woodland Hospital na ka jaka sah jong u ha Forest Colony Polo, namar u don marwei ha ïing.
Hynrei ki nongsumar ki la pynbna ba une u ophisar u la khlad noh bad ka long shisha ka jingkyndit kaba khraw ïa baroh ki ophisar ka Sorkar Jylla bad ki nongtrei ruh kumjuh.
Na ka liang ki ophisar ki la phah ka jingsngewlem halor kane ka jingkhlad kyndit une u ophisar IFS ka Jylla.
Ka tnad shipai Indian Army ka la pynbna ba ka ‘Recruitment Rally’ na bynta ki kyrtong ka Meghalaya kiba la shah jied sha ka thup kyrteng hadien jong ka Common Entrance Examination (CEE) kaba la long ha u Ïaïong mynta u snem kan sa long ha Manekshaw Stadium, 58 GTC, Happy Valley, Shillong ha ka 5 bad 6 tarik u Naiwieng, 2023.
Ka ophis PRO ka tnad ïada ri ka la maham ïa ki kyrtong ban ym shah khring ha ki jingkular thok ne ngop ha kino-kino ki jingpynbiej naba ka jingjied kan dei beit thik ïa kito katkum ka jingtbit bad kito kiba ïakynduh ïa kiba kam bad pyrshang thied da ka jingtyrwa ban ai jingïarap haba ïadei bad kane ka bynta, la kyrpad ban pyntip sha ka tnad treikam shipai kaba jan tam ne Headquarter Shillong Police Station ne Army Recruiting Office, Shillong.
Ha kajuh ka por, ka ophis ka la ai jingmut ruh ïa kito kiba shah jied sha ka thup kyrteng ki bym pat ïoh ïa ka ‘admit card’ ban leit sha ka Army Recruiting Office, Shillong lyngba ka ’email’:- rohqshillong@gmail.
com ne ban kynjoh lyngba ka kor kren (phone) ha u nombor – 0364-2504177 na bynta kino-kino ki jingpynshai haba ïadei bad ka jingïashim bynta jong ki ha katei ka ‘Rally’.
Yn shah ïa ki kyrtong ban ïashim bynta ha ka ‘Rally’ tang lada ki don ïa ka ‘Admit Card’.
U Symbud Myntri Rangbah ka Jylla, Bah Sniawbhalang Dhar uba khmih ïa ka tnat Transport u la ong ba ka Sorkar jylla haduh mynta kam pat pynsangeh ïa ka jingthmu ban pynpoi lynti rel ha Ri-lum Khasi Jaiñtia, hynrei ka dang bishar bniah bha shwa.
“Ngim pat pynsangeh satia ïa kane ka jingthmu ban wanrah lynti rel hynrei ngi dang shong bishar ïa kane ka bynta," la ong u Bah Sniawbhalang haba kren sha ki lad pathai khubor.
Ka projek lynti rel ha Ri-lum Khasi-Jaiñtia ka la mad ïa u diengpyngkiang namar ka jingtynjuh pyrshah jong ki kynhun bapher bapher kynthup ki seng.
Kane ka projek ka kynthup ïa ka lynti rel Tetelia-Byrnihat ba jrong 22 Km bad ka Byrnihat-Shillong ba jrong 108 Km.
Namar kane, ka Sorkar Jylla ka la rai ban wad ki lad ki lynti ban pynïasoh lynti rel noh ha East Jaiñtia Hills District hynrei ïa kane ruh la ïeng pyrshah jur da ki paidbah.
Haba pyntip halor kane, u Bah Sniawbha-lang u la ong ba ka Sorkar haduh mynta kam pat shim rai satia la kan pynïaid beit shakhmat ne em ïa ka projek lynti rel.
“Kane ka wan jia namar ngi donkam ban ïakren shuwa bad baroh ki kynhun bapher bapher bad dei tang hadien kane ba ngin sa lah ban shim rai," u la ong bad bynrap ba ka jingpyrshah ïa kum kine ki projek kin don beit.
U la pyntip “Hynrei ka dei ka kamram jong ka Sorkar Jylla ban pynshai halor ka jingkongsan ka lynti rel ïa ka Jylla bad namar kata, ki Deputy Commissioner kila pynlong ïa ki jingïalang pynsngewthuh paidbah na ka por sha ka por".
“Ngin dang bteng ban don ki jingïakren bad ki kynhun bapher bapher bad lada ki ong em ïa kane, kumta na ka liang jong ngi ruh, ngin sa pynsangeh noh shi syndon," la ong u Bah Sniawbhalang.
Hadien dangshen ka la don ka jingjia ba sngewsih haba ïadei bad ka jingkhlad noh i khunlung namar ka jingdheng kali haba pynlong ïa ka jingïakob khwai dohkha.
Kumta na ka liang jong ki bor pynïaid district jong ka West Khasi Hills ha ka Sngi Ba-ar ki la shah biang ban pynlong ïa ka jingïakob khwai dohkha, kaba dei pat ban ïaid ryngkat ki kyndon kiba la buh.
Ban bud ryntih ïa ka hukum kaba la pynmih da ka Sorkar Meghalaya lyngba ka shiti No.
DCA.
33/2012/520 dt.
19.
09.
2023 bad ban pyndam noh ïa ka hukum jong kane ka ophis kaba la pynmih ha shuwa kata lyngba ka shiti No.
NDG.
3 13/2022/3 12, dt.
19.
09,2023, da ka jingthmu ban ïada ïa ka suk ka saiñ jong u paidbah, ka long kaba donkam ban pynmih da kawei pat ka hukum kaba don ïa ki kyndon kaba ïadei bad ka jingai jingbit ban pynlong ïa ki “Jingïakob Khwai Dohkha" kiba hap hapoh ka jingkhmih jong ki bor synshar distrik ka West Khasi Hills District.
Ha ka kyrwoh khubor ba la phah la ong ba kino kino ki riewshimet/ ki kynhun/ ki seng/ bad kiwei kiwei ki dei ban bud ryntih bad kohnguh ïa ki jingbthah kiba la kdew, kata tang u Deputy Commissioner, West Khasi Hills District, Nongstoiñ uba don ka bor bad uba lah ban ai jingbit na ka bynta ban pynlong ïa kino kino ki ‘Jingïakob Khwai Dohkha’ kiba hap hapoh West Khasi Hills District.
Nalor kane, la ong kino kino ki riewshimet, ki kynhun, ki seng bad kiwei kiwei kiba kwah ban pynlong ïa ki jingïakob khwai dohkha ki dei ban pyndap pura ïa ki aplikeshon phom ryngkat bad ki kot donkam ban pynshisha ïa kita ki jingkyrpad jong ki.
Ka ‘Clearance Certificate’ na u Superintendent of Police, West Khasi Hills District kaba don ïa ki jingthoh kum ka tarik bad ka por ban pynlong ïa ka jingïakob, ka jingheh jingrit jong ka pung ka dei ban don ka jaka pynïeng kali kaba biang ryngkat bad ki volunteer kiba ïoh jinghikai, ka rukom pynïaid kali kaba janai bad ban nym don kano-kano ka huri-hura ha ka por ba pynlong ïa ka jingïakob khwai dohkha.
Ka NOC na u Superintendent of Taxes, West Khasi Hills District, Nongstoiñ katkum ka shithi No.
ST/WKH/NG-207/2023-24/193 dt.
1/09/2023 kaba la pynmih da u Commissioner of Taxes, Sorkar Meghalaya.
Ka NOC na u SE/EE PWD (Roads) West Khasi Hills District, lada kata ka jaka ban pynlong ïa ka jingïakob khwai dohkha (Pung/Nan/Wah) ka jngai kumba 500 metre na ki surok-bah (Highway) lane surok PWD.
Ka NOC na u Sordar Shnong ne Rangbah Shnong, ka NOC na u/ka trai pung lada dei ka pung shimet, ka NOC na ki bor ba dei khmih lada jia ba dei ka pung lane nan paidbah, ka NOC u Sordar Shnong ne Rangbah Shnong bad na ka KHADC lada jia ba ka dei ka wah paidbah, ka NOC na u Superintendent of Fisheries, West Khasi Hills District, Nongstoiñ, ka NOC na u SE/EE PHE & DSBM West Khasi Hills District na ka bynta ki jaka leit bar kum ka Solid/Plastic waste bad Bio-Toilet.
Ki nongpynlong ïa ki jingïakob khwai dohkha, la ki dei ki riewshimet, ki kynhun, ki seng bad kiwei kiwei ki dei ban pynthikna ba ki dei ban bret bha ïa ki jaboh kiba mih na ki plastik, ki jaka leit pynjhieh bad jaka leit bar kiba paka, ban khang pyrshah ïa ka jingdie kyiad bad khalai ha ka jaka ba pynlong ïa ka jingïakob khwai dohkha bad ban pynbiang ruh ïa ki dawai dashin ïoh don kiba kem pang.
Ïa ki aplikeshon phom kiba la biang pura, dei ban leit thep ym duna ïa ka 7 sngi shuwa ban pynlong ïa ki jingïakob khwai dohkha.
Ki phom kiba don jingbakla bad kiba thep duna ïa ka 7 sngi shuwa ban pynlong ïa ka jingïakob khwai dohkha kin shah kyntait noh.
Kine ki kyndon kiba thymmai kin treikam noh kumne tat haduh ban pynmih da kawei pat ka hukum.
Ka Meghalaya High Court ha ka Sngi Ba-Ar ka la hukum ba tat haduh ba kan da ai jingmynjur hi ma ka ïa ki kyndon ban ïada ïa ki um ki wah ha ka jylla, khamtam ka wah Umïam, yn ym shah ïa kino-kino ki jingtei bathymmai lane ki dukan bad kiwei ba kin plie ha ki jaka kiba don hajan ki um ki wah kiba lah ban buh jingma ïa ki wah.
Ïa katei ka hukum la pynmih ha ka por ba ka High Court ka la shong bishar halor ka jingai jingbit ki bor sorkar ïa kawei ka dukan sha bad sa kawei pat ka dukan ba kin plie wat hadien ba la ai hukum ba ym dei ban shah ïa kino-kino ki dukan bathymmai ba kin plie hajan ka Wah Umïam.
Haba ka ïingbishar ka la pan jingpynshai na ka sorkar halor kane, ka sorkar ka la pyrshang ban pynksan halor ka jingailad ban plie ïa kawei ka dukan sha ha Mawïong Rim hajan ka Wah Umïam bad hajan ki bynta kiba lah ban ïohi ïa ka Wah Umïam.
Nalorkata, ka sorkar ka la pyrshang ban pynksan halor ka jingplie ïa kiwei na ki dukan ba die jingbam jingdih.
Na ka kaiphod, ka paw ba ka State Pollution Control Board ha kaba sdang ka la ai jingmynjur ban shna ïa kata ka dukan sha, bad kham hadien, ka la ai sa ka jingmynjur ïa kata ka dukan sha ba kan sdang treikam bad la buh ruh bad ki kyndon.
Khlem jingartatien, ïa kaba kum kane kajuh ka jingbatai la ai halor ka jingplie ïa kiwei na ki dukan (Metal Container).
Ka High Court ka la ong ba ki la don bun tylli ki dukan (Metal Container) kiba la buh ha kane ka shi snem, hynrei haduh mynta, kine ki dang khang khyrdep.
Ka la kdew ruh ba kiba bun ki jingker ha Viewpoint bad ha kiwei ki bynta ki la synjor ha kaba tang shu bakla ktah, ki lah ban khyllem lut, tangba ka sorkar ka la rai ban ym leh eiei halor kine.
“Ngim lah satia ban pdiang ïa ki jingbatai jong ka sorkar jylla na ka daw ba ki hukum jong ka ïingbishar ki donkam ïa ka sorkar jylla ban pynkhreh ïa ki kyndon da ki briew kiba shemphang khnang ba ka jingshna ïa ki jingtei hajan ki wah, khamtam ha Umïam, yn lah ban teh lakam.
Kan paw na ki hukum kiba la dep ban pynmih ba yn ym shah ïa kino-kino ki jingtei bathymmai ba kin ïoh jingbit ha kano-kano ka jaka hajan ki um ki wah khlem da buh shwa da ki kyndon kiba pyrkhing," la ong ka High Court.
Ka la ai nuksa ba ha ka hukum jong ka 24 tarik Jymmang, 2023, ka sorkar ka la aiti ïa ki kyndon kiba ka la pynkhreh sha ka High Court.
Na ka daw ba ïa kine ki kyndon la donkam ban sam lang sha kiwei ki tnat treikam, ka ïingbishar ka la aipor ha shwa ban pynskhem ïa ki.
Ka ïingbishar ka la ban biang ba ka hukum ba mynshwa kaba khang ïa ki bor jong ka sorkar jylla bad kiwei ban ai jingbit ban ïeng ki jingtei hapoh 50 meter na ka ‘High-water Mark’ jong ka Umïam ka dang ïeng tat haduh ban da ïoh jingbit na ka ïingbishar.
Nalorkata, ha ka 19 tarik Naitung, 2023, ka ïingbishar ka la shong bishar biang hadien ba ka sorkar jylla ka la pyntip ba ka la wanrah ïa kata ka “Meghalaya Waterbodies (Preservation and Conservation) Guidelines, 2023".
Hadien ba la peit bniah ïa kane, ka ïingbishar ka la shem ba ki kyndon ki khlem ktah satia ïa ka mat kaba ïadei bad ki jingshna ïa ki jingtei bad ka jingmih ki jingtei bapher-bapher hajan ki wah.
Ha ka hukum ha katei ka sngi, la pyni shai ba kitei ki kyndon ki dang duna ban ïada ïa ki um ki wah khamtam ka Umïam.
La ban biang ruh ba ka hukum ban khang ïa ka jingshna ïa ki jingtei hajan ki wah kan dang ïeng tat haduh ba ka sorkar jylla kan peit bniah ïa ki kyndon.
Shuh shuh ka High Court ka la ong ba mynta ka la paw shai ba ka sorkar jylla ka la ïaid shakhmat ban ailad ïa ki dukan ba kin plie wat hadien ba ka ïingbishar ka la hukum ba ym dei satia ban leh kumta tar haduh ban da lah ban pynbiang shwa ïa ki kyndon.
“Ka ïingbishar kan ym lah ban leh eiei than na ka bynta ki paidbah lane ban ïada ïa ka Mei mariang lada ka sorkar jylla ka ïapeiñ bad ka jingbit jingbiang jong ki nongshong shnong," la ong ka High Court.
Namarkata, ka ïingbishar ka la kyntait ïa ki jingbatai jong ka sorkar jylla, bad ka la hukum ba tat haduh ban da lah ban pynbiang ïa ki kyndon baroh bad tat ynda kita ki kyndon ki la ïoh jingmynjur na ka High Court, ka sorkar jylla kan ym lah satia ban ai jingbit na ka bynta ban mih ki jingtei bathymmai lane ki dukan bad kiwei ki shlem hajan ki um ki wah khamtam hajan ka Wah Umïam.
Shuh shuh ka High Court ka la ong ba wat haduh mynta, kam don ka jingbatai kumno yn leh ïa ka jaboh ka ban mih na katei ka dukan die sha lane na ka dukan (Metal Container) lane ka la don ne em ka jingbud kyndon da kine ki artylli ki dukan ha kine ki bnai ba ki la treikam.
Ha kajuh ka por, ka ïingbishar ka la pynpaw ïa ka jingsngewkhia ba watla kaba bun na ka khyndew ka shyiap ha Meghalaya ka dei jong ki riewlum bad ki kynhun riewlum, hynrei kine kim peit satia ïa ka bha ka miat jong ka mei mariang lane ban pynpaw ïa ka jingpyrshah halor ka jingleh jong ka sorkar bad ka Pollution Control Board namar ka jingbym shim ïa ki lad ki lynti ban ïada ïa ka jingshah pynjulor jong ka mariang bad ki nongshong shnong.
Ha kaba kut, ka ïingbishar ka la pyntip ba kan bishar biang ïa kane ka mukotduma hadien 10 sngi bad ka sorkar jylla kan hap ban phah biang ïa ki kyndon kiba thymmai.
Nalorkata, ka sorkar jylla ka la pyntip ba la khang shwa shipor ïa katei ka dukan sha bad kawei pat ka dukan (Metal Container), bad ka High Court ka la pynpaw ba dei ban khang ïa kine tat haduh ba ka jingbishar kan long biang.
Kum shibynta ka jingai mynsiem bad ka jingpynshlur ïa ki samla pule kiba la leh bha ha ki eksamin bapher bapher kiba shong ba sah hapoh u pud u sam jong ka Dorbar Shnong Mawkhar, ka Seng Kynthei Mawkhar Welfare Organisation ha ka 2 tarik u Risaw, 2023 ka la pynlong ïa ka prokram pynkup burom ïa ki khynnah bad samla kaba la pynlong hapoh ka Khasi National Dorbar Hall, Mawkhar.
Ha katei ka sngi ka kongsan ka dei ka Kong Meribamon Lyngwa kaba dei ka District School Education Officer.
Haba ai jingkren ha katei ka sngi, ka Kong Meribamon Lyngwa, ka la ai khublei ïa ka Seng Kynthei Mawkhar kaba la khot sngewbha ïa ka ba kan long kum ka kongsan ha katei ka sngi bad ka la ong ba ka ju tip ba ka dong Mawkhar ka long ka dong kaba ïaid bha shakhmat.
Ka Kong Lyngwa ka la ai ka jingïaroh ruh ïa kitei ki nongshah pynkupburom ha katei ka sngi ha kaba ka la ong ba ka long ka jingïakhun kaba tyngeh ban ïoh 75% shajrong bad ka la mynsiem ruh ïa kitei ki samla ba kin ym kut tang hangtei hynrei ba ka jingïaid lynti ka jong ki ka dang dei kaba jrong.
Shuh shuh ka Kong Lyngwa ka la ai mynsiem bad pynshlur ïa kitei ki nongshah pynkup burom baroh ba kin dang ïai kiew shaphrang ha ka jingim bad ha ka thong ka jong ki.
Ha katei ka sngi la ïoh ïa ka jingpdiang sngewbha na ka Kong S.
N.
War, President ka Seng Kynthei Mawkhar Welfare Organisation, ka jingkren na u Bah Arwan.
S.
Tariang, Rangbah Shnong ka Mawkhar bad ka jingai khublei na ka Kong H.
D.
Lymba, Secretary ka Seng Kynthei Mawkhar Welfare OrganisationShuh shuh ha katei ka sngi la ïoh ruh ïa ka sur jingpynbyrngia na ka Seng Kynthei Mawkhar Welfare Organisation bad kiwei kiwei.
Ki khynnah kiba la shah pynkup burom ha katei ka sngi ki dei kiba la ïoh ïa ka percentage kaba 75% shaneng kiba kynthup ïa kiba pass ïa ka klas 10, 12, ka Post- Graduate bad kiba la ïoh ïa ka National Award.
Ki khynnah kiba pas ïa ka klas 10 bad ïoh ïa ka 75% mynta u snem napoh ka shnong Mawkhar ki kynthup ïa ka Wandikmen Khongkai na Pine Mount School kaba la ïoh 86%, ka Ibanmerihun Syiem na Christian Academy Higher Secondary School kaba la ïoh 84.
83%, ka Jessica Neil Kharchandy na B.
K Bajoria kaba la ïoh 81%, ka Elbarisa N Najiar na Synod Higher Secondary School kaba la ïoh 78%, u Armang Dame Kupar Sohliya na Army Public School u ba la ïoh 76% bad ka Ekideilang Najiar kaba pas ïa ka klas 12 na Loreto Convent School kaba la ïoh 93%.
Katba kiba la pass ïa ka Post Graduate baf ïoh 75% shaneng ki don arngut kiba kynthup ïa ka samla Daphisha Thangkhiew kaba la pas ïa ka MSc Nutrition and Dietics na Martin Luther Christian University kaba la ïoh 93.
75% bad ka samla Cheryl Linda Ryntathiang kaba la pas ïa ka MSc Psychology Specialize in Counselling na Assam Don Bosco University, Tapesia Garden Sonapur kaba la ïoh 78%.
Ki don 2 ngut kiba la shah pynkup burom ha katei ka sngi kiba dei ki nongïoh ïa ka khusnam National Award kiba kynthup ïa u Bah Timothy Jones Dhar, National Teacher’s Award 2023 bad u ba la ïoh ïa katei ka National Award na u Ministry of Skill Development and Entrepreneurship ka sorkar pdeng bad ka Kong Eldora B.
Lyngdoh kaba la ïoh ïa ka khusnam Independence Day Virtual Art Exhibition 2023 ba la pynlong da ka Universe’s of Art, Panipat, Haryana bad ïa ka Dr.
Careen E.
G.
Marbaniang kaba la ïoh ïa ka District Award halor ka jingtrei shitom bad ka jingshakri jong ka na ka bynta ka pule ka puthi hapoh ka jylla.
Nalor kine ka Seng Kynthei Mawkhar kaba don ïa ka Lasara Play School kaba dei ka jaka kaba peit ïa ki khyllung ha ka por ba ki kmie ki kpa ki leit trei leit ktah, ka la pynkup burom ruh ïa kawei nonghikai jong katei ka jaka, ka Kong Ibadahunshisha Lymba bad ka nongïarap jong katei ka jaka, ka Kong Homely Lymba bad kumjuh ïa ki arngut kiba ju ïarap ïa ka Seng Kynthei Mawkhar kiba kynthup ïa u Bah Kyrshan Kharnaïor bad u Bah Aemon Nongrum ha ryngkat ka jingdon lang ki dhot ka Dorbar Shnong bad ki bahaïing bahasem jong kiba shah pynkup burom.
Hadien ka jingpdiang jong ki bor pynïaid district jong ka West Jaiñtia Hills District ïa ka jingdawa jong ki Karbi ban phut noh ïa ki tynrai dieng ba la thung ha Lum Moo Pyrdet Pynthor, Lapangap, ki nongshong shnong jong ka Lapangap kiba don pynthor ha Nongjrong ki la ïohlad ban leit ot ïa u kba ha ka jingsynranlang jong ki pulit ka Assam.
Haba ïakren bad u Waheh Shnong, Bah Deimonmi Lyngdoh u la ong, ha ka Sngi Ba-ar ki nongrep ka Lapangap kiba don ki hali ha Nongjrong ki la leit ban ot ïa u kba lyiur uba la ih bha.
U la ong ba la phah 74 ngut ki nongshong shnong ban leit ot ïa u kba na ar tylli ki pata ba don ha ka shnong Nongjrong.
Ha kane ka jingleit ot kba la pahara ïa ki nongrep ka Lapangap da ki pulit jong ka Assam haduh ban da poi ha ki hali pynthor ki jong ki ha Nongjrong.
U la ïathuh ruh ba baroh ki 74 ngut ki nongshong shnong ki la wanphai sha Lapangap da kaba suk kaba saiñ.
Ki bahaïing hasem ki la dum ka buit ka stad namar kim lapdien shuh ïa u Bah Justin Sohphoh, 54 snem ka rta hadien ba ki la leit wad ïa u shaduh ki lai tylli ki district jong ka jylla Assam, kita ka Kamrup, Dispur bad Tezpur.
Haba ïakren bad u Bah Polan Sohphoh uba dei u Rangbah Kur Sohphoh Sengkmie, u la ïathuh ba ha ka 2 tarik mynta u bnai ki bahaïing hasem na Sakwang, South West Khasi Hills District ki la leit ïakynduh ïa ki pulit jong kitei lai tylli ki district ban pan jingïarap ba kin wad lem ïa u Bah Justin uba la jah na Tura ha ka 16 tarik jong u bnai ba la dep.
U la ïathuh ba ha kane ka jingleit ïakynduh ïa ki pulit sha kitei lai tylli ki district jong ka jylla Assam la synranlang da ki pulit na Meghalaya ban pan jingïarap khnang ban lap biang ïa u Bah Justin.
Nalor kane, u Bah Polan u la ïathuh ba ka kur ka hap ban shong pyrkhat biang ïa kane ka jingjah u Bah Justin hadien ba ki la wan wad ïa u shaduh Assam.
Kum ban shu pynkynmaw, u Bah Justin Sohphoh u dei u nongñiah kali jong ka shlem treikam Meghalaya Public Service Commission, Shillong.
Une u briew u la leit sha Tura, West Garo Hills District ha ka 5 tarik Nailur, 2023 ban ïakynduh ïa ka lok.
Ha ka janmiet jong ka 16 tarik u Nailur u Bah Justin u la mih na ïing ban leit theh umphniang kali ha Tura bad naduh katei ka por um shym wan phai ïing shuh.
U nongïalam ka BJP ha Meghalaya u Rikman G Momin u la shimti kum u President ha ka Sngi Ba-ar bad u la kubur ba ka kam jong u ka long kaba eh, hynrei da ka jingïatreilang yn pynkhlaiñ ïa ka seng bad ka kamram jong u ka long ban pynkhlaiñ ïa ka BJP ha kane ka Jylla.
U Rikman u la shimti kum u President bathymmai ka BJP ha ka jingïalang kaba la pynlong ha shlem treikam ka seng ha nongbah Shillong ha ka jingdon ryngkat lang u Chuba Ao uba peit ïa ka BJP ha Meghalaya nalor ki ar ngut ki MLA bad kiwei kiwei ki nongkitkam.
U Rikman u dei u nongïalam ka BJP u bym pat da paw than hynrei u dei uba la don bad ka seng naduh u snem 2014.
U la ong ba kum u President ka seng ka dei ka kamram jong u ban pynkhlaiñ ïa ka kynhun da ka jingïatreilang ki nongkitkam bad ka kynhun naduh u President barim, ki nongïalam bad nongkitkam baroh.
Haba kylli shaphang ki thong kiba u don kum u President bathymmai, u Rikman u la ong, “ka kamram jong nga ka long ban pynkhlaiñ ïa ka seng ha Jylla, ban peit ïa ka seng, lait nangta sa kaei pat nga don leh.
"Halor ka jingbym pat da pdiang bha ïa ka BJP ha Meghalaya, u Rikman u la ong ba ha ka jingmut ki paidbah ki don jingkyrmen ha ka BJP bad ki la dep ïohi ïa ki kam kiba la leh lyngba u Myntri Rangbahduh Narendra Modi.
Haba kylli haduh katno kane ka kam ka eh na ka bynta jong u kum u President, u ong ba ka dei ka kam kaba eh.
“Wat la ngi don ar ngut ki MLA la jingïoh vote jong ngi ka la kiew bha bad ha kawei ka por, ngin sa jop kham bun ïa ka ar ngut.
Na ka liang u Chuba Ao u la ong ba u Rikman u dei u briew uba ïai don bad ka BJP naduh ba u la rung sha ka BJP.
Halor ka jingbujli noh ïa u Bah Mawrie, u Chuba Ao u la ong ba ka por hi ka la dei ban bujli noh, ym na kano-kano ka daw.
Haba kylli halor ka ilekshon MP na Shillong bad Tura, u Chuba Ao u la ong ba ka BJP kan sa shim rai halor kane.
Kham hashwa, u President barim, u Bah Ernest Mawrie u la ong ba ha ka jingïalang jong ka BJP ha Guwahati ha u Naitung, la ïakren ba lada ka BJP ka lah ban ïakhun bad ïoh 25 ngut ki MP na Shathei Lam Mihngi kan long ka jingmyntoi ïa ki Jylla ha kane ka thaiñ namar kin ïoh ban pynkhlaiñ ïa ka sur na Shathei Lam Mihngi ha Ïingdorbar Thawaiñ ka ri.
Ki nongïalam ba hakhmat jong ka Hynñiewtrep National Liberation Council (HNLC) kim pat shim kano-kano ka rai halor ka jingkyrpad ka Sorkar Jylla ban ïadon bynta lang ha ka jingïakren ïasuk.
Ïa kane la ïathuh da u ksiang ka HNLC bad President ka Hynñiewtrep National Youth Front (HNYF), Bah Sadon K.
Blah.
“Kim pat shim kano-kano ka rai ban wan haduh mynta-mynne," la ong u Bah Blah ha ka Sngi Ba-ar.
Haba ïathuh ba u ju ïakren na ka por sha ka por bad ki nongïalam ka seng, u la ong ba na ka liang jong u, u la dep pynsngew sha ki halor katei ka bynta la katto-katne por mynta.
Haba kylli, u la ong, “Kin sa pyntip na shathie haba ïadei bad kane ka liang.
"Wat la ka jingïakren ïasuk hapdeng ka HNLC bad ka Sorkar Jylla kynthup ka Sorkar Pdeng ka dang ïai bteng, ka seng ha kine ki khyndiat bnai ka la ïoh ïa ka shithi kaba la phah sha u General Secretary, uba dei ruh u Publicity Secretary ka seng, Bah Saiñkupar Nongtraw, ha kaba ka ïingkashari ka la khot hajir ïa u.
Kane, ha kawei ka liang, ka la pynlong ïa ka seng ban byrngem ha ka ban pynsangeh noh ka jingïakren ïasuk bad lada ka Sorkar ka kwah ba ka jingïakren ïasuk kan bteng, kata ka dei ban weng noh ïa baroh ki mukotduma pyrshah ïa ka HNLC bad ki dkhot jong ka.
Kham mynshuwa, u Symbud Myntri Rangbah ka Jylla, Bah Prestone Tynsong u la ong ba ka jingshah khot hajir jong ki nongïalam ka HNLC kam dei kaba la leh da ka Sorkar Jylla hynrei ka dei shi bynta jong ka jingtreikam ka ïingkashari bad kam don bynta eiei bad ka Sorkar.
Na ka liang u Bah Tynsong u la kyrpad ruh ïa ki nongïalam ba hakhmat ka HNLC ban shimkhia ïa ka jingïakren ïasuk bad ba kim dei ban don kano-kano ka jingkhuslai jingmut ha kaba ïadei bad ka shithi ba la pynmih da ka ïingkashari namarba kane ka dei shibynta ka jingtreikam jong ka ïingkashari.
Ha kajuh ka por, u la ong ba lada ka HNLC ka kwah shisha ban poi sha ka jingïakren ïasuk, na ka liang ka Sorkar Pdeng bad Sorkar Jylla ki long kiba shimkhia ban poi sha kata ka thong bad kum ka seng ka dei ban ïatreilang bad ka Sorkar lyngba u ksiang uba ka seng ka la thung bad lyngba u ksiang ba la thung na ka liang ka Sorkar.
Ha kaba ïadei bad ka jingdawa jong ka HNLC ban map ïa baroh ki mukotduma pyrshah ïa ka seng bad ïa ki dkhot jong ka, u Symbud Myntri Rangbah u la ong ba ka Sorkar kan hap ban ïakren bad ki nongïalam kiba hakhmat jong ka seng namar ba ka Sorkar Jylla bad ka Sorkar Pdeng ki da angnud shisha ban poi sha ka jingïakren ïasuk bad ka HNLC.
Shuh shuh u la kyrpad ïa ki nongïalam ba hakhmat jong ka HNLC ba kin wan shakhmat kata ïa u General Secretary ka seng, u Bah Saiñkupar Nongtraw bad u Chairman, u Bah Bobby Marweiñ ba ki dei ban don bynta lang ha katei ka jingïakren ïasuk.
Kum ban shu kdew hangne, ka seng dang ha ka taïew ba la dep ka la pyntip ba ka la thung ïa u Bah Teimiki Laloo kum u Vice-Chairman bathymmai ka HNLC hadien ka jingiehnoh kam jong u Sufiyan A.
Hazarika ba la ju tip ruh kum u Manbhalang Jyrwa.
Ki heh ka World Bank ki la pynlut por baroh shisngi ha ka Sngi Ba-ar ka 10 tarik Risaw, 2023 ban leit peit ïa katto-katne ki jaka khamtam ban tip shaphang ka jingjyllei ki jaboh jabaiñ ha kane ka nongbah bad khapsor.
Ha kane ka jingleit jong ki heh ka World Bank, la don ryngkat lang u Chief Executive Member (CEM) ka Khasi Hills Autonomous District Council (KHADC) u Bah Pynïaid Sing Syiem bad ki la sdang leit peit ïa ka Wah Umkhen kaba don ha Them Basuk markhap bad ka shnong Jyntah bad Madanrting ha kaba ki la sakhi ïa ka jingjakhlia jong kane ka wah kaba long ruh ka tyllong ban tan umbam umdih.
Ynda la dep na Wah Umkhen, ki leit sa sha ka shnong Umpling bad ki la ïakynduh ïa ki nongkitkam ka Dorbar Shnong kiba don marjan naduh ka Lapalang, Nongrah bad Umpling bad kylli jingtip halor ka rukom lum ïa ki jaboh jabaiñ ha shnong ha thaw bad ka jingsiew da ki longïing sha ka shnong na ka bynta ka bai kit ñiut.
Na Umpling, ki heh ka World Bank lem bad u CEM ki la leit sa sha Mawlai Mawroh ha ka jingdonlang u MDC ka Mawlai u Bah Teiborlang Pathaw lem bad u Rangbah Shnong bad ki nongkitkam ban peit ïa ka jaka ban shna ïa ka Resource Recovery Centre.
Ynda la dep na Mawlai Mawroh, ki la leit peit sa ïa ka jaka pyllang jaboh jabaiñ ha Marten ha Mawlai Mawïong ha kaba ki la kylli jingtip kham bniah na ki nongpeit ïa ka rukom pynkhuid ïa ki jaboh jabaiñ.
Na ka liang ki heh ka World Bank kim shym la kren ei ei namar ki wan ban lum jingtip bad phah kaiphod sha ki bor bahalor.
Hynrei na ka liang u CEM u la batai shaphang kane jingleit peit ïa ki jaka bad ïathuh ïa ki lad ki lynti kiba ka KHADC ka la shim haba dei bad kumno ban weng ïa kane ka jingeh kaba la pynlong ïa ki um ki wah ban jakhlia namar ka jingbret pathar hi da mangi ki paidbah.
U la ong ba ki wah kiba dang lah ban tehlakam ïa ka jingbret pathar ïa ki jaboh jabaiñ kum ka Wah Umkhen kim dei ban jaboh kumba long kiwei pat ki wah kiba la jubor ka jingjakhlia kum ka Wah Umkhrah bad Umshyrpi.
Haba kylli halor ka jinglap jingshem ki heh ka World Bank, u Bah Pynïaid u la ong ba ki briew ka World Bank kiba kynthup ïa u Thierry Martin, u Keith Newman, bad u Riddhiman Saha, na ka jingbatai jong ki, ka long kaba sngewtynnad ïa ki ban kin tip ba ka la don lypa ka jingpynkhuid shnong ha Rilum Khasi Jaiñtia bad don ruh ha ki ka jinglong ban lehkhuid.
Kumta u la ong ba ki briew ka World Bank ki shem ba kan nym don jingeh ban wanrah ïa ka khuid ka suba namarba ka jingkhuid ka la don lypa ha ka jingmut jingpyrkhat ki nongshong shnong.
U CEM u la ong ruh ba da ka jingdon jong ka aiñ bad ki kyndon ka KHADC, baroh ki shnong mynta ki hap thaw ïa ka solid waste management committee ha man la ki shnong ryngkat ki dorbar shnong bad ka jingïatreilang bad ki nongshong shnong.
Ka Sorkar Jylla ka la ïathuh ha Ïingbishar (Meghalaya High Court) ba ka lynti ka dang don ban ïakren pynbeit haba ïadei bad ka mat ban pynkynriah ïa kiba sah ha Them Metor sha kawei pat ka jaka.
Kane ka la paw ha ka jingbatai ka Ïingbishar kaba la ong ba wat la ka don ka hukum kaba pynmih ha ka 29 tarik Nailur, 2023, hynrei ka Sorkar Jylla ka ong ba ka lad ka dang don ban ïakren pynbeit bad ki mamla kiba donbynta ban pynbeit ki dei ban kham ïoh ka por.
Ka Ïingbishar ka la ong ba namar ka don kum kata ka jingpynpaw, la kyrpad ba dei ban pynbeit noh shisyndon namarba kane ka mat ka la shu sahteng la bun phew snem.
Ka Ïingbishar ka la ong ruh ba ka Sorkar Jylla ka dei ban pyni kaiphod kaba pyni ïa ka jingïaid shaphrang ka kam ynda la don biang ka jingshim bishar ha kine ki hynriew taïew ban wan, kata ha ka 8 tarik Naiwieng.
La bthah ruh ba dei ban shim ki lad ban pyntikna ba yn lah ban pyndep noh ïa kane ka mat mynta u snem.
Dang shen ka Sorkar Jylla ka la mynjur ban kham pynheh ïa ka jaka ban pynsah ïa kiba sah ha Them Metor ynda la kynriah sha kawei pat ka jaka.
Ka Sorkar ka la ïathuh ïa kane hakhmat ka Ïingbishar (Meghalaya High Court) ha ka por ba shim bishar ïa ki mukotduma kiba la mudui da ka Sorkar Jylla bad ka Harijan Panchayat Committee (HPC) ha ka 29 tarik Nailur, 2023.
Kum ban pynkynmaw, ka Sorkar Jylla kham mynshwa ka la dep pyni ïa ka jingbatai bniah haba ïadei bad ka jingpynkynriah ïa 342 tylli ki longïing kiba sah ha Them Metor sha ka jaka jong ka Shillong Municipal Board.
Ki pulit jong ka East Jaiñtia Hills District kiba la pynlong ïa ka jingtalasi ïa ki kali hajan ka thanat Lumshnong kata ha ka surok NH-06 ha ka Sngi Ba-ar, ki la sakhi ïa ar tylli ki trok kiba wan mar pyrshah, kata kawei kaba wan na ka thaiñ Khliehriat bad kawei na ka thaiñ Umkiang kiba la pyndait ne don ïa ujuh u registration number (number plate) kata JK02-AU-5651.
U Officer in-charge ka Lumshnong Inspector Mathius Sangma u la ïoh jingtip ïa kane na ki pulit kiba pynlong ka jingtalasi kali, kiba la pyntip ïa u ba ha ka por kumba 2.
20 eiei nohphai sngi, ki la pynsangeh ïa kitei ar tylli ki trok na ka bynta ban pynlong ka jingjurip ïa ki kot ki sla.
La ong ba kawei na kine ki trok kaba wan na ka thaiñ Umkiang ka la sangeh, katba kawei pat ka trok kaba wan na ka thaiñ Khliehriat ka la kyntait ban sangeh bad pynher shakhmat.
Hadien kata na ka liang ki pulit ki la pynlong ka jingbeh thong ïa kane ka trok bad tang hadien khyndiat por u nongñiah jong kane ka trok u la phet krad noh ïalade da kaba ieh noh ïa ka trok ha surok bah.
Hadien kane la wanlam noh ïa kane ka trok shapoh ka thanat Lumshnong namar ka jingsuba kit ïa ki tiar kiba beaiñ.
Haba pynlong ka jingtalasi ha ryngkat ka jingïadon lang ki sakhi ba laitluid bad u Additional SP u Bah Jason Mairom MPS, la lap ïa 150 tylli ki pla kiba don haduh 44900 tylli ki bilor dawai jyrhoh Phensedyl kiba la kheiñ be-aiñ kiba 100ml.
Kumta haba ïa dei bad kane ka jingjia la pynrung case hapoh thanat Lumshnong bad ka jingthwet ban ïoh kem ïa ki briew kiba donkti ka la ïaid shakhmat.
Ka umbam umdih kaba la pyndonkam da ki 44 tylli ki shnong jong ka nongbah Shillong, ka long ka bym shngaiñ satia bad kaba buh jingma shikatdei eh ïa ka koit ka khiah jong ki paidbah.
Ïa kane ka jingbym shngaiñ (unsafe) jong ka umbam umdih ba la pyndonkam da ki 44 tylli ki shnong ka nongbah Shillong, la lap da ka Food Safety and Standards Authority of India (FSSAI) hadien ba ka la khmih bniah bad tohkit ïa ki um nongmuna (water sample) ba la lum da ka seng Federation of Khasi Jaiñtia & Garo People (FKJGP) na ki 46 tylli ki shnong ka nongbah Shillong ha ka 22 tarik u Nailar mynta u snem.
Kum ban shu dew hangne, ka FKJGP ka la leit ban lum nongmuna ïa ki um halor ka jingud jingnam jong ki nongshong shnong ba ki ïoh ïa ka umbam umdih kaba jaboh bad bym shngaiñ.
Hadien ba la dep ban shim nongmuna jong ka um, ka FKJGP ka la leit ban phah leh test bad kumta ka kaiphod ba la pynmih da ka FSSAI ka la lap ba napdeng ki 46 tylli haduh 44 tylli ki shnong ki ïoh ka umbam umdih ka bym long shngaiñ bad dei tang ka shnong Demthring bad ka Mawblei kiba ïoh ïa ka umbam umdih kaba khuid bad long shngaiñ.
Ka kaiphod ka pyni ba katkum ki test, ki um ba la lum nongmuna na ki 44 tylli ki shnong ki dei kiba don ïa ki coliform bad E.
coli, ba duna ka pH value, ba bun iron palat ïa u pud, kaba pyni shai ruh ba kine ki um kim long satia kiba shngaiñ ban dih katkum ka FSSAI standard.
Ka FKJGP ka la pynpaw ba ka jingshem ïa ka jingduna ka pH value ha kine ki um ba la lum nongmuna ki pyntip ba kine ki um ki dei kiba jur ka acid bad katkum ka FSSAI standard, ka umbam umdih ka dei ban don ïa ka pH value hapdeng 6.
5 haduh 8.
5 bad kaba hapoh jong ka 6.
5 ka dei kaba long acid.
Nalor kane ka la ong ba wat la ka jingdon ka iron ka long kaba kongsan ïa ka koit ka khiah, hynrei ka jingdon palat pud ka lah ban lam sha ki jingma; kata ka lah ban pynïoh ïa ka jingpang shini, hemochromatosis, pang kpoh, pyndap lyer ka kpoh, bad jingpang sniewdoh kaban lam sha ka jingring sti kloi.
La ong ruh ba nalor kane, ka lah ban pynsniew ïa u dohnud, pancreas, bad klongsnam nalor kiwei kiwei.
Ka jingdon jong ki faecal coliform bad ka E Coli ha ka um ka lah ban lam sha ki jingpang Diarrhea, hemorrhagic colitis, hemolytic uremic syndrome, respiratory illness, pneumonia bad kiwei kiwei ki jingpang kum ka meningitis, septicemia, urinary tract, kaba lah ban shim ïa ka jingim jong ki khynnah rit bad ki tymmen.
Ha kaba ïadei bad kane ka jingbym long shngaiñ jong ka umbam umdih, ka FKJGP ha ka Sngi Ba-ar ka la leit ban pyntip bad ujor sha u Myntri Rangbah ka jylla u Conrad K Sangma ban buh ka jingkyrpad ba un shimkhia halor kane ka bynta kaba ktah ïa ka koit ka khiah jong ki nongshong shnong.
“U Myntri Rangbah u la ai ka jingïaroh ïa ka lynti kaba ngi la shim, kata ba kan dei ka sien kaba nyngkong ban phah test ïa ka um kaba la shim nongmuna na kylleng ki shnong ka nongbah Shillong," la ong u President ka FKJGP u Bah Dundee C Khongsit haba kren sha ki lad pathai khubor.
Une u nongïalam ka FKJGP u la ong ba na ka liang jong u Myntri Rangbah ruh u la pynpaw ïa ka jingsngew lyngngoh ban ïoh jingtip ba ka umbam umdih kam long kaba shngaiñ ban bam ban dih.
“Ngi la dep ban leh ïa la ka bynta ban lum ïa ki um ban phah test ha ka Food Safety Laboratory kaba la lap ïa kane baroh bad ngi dawa ba ngi dei ban ïoh ïa ka umbam umdih kaba khuid namar ba ki paidbah kiba ïoh ïa ka um na ka PHE ki da siew da ka pisa ym ba ki shu ïoh ei," la ong u Bah Dundee.
U la pyntip ruh ba ha kane ka jingïakynduh, na ka liang u Myntri Rangbah u la kular ban shimkhia ïa kane ka jinglap jong ka seng halor ka jingbym shngaiñ jong ka umbam umdih kaba ki paidbah ki ïoh.
U Waheh Shnong ka Lapangap, Bah Deimonmi Lyngdoh u la pdiang sngewbha ïa ka rai jong ki ar tylli ki jylla kata ka Meghalaya bad Assam ba kin phah da ki CRPF ban pahara ha khappud khamtam ha shnong Lapangap, West Jaiñtia Hills District kaba don ka jingïakajia ha kine ki khyndiat sngi ba la dep.
Haba ïakren bad u Bah Deimonmi u la ïathuh ba ka shnong Lapangap ka pdiang sngewbha lada phah da ki CRPF ban pahara ha khappud namar u la ïohi ba ki pulit Meghalaya  kim lah ban ai jingïada ïa ki paidbah haba wan thombor ki paidbah na Karbi bad ki pulit Assam.
“Nga ïohi ha kine ki sngi ki pulit Meghalaya kim lah ban ïada ïa ngi ki paidbah namar kim shym la ïoh hukum tang ban leit sha lyngkha haba ka don ka jingïakynad hapdeng ki paidbah na Meghalaya bad Assam" u la ong.
U la ïathuh ba mynta ka sngi ki nongrep na Lapangap ki la leit bad wan phai suk na jaka rep kaba ki ju leit rep ha Nongjrong kaba hap ha jylla Assam.
Nalor kata, u la ïathuh biang ba kane ka jaka rep ha Nongjrong ka dei ka shnong ba shong ki Pnar tangba shaneng bad sharum la ker da ki shnong Karbi, namar kane ka shnong ka hap ha Labang Nongphyllut Elaka kaba la hap noh sha Assam.
Shuh shuh u la pyntip ba ha ka 29 tarik u bnai ba dang shu dep ka shnong ka la rai ban pyrshah ban leit phut ïa ki tynrai dieng hynrei ki lah ban duh ïa u kba ba ki la rep namar lada mynta ki la shah ban rep ïa u kba ym donkam shuh ban phut ïa ki tynrai dieng.
Kane ka jingpyrshah ka dei namar ka jingïakynduh ki ar tylli ki District Administration ka West Jaiñtia Hills District bad Hamren District ki la rai ban phut noh ïa ki tynrai dieng ba la thung ha ki lum kiba hap ha Lapangap hynrei ki paidbah kim pdiang ïa kane namar mynta ki la lah ban leit rep sha ki lyngkha ba hap ha jylla Assam.
Ka jingïalehkai bha u Rohit Sharma bad u Virat Kohli ka la pynlong ïa ka India ban ïai bteng ïa ka jingjop kaba ar ha ka Cricket World Cup.
Kane ka wan hadien ba ka lah ban pynliem noh ïa ka Afghanistan da 8 wiket ha ka sngi Balang ha nongbah Delhi.
Ha kane ka jingïakhun ka India ka la lah ban kynjoh sha ka thong hadien ba la lah ban kamai 273 run ha ki 35 over.
U Rohit Sharma uba la shimti kum u kapten ïa kane ka kynhun, u la khyrwit 131 run na ki 84 bol kynthup ïa 16 tylli ki ‘four’ bad san tylli ki ‘six’.
Katba u Virat Kohli u la khyrwit ïa ka shiteng spah da ïoh 55 run (6x4s) bad khlem shah pynhap wiket.
Ha kane ka jingïa-khun, ka Afghanistan kaba la shimti ban tied nyngkong, ka la kamai 272 run bad shah pyn-khyllew 8 wiket ha ki 50 over.
U kapten kane ka kynhun u Hashmatullah Shahidi u la long u nongtied uba la ïoh bun eh da kaba kamai 80 run na ki 88 bol, katba u Azmatullah Omarzai u la khyrwit ïa ka shiteng spah kaba 62 run na ki 69 bol.
U nongkawang bol jong ka ri u Jasprit Bumrah u la lah ban khur 4 wiket bad ban ailad 39 run.
Ïa ki ar wiket la khur da u Hardik Pandya, katba kiwei pat ki la noh synñiang ban khur mar shi wiket ki long u Shardul Thakur bad u Kuldeep Yadav.
Nalor u Rohit bad u Kohli, kiwei pat ki nongtied kiba la noh synñiang hak ka ban tied ki long u Ishan Kishan uba la tied 47 run na ki 47 bol bad u Shreyas Lyer uba la tied 25 na ki 23 bol na ka bynta ban pynlong ïa ka India ban kynjoh sha ka thong ha ki 35 over ha kaba ka la kamai 273 ruh bad shah pyn-khyllem 2 wiket.
Kham hashwa ka India ka la jop ïa ka Australia da 6 wiket.
Te kumta ka India kan pynkhreh ïa ka jingïa-khun kaba lai pyrshah ïa ka Pakistan ha ka sngi Saitjaiñ (14 tarik).
Ka long shisha ka khubor kaba pynkyndit thret ïa ki nongpynmih phlim namar u Symbud Myntri Rangbah ka jylla, Bah Sniawbhalang Dhar uba dei u MLA ka NPP na Nartiang u la wan sha Bijou Cinema Shillong kum u ‘riew paidbah ban peit ïa ka phlim ‘Johkhe.
com’ ha ka janmiet jong ka Lah Sngi U Blei ka 9 tarik Risaw, 2023.
U Bah Dhar ryngkat ki bahaïing hasem u la poi ha Bijou Cinema Shillong ban peit ïa ka phlim Johkhe.
com ha ka por 8:00 baje mynmiet kaba la kut haduh ka 11:00 duna mynmiet.
Ki trai jong ka phlim Johkhe.
com kata u Marboon Laloo bad u Bah Dao Toi kiba dei na Jowai haba ki dang don ha Bijou Cinema ki la kyndit thret haba u Bah Sniawbhalang u la kren ïa ki katba u dang shong bad ki bahaïing ha jaka shong jahthait ki paidbah ha katei ka jaka.
Nalor kane kaba pynkyndit shuh shuh ïa ki trai jong kane ka phlim namar kat u Symbud Myntri Rangbah ka sorkar jylla u la wan peit ïa ka phlim kum u ‘riew paidbah, khlem da donkam ban pyntip sha ki trai jong ka phlim.
Kumta ki la ai khublei ïa u Bah Sniawbhalang Dhar uba la wan kyrshan ïa ka phlim jong ki ha Bijou Cinema, Shillong.
Ka jingwan poi u Bah Sniawbhalang sha Bijou Cinema ka dei namar u la ïohi ha ki social media ïa ka jingshongshit ki paidbah kiba la wan peit ïa kane ka phlim naduh sngi sdang kata ka 6 tarik haduh 8 tarik Risaw 2023 kat haduh ba ki bahaïing jong u bad ma u ki la hap ban pyllait khnang ïa ka por ha ka janmiet jong ka Lah Sngi U Blei ban shong ruh ha balcony kaba ju shong ki ‘riew paidbah.
Na ka liang u Bah sniawbhalang u la ong ba ka jingwan peit ïa ka phlim Johkhe.
com ha Bijou Cinema bad ki bahïing ka dei namar u ju peit ïa ki phlim jong u Maheh Marboon Laloo bad u Dao Toi ha ki por ba kham mynshuwa namar ki tbit palat ban ak biria.
U la ong ba dei ban wan ha kine ki sngi tangba bunkam palat, kumta u la pyllait por khnang khnang ha ka sngi lah sngi u blei kum shibynta ban ai jingkyrshan ïa ki nongak phlim na rilum Jaiñtia.
Ka Jylla ka la lah ban sei tang hynñiew tylli ki jingïalehkai sha ka National Games ka ban long mynta u bnai ha Goa, ka ban sdang naduh 26 mynta u bnai haduh 9 tarik u Naiwieng mynta u snem.
Kine ki kynthup ïa ka Athletics (ka ban phah tang 2 ngut ki nongïaleh -kai), football ki shynrang, swimming (4 ngut), mar iwei ha ka Wushu & Judo, Shooting bad ka Golf (4 ngut).
Ïa kane la ïathuh da u General Secretary ka Meghalaya State Olympic Association u Bah Finley L.
Pariat ha kaba u la pynpaw ka jingkyrmen ba lehse Jylla kan danglah ba kan ïoh shuh shuh ban ïashim bynta ha kane ka lympung namar ka dangïai ap na ki synjuk ïalehkai ba kin ai jingtip hashwa ïa ka por.
Haba ïadei bad ka jingpynkhreh u Bah Finely u la kam ba la sdang ban pynkhreh bha, khamtam lei lei ka football kaba don bha ka jingkyrmen ba ka Jylla kan ïoh beit ba kan khur takma.
Haba ïadei bad ka jingpynlut pynsep, u Bah Finely u la pyntip ba la dep ban phah sha ka Sorkar, khamtam ïa ka bai leit namar mynta ka kynti yn hap ban leit da ka liengsuiñ, bad haba kheiñ kyllum, ka jinglut baroh kan nym duna ïa ka T.
45 lak.
Kumba 1,008 ngut ki briew ki la khlad ha Israel naduh ba ki ‘riew pyntriem ka kynhun Hamas ki la rung sha kane ka ri ha ka Sngi Saitjaiñ, la ong ka Kan TV News jong ka sorkar Israel ha ka Sngi Ba-Ar.
Nalor kitei kiba la khlad, ki don ruh 2,741 ngut kiba la mynsaw naduh ba sdang ka jingthombor ha ka Sngi Saitjaiñ haduh mynta.
Hynrei na kine kiba la mynsaw, sa tang 544 ngut ki dang don hapdeng ka jingshah sumar ha ki hospital ha Israel.
La ong ruh ba naduh ka Sngi Saitjaiñ, la ther haduh 4,949 tylli ki ‘nam ding sha Israel.
Na ka liang ka Israeli Defence Forces ka la ïathuh ba la lap ïa kumba 1,500 tylli ki metïap jong ki lehnoh Hamas ha ki bynta ba shathie jong ka Israel.
Ha kaba ïadei pat bad ka jingïap briew ha Gaza Strip, ka tnat ka koit ka khiah jong ka Palestine ka la ïathuh ba haduh mynta ka sngi, 788 ngut ki la khlad bad 4,100 ngut ki la mynsaw naduh ba ka Israel ka la sdang ban ther ïa kane ka jaka.
Ha kawei pat ka liang, haba ai jingkren ha ka miet jong ka Lah Sngi U Blei, u Myntri Rangbahduh, u Benjamin Netanyahu, u la ong ba ka Israel ka don hapdeng ka thma.
Hynrei u la ong ruh, “Ngi khlem kwah ïa kane ka thma.
La pynbor ïa ngi da ki lynti kiba shyrkhei tam bad kiba long ‘riewkhlaw.
Hynrei watla ka Israel ka khlem sdang ïa kane ka thma, hynrei dei ka Israel pat ka ban pynkut ïa ka.
"U Netanyahu u la ong ruh, “Ka la don ka sien ba ki Jew ki khlem don la ka jong ka Ri.
Ka la don ka khep ba ki Jew ki khlem lah ban ïada ïalade.
Hynrei mynta kam long shuh kumta.
"Haba kynthoh ïa ka kynhun pyntriem Hamas, u Myntri Rangbahduh ka Israel u la ong, “Ka Hamas kan sa sngewthuh ba da kaba thombor ïa ngi, ka la leh ïa ka jingbakla kaba jur tam.
Ngin pynhiar kput tat haduh ba ma ka bad kito kiba shun ïa ka Israel kin kynmaw da ki phew snem ban wan.
"Nalorkata, u Netanyahu u la ong ba ka jingthombor kum ki ‘riewkhlaw da ka Hamas pyrshah ïa ki nongshong shnong ba lui-lui ka long kaba la palat liam ha kaba la pynïap syndon hapoh ïing ïa ki briew, la pynïap ïa ki samla kiba la ïashim bynta ha kawei ka tamasa, la rahbor ïa bun ngut ki kynthei, khynnah bad wat ki tymmen ki tro.
“Ki lehnoh Hamas ki la teh la khum, thang bad pynïap ïa ki khynnah.
Ki dei ki ‘riewkhlaw.
Ka Hamas ka dei ka ISIS," la ong u Myntri Rangbahduh da kaba bynrap ba ki Ri ki dei ban wan lang ban kyrshan ïa ka Israel ban pynrem ïa ka Hamas kumba la pynrem ïa ka ISIS.
Haba kren shai ba ka Israel kan sa jop ïa kane ka thma, u Netanyahu u la ong, “Haba ka Israel ka jop, ki Ri kiba la shai baroh ki jop lang.
".
U rangïalehkai ‘dien ka Kerala Blasters u Aiban Dohling u lah ban duh ïalehkai ha baroh ki jingïakhun kiba dangsah jong ka Indian Super League (ISL) 2023/24 hadien ba ngat jingmynsaw ha ka jingïakhun pyrshah ia ka Mumbai City FC, kaba la jop da 2-1 kol ha ka sngi Ba-ar.
Une u rangïalehkai ka Jylla u la hap ban mih noh na masan ha ka jingïakhun pyrshah ïa ka Mumbai ha ka minit kaba 40 bad hadien ba u la shah sumar ki bor ba dei khmih katei ka klob ki la pynthikna ba kane ka jingmynsaw ka lah ban neh kham slem.
Utei u rangïalehkai ba dang 27 snem ka rta u la ïasoh sha ka Kerala Blasters hashwa ban sdang kane ka aïom ïalehkai hadien ba u la mih noh na ka FC Goa bad u la ïoh ban ïalehkai nyngkong ha kaba ka Kerala ka la jop ïa ka Bengaluru FC da 2-1 kol.
“Ka long ka por kaba eh ban wanphai biang na ka jingmynsaw ha kum kane ka por jong kane ka aïom ïalehkai.
Ngan ym lah ban ïalehkai na ka bynta ka kynhun jong nga, ka Kerala Blasters ha ki jingïakhun ba dangsah jong ka Indian Super League," la pynpaw une rangïalehkai ‘dien ha ka Instagram.
“Hynrei mynta ngan hap ban ai jingkyrshan lem ïa ka kynhun khnang ban kan lah ban ïalehkai bha ha kane ka lympung.
Ngan pyrshang ban ïaleh katba lah khnang ba nga lah ban wanphai biang da ka jingkhlaiñ bor," u la bynrap.
U Alison Kharsyntiew un shimti kum u Assistant Coach ka Mohammedan S.
C ha ka lympung ïalehkai I-league 2023-24, katba u Andrey Chershynov uba na Russia un shimti kum u head coach ïa kane ka kynhun ïalehkai kaba na West Bengal.
Kane ka khubor ka la paw hadien ba ka Mohammedan ka la buh ïa ki kyrteng ki nongïarap jong kane ka klob hapoh social media ha ka sngi Balang na ka bynta kane aïom.
Ka Mohammedan kan pynkhreh ïa ka jingïakhun ba nyngkong ha la ïing (Kolkata) pyrshah ïa ka Aizawl ha ka 29 tarik mynta u bnai, hashwa ba kan wan sha ka nongbah Shillong ban ïakhun pyrshah ïa ka Shillong Lajong ha ka 3 tarik u Naiwieng.
Kum ban shu pynkynmaw, u Alison u la bat ruh kum u coach ka Shillong Lajong ha ka aïom ïalehkai 2018-19 hashwa ba kan shah pynhiar kyrdan na ka I-League.
Kham hadien pat ula shimti kum u Assistant Coach jong ka Northeast United F.
C na ka bynta ban long u Khasi uba nyngkong eh ban ïadon bynta ha ka Indian Super League.
Ka Moo-kyndur SC ka la khur ïa ka jingjop ha ka lympung ïaleh-kai 1st Divi-sion Football Tournament na ka bynta ka Chatister Kharkongor Memorial Trophy 2023 ba la pynïaid da ka West Jaiñtia District Sports Association (WJDSA).
Kane ka nam jop ka la wan urlong hadien ba ka la lah ban pynliem noh ïa ka Mukhla Evergreen da 1-0 kol ha ka sngi Balang ha Kiang Nangbah Stadium kaba ha Ladthadlaboh.
Jowai.
