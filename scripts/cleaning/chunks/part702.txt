Ha India hi, ka don ka jingkhuid ha ka rukom pynlong ïa ki ilekshon.
Ka jingkwah jong ka BJP ka long ban pynduh noh ïa ki seng barit baria," la ong u President.
Haba kdew ba ka Congress kam hun satia ïa katei ka jingthmu ka BJP, u Bah Pala u la pynkynmaw ba ha shuwa u la long teng u dkhot ka Public Grievances ha kaba bun ki la pynpaw ba na bynta ban pynduna ïa ka jinglut jingsep, dei ban don da ka ‘One Nation, One Election’.
“Hynrei ngi na ka liang ka seng ngi ong kam long namar ka long kumba ïuh roit ïa ka hok jong ki briew.
Ha ka por ba nga dang don ha ka komiti, ym don ba ïahun napoh ka Congress lait noh tang ka BJP," la ong utei u nongïalam.
Ha kawei ka liang, haba ïadei bad ka jingpynkylla kyrteng ïa ka India sha ka ‘Bharat’, u Bah Pala u la ong, “Nga tharai kane ruh ka dei ka jingkut lad, ngi ïohi ïa u Modi ba hadien ba pynlong ïa ki jingwad bniah, ka ïoh ka kot jong ka India ka la hiar palat.
"“Nga tharai kawei kaba buh jingma ïa ka BJP…kim lah ban ai ka jingsynshar kaba biang, ki pynmih ïa kine kiei-kiei," u la ong.
U la ong ruh ba ha ki 10 snem jong ka BJP, ka seng ka la synshar beit thik na bynta katto-katne ki jaidbynriew, katto-katne ki nongkhaïi ha ki bynta bapher-bapher.
Haba kylli, u la ong ba ka kyrteng ‘India’ ka dei kaba la don naduh mynshuwa ha ki por phareng bad ym ju pynkylla ïa ka hynrei ki don pat ki briew kiba don ïa ka jingsngew ban pynkylla noh ïa ka kyrteng ka ri.
“Lada pynkylla, kin sa mih bun ki jingkynthoh namar ka kyrteng ka la neh ha ki kot ki sla nadong-shadong, ban pynkylla kam dei kaba suk.
Ki ‘Software’ kiba bun, ym dei tang ha India, hynrei ha palat 200 tylli ki ri jong ka pyrthei ki ithuh kum ka India, ki kor ka juk stad teknoliji ki la ïaid beit ha ka kyrteng ka India, nga sngew kam don jingmut," u la ong.
Shuh shuh utei u khlieh nongïalam ka MPCC haba bynrap ba ka BJP ka thmu ban pyntreikam ïa ka ‘Hindi’ ha kylleng ki jaka, u la ong ba ki jaka kum ka Thaiñ Shatei Lam Mihngi, Tamil Nadu, Kerala bad kiwei-kiwei wat la kim da sngewjuh ïa ka ktien ‘Hindi’ hynrei ka BJP ka kwah pynlong ‘Hindi’ lut, ‘Bharat’ lut bad ‘Hindu’ lut ïa baroh.
“Kane kam long, kane ka long kawei na ki sienjam jong ki ban pynlong kawei ka ri, kawei ka ilekshon, kawei ka niam…ka jingpynkylla kyrteng ruh kajuh – ka lah ban wanrah ïa ka jingïakhih kaba jur kaba ngim poi pyrkhat," u la ong.
Shilong, Nailur 12Ka Khun Hynñiewtrep National Awakening Movement (KHNAM) Central Executive Council (CEC) ha ka Sngi Ba-ar ka la ujor sha u Chief Executive Member (CEM) ka Khasi Hills Autonomous District Council (KHADC), Bah Pynïaid Sing Syiem ba un tuklar halor ka jingtreikam jong ka Shillong Golf Club khlem ka Trade License.
“Na ka liang ka seng ngi pynpaw ïa ka jingpyrshah kaba jur halor ka jingtreikam jong ka Shillong Golf Club khlem ka Trade License.
Kumba la paw paidbah ba kane ka Club ka la sdang ruh ban lum ïa ka bai rung (entry fee) na ki paidbah bad haba ka la don ka jinglum pisa na ki paidbah ngi sngewthuh shai ba kane ka la dei ka kam khaïi.
Katkum ki aiñ jong ka Council kane ka Club ka la dei ban don ïa ka Trade License bad ki dkhot lane ki nongtrei jong kane ka Club ki dei ban siew ruh ïa ka Professional Tax sha ka Council," la ong ka KHNAM ha ka dorkhas ba la soi da u Working President, Bah Thomas Passah bad u General Secretary, Bah James M.
A Neng.
“Ngi pynpaw ruh ïa ka jingsngewlyngngoh ba la aiwai  ïa kane ka jaka sha kane ka Club naduh u snem 1926 bad la aiwai ruh khlem buh por kaba lah ban wanrah pat ka jingsynjor ka jinglong trai u Khasi halor ka khyndew Khasi.
Ngi kyntu ïa ka Council, kum ka nongbat ïa ka khyndew ka shyiap ban tuklar lem ïa kane ka kam," la ong ka dorkhas.
“Kan long kaba kham sngewtynnad bad ai mynsiem ba ïa kane ka Club la dei ban pynïaid da ki Khasi suda lane ban seng da ki Self Help Group (SHG) lyngba ki lai Dorbar Shnong kiba don sawdong kane ka jaka khnang ba kan plie lad ïa ki samla ki jong ngi kiba ïai tyrha na ka jingkyrduh kam," la bynrap ka dorkhas.
“Lada ngi bud ryntih ïa ki dkhot (section) jong ka Trading by Non-Tribal Regulation 1954 ka Section 3A sub section kaba (a) haduh (f) bad kiwei kiwei ruh ki kyndon kiba la don lypa ha kane ka Regulation ngi la sngewthuh ba ym lah shuh ban ai laisen wat lada ki aplai ruh.
Kumta ngi kyntu ïa phi ban sngewbha ban tuklar ïa kane ka kam khnang ba ngin lah ban khanglad ïa ka jingpynkheiñ aiñ ki bar jylla bad ruh ïa ka jinglait ei jong ka pisa ka Council," la ong shuh shuh ka dorkhas.
U President ka Meghalaya Pradesh Congress Committee (MPCC), uba long ruh u MP ka Shillong, Bah Vincent H.
Pala ha ka Sngi Ba-ar u la kren shai ba um don jingmut ban leit pynïasoh sha ka National People’s Party (NPP).
“Ngam ju don kata ka jingmut ban leit sha ka NPP, barabor nga la ong naduh mynshuwa.
Nga i ba ngi ki rit paid lada ngi don ha ka Congress ne kano-kano ka seng, ka seng ka long da kumwei, hynrei ka jingïajan, ka jingïadei shimet bad ki heh, ngim dei ban don kata ka jingsngew namar ngi don tang katno ngut eh," la ong u Bah Pala haba kren sha ki lad pathai khubor.
Haba ai nuksa ba ha Bengal, ka liang synshar bad liang pyrshah kim ju da kham ïakren, u la ong ba haba phai sha ka Jylla, lada jop mano-mano, ka shong ha u paidbah bad haba la jop, hap ban ïatreilang na bynta ka bha ka miat u paidbah.
“Nga u liang pyrshah, ngan hap leit sha ka liang synshar ban kyrpad na bynta ka roi ka par.
U liang synshar teng-teng u kwah jingkyrshan na ka liang pyrshah na bynta kano-kano, ngin hap ïadei bad ïatreilang," u la ong.
U Bah Pala u la ong ruh ba ki briew ki sngewthuh bakla ïa ka jingpyrshang jong ki nongïalam ban ïabeit na bynta ka jingbha jong u paidbah, hynrei ym na bynta ka kam shimet hangne-hangtai.
“Ki mut ba nga ïajan bad u Conrad lane ïajan bad u Metbah, te ngan leit, nga ngam dei uta uba lah ban shu pynngeit kulmar.
Ka seng la ka jong, ki kam shimet la ka jong, ka jingbha u paidbah, ngin hap ïa pyrkhat," u la ong.
Halor ka jingpynkhreh ïa ka ilekshon MP, u President u la ong ba man la ka ilekshon ka ju don beit kata ka jingong ban pynrem ne pynjop ïa uta, hynrei kam shong ha ki nongïaleh hynrei ha u paidbah.
“Ngi te ba la ïaleh te ïaleh beit hynrei ka shong ha ka mon u paidbah, kam shong ha ki nongïaleh, ym kum ka eksam, hynrei ka shong ha kti u paidbah.
Ngi pyrshang ban trei katba lah hynrei haba kut hi ka shong ha u paidbah," u la ong.
Ha kajuh ka por, u la ong ba ka seng ka la ïaid shakhmat bad ka jingpynkhreh na bynta ka ilekshon MDC.
“Katkum ka jingsngewthuh jong nga, ka don ka jingwanrah jingkylla kaba 125 ha ka Riti Syshar ka Ri kaba ka BJP ka la wanrah naduh u 2019.
Nga tharai lada ki mynjur, kin mynjur ha u Nohprah mynta u snem.
Lada kim mynjur, ka ilekshon kan ïaid kumba dei ban ïaid, hynrei lada ki mynjur, ka eh ban ïoh ïa ka ilekshon ha ka por kaba biang namar ka jingpynkylla kaba bun, ngin hap pynkylla ïa ka Riti Synshar ka Ri India," u la ong.
Haba ïadei bad katei ka bynta, u Bah Pala u la ïathuh ba kan sa don ruh ka jingpynbeit thymmai ïa ki konstitwensi bad kumta lada ka BJP ka mynjur ïa ka ‘Bill’ kaba ka la wanrah, ka ilekshon ka lah ban shah pynkynriah hynrei lada kim mynjur, kan ïaid beit kumba long.
“Na ka liang jong ngi, ngi pynkhreh baroh – la ha ka por ba ka dei ban long ne la ki pynslem ne pynkynriah ïa ka ilekshon," la bynrap u MP.
U MLA ka Nongpoh, Bah Mayralborn Syiem u la ong ba kawei na ki daw jong ka jingkiew dor palat jong ki mar bam mar dih ne kiwei kiwei ki tiar ki tar ka dei na ka jingbun bad jyllei jong ki khyrdop khrong khajna ba la pynïeng ha ki surok bah.
“Kumba ka long mynta, ki mar ki mata kiba wan na kiwei kiwei ki jylla kin hap ban ïaid lyngba kiba bun ki khyrdop khrong khajna beaiñ kiba don ha ki jylla bapher bapher, kumta na ka liang ki malik ki hap ban pynkiew ïa ka dor namar ka jinglut nalor ka bai mar, la hap kheiñ lang sa ïa ka bai siew ha kine ki khyrdop," la ong u Bah Mayralborn haba kren sha ki lad pathai khubor.
U la ong ba ka jingkiew dor jong ki mar ki mata, la ki dei ki mar bam mar dih ne kiwei kiwei ki tiar kiba pyndonkam ka long kawei na ki mat kaba kongsan bha, kaba baroh ki mad.
“Kumba ka long, kawei pat ka daw jong ka jingkiew dor ka dei ba ngi hapoh ka jylla ngi dang hap ban shaniah ïa ki mar bam mar dih kum u khaw, phan, piat nalor kiwei pat ki mar kum ki dawai dashin, ki tiar ki tar na kiwei pat ki jylla.
Kumta ka jingdon jong ki khyrdop kiba lum pisa na ki kali ba wan kit mar, ka nang pynsyllang shuh ïa ki paidbah ha kaba ïadei bad ka jingkiew dor jong ki mar," u la ong.
Shuh shuh une u MLA ka Nongpoh u la ong ban kham lait na kine kiei kiei, kat kum ka jingsngew shimet ka jong u, la donkam ban wanrah noh ïa ka rel kit mar haduh Byrnihat, namar wat la kam ïarap 100 na ka 100 hynrei kan pynduna bun ha ka jinglut jingsep.
U la ong kawei pat ba hap ban buh ha ka jingmut jingpyrkhat lada wanrah ïa ka rel kit mar, ka long ba dei pat ban don ïa ki aiñ kiba khlaiñ ban ïada na ka jingwan buhai shnong jong ki briew nabar jylla, nuksa kum ka Inner Line Permit (ILP) ka dei kaba kongsan bha.
“Ngi donkam ban don ïa ki aiñ kiba khlaiñ, namar lada ïakren ïa ka jingkiew dor jong ki mar bam mar dih, nga sngew ba ka rel kit mar kan long kaba donkam ban wanrah noh bad lada wan pat ka rel kit mar, dei ban don sa ki aiñ kiba khlaiñ ban ïada na ka jingwan rung kyrthlep jong ki briew ba nabar," la ong u Bah Mayralborn.
Shuh shuh u la ong, nalor ki aiñ, ki Dorbar Shnong ruh ki dei ban long kiba khlaiñ khamtam lei ha ki shnong ba don ha khappud ban peitngor bad khanglad ïa ki briew kiba nabar ban ïoh rung sha ki shnong ki thaw.
“Hooid, ka jingdonkam ïa ka rel kit mar ka la long hakhmat, wat la kan nym lah ban pynhiar dor shispah na ka shispah hynrei kan ïarap pat shibun," la ong une u MLA ka Nongpoh.
U MDC ka Mawsynram konstitwensi uba dei ruh u President ka NPP Mawsynram Block, Bah Alvin Sawkmie u la pynpaw ba um poi pyrkhat ba u MLA barim ka Mawsynram Bah Himalaya M Shangpliang uba dang shu dep ïakhun pyrshah ïa ka ilekshon MLA uba long kum u hynmen un wan kyrshan ïa u kum u para na bynta ban pynkhlaiñ ïa ka seng NPP hapoh Mawsynram konstitwensi bad hapoh ka jylla.
Ïa kine ki kyntien u Bah Alvin Sawkmie u la pynpaw haba ai jingkren ha ka jingïalang pdiang burom ïa ki nongkitkam u Bah Shangpliang kiba la rung sha ka seng NPP mynta ka Sngi Ba-ar ha seng Khasi Hall Mawsynram, Khliehshnong.
Kine nongkitkam jong u Bah Shangpliang ki dei kiba dang shu mih noh na ka seng BJP mynshem taïew.
Ha kane ka sngi palat hajar ngut ki nongkitkam u Bah Shangpliang ki la rung sha ka NPP ha kaba la pdiang burom da u Bah Alvin Sawkmie kum u President ka NPP Mawsynram Block ha ka jingïadonlang u Bah Shangpliang, ki nongkitkam ka NPP na East Khasi Hills District bad ki nongkitkam ka NPP Mawsynram Block.
Katba ïa u Bah Shangpliang, ka NPP hapoh ka jingïalam u Conrad K Sangma uba dei u President ka NPP kin sa pdiang burom lashai ka sngi ka 13 tarik Nailur, 2023 ha ka por 1:00 baje nohphai sngi ha shlem treikam ka seng ha Shillong.
Haba ai jingkren ha kane ka jingïalang u Bah Alvin Sawkmie u la ong ba um poi pyrkhat ba u Bah HM Shangpliang uba la kham slem ha ka saiñpyrthei bad uba long kum u hynmen un wan ban ïatreilang bad u ha ka seng NPP uba long tang kum u para.
U la ong kane ka jingwan pynïasoh u Bah HM Shangpliang sha ka seng NPP ka pyni ïa ka jinglong rangbah ha ka mynsiem bad ha ka pyrkhat pyrdaiñ.
Kumta u la kyntu ïa ki nongkyrshan ban long kiba kylluid mynsiem ban pynlong ïa ka seng NPP kaba khlaiñ hapoh ka Mawsynram konstitwensi.
Nalor nangta, u la ong ba ka sorkar hapoh ka jingïalam ka NPP ka la lah ban shna surok haduh 4000 kilometre ha kine ki san snem bad ka la wanrah ruh ïa ki jingïarap sha ki nongrep.
Katba na ka liang u Bah Shangpliang, u la ong ba hadien ba la rem ïa ka ilekshon MLA, ka la wan ka jingmut jingpyrkhat lada dang ïakhun baroh ar ngut kin shu shah rem bad ka jingduhnong kan long ïa ki paidbah khamtam ki nongrep bad ki nongbylla.
Kumta u la shim ïa ka rai rangbah ban ïatreilang noh bad u Bah Alvin ban shakri khambha ïa ki paidbah ka konstitwensi.
U Myntri Rangbah, Conrad K Sangma u pynpaw ba ym pat da donkam ban wanrah da ka ‘resolution’ ha Ïingdorbar Thawaiñ pyrshah ïa ka jingthmu pyntreikam ïa ka Uniform Civil Code (UCC) ha kane ka Dorbar Synrai ka ban long mynta.
Haba kylli la ka Sorkar kan wanrah da ka ‘resolution’ ban pyrshah ïa ka UCC bad ïa ka Forest Conservation Amendment Act 2023, u la Conrad u la ong ba haduh mynta ym pat ïohi ïa ka Bill haba ïadei bad ka UCC bad ym pat lah ban ong ei ei bad yn pyrshah ïa kaei haba ym pat ïohi.
U la buh jingkylli pynban shu buh lada ka UCC ka ong ba yn shim jait noh na ka kynthei tharai ka Meghalaya kan pdiang.
Kumta u la ong ba kat bym pat ïohi ïa kaba thoh ha kata ka UCC, ym lah ban shu kren da kaba shu antad bad lada ong ban wanrah da ka ‘resolution’ kan dei halor kaei?U la ong ba u la dep kren shai ba ka UCC ka dei kaei kaei kaba ym lah ban leh da ka suk kum ha India, hynrei ïa ka kaei yn pyrshah ne ban wanrah resolution pyrshah ïa ka UCC.
Haba kylli halor ka Forest Amendment Act 2023, u la ong ba kane ka aiñ ka kren shaphang ka jingbym donkam ban ïoh jingbit na ka tnat khlaw haba leh ïa ki projek.
Haba kylli halor ki projek kiba shah ban pyntrei khlem da shim jingbit lada ka jaka ka don hapoh 100 km na khappud jong ka ri, u Conrad u la ong ba kaei kaba ym donkam ban shim jingbit ka dei tang na ka tnat khlaw, hynrei donkam pat ban shim jingbit na kiwei pat kum na ka Jylla, District Council, Rangbah Shnong bad kiwei kiwei kiba dei ban ïoh jingbit.
U la ai nuksa kum ïa ka surok Shillong-Dawki kaba sahkut namar ym pat ïoh jingbit na ka tnat khlaw.
Kumta kane ka aiñ ka ong bym donkam ban shim jingbit na ka tnat khlaw, hynrei kam mut pat ba ym donkam shim jingbit shuh kum na ka tnat shipai ha ki jaka ba shna surok kum ha thaiñ Umshyrpi.
Ka don ka jingsheptieng ba ka jingpynkylla ïa kane ka aiñ kan ktah bha ïa ki jaka ha ka Thaiñ Shatei Lam Mihngi khamtam ki jaka kiba don ha khappud bad kiwei ki ri namar ka ong ba kino kino ki projek kiba dei na ka bynta ka jingbha jong ka ri lah ban leh khlem da shim jingbit na ka tnat khlaw.
Haba kylli halor ka jingpynkylla ïa ka India sha ka Bharat, u Conrad u la ong um ïohi ban don kano-kano ka jingeh haba ïadei bad kane ka bynta namar naduh basdang kumba la kdew ha ka Riti Synshar ka ri, ka kyntien India, Bharat ka la don lypa.
U la ong ba wat ma u ruh haba u ai jingkren u ju pyndonkam lang ïa ka kyntien Bharat haba u ai jingkren, bad lada u kren da ka Hindi u pyndonkam ïa ka kyntien Bharat bad haba u kren da phareng u pyndonkam ïa ka kyntien India.
U la ong ruh ba um ïohi ba kan don kano-kano ka kynrum-kynram haba ïadei bad ka kyntien India ne Bharat namar ki dei kiba la don lypa hapoh ka Riti Synshar.
Ka Khasi Students’ Union – Laban Circle (KSU-LC) ka la maham jur ïa ki paid bynriew Karbi bad ka Sorkar Assam ba kim dei ban kyntur pud sha Meghalaya, ha kajuh ka por kim dei satia ban pyndik ïa ki Khasi ba shong ba sah ha West Jaiñtia Hills District, lem kumta ka seng kan shim da ka sienjam ban khang khyrdep ïa ka Karbi House kaba don ha Laban.
“Ka seng ka kwah ban ai ka khubor kaba shai sha ki jaidbynriew Karbi bad kumjuh sha ka Karbi Anglong Autonomous Council (KAAC) bad ka Sorkar Assam ba kin sangeh noh shi syndon ïa ka jingleh donbor jong ki ïa ki paradoh parasnam kiba don ha khappud da kaba pyndik na ka por sha ka por – da ka jingkyntur pud sha ka Jylla Meghalaya, ka jingkhrong khajna beaiñ na ki kali mar rep jong ki nongshong shnong ka Jylla, ka jingbyrngem byrsit da ki seng lehnoh ki Karbi bad ka jingleh donbor ki bor pahara bad ki pulit Assam ïa ki paid Khasi," la ong u General Secretary ka KSU-LC, samla Jason Laloo ha ka kyrwoh khubor.
Katkum ki jinglum khubor, ka seng ka la ong ba u Myntri Rangbah ka Jylla Assam, u Dr.
Himanta Biswa Sarma (HBS) un sa wan hiar ha ka Sngi Balang (13 tarik u Nailur, 2023) sha Shillong ban plie ïa ka Karbi Hemtum House kaba don ha Laban bad ban buh ïa u mawnongrim jong ka ‘Hostel’ na bynta ki samla pule.
Ka seng kam shym la pynthut ïa ka jingtei jong ka Karbi House kaba don ha Laban, namar kam long ka jaidbynriew kaba bishni bad ban pyndik ïa ka jingdonkam jong kiwei pat ki jaidbynriew ’riewlum, u la ong.
“Ngi long ka jaidbynriew kaba tip briew tip Blei, hynrei ha kajuh ka por, ngim lah ban shu sngap jar lada ki paradoh parasnam jong ngi ki shah pyndik ha ki paid bynriew Karbi," la ong ka kyrwoh na utei u samla nongïalam.
Ki bor pynïaid distrik jong ka Ri Bhoi ha ka Sngi Ba-ar ki la leit ban khang tala noh ïa kawei ka khyrdop lum khajna jong ka Khasi Hills Autonomous District Council (KHADC) na ka surok bah National Highway 6 kaba don ha ka shnong Umdihar kaba la tip kum ka Non-Tribal Commercial Transport Operators (Check Point).
Ka jingleit khang tala ïa kane ka khyrdop lum khajna ha kane ka sngi la lamkhmat da u Executive Magistrate ka Ri Bhoi District ha ryngkat ka jingïadon lang ki pulit na Nongpoh hadien ka jingïoh hukum na u Deputy Commissioner ka Ri Bhoi, u Arpit Upadhyaya.
Kum ban shu pyntip khyndiat, ïa kane ka khyrdop jong ka KHADC kaba khrong khajna na ki kali bar jylla kiba kit ïa ki mar bapher bapher, la pynïeng ha katei ka jaka la kumba katto katne por bad ka la mih ruh ka jingujor na ki nongñiah kali naba la kynnoh ba la shu pynïeng beaiñ ïa kane ka khyrdop khlem ka jingïoh jingbit na ki bor ba dei khmih jong ka National Highway Authority of India (NHAI).
Shillong, Nailur 12Ki shipai Suiñ ne Indian Air Force (IAF) ki la sdang ban kyntur pud shabar na u pud u sam jong ka ktem sah lajong, da kaba pynïeng païa shabar na ka khyrdop jong katei ka jaka ban rung sha u Lum Shillong.
Kane ka jingpyrshang kyntur pud jong ki shipai suiñ ka la pynbitar lep ïa ki paidbah nongshong shnong jong ka dong Khliehshnong, Rngi Shyllong, kaba dang hap hapoh ka Nongkrem konstitwensi.
Ha ka Sngi Ba-ar, ki paid nongshong shnong jong ka Rngi Shillong ki la ïa mih paidbah da ka jingïalam u MLA ka Nongkrem Konstitwensi u Bah Ardent Miller Basaïawmoit ban leit pynsangeh ïa ka jingtrei tam pud ki shipai Indian Air Force ha u Lum Shillong kaba dang hap hapoh ka Dorbar Shnong Rngi Shillong.
La ïoh ban sakhi ba ki shipai suiñ ki la kyntur pud sha surok PWD da kaba tih thliew thymmai ban pynïeng païa markhap bad ka khyrdop kaba rim ban rung sha ka jaka jngohkai pyrthei ha Lum Shyllong.
Nalor kane, la lap shuh shuh ba ki shipai suiñ ki la dep pynïeng ruh ar tylli ki païa bad tih ruh ïa ka thliew muri kaba heh da ka puh shilum.
Ha kane ka sngi, na ka liang u Bah Ardent kum u MLA ryngkat bad u paidbah ki la leit sha kane ka jaka.
Une u MLA u la kyntu ïa ki shipai suiñ ban mih shabar ka khyrdop ban ïakren halor kane bad ba ki dei ban pynsangeh noh mardor ïa kane ka kam, hynrei la ong ba kine ki shipai ki la khot shapoh ïa u Bah Ardent ban ïakren hynrei um shym la treh satia.
Tang hadien khyndiat por, la wan poi u Wing Commander jong ka Indian Air Force (IAF) ka Eastern Air Command (EAC) ha kane ka jaka bad hadien ka jingïakren bad ka jingdawa ba la buh da u MLA ka thaiñ, u la kular ban pynsangeh noh mardor ïa kane ka jingtrei.
Nangta haba ïadei bad kane, ka Deputy Commissioner jong ka East Khasi Hills District ka Kong Rosetta Mary Kurbah ka la rai ban sa khot ïakren halor kane hapdeng ka tnat PWD, ka tnat shipai Suiñ bad ka Dorbar Shnong Rngi Shyllong.
Nalor nangta, u Bah Ardent u la ong sha ki nongshong shnong ba lada kin sdang ban trei biang ban pynïeng ïa kitei ki païa hadien ba la pynsangeh baroh ki nongshong shnong kin ïamih paidbah ban pynsangeh biang.
Kawei ka longkmie ïa kaba la tip kyrteng kum ka Kong Priskila Suchiang ka la shah pynïap dusmon ha ki briew ba la suba ba ki dei na Bangladesh.
Kane ka la jia ha ka Lah Sngi U Blei ha ka por kumba 11 baje mynstep ha ka jaka ba la tip kum ka Donaskur ha East Jaiñtia Hills.
Kane ka longkmie ka don arngut ki khun bad ka dei kaba ju khaïi lyngba ki jaka khappud.
Katkum ka khubor ba la ïohlum na ki pulit ka East Jaiñtia Hills ha ka Sngi Ba-Ar, la ong ba hynnin ka sngi, katei ka longkmie ka la leit sha lyngkha, hynrei ka khlem wanphai shuh sha la ïing.
Hadien ba ka khlem wanphai ïing, ki nongshong shnong ki la suba sniew.
Namarkata, ki la pynlong ïa ka jingwad shnong sha ki bynta ba don ka lyngkha jong katei ka longkmie bad ki la lap pynban da ka metïap jong ka ha kaba la suba ba ka la shah pynïap.
Ki pulit ki la ong ba ka jaka ba la lap ïa ka met ka jngai sa tang kumba 50 haduh 100 metre na khappud Bangladesh.
Ki pulit ki dang ap mynta ïa ka kaiphod jong ka ‘post mortem’, hynrei ki la ong ba la suba ba ka la shah pynïap da ki tiar ba nep bad la bret ruh ïa ka nalor shapoh.
Na ka liang ka Khasi Students’ Union (KSU) Narpuh Circle hadien ba ka la ïoh jingtip halor kane, mynta ka sngi ka la hiar mar-mar sha shnong Donaskur hapoh ka jingïalam u Phanuel Tongper.
Ka KSU ka ïathuh ba katei ka Kong Priskila Suchiang ka la don kumba 45 snem ka rta.
Ka KSU ka la ong ba kane ka longkmie kaba na katei ka shnong bad kaba la don ar ngut ki khun ka dei kaba ju khaïi lyngba ki jaka khappud bad ka Bangladesh bad uwei u Muslim.
Katkum ka jingïathuh jong ki trai shnong, kane ka longkmie lem bad u khun shynrang ki la mih ban ïaid da ka kjat haduh ban da poi ha kawei ka ïing trep kaba katei ka longkmie ka ju shongthait.
Hynrei une u khun jong ka u la ong ïa la ka kmie ba kan shong shiphang bad ma u un leit wad lynti ban pynpoi ïa ki mar, hynrei hadien ba u la wanphai sha kajuh ka jaka u la shem pynban ba ka kmie jong u ka la thiah lyngktar ha madan ha ryngkat ka jinglyngkien jong ka snam.
La ong ba une u khun u la pyrta lynñiar bad mareh ban pyrta briew, bad na ka liang ki nongshong shnong ruh ki la wan poi bran-bran ha kaba la lap ba ïa ka met jong ka ba la mait dusmon da ka wait ïa ka dur khmat bad na ki kti ki kjat lyngkhot-lyngkhai.
La ong ba kane ka rukom pynïap ka long kaba itriem shisha kumba la ïathuh da ki trai shnong.
Halor kane ka jingjia na ka liang ka KSU kam lah khlem da pynpaw ka jingsngewsih bad sngewbitar ïa katei ka jingleh dusmon pyrshah ïa kane ka longkmie, bad ka pynpaw ruh ka jingsngewlem ïa kitei ki arngut ki khun, u shynrang bad ka kynthei kiba la duh noh ïa la ka kmie ha ki kti ki ‘riew thrang snam.
Na ka liang ka seng ka la maham ruh ïa kito ki briew trai shnong jong kito ki thaiñ kiba ïa khaïi pateng bad ki nong Bangladesh ba kin long kiba husiar nangne shakhmat.
Ka KSU ka la maham ba ki trai shnong kim dei ban pynjuh ïa kitei ki nong Bangladesh ban ïalam shapoh shnong poh thaw wat la ki ïadei ha kam khaïi pateng.
Shuh shuh kane ka jingjia shah pyniap jong kane ka longkmie ka la jia ha khappud ka India bad Bangladesh, kata ha ka jingjngai kaba tang kumba 2 kynta lynti na shnong Donaskur.
Ha kajuh ka por ka seng ka kyntu jur ïa ki bor pulit ban pynlong ka jingthwet ban lapdien ïa kitei ki ’riew thrang snam bad ban pynshitom tyngeh katkum ka aiñ.
U nongrah nar ka Jylla, u Javed Sohtun u la shah jied ban leit ïashim bynta ha ka rynsan ïakob rah nar ne ka National Cham-pionship ka ban long ha Bangalore ban pynïaid da ka International Powerlifting Federation (IPF) ha ka 16 tarik u Risaw mynta u snem.
Kane ka la wan urlong hadien ba utei u nongrah nar na Lumparing bad uba ju ïalehkai na ka Meghalaya Power Lifting, u la lah ban khur ïa ka takma ksiar hadien ba u la lah ban pynrem lut baroh ki nongïalehkai ha ka Bench Press (120kg) jong ka 1st State Classic Powerlifing Competition ba la pynïaid da ka Meghalya Powerlifting and Fitness Association ha ka 9 tarik mynta u bnai ha Umsning, Ri Bhoi District.
Dangshen ha u Ïaïong mynta u snem, u Javed u la khur ïa lai tylli ki takma ha ka jingïakob rah nar ba la tip kum ka NPC Junior Senior Open Men Category Power Lifting kaba la long ha Dimapur, Nagaland.
Kine ki kynthup ïa kawei ka takma ksiar ha ka Squat, takma rupa ha ka Bench Press bad ïa ka takma rnong ha ka Deadlift jong ka kyrdan jing-khia 74-83 kilo.
Ka kynhun U-17 ki ‘thei ïalehkai phutbol ka Saiden Secondary School ki ban mihkhmat ïa ka Jylla ban leit shim bynta ha ka 63rd National Level Subroto Cup 2023, ha ka sngi Ba-ar ki la shah pynkup burom kyrpang ryngkat ki jingkyrkhu kyrdoh ha shwa ba kin mih ban leit ïashim bynta sha katei ka lympung ka ban sa long ha ka nongbah New Delhi.
Ha kane ka jingïalang kaba la pynlong ha ka Ïing Dorbar jong ka shnong Saiden, la wan ban ïadon bynta lang da u Bah Donlang Sohkhlet, Vice Chairman ka Meghalaya Employment Generation Council, u Bah Bobby L.
Nongbet, District Sports Officer ka Ri Bhoi, ki nongïalam seng ba kynthup ïa u Bah Ferdynald Kharkamni, President ka KSU NKHD, Bah Marcus Marten, President ka HNYF NR, u Rangbah Shnong ka Saiden, Bah E.
K Lapang lem bad ki nonghikai, ki khynnah pule jong ka skul ba la wan ban synran lang da ki kmie ki kpa.
Haba ai jingkren ha katei ka sngi, u Bah Donlang u la ai jingïaroh sha katei ka kynhun jong ki ‘thei ïalehkai ka Saiden Secondary School kiba la trei shitom kat haduh ba kin lah ban khur ïa ka nam lahduh ha ka District bad ka Jylla ruh kumjuh wat hapdeng shibun ki jingduna kiba kum ka skul bad ki ‘thei ïalehkai ki ïakynduh.
U la ong ruh ba ym lah ban len ba ka skul hi ka dang donkam shibun ki jingïarap na ki bor sorkar, hynrei ka jingminot bad ka jinglen ban lade jong ki ‘thei ïalehkai katei ka skul ka la pynlong ïa ki ban poi shaduh kane ka thong kat haduh ban ïoh mihkhmat syndon ïa ka Jylla kaba long pat ka burom ïa ka skul, ka shnong ka thaw, ki kmie ki kpa bad ruh ïa ka jylla hi baroh kawei.
Na ka liang u Bah Sohkhlet u la ai ruh ïa ka jingkyrkhu kyrdoh sha ka kynhun ba kan lah ban leh bha ban ïakhun pyrshah ïa ki skul na kiwei pat ki Jylla ba kin ïoh ban rah ïa ka nam lahduh ha ka ri da kaba kyntu ruh ïa ki ba ki dei ban long kiba kohnguh sneng, kiba don ïa ka akor ka burom bad khamtam eh ba kin pynleit jingmut kyrpang ha katei ka sap kaba ki don khnang ba kin lah ban poi sha ka thong jong ka jingjop.
Kum shi bynta ban ai mynsiem bad ban pynshlur shuh shuh ïa kitei ki ‘thei ïalehkai, na ka liang u Bah Donlang, u Bah Ferdynald Kharkamni bad u Bah Marcus Marten, ki la noh synñiang da ka pisa sha ki bor pynïaid skul, ka Dorbar Shnong Saiden ka la ai ïa ki jingai sngewbha sha ki ‘thei ïalehkai, katba uwei na ki samla rangbah kane ka shnong, u samla Bakmen Thangkhiew, u la ai sngewbha da ki baje kane ka juk stad mynta kiba la tip kum kita ki smart watch sha baroh ki ‘thei ïalehkai kum ka dak jong ka jingai mynsiem bad kyrkhu kyrdoh ïa ki.
Kane ka kynhun ïalehkai jong ka skul Saiden, kaba la ïalam da u Bah Sumarlang Swer kum u Coach bad ka Kong Rida Lyndem kum ka Manager, kan mih na kane ka Jylla ha ka 16 tarik mynta u bnai hadien ka jingshah hikai pyntbit kumba katto katne por ha ka nongbah Shillong ha kine ki khyndiat sngi kiba la dep.
Ha katei ka lympung Subroto Cup, kane ka kynhun jong ki thei ïalehkai ka Saiden Secondary School, ki la shah pynngat ha ka Pool-G ban ïakhun pyrshah ïa ki lahduh na ka jylla Goa, Uttarakhand bad ka Kendriya Vidyalaya Sangathan bad ka jingïakhun ba nyngkong kan dei ha ka 20 tarik pyrshah ïa ka Goa.
Ka lympung ïalehkai U-20 4th Division Football League 2023 ba la pynïaid da ka Shillong Sports Association ka la nangjam shaphrang ha kaba ka Kharang SC bad ka Laitumkhrah SC ki la khur jingjop ha ka sngi Balang.
Ha ka jingïakhun kaba nyngkong, ka Kharang ka la pynliem noh ïa ka Mawphlang SC lyngba ka shi kol ba la thep da u Jamshaphrang Kharsati ha ka minit kaba 26.
Haba phai sha kawei pat ka jingïakhun ba ar, ka Laitumkhrah ka la jop ïa ka Mawreng SC lyngba ka shi kol ba la thep da u Neban Lanong ha ka minit kaba 54.
Kane ka lympung kan bteng biang ha ka Sngi Palei ha kaba ka Pynthorbah SC kan ïakhun pyrshah ïa ka Lamlynti (Madanlyngkhi) FC ha ka por 3:15, katba ka Riatsamthiah SC ïa ka Mawpdang SC ha ka por 4:45 janmiet.
Ka Lion ka la jam sha ka semi final ha ka lympung ïalehkai 2nd Division Football Tournament na ka bynta ka 6th Debo Shullai Memorial Trophy ba la pynïaid da ka West Jaiñtia District Sports Association (WJDSA).
Kane ka la wan urlong hadien ba ka lah ban pynliem ïa ka Iawmulong Nartiang da 3-0 kol ha ka jingïakhun quarter final kaba nyngkong kaba la long ha madan Kiang Nangbah Stadium Ladthadlaboh, Jowai ha ka sngi Balang.
Ha kane ka jingïakhun ka Lion SC ka la lah ban ïalehkai bha naduh kaba sdang da kaba ïoh ïa ki kabu kiba biang.
U Chanmitre Dkhar u la ïoh ban thep marwei ar kol ha ka minit kaba 22 & 77, katba ïa kawei pat la pynbud da u Banteibor Syngkrem ha ka minit kaba 59 na ka bynta ban khur syndon ïa ka jingjop.
Haba phai sha ka lympung ïalehkai (L) Kesilroy Pala Invitation Football Tournament 2023, u Donald Diengdoh ula khyrwit da ka hat-trick na ka bynta ban pynlong ïa ka Salaroh ba kan khur ïa ka jingjop hadien ba ka la pynliem noh ïa ka War Jaiñtia Veteran FC da 4-2 kol.
Ïa ki kol jong ka Salaroh la thep da u Apborlang Kurbah ha ka minit kaba 32, katba u Donald Diengdoh ula khyr ïa ka hat-trick hadien ba u la ïoh ban thep ha ka minit kaba 34, 36 & 51.
Katba ïa ki ar kol jong ka War Jaiñtia Veteran la thep da u Rooney Lamin (16) bad u Bless Pamthied (54).
Ka Brazil ka la lah ban khur jingjop ar sien ha ka lympung ïaknieh rung World Cup 2026 (qualifying) hadien ba u Marquinhos u la ïoh ban thep kol shwa ban wai na ka bynta ban jop da 1-0 kol ia ka Peru ha ka sngi Balang ha Lima.
Ka Brazil, kaba la lah ban pynliem ïa ka Bolivia da 5-1 kol ha la ïing ha ka sngi Thohdieng, ka la kamai 6 point ryngkat bad ka Argentina na ka bynta ban jam sha ka kyrdan ba hakhlieh jong ka lympung ïaknieh na South America.
Kane ka kynhun hapoh ka jingïalam u Fernando Diniz kum u coach ba shipor, ka la lah ban ïalehkai bha naduh kaba sdang ha kaba ka la ïoh ïa ki kabu kiba biang, hynrei Raphinha bad Richarlison kim shym la lah ban pynurlong.
“Nga sngewkmen ba ngi la lah ban ïalehkai bha ha baroh ar ki jingïakhun.
Kane ka jingïalehkai ka long kaba kham pher.
Ka kynhun ka la dei ban thep haduh lai kol, hynrei ka la ïoh tang shi kol," la pynpaw u Diniz ha ki lad pathai khubor.
“Ka long kaba kongsan ban khur ïa ka jingjop.
Nga sngew ban ong ba ngi khur jingjop ryngkat ki jingmyntoi na ka bynta ka kynhun.
"Wat la kine ki kynhun kim shym la lah ban thep kol, hynrei shwa ban wai u rangïalehkai ‘dien ka Paris St Germain u Marquinhos u la lah ban pynurlong lyngba ka corner ba la shut da u Neymar ha ka minit kaba 90 na ka bynta ban pynlong ia ka Brazil ban khur syndon ïa ka jingjop.
U Myntri ka Sorkar Jylla, Bah A.
L Hek u la leit ban ïashimbynta ha ka sngi rakhe pynneh pynsah ïa ka mariang ha ki ar tylli ki jaka ha kaba u la ïasnoh kti lang ban thung ïa ki tynrai dieng kum ka dak jong ka jingrakhe.
U Bah Hek u la ïashimbynta nyngkong ha Umtrew ha Ri Bhoi district ha ka jingrakhe kaba la pynlong da ka LiFE Lifestyle for Environment ha ryngkat ki samla pule ka St.
Joseph Nursing Academy lem bad ki nonghikai ha ka jingdonlang u Rangbah  Shnong ka Umtrew bad ka ophisar na ka tnat Fisheries ba kiwei kiwei.
U Bah Hek haba ai jingkren ha katei ka sngi u la khot la wer ïa ki nongshong shnong ka Jylla ban sdang shwa ka jingsngewthuh nalade kumno ban sumar ïa ki sawdong sawkun bad kumno ban pynneh pynsah ïa ka mei mariang.
Hadien kata, ki khynnah pule ka St Joseph Nursing Academy ki la thung dieng ruh ha ka bynta kaba hapdeng jong ka surokbah Shillong-Guwahati hadien ba pan jingbit na ka NHAI.
Ha kawei pat ka jingrakhe, u Bah Hek u la leit ban ïashimbynta ha ka jingthung dieng kaba la pynlong da ka Khliehumlang Bio-diversity Park Sohbar kaba hap ha Sohbar Sirdarship.
Ha kane ka jingrakhe ha Sohbar, la donlang u Myntri Sorkar, Bah Paul Lyngdoh nalor u MLA ka Shella, Bah Balajied Synrem, u CEM ka KHADC, Bah Titosstarwell Chyne bad kiwei kiwei ki ophisar ka Sorkar Jylla.
Ha kane ka sngi, u Bah Paul u la plie paidbah ruh ïa ka Khliehumlang Bio-diversity Park ha Sohbar bad bud sa ka jingthung ïa ki tynrai dieng.
Ka Kynhun Myntri jong ka Sorkar Jylla ka la rai ban bteng noh biang ïa ka jingkhot pynrung kam ha ki tnat treikam bapher bapher hadien ba la dep mynjur ban pynkylla ïa ka Office Memorandum (OM) haba ïadei bad ka rukom pyntreikam ïa ka Roster System kaba la bthah da ka Ïingbishar Meghalaya High Court.
Haba pynbna ïa kane sha ki lad pathai khubor hadien ka jingïalang jong ka Kynhun Myntri mynta ka sngi ba-ar, na ka liang u Myntri Rangbah, u Conrad K Sangma u la ïathuh ba ïa ka Office Memorandum (OM) la pynkylla da kaba shimlang ruh ïa ka jingai jingmut kaba mih na ka jingïalang jong baroh ki seng saiñ pyrthei (all party meeting) kaba la long dang shen halor ka Roster System.
U Myntri Rangbah u la ïathuh ba hadien ba la pynmih ïa ka OM kaba la dep ban pynkylla haba ïadei bad ka Roster, ka jingkhot ban pynrung kam ha ki tnat treikam bapher bapher ruh kan bteng biang.
Haba kylli halor ka jingong ban pynsangeh shwa ïa ka jingkhot pynrung kam katba ym pat dep khmih bniah ïa ka Reservation Policy, u Myntri Rangbah u la ong ba ka jingpynrung kam ka dei ban bteng namar ki don bun ki samla kiba wad kam Sorkar kiba la nang ïaid ka rta bad ka long ka jingduhlad ïa kiba wad kam Sorkar lada sangeh ka jingthungkam.
Ha kawei pat ka liang, ka Kynhun Myntri ka Sorkar Jylla ka la mynjur ban don da ka Search Committee na ka bynta ban wad ïa ki riewshemphang kiba dei ban ïadonbynta ban ïathir ïatai halor ka jingkhmih bniah ïa ka bhah thungkam jong ka Jylla lane ka State Reservation Policy.
U Myntri Rangbah Conrad K Sangma u la ïathuh ïa kane hadien ka jingïalang jong ka Kynhun Myntri.
Nalor kane, u la ong ba ka Search Committee ka kynthup ïa lai ngut ki dkhot ba lamkhmat da u Chief Secretary, nalor u ophisar ka tnat Aiñ bad ka tnat Personnel.
Dang shen, ka Sorkar Jylla ka la mynjur ban thaw da ka Expert Committee na ka bynta ban khmih bniah ïa ka Reservation Policy.
U Myntri Rangbah u la ong ba ka Expert Committee ka dei ban don 5 ngut ki dkhot kiba dei ki riewshemphang, bad na ka liang ka Search Committee kan sa wad ïa kita ki briew kiba don jingtip bad shemphang ha ki bynta bapher bapher ban buh ïa ki kum ki dkhot ka Expert Committee.
U Myntri Rangbah ka Jylla, Conrad K Sangma, u la pyntip ba namar ka jingbym ïoh ne hap jong u slap, ka pung Umïam kaba bsa bording ka la don ha ka tmier ban shah khang noh.
Lada ka jinglong jingman ka neh sah kumne, ki bnai ban wan kin sa long kiba jynjar bha.
U Myntri Rangbah u la pyntip ïa kane ha ka jingïakynduh bad ki lad pathai khubor ha ka Sngi Ba-ar haba la don ka jingkylli halor ka jinglong jingman ka mat bording bad kiei ki lad ki lynti ba ka sorkar ka la shim ban weng ïa kane ka jingeh.
“Ka pung Umïam ka la don ha tmier jong ka jingshah khang.
Ngim pat shym la ïoh ïa ka jingdap ka um ha u pud ba ka dei ban don namar ka jingbym ïoh slap shuh ha kine ki bnai bad ba ka jylla mynta ka la don ha ka lynti jong ka jingeh, lada kane ka jinglong jingman kan dang ïai bteng," la ong u Conrad.
Nangta haba kylli halor ka jingnang sniew jong ka jinglong jingman ka bording hapoh ka jylla, u Myntri Rangbah u la ong ba kane kam dei tang ha Meghalaya, hynrei wat ha kiwei ki jylla jong ka Ri ruh ki mad ïa kum kane kajuh ka jingeh ba ka Meghalaya ka mad mynta.
Ha kawei pat ka liang haba pynpaw ba ka sorkar ruh ka dap da ka jingsngewkhia halor ka jinglong jingman ka bording hapoh ka jylla, u Myntri Rangbah u la kyntait ruh ïa ki jingkynnoh pyrshah ïa u, ba u la pyndam noh ïa kiba bun ki projek bording kiba kongsan hapoh ka jylla, kata ha u snem 2008-2009 ba u la bat kum u Myntri ka tnat Bording ka jylla.
“Ki la don bun ki projek ïa kiba la soi ha kato ka por, hynrei kam shym la dei satia pat kaba ngi la shu pyndam noh.
La thung ïa ka jingtohkit halor ki kyndon pyntreikam bad ki la don ruh ki jingbym biang ha ka rukom pynïaid kam kiba la don, kiba la lah ban buh ha ka jingeh ba khraw ïa ka jylla.
Kumta, haba ngi sngewkhia halor ka jinglong jingman ka bording, la dei ban bud ryntih ïa ka rukom pynïaid kam, ïa kaba khlem leh satia," u la ong.
Shuh shuh u la ong ba kan nym long kaba dei ban shu ïakynnoh ne kdew kti uwei ïa uwei bad ka kam kaba kongsan ka long ban ïaid shakhmat bad wad lynti kumno ban weng ïa kane ka jingeh.
Ka khubor ba la ioh lum ka iathuh ba ka Pakistan kam shym la don shuh kano kano ka lad ka lynti hadien ba ka  Sri Lanka, Bangladesh  bad Afghanistan ki lah weng noh ialade na ka jingai jingkyrshan ha kaba iadei bad ka jingtyrwa jong ka ri Pakistan na ka bynta ban pyntreikam da ka ‘Hybrid Model’ ha ka lympung ialehkai Kriket ka Asia Cup.
Kumta na ka liang jong katei ka ri kaba long ka pdeng-duh ha ka ban pynlong ia katei ka lympung ka pynpaw mynta ba ka lah ruh ban weng  noh ialade na ka ban shimbynta ha katei ka lympung ialehkai ka ban sa long ha u Nailur mynta u snem.
Kumjuh ruh, katkum ka ‘Hybrid Model’ ia kaba lah tyrwa shakhmat da u nongpyniaid  bahakhliehduh ka Pakistan Cricket Board (PCB) u Najam Sethi, ka long ba ka Pakistan kan pynlong lai  haduh saw tylli ki jingialehkai jong ka lympung ha la ri lajong, katba kiwei pat ki jingialehkai ba dangsah kiba kynthup ia ka jingiakhun pyrshah bad ka India lah ban pynlong ia ki ha kano kano ka madan ka bym shym la don sha kano kano ka ri (India-Pak).
Katei ka jingai jingmut bad ka jingtyrwa da utei u khlieh nongialam ka  PCB ka lah paw hadien ba ka India ka lah kyntait na ka bynta ban leit ia aireng sha Pakistan na ka daw jong ka jingiakynad hapdeng ki ar ri.
Kumta ruh ka lah pawshai mynta mynta ba ka Sri Lanka, Bangladesh  bad  Afghanistan ki lah ai ka jingkyrshan ka jong ki sha ka BCCI kaba ialeh mynta ban khynniat ia katei ka jingai jingmut  da u Sethi na ka bynta ban pynkynriah noh ia ka lympung ialehkai baroh kawei na katei ka ri.
Ki tyllong khubor ki iathuh ruh ba u Sethi u lah don lypa  ka jingiadei  kaba  jan ba ki dkhot jong ka Komiti kaba peit ia ka kam ialehkai Kriket ha Pakistan bad ruh bad ki katto katne ki nongkitkam ba pawkhmat jong ka sorkar na ka bynta ban iamir jingmut halor ba ka nongrim ba ka synjuk jong u ka ieng lada ka ri baroh kawei kam shym la ioh shuh ia ka hok na ka bynta ban pynlong ia ki jingialehkai katei ka lympung ha-la-ri lajong.
U Sethi u lah iai ban rung da kaba ong ba lada ia ka lympung lah pynkynriah noh na ka ri sha kawei pat ka madan ialehkai kaba long hapdeng, ka kynhun ialehkai katei ka ri kan ym shimbynta ha ka lympung bad ki tyllong khubor ki iathuh ruh ba  mynta ka lah don ha ka jingthoh ba ka PCB kan iaid beit shakhmat na ka bynta ban pynsangeh ruh wat ban pyniaid beit shakhmat ia ka lympung.
Shuh shuh ka khubor ka iathuh ba ka lah ruh ban don ka lad-ka-lynti jong ka jinglah ruh ban urlong ba ia ka lympung ialehkai baroh kawei lah ban pyndep noh shi syndon ha une u snem ba mynta bad ka kynhun ialehkai  ialehkai na India, Sri Lanka, Bangladesh  bad Afghanistan ki lah ruh ban kut noh syndon ka jingthmu jong ki na ka bynta ban ioh ialehkai ha kum katei ka lympung  ialehkai ba 50-over ha shuwa ba kin mih madan ha ka World Cup.
Ka Kynhun Myntri ka Sorkar Jylla ka la ai jingmynjur ban thaw noh la kajong ïa ka Directorate of Forensic Science Laboratory hapoh ka Jylla da kaba pynïakhlad noh na ka tnat Home (Police) kaba la ju hap lang hajuh baroh shi katta.
Hadien ka jingïalang jong ka Kynhun Myntri, u Myntri Rangbah, Conrad K Sangma u la pynbna ïa kane ka rai ha kaba yn thaw ïa ka Directorate of Forensic Science Laboratory khnang ban nang pynkhlaiñ ïa ka jingtreikam jong kane ka  tnat kaba ju ïarap bha ban lap ïa ki sabut haba tohkit ïa kino-kino ki jingjia.
U Myntri Rangbah u la ïathuh ba kat kum ka jingbthah ka Human Rights Commission, ka Jylla ka donkam ban pynkha la kajong ka Directorate jong ka Forensic Science Laboratory khnang ba kan treikam laitluid.
Nalor kata, u la ong ba ki briew kiba trei hapoh kane ka tnat bad ki jingdonkam baroh ki la don lypa.
Hynrei kaba donkam ka long satang ban nang pynkhlaiñ shuh shuh ïa kane ka tnat da kaba wanrah shuh ki tiar ki tar kiba donkam, bad ban mang pisa shuh ban pynbiang ïa ki jingdonkam hapoh kane ka Directorate.
Ki nongñiah kali kamai hapoh ka shatri jong ka East Khasi Hills Local Taxi Welfare Association (EKHLTWA) ki la pynpaw ka jingsngewsih kthang hadien ka jingshah kynthoh ha u Myntri ka Sorkar Jylla, Bah Paul Lyngdoh ha ka Lah Sngi U Blei.
“Ka jingkren jong u Bah Lyngdoh kum uwei na ki ’riew rangbah uba la bat teng kum u nongïalam seng ba ki nongñiah kali kamai kim don hok, ne kim don lad shuh ban ïoh kam ïoh jam ha kane ka bhah thung kam (Reservation Policy), nga sngew ban ong ïa u, tharai u don na ka mynsiem shisha ne dei ba shu phloit ne btuid na u thylliej," la ong uwei u nongñiah kali kamai ha ka Sngi Ba-ar.
U la ong ruh ba katei ka jingkren jong u Myntri ka la pynsngewsih shi kat dei ïa ki nongñiah kali kamai hadien ba u la pynmih ïa kitei ki kyntien.
“Ka long kumba thew beit ïa ngi ki nongñiah kali ba ngim lah shuh ban leh eiei bad ngin shu ñiah kali sah baroh shi lynter.
Hynrei kiba bun hi na kiba ñiah kali kamai ki dei kiba la nang la stad," u la ong.
Ha kawei ka liang, u la ong ba wat la ma u shimet un ym donkam shuh ïa ka bhah thung kam khamtam ba la palat ka rta, hynrei u pyrkhat pat na bynta ki khun ki kti, ki bahaïing ha sem kiba dang leit pule.
“Nga kwah ba un pynshai kum u ’riew rangbah halor kane ka bynta balei u ibeiñ ïa ngi kum ki nongñiah kali," la ong utei u nongñiah kali.
Sa uwei pat u nongñiah kali kamai haba kren halor katei ka bynta, u la u ong,“Kum u ’riew rangbah uba la nang la stad, u MLA uba la shah jied sha ka ïingdorbar thawaiñ hynrei ban shu kren kumto ïa ngi ki nongñiah kali kamai…u shim beit ba ngi dei kiba biej, kiba tasngeng, ki bym tip ïa u ‘A’ u ‘B’, hynrei ynda phi la pyrkhat bha, ngi ki nongñiah kali ngi long kiba stad namar ngi sngewthuh ïa la ka kamram.
"Ha kajuh ka por, u la ong ba ka jingkren jong u Bah Lyngdoh ka la pynmong bad pynkthang shi kat dei ïa ki nongñiah kali kamai.
“Ngi pynrem jur ïa ka jingkren laplah u Bah Lyngdoh," u la ong.
U la kdew ruh ba kiba bun ki nongñiah kali kamai ki dei kiba shu ñiah kali shi por bad kam dei satia ba ki shim ïa kane ka kam kum ka lawei jong ki.
“Ki bun kiba la nang la stad bad kim pat ïoh kam ïoh jam hynrei ki kyrshan ïa ka ïing ka sem da kaba ñiah taksi ryngkat ka jingthep kam shane-shatai," u la ong.
Shuh shuh u la bynrap ba ka jingleit jong ki nongñiah kali kamai ha ka jaka shah thngan u Bah Ardent M.
Basaïawmoit ka long ban leit ai mynsiem ïa u namar ki pyrkhat ïa ki khun ki kti, ka lawei, ka pateng jong ki khnang ban suk ha ka liang ka kam ka jam.
Ki ar tylli ki seng jong ki nonghikai hapoh East Jaiñtia Hills ba kynthup ïa ka Jaiñtia Hills Lower Primary School Teachers Association (JHLPSTA), Khliehriat Unit bad ka Meghalaya SSA School Association (MSSASA), East Jaiñtia Hills District Unit ki la rai ban sangeh pyndonkam noh shi syndon ïa ki 2 tylli ki ‘App’ ba la pyntreikam da ka shlem treikam Sub-Divisional School Education Officer (SDSEO), EJH, bad District Mission Coordinator (DMC) haba ïadei bad ka jingkyntiew kyrteng ïa ki nonghikai ha ka por ba ki wan sha skul.
Kitei ki ‘App’ ki kynthup ïa ka ‘GPS Map Camera App’ bad ka ‘Ubiattendance App’.
“Ngi la wan ïakynduh bad ai jingthoh ïa ka SDSEO hadien ba la ïoh jingujor na ki nonghikai halor kitei ar tylli ki ‘App’ ba la pyntreikam hapoh ka distrik na bynta ki nonghikai skul SSA, Sorkar, bym dei Sorkar, ‘Deficit’ bad ‘Adhoc’ kiba hikai ha ka kyrdan ‘Elementary’," la ong u President ka MSSASA, EJHDU, Bah Aristotle C.
Rymbai.
U la ong ba kawei na ki jingeh ba ki nonghikai ki la pynpaw ka long ba na ka liang ka ophis (SDSEO) ka la pynrung kyrteng bad sam ïa ki jingtip shimet jong ki nonghikai hapoh ka ‘Ubiattendance App’ khlem da ïoh jingbit na ki.
“Kane ka long kawei na ki bynta kaba ka ophis ka la pynkheiñ ïa ka ‘Right to Privacy’ jong ngi ki nonghikai katkum ka Article 21 jong ka Riti Synshar ka Ri," la ong u Bah Rymbai.
Haba kdew ba bun na ki nonghikai ki dang pyndonkam ïa ki ‘mobile’ kiba rim, u la ong ban ‘download’ ïa kane ka ‘App’ donkam ïa ka ‘Smart Phone’ bad kane ka buh jingeh shi kat dei ïa ki nonghikai, ha kawei ka liang kaba la pynsheptieng ruh ïa ki naba ki la ïoh jingmaham na ophis ba lada kim pyntreikam ïa katei ka ‘App’, ki lah ban shah set tulop bad wat ban shah beh kam ruh.
Ha kajuh ka por, u la ong ba ki nonghikai ki la pynpaw ka jingeh halor ka jingbym biang ‘network’ khamtam ha ki jaka nongkyndong kum ha Huroi, Borghat, Saipung bad kiwei-kiwei ki bynta hapoh EJH.
Na ka liang u Bah Rymbai u la pynpaw ruh ka jingsngewkhia namar la pyntreikam ïa katei ka ‘App’ khlem da khot ïakren ïa ki nonghikai kiba don hapoh ka distrik bad la shu pyntreikam beit mardor ïa ka.
“I kumba ki shu leh da ka bor bad ki shu khñiot beiñ ïa ngi ki nonghikai ban pyntreikam ïa kane ka ‘App’," u la ong da kaba bynrap ba bun ki nonghikai kim da tip bha halor ki kor ka juk stad teknoliji ba mynta bad ym shym la ai jinghikai sha ki hashuwa, hynrei la shu phah beit da ka ‘link’ bad phah ‘download’ kumjuh ban kyntiew kyrteng ïa ka jingwan skul jong ki ha ka por mynstep bad ynda la wai skul.
Haba pynsngew ba ïa katei ka ‘App’ la pyntreikam tang hapoh EJH, utei u nongïalam u la pynpaw ka jinglyngngoh ba watla ka Sorkar ka la pynmih ïa kawei ka ‘App’ ba la tip kum ka ‘MEG-TIMS’ la pynmih pat sa ïa kitei ki 2 tylli kiwei pat.
Kumta na ka liang ki ar seng hadien ka jingïalang ba kyrkieh kaba la long ha ka Lah Sngi U Blei, ki la rai ban leit buh da ka jingthoh kumjuh ban ïakynduh ïa ka SDSEO bad u DMC halor katei ka bynta.
“Ha ka jingïakynduh bad ka SDSEO, ka la pynpaw ba ïa mynta kam lah ban ai jubab halor kane bad ka la pan por ba kan shong jingïalang bad ki para nongtrei kynthup ïa u DMC, BMC bad hadien kata, kan sa pyntip bad khot ïa ngi sha ka jingïakren," ong u President.
Shuh shuh u la bynrap ba ka jingïalang ka la rai ruh ba kat bym pat lah ban ïakren pynbeit halor katei ka jingeh ki nonghikai, naduh mynta ka sngi (ka sngi ba wan ai jingthoh), baroh ki nonghikai (SSA, Sorkar, bym dei Sorkar, ‘Deficit’, ‘Adhoc’) hapoh ka distrik kin sangeh shi syndon ban pyndonkam ïa kitei ki 2 tylli ‘App’.
Ka India ka la shah rem noh ha ka UAE da 3-0 kol ha ka lympung AFC U-23 Asian Cup 2024 Qualification na ka bynta ban pynkut noh ïa ka jingshah rem kaba ar ha ka sngi Ba-ar ha Dalian Suoyuwan Stadium.
Ka India ka la don ha ka kyrdan ba shatrai jong ka Group-G bad kham hashwa ka la shah rem ha ka China da 2-1 kol.
Lyngba kane ka jingjop, ka UAE ka la bat ïa ka kyrdan ba hakhlieh bad ka la ïaryngkat kamai 4 point bad ka China, hynrei ka la tam lyngba ka jinglah ban ban thep kol bun.
Te kumta ka China ka la duh noh ïa ka lad ban jam sha kawei pat ka wat jingïakhun hadien ka la wan ha ka kyrdan ba-ar.
Katkum ka khubor ba lah ioh  lum ka iathuh ba u rangkawang bols-sted ba pawbha jong ka kynhun ialehkai Kriket ka England u Stuart Broad u lah ioh mynta ban kyntiew kyrdan ialade hadien ka jinglah jong u ban khur ia ki 6 wiket ha ka jingialehkai bha ha kawei ka jingialehkai Test  pyrshah ia ka  Ireland, ha kaba u lah ioh biang mynta ban rung sha ka thup ba 10 jong ka thup kyrdan ba thymmai jong ki nongkawang bol ha ka jingialehkai Test katkum ka jingpyllait khubor da ka International Cricket Council.
Shuh shuh ruh da kaba khur ia ki 5/51  bad 1/62 ha baroh shi lynter jong ki ar innings ha katei ka lympung iakhun pyrshah ia ka Ireland, mynta u Broad u lah kiew da ar jaka sha ka kyrdan ba 10  ha ryngkat bad ki 744 rating points ha ka jingpynkhreh mynta ka kynhun na ka bynta ka ‘Ashes’; ha kaba utei u rangialehkai u lah ioh ban pyniasohlang bad ki para ba ialehkailang kata u James Anderson uba lah wan ba 2 da 850 rating points bad u Ollie Robinson ha ka jak aba 7 da  777 rating points ha katei ka thup.
Shuh shuh ruh u nogtied ka England u Harry Brook  u lah jam mynta da shi jaka na ka bynta ban kynjoh sha ka  kyrdan ba 18, u Ollie Pope u lah kiew da shiphew jak ana ka bynta ban shong ha ka jak aba 23 bad u Ben Duckett u lah kamai mynta da phra jaka sha ka kyrdan ba 34, ha ka jngshah kyntiew kyrdan jong ki mynta ka long hadien ba ki lah ialehkai bha ha katei ka jngiakhun pyrshah bad ka Ireland.
Kumjuh ruh u Brook u lah dep ban kamai ia ki 56  bad 12  khlem shah pynliem ha ka por ba ka  England ka lah rah  ia ka jingjop da 10 wiket bad ha kaba u Pope u lah khur ia ka  nam ‘Player of the Match’ na ka bynta ka innings ba nyngkong ka jong u kaba u la lah ban kamai haduh 205.
Ha kawei pat ka bynta, u Josh Tongue u la rung sha katei ka thup kyrdan ba thymmai kata sha ka kyrdan ba 82 hadien ba u la lah ban khur ia ki 5 wiket ha ka innings ialehkai kaba ar.
Na ka bynta ki rangialehkai ka England ha katei ka thup ba mynta, ka khubor ka iathuh ba u Andy McBrine u lah jam mynta sha ka thup ba 100 hadien ka jngiakhun ka jong u ha ka jingia aireng da kaba kamai haduh 86 ron khlem shah pynliem ha ka innings ialehkai kaba ar; katba u Mark Adair u lah jam mynta da haduh 32 jaka na ka bynta ban ioh rung ha ka jaka ba 105 hadien ka jinglah ban kamai ia ki 88.
Kawei na ki thei iakob mareh na India ka Laxita Vinod Sandila ka la lah mynta ban khur shalade ia ka takma Ksiar na ka jingiakob mareh 1`500m ki kynthei ha ka lympung ialehkai ba mynta ha Yecheon ka Asian U20 Athletics Championship 2023.
Ha kaba iadei bad katei ka jingjop bad ka jinglah da ka tei ka nongalehkai ba khur ia ka takma bahakhmat eh jong ka lympung, ka long hadien ka jinglah jong ka ban kynjoh sha u lain ba khatduh jong ka jingiakob mareh da kaba pyndep ha ka por 4:24.
23 sekhon.
Kumjuh ruh ka kynhun ialehkai 4x400m Relay ki kynthei ka ri ruh ki lah pynseisoh ia ka kam ialehkai jong ki da kaba khur ia ka tei kajuh ka takma ha ka jinglah ban pyndep ia ka jingiakhun ha ka por 3:40.
491sekhon.
kumjuh ruh ka kynhun ialehkai jong ki shynrang kam shym la lah ban bat ia ka jingtam jingjop jong ka shakhmat bad kaba la lah pat ban khur ia ka takma Rupa da kaba pyndep ha ka por 3:08.
787- sekhon.
Ha ka iakob mareh ki shynrang ha ka 1500m,u Mehdi Hasan u lah khur shalade ia ka takma Rnong ha ka por 3:56.
01 sekhon.
Shuh shuh ruh u Shivaji Parashu Madappagoudra  u lah tam noh shakhmat ia u nongialehkai na Korea u Kim Taehun da tang da ki sekhon na ka bynta ban khur shalade ia ka takma Rupa; ha kaba utei u nongialehkai ka ri u lah pyndep ha ka por 14:49.
058 na ka ynta ban pynliem noh ia ka por jong u nongiakhun pyrshah kaba da 14:49.
555.
Kumjuh ruh u Nagashima Sonata na Japan u lah khur shalade ia ka takma Ksiar na katei ka jngiakob mareh.
Kham hashuwa, u Sunil Kumar  u la lah ban kamai ia ki 7003 dor-thong  bad khur ruh ia ka takma Ksiar na ka jingialehkai Decathlon ki shynrang.
Nalor jong ka jingpawnam ka jong u ha katei ka lympung ialehkai bad na katei ka jait jingialehkai, ka Pooja ruh kumjuh ka la lah ban khur shalade ia ka takma Rupa na ka jingialehkai High jump hadien ba u lah pyndep ia ka jingiakhun da ka jinglah ban kynthih ha ka jingjngai kaba 1.
82m katba ka Bushra Khan  ka lah khur ia ka takma Rupa na ka 3000m iakob mareh.
Ha ka 4x100m Relay jong ki kynthei, ka kynhun ialehkai ka ri ka lah ban khur shalade ia ka takma Rnong da ka jinglah ka kynhun ialehkai ban pyndep ha ka por 45.
36sekhon.
Kumba ka paw haduh mynta, ka India ieng mynta ha ka rynsan ha ka kyrdan ba 3 ha ka miej khein takma kata hadien ka Japan  bad China da 18 tylli ki takma kaba kynthup ia ki 6 tylli ka takma Ksiar, 6 ka Rupa bad 6 ka Rnong.
Na ka liang jong u kapten ka kynhun ialehkai Kriket ka Australia u Pat Cummins u lah pynthikna khubor mynta ba uwei pat u rangialehkai ka kynhun uba tbit ha ka liang kawang bol u Scott Boland un ioh ban shimbynta mynta ha ka lympung World Test Championship (WTC) Final pyrshah ia ka India ka ban sdang mynta ka sngi (Balang) ha Oval.
Shuh shuh katei ka kynhun ialehkai ka lah bynrap ruh ia ka kyrteng jong u Michael Neser ha ka thup kyrteng ba 15 ngut hadien ba u Josh Hazlewood u lah kynran-dien noh na ka ban shimbyntalang bad ka kynhun ha ka lympung.
Kumta u Boland u lah shah jied mynta shakhmat ia u Neser kum u nongkawang bol pace balai kata hadien u Cummins  bad Mitchell Starc.
Na ka bynta u Boland, u nongialehkai uba lah kamai ia ki 28 wiket na ki hynniew jingialehkai Test ha ryngkat bad ka average  kaba 13.
42, kan long ka sien kaba nyngkong na ka bynta jong u ban ioh ialehkai Test ha  England.
Ka East Khasi Hills Cricket Association (EKHCA) kan pynlong ïa ka Inter School Cricket Tournament na ka bynta ka (Lt.
) Benjamin Diengdoh Memorial Trophy ha ka tiew ba-ar u Risaw mynta u snem.
Kane ka lympung ka long na ka bynta ka kyrdan ïalehkai Under-15 jong ki shynrang bad ka Under-17 jong ki kynthei.
Katei ka synjuk ka la pynpaw ia ki skul kiba thmu ban ïashim bynta ha kane ka lympung kin dei tang kiba hap hapoh u pud u sam jong ka East Khasi Hills bad ka la kyntu ba ki lah ruh ban ïakynduh ia ki nongkitkam ka synjuk bad ka tarik kaba khatduh kan long ha ka 29 tarik mynt u bnai.
Ïa ki jingtip kiba bniah ki lah ban ïakynduh ia u Bah Aaron Diengdoh (8787715454), Aris Suting (8974-281047), L.
Thawmuit (8787635040) bad D.
M.
Marbaniang (9863024837).
Ka Saina Nehwal ka la pynpaw ba ka jingïaknieh ban ïoh rung sha ka Paris Olympics ka long kaba eh, hynrei ka jingmynsaw kan ym lah ban khanglad ïa kane ka nongïalehkai badminton jong ka ri ba kan ïehnoh ïa kane ka kam ïalehkai.
Wat hapdeng kiba bun ki jingmynsaw kynthup ïa ka khohsiew bad kiwei kiba ktah ia ka koit ka khiah, katei ka nongïa-lehkai kaba la 33 snem ka rta kaba na Hyderabad ka la ïakynduh jingeh ban long kaba khlaiñ ïalade na ka bynta ki lympung ïalehkai jong ka BWF World Tour.
Kane ka ‘thei ïalehkai kaba don mynta ha ka kyrdan ba 55 ha ka pyrthei, ka la ong ba, “Ka jingmynsaw ha ka khohsiew jong nga ka la ktah bha ïa nga ban kilanmet haduh ar kynta.
Ngam lah ban pynkdor ïa ka khohsiew bad ngam lah ban bteng biang ïa ka jingkilanmet ha ka wat kaba ar.
Ki doctor ki la hap ban ai da ka injek khnang ban pynduna ïa ka jingpang.
Hooid ka Olympic ka la hajan bad ka long kaba eh ban ïoh rung," la bynrap ka Saina.
“Hynrei ngan pyrshang ban ïalehkai bha khnang ba nga lah ban wanphai biang.
Ki physio ki la ïarap ïa nga, hynrei ka jingshitom kam shym la hiar, kane ka lah ban shim por ba ngan koit.
Ngam kwah ban pynshitom ïalade ha ka kam ïalehkai namar ka lah ban ktah ïa nga.
"“Lada nga kwah ban ïakhun pyrshah ïa ka An Seyoung, lane ka Tai Tzu Ying lane ka Akane (Yamaguchi), kan ym lah ban urlong lada nga kilanmet tang shi kynta namar ka rukom ïalehkai jong ki ka la kiew bha.
Te kumta ka long kaba donkam ban pynshitom ïalade ha ka ban kilanmet khnang ban ïakhun pyr -shah ia ïkitei ki nongïaleh -kai kiba kynsai," la bynrap ka Saina, ka ban ïoh ïa ka nam ‘Race Ambassador’ na ka bynta ka Harvest Gold Global Race ha ka 24 tarik mynta u bnai ha Gurugram.
Katei ka nongïalehkai ka la bat teng ïa ka kyrdan ba nyngkong ha ka pyrthei ka la ïalehkai khatduh ha ka Singapore Open kaba la long ha u Jylliew mynta u snem.
Ka dei ka jingïalehkai kaba khatduh ha kane ka aïom ha kaba ka la jam sha ka quarter final shisien ha u 2022, katba ka la rung semi final ha ka Orleans Masters ha u 2021.
Ka khlur ialehkai Tennis na ka ri Belarus kaba bat mynta ia ka kyrdan ba ar ha ka pyrthei ka Aryna Sabalenka, ka lah jam mynta sha ka rynsan iakhun semifinal ha ka lympung ialehkai ba mynta jong ka French Open.
Kane ka wan urlong hadien ba katei ka nongialehkai ka la lah ban pynliem noh ia ka nong-iakhun pyrshah na Ukraine ka Elina Svitolina.
Shuh shuh ruh kawei pat ka nongialehkai na Czech Repubic ka Karolina Muchova da ka jngiakhun ba  tyngeh ka jong ka, ka la lah ban pynkut noh ia ka rukom ialehkai jong ka nongiakhun pyrshah ka Anastasia Pavlyuchenkova da kaba khur shalade ia ki dor-thong jingjop na ka bynta ban jam sha katei ka rynsan iakhun ha ka sien kaba nyngkongeh ha ka jngim ka jong ka.
Kumta da ka jingioh jong ka ban rung sha katei kawei pat ka rynsan ialehkai ba kham hajrong, ka Karolina kan pynkhreh mynta ban iakhun pyrshah bad ka Sabalenka na ka bynta ka jingiaknieh ia ka jaka ha ka phainal.
Na ka liang jong ka Svitolina ka lah dep ban pynpaw ruh ba kan ym khublei-kti bad ki nongiakhun pyrshah jong ka kiba dei na ka ri Russia ne Belarus hadien ba ka ri Moscow ka lah hiar thma ia ka Ukriane naduh u snem ba lah dep.
Ki result:Women: QF: A Sabalenka  ia ka E Svitolina da 6-4, 6-4; K Muchova  ia ka A Pavlyuchenkova da 7-5, 6-2.
Men: T Etcheverry  ia u Y Nishioka da 7-6(8), 6-0, 6-1; N Djokovic ia u K Khachanov da 4-6, 7-6(0), 6-2, 6-4.
Sa shisien biang pat na ka liang jong u khlur ialehkai Tennis ka ri Spain u Carlos Alcaraz u lah pyni ia kata ka jingsngewtynnad ka jong u ban shimbynta ha ki lympung iakhun bapher bapher kynthup  ha ka lympung ialehkai ba mynta ka French Open, ha kaba  utei u rangialehkai u la lah ban khur biang shalade ia ka jingjop da 6-2, 6-1, 7-6 (7/5) pyrshah ia ka nongialehkai na Greece u Stefanos Tsitsipas na ka bynta ban jam pat sha ka rynsan iakhun semifinal ha ka lympung.
Kumjuh ruh utei u nongialehkai na Spain u lah dep ban khur jingjop ha baroh ki san sien iakynduh ki jong u bad u Tsitsipas bad uba lah kylla long mynta u nongialehkai khynnah tam ha katei ka lympung iakhun Grand Slam ba mynta ban jam sha ka semifinal naduh ka por jong u Novak Djokovic ha u snem 2007.
Ha ka jingialehkai, u Tsitsipas u lah sdang ia ka jingiakhun da ka jingskhem jingmut ka jong u bad ialehkai bha, hynrei u Alcaraz shen u lah ioh pat ban pyniaid ia ka jingialehkai baroh kawei da ki ar jingpynkhein dor-thong ia u Stefanos na ka bynta ban khur shalade ia ka jingjop ha ka set iakhun kaba nyngkong.
Shuh  shuh ruh ka jinglah ban ialehkai bha da u Alcaraz lyngba ki drop shots bad kiwei pat ki rukom pyllait bol ha ka jingiakhun ka long kaba lah  seisoh haduh ba u Tsitsipas un da aiti noh ialade ha ka set iakhun kaba ar da kawei ka double fault.
Kumta katba ka jngiakhun ka dang iaid, u Carlos u lah ioh ban pynkhein kloi ia ki dor-thong jong u Stefanos ha ka set balai hynrei u bym la lah pat ban tied ia ka bol Shabar jong u lain ha ka 5-3 bad kaba lah pynlong ia u Tsitsipas ban lah halade ban iada ia ki sand or-thong ha ka jingialehkai ha shuwa ba un shah pynliem noh ha ka jingiakhun tie-break.
Kumta ruh hadien katei ka  jingjop, u Carlos  un hap ban pynkhreh bha  ialade na ka bynta ka jingiakhun semifinal kaba kham jwat ha kaba un hap ban iakhun pyrshah bad u Novak Djokovic.
Kumba ka long mynta, u Djokovic u dang iai kthong na ka bynta ban khur ia ka khet jingjop kaba lai na katei ka lympung ialehkai bad ka rekod jingjop kaba 23 na ka jingiakhun Grand Slam paramarwei jong ki shynrang, hadien ba u la lah ban khyllie ia ki dor-thong jong u na ka jingpynlait-ei ha ka set iakhun kaba nyngkong na ka bynta ban pynliem noh ia u rangiakhun pyrshah u Karen Khachanov da 4-6, 7-6 (7/0), 6-2, 6-4.
U Novak u don mynta ruh ha ka lynti jong ka jingrung sha ka jingiakhun semifinal ha ka sien kaba 12 bad kaba 45 ha kum kitei ki lympung ialehkai kiba paw bad ruh ka jingioh ban iakynduh ia aireng bad u Alcaraz na ka bynta ka jingiaknieh jaka sha ka phainal hadien ba u Carlos u la lah ban pynliem noh ia u rangiakhun pyrshah jong u ha baroh ki set iakhun.
Ka FKJGP Mawlai Circle kan pynkut noh ïa ka IXth Inter School Knock-Out Football Tournament ha ka 15 tarik mynta u bnai ha Madan Heh Mini Stadium Mawlai Phudmuri ha ka por 3 baje janmiet.
Ha kane ka lympung la don 15 tylli ki skul kiba la wan ban ïashim bynta.
Ka Seng man la u snem ka ju pynlong ïa kane ka lympung kum shi bynta ban wanrah ïa ka jingkoit jingkhiah bad ban pynshlur ïa ki khynnah pule ba kin shim bynta ha ki kam ïalehkai lane kilan met ban lait na kino kino ki kam lane ki jingdih kiba sniew.
Ha une u snem na ka liang ka Seng ka la buh ruh ïa ka phang pdeng kaba ong “Em ïa u Drok, Hooid ïa ka Phutbol".
U kongsan ha katei ka sngi un long u Bah Eldie N.
Lyngdoh General Secretary ka FKJGP Sengkmie bad u symbud kongsan un long u Bah Kitboklang Nongphlang, Vice President FKJGP Sengkmie bad u Bah Tamdor Nadong kum u nongshah khot sngewbha.
Ki ar tylli ki skul ki ban ïaknieh ïa ka nam lahduh kin long hapdeng ka Umrynjah Presbyterian School pyrshah ïa ka Christ Church Morning School.
Kumta na ka liang ka Seng ka wer ia baroh naduh ki samla, longkmie-long-kpa bad khamtam ïa ki paidbah kiba ïeid ïa ka phutbol ba kin ïapoi ban sakhi ïa katei ka jingïalehkai ka ban long ha katei ka sngi.
Katto katne ngi la tip ba ha ka pyrthei baïar, la jan kawei pa kawei ka jaidbynriew ka don la ka jong ka khanari ba ki ngeit “Ba ki wan nangno ?" Haba ki pynwandur ïa kane ka jingngeit ne ka jingtip jong ki, bunsien ki pynshong nongrim bad ban pynngeit ba ïa ki la buh bad ba la kyrkhu u Kynrad najrong (Mynthological Theory).
Kham hadien na kane ka jingngeit la kha pat sa ïa ka niam ka rukom jong ka jaidbynriew.
Na kawei pa ka liang don kiba ong bad ngeit ba ki longshuwa jong ki ki wan na shaphang Mihngi ne Sepngi tangba kim tip shuh ïa ka thymmei longbriew namar la slem bah ki la wan poi ha kane ka jaka ba ki shong mynta, ia kaba ki hap ban tih bad wad tikna ban lap ïa la ka jong ka tyllong ka tynrai longbriew kaba thikna bad shongnia ruh de.
(Historical Research).
Ha ka Bri U Hynñiew Trep don shibun ki khanari (Mynthology) kaba ki ïa ong ba ngi wan na ka longïing jong u Khadhynriew (16) skum na bneng lyngba ka jingkieng ksiar jong u Lumsohpet Bneng, uba don kumba 21 KM Shatei na ka Sor Shillong.
Na kane ka thup longïing longkur, tang 7(Hynñiew) Trep ki la wan hiar sha sla pyrthei ban long kynrad halor ki jingthaw jingbuh ba itynnad bad ba kordor jong u Kynrad ba lah ba ïai najrong.
Shuh shuh la don ruh ka khanari kaba ong, “Ba ki Syiem Shillong  hyndai ki wan na ka Pah Syntiew," ka khynnah rit kaba la sei u Sati Mylliemngap na krem Marai, ka jaka kaba jngai tang kumba 2 KM na ka Shnong Nongkrem.
Nangta ka Jaiñtia Hills pat la ong bad ngeit ba ki Syiem Sutnga ki hiar pateng na ka “Li Dohkha" – ka maïa dohkha ba la khwai u Woh Ryndi na Wai Khyrwi.
Haduh mynta kine ki khanari (Mythology) ki dang ïeng kynjreng ha kane ka Bri wat hapdeng ba la don ka jingïalam bakla ba la pynthame da u Nongwei shi-sngi, uba la shah kynnoh bad shah kren beiñ ha ki riewstad ka pyrthei ka juk mynta ba ki dei ki nongpynjot ba khraw tam jong mar shiteng ka snieh Pyrthei.
Hadien ba u Phareng (British) u la wan long kynrad ha kane ka Bri u Hynñiew Trep naduh ba u la shong la sah ha Shillong (1864 – 1947) u la kren bad batai ba u Hynñiew Trep ym dei u nong Dravidian ne Aryan ne u Nong India, hynrei u “Tibeto Burman" uba la wan na shaphang shatei ka Ri Mayanmar (Burma) bad markhap ka Tibet namar u ong, ka rynïeng ka ryniot ka lyngkot, ka dur khmat ka kham pyllun, ka khmut ka kham madan, ka khmat ka kham khapir.
Kine ki mat ba la kdew ki pynpaw ba ki la syriem bha bad ki briew jong ka Thaiñ kaba ki jer kyrteng mynta ka Mayanmar, Thailand, Laos bad kiwei kiwei.
Ban pynshisha ïa kane ka jingong dei ka “History" ka ban wad tih ïa ki mat, ki khep,  bad ka ktien ki kyntien ba ki kren, Na ki dak ki shin kiba don ha Sawdong kane ka Bri, ka kdew bad paw kumba ngi la don ha kane ka Bri la kumno kumno kumba shihajar snem tam bad ba ka dei ka kynhun kaba don tang khyndiat ngut ki briew, kiba dang duna shibun ki jingnang jingtip.
Na kane ka daw wat la ngi la don bun snem shuwa ïa ki Ahom, pynban ym don ba kren eiei ia ki da kiwei pat kum ki Kashari, Ahom bad ki Manipuri.
Ki Ahom ki la don ha kane ka ri (Assam) naduh u snem 1228 – 1828.
Hynriew spah snem kynthih ki la synshar ïa ka ri Ahom  baroh kawei – kaba ïar naduh Upper Asam shaduh Lower Assam bad sha ki markhap ka Bri u Hynñiew Trep na shaphang Shatei lam Mihngi (Mikir Hills).
Ki Ahom ki dei ki jait bynriew ba la kham shai, kiba la nang ban thoh ban tar, kiba mane tang ïa uwei u Blei (Supreme Being).
Ki don ka niam kñia Syiem bad khan pylleng, ki ïa shongkwai nongkwai haba ki ïa shat ïa khan, ïa knie ïa khriam.
Ki dei ki briew kiba ïa bam kwai bha, ïa ka shun kaba tam ki ju tah ha ka dieng ne kynroh.
Ki ïa bam bha ïa ki niang Ryndia.
Nalor kata kine ki kyntien ba kren ki Nongahom ki ïa syriem bha bad ki kyntien ba kren mangi (Ki Khasi) kum : – Mung; Lung; Tai, Shan, Kham; Sam; Mong; Khun; Ring; Rseng; Phrang; Phan; Wan; Na ; Ti; Mong; Nam; Pung;Khunlung: Dhara /Khwan; Khan; Duhalia; Tang ; Ap;Babun; Klong bad kiwei kiwei.
Na ka byrngut byrnget ka History la suba ba u Hynñiew Trep u la wan poi sha kine ki lum (Khasi & Jaintia Hills) la kumba 400 snem shuwa ïa ki Ahom (800 – 1000 AD), mynba ki pyntha ba bun ka ri Assam ka dang tap da ka Um khamtam ha ka por Lyiur ïa kaba la tip kham hadien ka “Xo – dya.
" Kumne ki la ïaid sakma na kawei ka jaka sha kawei pat haduh ba kin da poi sha kine ki thaiñ Rilum (Khasi), kaba la ai mynsiem bad jingkyrmen ïa kiba kin shong kin sah, kaba ki ong, kaba la ai mynsiem bad jingkyrmen ïa kiba kin shong kin sah, kaba ki ong, “Ka Buhai Shnong.
" Wat la ki don tang khyndiat u paid bad ba ki long ruh dei kiba dang duna bad lyngkot ka jingmut jingpyrkhat bad ba kim shym lah shuh ban pynieng ïa ka Hok, ka Niam, ki Riti ki Dustur ha ka jingïaid sakma jong ki na kawei ka jaka shawei pat – “La Thynrei ka Iawbei" bad la jah la dam lut ka thoh, ka pule kot bad la mih ka jingong ne ki kyntien kynoh shrong kaba ong, “U Khasi u la nguid noh ïa ka kot mynba u dang jngi na shiliang sha shiliang ka wah.
" Kumne ngi la ïa long haduh u snem 1834, khlem kot, khlem pule haduh ban da wan u “Nongpynjot" ba shyrkhei tam ha ka pyrthei sha kane ka Bri ba la pynkyrpang u Blei, uba ngi ngeit bad ngi mane dem tang ha “U Marwei.
"Haba la “Thynrei ka Iawbei" Ir khih biang ka nguh ka dem Blei u Hynñiew Trep – Ka shat ka Kheiñ, ka Khnong ka Bishar, ka Nguh ka Dem, ka Duwai ka Phirat, ka Suit ka Shor, ka Jer ka Thoh, ka Kheiñ Kur Kheiñ Kha nalor kiwei kiwei kiba la ih bad kiba la neh skhem triang haduh kine ki sngi ki por mynta, kiba la long shisha ki Mawdong ki Mawshun ba skhem jong ka jaidbynriew Hynñiew Trep Hynñiew Skum.
Ha kaba ïadei bad kane ka bynta la sngewdei ban kiew bad ban ong, “Kaei kaba don ha ka Bri U Hynñiew Trep ki don jingiadei bad la syriem bad ki riti ki dustur ki Nong Ahom.
ïa ki Ahom la pynshisha ba ki wan na shaphang shatei jong ka Ri Burma bad Loos, kan long ka jingkyrkhu namarkata ban don ka jingpyrshang ba kit jingmut bad ba kordor lada ki “Nongwad – Jingtip" (Research Scholars) na ka jaidbynriew Hynñiew Trep ba kin sdang ïa ka jingtohkit ïa ka thymmei ri U Hynñiew Trep na ki jaka ba don shatei jong ka Buroma (Mayanmar)  bad Laos.
Ban sah ha badum haba lyngngoh te, ka Stieh ïada Ri khlem pep kan nanglang lati.
ïa ka thymmai “Ri" namarkata dei ban sei.
Nyngkong eh, to ngin peit ïa ka jingmut jong katei ka kyntien Rangbah.
Ka ktien “Rangbah" ka wan na ka ‘tien Rang kaba mut u shynrang bad Bah ka mut bah ban kit, kumta lada pynïasoh lang ïa kine ki ar tylli ki kyntien, ngi khot ‘Rangbah.
’ Kata ka mut ba uta u shynrang briew u la biang bad kot ha ka rta rangbah.
U la kot ka pyrkhat pyrdaiñ, ka rukom im, ka ktien ka thylliej, ka akor ka burom, ki jingleh jingkam, ka ïaid ka ïeng kum u Rangbah.
Ka mut ruh ba uta u briew u la khlaiñ ka tyrpeng ban kit ïa ka lyng-kor rangbah, u la biang ka kam ka jam, ka trei ka ktah.
Bad u la lah ban ioh ïa ka briew kum ka tnga jong u bad ban seng ïa la ka ïing ka sem.
Katba ka ‘Maiñ bad Iktiar’ pat ka thew ïa ka jinglong briew kaba la kot ïa ka jinglong shynrang briew, ym uba la mih ne don tmaiñ, hynrei uba don ka bor, ka akor ka burom ka longbriew manbriew kaba bha, baikhain bad shynrang mynsiem kaba pynlong ïa u.
Barabor ngi ju khot Rangbah ïa u samla briew uba la shong-kurim.
Hynrei don ki samla shynrang kiba la ioh ïa ka briew bad shongkha shongman bad ka ne ioh lok wat ha ka rta khynnah, ba ngi ju  ong, lehse wat dang duna ïa ka 21 snem (katkum ka aiñ Sorkar ïa u shynrang ban shong-kurim), hynrei namar  u la ioh ïa ka lok bad poikha poiman, ki la kynjoh ïa ka kyrdan Rangbah bad la khot ïa ki ki Rangbah.
Ki hap ruh ban leh bad long rangbah.
U Rangbah u dei uta u khatar – buit khatar – bor, u balah u baïai, uba kit ba bah ia ka tnga, ïa ki khun ki kti bad ïa ka longiïng longsem jong u baroh kawei.
U dei uba tipbriew tipblei, u badonburom bad uba ka ïing ka sem, ka shnong ka thaw bad ka imlang sahlang ka ñiewburom bad kheiñkor ïa u.
Uno uno u rangbah wat uba la ñiuhlieh ka khlieh ne syllen bad tymmen, uba la don khun ksiew, khun miaw ne khun khnai ruh, u ïai long hi u khatar – bor.
U ïai long u nongai – buit – ai bor, nongkyrshan, nongsynran, nongsneng nongkraw, nongpynshngain ïa ki khun ki kti, ki khun  ksiew khun miaw bad ïa la longïing longsem bad ruh ïa ka longkur longjait.
Wat ka shnong ka thaw, ka jait ka kynja, ka imlang sahlang ka shngaiñ.
Ka shnong ka thaw, ka imlang sahlang, ka kheiñ kor bad kheiñ burom ïa u namar u long u rangbah uba don lut ïa ki jinglong babha (qualities) kiba ki tieng burom ïa u.
Ha ka dustur Khasi, kaba ju long haduh mynta mynne, la ju jied Rangbah Shnong ïa u rangbah uba la ïaw rta, uba don ka sap ka phong, uba pyrkhat jngai bad bashemphang, uba don ka maiñ ka iktiar bad ka jinglong babha.
Ym ju shah ïa ki kynthei ba kin kit ïa ka kam shnong kam thaw, lait noh, ha kane ka juk mynta, ban shu ïashim bynta ha ka Dorbar Shnong.
Uno uno u ‘riewrangbah, wat la u la tymmen katno katno ruh wat uba la rah diengduh ruh, la ju khot beit ïa u da ki briew, u Rangbah ne u Bah ….
uta….
uta….
da ka kyrteng ne jaid, kumta ter ter.
Kum ban shu ong noh shikyntien, u Rangbah u don la ka dor bakordor kaba ngim lah ban thew.
U rangbah um ju pynsniew dur ïalade da ka dih ka bam, ka riam ka beit, ka ktien sih ‘tien sang, ki jingleh jingkam khlem akor, khlem tipbriew tipblei bad kiwei kiwei ki jait jingsniew kiba pynjah burom bad thad – rong ïa ka shnong ka thaw, ka imlang sahlang.
U Rangbah bashisha um dei uba ngi thew, ha ka kyrdan pule, jingnang jingstad, ka longheh longhaiñ, ka jingdon spah don phew, ka rynïeng ka ryniot ne ka nam ka burom.
Hynrei ka dei ha ka akor ka burom, ka hok ka sot, ka jingim tipbriew tipblei, ka jing-kitkhlieh ïa ka longïing longsem, ïa ka tnga bad ïa ki khun ki kti bad ïa ka shnong ka thaw bad ka imlang sahlang.
Ka main ka iktiar ka ïaid ryngkat kaba mut ba u rangbah u long halor ka tnga jongu, u iohi ia ka ñiew – burom da ka ïing ka sem bad kaba don ka jingiaburom, ka jingiamap bad ka jingïaishah markylliang.
Ha ka Baibyl la thoh ba ki khun ki kti, ki khynnah khyllung, ki samla samhoi bad baroh ki briew ki kohnguh bad tieng – burom ïa ki tymmen ki san namar  ki ieng ha ka jaka jong u Blei hi (I Pet  5 : 5).
U Rangbah u dei u khlieh jong ka ïing ka sem.
Kum u Rangbah bad kpa, u kitkhlieh ia la ka jong ka tnga bad ki khun ki kti bad ka ïing ka sem baroh kawei, u ri u sumar, u bsa u btiah, u pyndap pynbiang ïa ka ja ka dohkha, ka riam ka beit, ka jingnang jingstad bad kiwei kiwei ki jingdonkam jong ka tnga ki khun ki kti jong u ha ka jingim, met bad mynsiem, da kaba u kitkhia ruh ban hikai ha ka jingtip ïa U Blei da ka dwai da phirat bad jingpyndep hok ïa la ki kamram niam Khristan.
Haba u kitkhlieh, u don ka jingieid, ka jingïadei jingmut bad ka tnga jong u, namar dei ka jingieid kaba dei ka nongrim jong ka jingïadei shitnga jong u bad ka (Ephesus 5 : 25, 28).
Kum ki Kñi pat u ju peit ju jngoh ïa ki para ki pyrsa.
U hikai ïa ka hok ha ka shikyntien katkum ka jinghikai jong ki longshuwa manshuwa.
U sneng u kraw, u kyntu bad hikai ïa ki para pyrsa ha ka lynti ka hok ka sot, ka akor ka burom, ha ka tipbriew tipblei ha ka longbriew manbriew.
U kit ïa ka khia ka shon, ka pang ka shitom jong ka Kur.
Kum u Kñi, u don ka main kaba kyrpang ha ka kur ka jait kaba u don.
Ka Kur ka sieng – burom bad kohnguh ïa ka jingpynïaid jong u ïa ki kam ki jam jong ka Kur kum ha ka pang ka shitom, ka khia ka shon, ka pang ka shitom, ka ïap ka im, ka jynjar ka lanot, ha ka ïapoikha poiman bad ki jait kam kiba ïadei bad ka Kur.
U leh ruh ïa lehniam lehrukom, ka dwai ka phirat ban ïaid ban ïabit ïabiang, ban ïabha ïamiat ha ki kam Kur baroh.
Ha kane ka juk mynta, ngi ju iohsngew ïa ki Seng Kur bapher bapher bad dei hangne ba ka don ka iktiar jong u kñi.
U Rangbah u don ruh ka jingkitkhlieh ha ka imlang sahlang.
Ka imlang sahlang ka peit sha u rangbah ha kane ka juk mynta ban don ka jingshongsuk shongsaiñ, ka roi ka par, ka bha ka miat khlem ka jingleh shiliang khmat ïano ïano wat la ïapher ha ka niam ka rukom, ka kur ka jait ne ka shongkha shongman.
U don ka kamram ban tei ïa ka imlang sahlang da kaba shimbynta ha ka roi ka par bad kam shnong kam thaw b a kan long kaba ïaid beit da ka hok ka sot khlem kano kano ka jingkwah – khwan myntoi ïa lade shimet (Pet 2 : 13 – 17).
U rangbah u don ka mynsiem jingkitkhlieh (responsibility) ym tang ha ïing-khun iing-kti jong u, hynrei ruh ha ka synshar khadar ïa ka shnong ka thaw khnang ba kan don ka jingsynshar kaba hok bad babha da ka jinglaitluid ban ïaleh pyrshah ïa ka jingsniew.
Ka jingsniew kaba shyrkhei ha kane ka juk mynta kaba pynhiar kyrdan, pynjot ïa ka longïing longsem, ka shnong ka thaw, ka imlang sahlang ka dei ka kiad (Phawar 20 : 1, 23 : 20 – 21).
Shisien ba u rangbah u la ngop ha ka kiad, u bym nang ban dih ne ba ka kiad ka dih kylla ïa u, ka ïing ka sem jong u, ka jot ka pra bad ka imlang sahlang ruh ka jot ka sniew.
U rangbah bashisha uba don ka iktiar, ka maiñ bad ka burom, ka dei namar u don ka bor pyrkhat kaba hikai ïa u namar ka kiad ka pynmih ki ‘riewsniew bad pynduh ïa ka hok jong kiwei pat (Is 5 : 22 – 23).
U Rangbah bashisha u don ka mon ban kiar na ki lok kiba dih, kiba buaid tanglang, kiba ngop ha ki jingsngewbha, ka jing-awria, ka jingkwah – brai naba ka wanrah ïa ka sih ka sang, ka jot ka pra (Rom 13 : 13).
Haba u rangbah u don ka jingkitkhlieh, kam nym mih ki jingjot jingprat jong ki ïing ki sem, ka jingïaphet tnga, ka jingdih kyiad, ka jingawria, ka ïamai ïania, bad kiwei kiwei ki jingsniew baroh namar u hap ban kitkhlieh ïa kita kiei kiei baroh.
Balei ki mih ki jingthoh shaphang ban jingshimjiat ha u shynrang bad u Kpa, ka dei namar bym don ka jingkitkhlieh jong u Kpa.
Lada mih ki jingsniew ki khun ki kti na ki ïing ki sem, dei bym don ka jingkitkhlieh jong u Rangbah bad Longkpa jong ka ïing ka sem naba dei ki symbai jong u.
Ka tnga bad ki khun ki kti bad ruh ka ïing ka sem hi baroh kawei ka shaniah bad burom ïa u Kpa nadong shadong.
Kim nud ban ïaid lait na u namar ki tieng burom bad koh-nguh ïa u.
Dei hangne ba ka Jaidbynriew Khasi – Pnar kan ïeng rasong ha ka burom bad ijot, ka hok bad ka hukum Blei, kan eh rngiew biang ha la ka ri la jong bad shabar ruh kumjuh.
Kan don ka lawei ka jingkyrmen kaba roi basan bad bakiew shaphrang ha ka imlang sahlang bad ka Jaidbynriew Khasi Pnar.
Ha ki 8 bnai ba la lah, ki pulit ka East Jaiñtia Hills ki la ïoh ban kurup palat 6 kilo u drok Heroin nalor kiwei pat ki jingdih pynbuaid bad kiba la shah kem ha kine ki jingïoh kurup ki la kot sha ka 78 ngut.
Naduh ba sdang snem bad haduh mynta, ki pulit ki la pynrung 37 tylli ki jingujor hapoh ki kyndon ka Narcotic Drugs and Psychotropic Substances Act, 1985 ha kaba ïadei bad ka jingïoh kurup drok bad kiwei ki jingdih pynbuaid.
La ïoh kurup ki kynthup ïa 6.
1953 Kilo u Heroin, 1148.
98 Kilo u kynja (Ganja), 10.
16 Kilo u Crystal Meth, 10,000 tylli ki dawai kuli Yaba, bad 20,000 bilor ka dawai jyrhoh Phensedyl.
Da kheiñ da ka pisa, ka dor jong kitei ki drok ka la kot sha ki phew klur tyngka khamtam u Heroin.
Haba kheiñ malu mala katkum ka dor ïew, utei u 6.
1953 Kilo u Heroin un shongdor ym duna ïa ka T.
40 klur eiei.
Dang ha kine ki khyndiat sngi, ki pulit ka East Jaiñtia Hills ki la kurup 10.
16 Kilo u drok Crystal Meth na uwei u briew uba la tip kyrteng kum u Lalhmunsanga uba la wan na Mizoram.
Ka jingshongdor jong une u drok, katkum ka jingpynbna jong u Myntri Rangbah, Conrad K Sangma, ka long haduh T.
15 klur.
Ha kitei ki 37 tylli ki jingjia ïoh kurup drok, ki pulit ki la kem ïa 78 ngut ki briew kiba donkti.
Hynrei ka don kawei ka jingjia ha kaba ki pulit ki la kurup 111.
183 Kilo u Kynja (Ganja), hynrei ym shym la ïoh kem ïano-ïano na ka daw ba ki briew kiba donkti ki la phet krad na ka jaka ba la kurup.
Lah ban kdew ba ka East Jaiñtia Hills ka dei ka distrik kaba marjan bad ka Barak Valley jong ka Assam bad la pyndonkam ruh kum ka lynti ban leit sha Mizoram, Tripura.
Ki briew kiba donkti ban khaïi drok ki ju pyndonkam bha ïa kane ka lynti na East Jaiñtia Hills ban wan die drok sha Shillong lane sha kiwei pat ki bynta jong ka Meghalaya lane wat sha Guwahati.
Kine dei tang kiba ki pulit ki la lah ban kem.
Ngim tip shuh katno kilo u drok u la ïoh rung sha kane ka jylla uba la lait na ka jingshah kurup ha ki pulit.
Bad nalorkata, kitei ki dei ki jingkheiñ kiba tang na kawei ka distrik.
Ka jingkhaïi drok ka long shisha ka kam kaba sngewshyrkhei.
Haba peit ïa ka jinglong jingman na ki drok ha satlak ka pyrthei, ka kaipod kaba la ai kyrteng ‘World Drug Report, 2021’, ba la pynmih da ka shlem United Nations Office on Drugs and Crime (UNODC), la pynpaw ba kumba 5 lak ngut ki briew ki la duh noh ïa la ka jingim ha u snem 2019 namar ka jingdih drok.
La batai ruh ba kiba pyndonkam drok ki ïoh ïa ki jingpang kiba shyrkhei, khamtam kito kiba pyndonkam ban dung da ki thyrnia ha ki thied snam.
Kine ki jingpang ki long kum ka HIV bad Hepatitis C.
Nalorkata, la pynpaw ruh ba ha ka pyrthei baroh kawei, ki nongpyndonkam drok ki don 275 million ngut kat haduh u snem 2020, bad kane ka la kiew da 22 per cent na kaei kaba long ha u snem 2010.
La kheiñ antad ba hapoh u snem 2030, ka jingdon jong kiba dih drok kan kiew da 11 per cent ha satlak ka pyrthei.
Kiba bun hi ki tip ïa ki jingsniew bad ki jingma kiba ap haba pyndonkam drok.
Ka jingïalap pyrshah ïa ka jingpyndonkam drok ka la ïaid da ki phew snem mynta bad bun hi kiba la sngewthuh.
Watla katta ruh, ki dang don bun pat kiba ngop – shynrang bad kynthei – ha ka jingpyndonkam ïa ki drok.
Ha Meghalaya, u drok uba kham paw ha ka jingpyndonkam dei u ‘Heroin’.
Ïa une, ki don bun bah kiba pyndonkam da kaba shu dung da ki thyrnia ha ki thied snam lane kita ki ‘Injecting Drug Users’.
Bad dei kine kiba kham ngat kloi ha ki jingpang kum ka HIV bad Hepatitis C.
Kito kiba die ïa kine ki drok ki heh spah shikatdei – da kaba pynjot ïa ka jingim bad ka longïing jong kiwei.
Hynrei, ngim ju ïohi ne tip eiei shaphang kitei namar kim ju paw.
Kiba shah kem ki dei kito kiba die khutia bad ïa kiba kum kita la ju paw na ka por sha ka por.
Ha ki snem kiba mynshwa, ngim ju ïohsngew ïa ki kyrteng jong ki trai ri trai muluk ban donkti ha ka jingdie ne jingpyndonkam ïa ki drok.
Mynta, ka juk ka la kylla.
Ki don bun ki trai ri trai muluk kiba la ngat ha ka jingkyrni ban dih drok bad ki longïing longsem jong ki, ki mad ïa ki jingeh kiba bun.
Ki kmie ki kpa ki ïam pait dohnud haba ki ïohi ïa ki khun ba ki shah teh mraw ha ki drok.
Ki pynlut da ki lak tyngka ban phah sumar ïa ki bad ki hap ban pyrshang da ki phew sien tad haduh ba ki khun kin kohnguh ban shong shah sumar ha ki jaka kyrpang lane ban dih noh da ki dawai lane ban iehnoh syndon ïa kine ki jingdih.
Tang kiba la mad bad kiba la pynmih ïa ki ummat kthang ki sngewthuh ïa ka jingkordit ba ki drok ki wanrah ha ka jingim briew.
Namarkata, ko samla samhoi, da ïa pyrkhat bha hashwa ban ong hooid ïa u drok.
Ka shimpor tang shi khyllipmat ba phin ïa ngop.
Hynrei ka shimpor da ki snem ba phin ïoh biang ïa ka jingim ka bakhuid bad kaba lait na kine ki jingdih kiba pynjot ïa phi bad ïa ka ïing ka sem bad ïa ka jaitbynriew.
Ngi donkam ïa ki samla ki bashlur ban ong em ïa u drok.
Long ki bashlur namar phin hap kit ïa kiba bun ki lyngkor ynda phi la kham san ha ka rta.
Wat pynlehnohei ïa la ka jingim.
Im da ka jingkmen, jingkyrmen bad hapdeng ka jingkoit jingkhiah.
Lada khiah krat ki khun samla, hangta ka jaitbynriew kan im, kan roi, bad kan skhem.
Ha kane ka jingïakhun pyrshah ïa u drok, dei ban ïadon bynta lang da baroh – ki ïing ki sem, shnong ki thaw, kynhun niam, lad pathai khubor, pulit, bad sorkar.
Yn ym lah ban pynduh ïa kane ka khlam lada kam don ka jingïatreilang kaba khlaiñ.
Kam dei kaba suk ban pynduh ïa u drok, bad kam dei ruh kaba eh ban rat dyngkhong ïa kane ka khlam lada ngi don ïa ka mon kaba skhem.
Ngin hap ban pynduh ïa kane ka khlam hashwa ba kan bam duh ïa ka jaitbynriew.
“Dei ha u rangbah keiñ,Ka shong ka mon ba jwat,"ïa u phi lah ban beiñ,Hynrei kumno phin rat !"“Kum u nga dei ban leitNgan pat rangbah ruh jrain,Ko khun ka shnong, ha peit,Kum nga ïeng rangbah jwain.
"Kitei ki dkhot ba la shim na ka Duitara Ksiar ba la thoh da u Babu Soso Tham ki pynkynmaw ïa ngi ban ïathuh shai ka mut aiu ban long u RANGBAH.
U briew uba tip bad ba – nang ban shaniah na kiwei.
Kane ka jingnang ban shaniah ïa lade ka wan bad mih, lah ban ong, na ka jinghikai ba la pynsan ïa u khynnah naduh ba u dang rit ba un long u RANGBAH.
Kam dei ka jingpnah ktien kaba kiwei ki lah ban sha-ñiah, hynrei dei ka jinglong rangbah, ka jingnang ban bat la ka ktien wat la dei ban ïap ruh bad ka jingwad ïa ka jingshisha ba ïa u briew la pynlong ïa u, u Rangbah.
Kumno yn lah ban shaniah ïa u briew uba lah ban kylla  kumba kylla ka suiñbneng man la ka khyllipmat ? Kumno yn lah ban shaniah ïa uta u briew uba nang tang ka ktien hynrei haba dei pat ki kam, u kylla jutang bad u pynlong kam kai lut khait ïa kiei kiei kiba shisha bad kiba ktah ïa ka ïap ka im ? Kumno yn lah ban shaniah ïa uta u briew uba ksan rympei bad uba rem dorbah ? Khlem pep  yn ym lah da lei lei ban shaniah kum ïa  uta u briew bad kum uta u briew um dei u RANGBAH.
Ha u kam shong ka mon ba jwat.
Namarkata, ka ïing ka sem, ka ïit ka hima bad ka jaidbynriew ka donkam ki briew kiba long ki RANGBAH kiba la ’em’ te ka long ka ’em’ bad ka haoid’ ruh ka long ka ‘haoid.
’“Kum nga ïeng rangbah jwain," ki long ki kyntien kiba u nongthoh poitry u kyntu ïa ki khun ka Ri ba kin bud nuksa.
Ka Ri ka donkam ki RANGBAH.
Kumta ka dawa ba kine ki khynnah bad samla kiba mynta dei ban pynsan bad pynrangbah ïa ki ha ka rukom ba ki dei ban long ki RANGBAH.
Dei kine ki khynnah bad ki samla ki ban hap bah khala bad kyrshan ïaka Ri.
Kine ki hap ban long ki rishot jong ka.
Lada kine ki rishot ki pyut bad ki long kiba tlot ka jingmut jingpyrkhat kumno kin lah ban bah khala ïa ka Ri.
Khlem pep kata ka ri bad ka jaidbynriew kan duh kan dam bad jot thiaw.
Kam biang ïa ki kmie ki kpa tang ba ki la lah ban pynbiang ïa la ki khun ïa ka kup ka sem ne ka bam ka dih ne ka leit skul wan skul lada ïa ka nongrim jong ka jinglong briew bad jinglong mynsiem la buh noh sha kyndong khlem da ker bad sara bha.
Ka juk kaba mynta ka dawa ba ngi dei ban peit ngor.
Lada ka jaidbynriew kam kheiñ kor ïa ka nongrim kan kylla prah.
Hynrei haba don ki RANGBAH pat, kine ki peit ki jngoh, ki sumar bad pynkynmaw ïa ka jaidbynriew  ba kan ïai sumar bad ri kyndong ïa ka nongrim bad ka Thymmei – ri.
Ha kane ka jingjia la ong ba kumba 12 ngut ki la khlad noh na ka jingkem ding ka ïing mala hapoh ka nongbah Hanoi jong ka Vietnam ha ka Sngi Balang, ha kaba la ïohsngew ia ka jinglynñiar bad ka jinghylla jong ki paidbah kiba don hapoh katei ka iing mala.
Katei ka ding ka la sdang ban pur ha ka por shiteng miet jong ka Sngi Ba-ar bad ka la sdang naduh ka jaka set kali jong katei ka ïing 10 mala, na ka jaka ba pynieng ia ki kali ar shaka.
Ki bor pyniaid ka Vietnam ki la iathuh ba ha katei ka jingjia, ki la ioh ban pyllait im ia kumba 70 ngut ki briew bad 54 ngut pat la ioh ban pynkit noh sha ki jaka sumar bapher, kynthup ia kitei ki 12 ngut kiba khlad.
Napdeng jong kitei kiba khlad, 3 ngut ki dei ki khyllung rit.
La ong ba katei ka ïingmala ka long kaba kham jynjar ban lait mih bad ka bym don jaka tam na shawei pat ban ioh phet bad kumta kitei kiba shong hapoh kim lah ban phet shabar lait na ki jaka rung bad jaka mih ba ki dei ban iaid lyngba na katei ka ding.
Katkum ki dur ba la pyn saphriang da kito ki nongsakhi kiba iadon lang ha katei ka jingjia ha katei ka miet, la iohi ia ki thylliej ding kiba ïeng na katei ka ïingmala kaba heh ha katei ka jaka ha ryngkat ka tdem kaba rben kaba mih na katei ka jaka ba pluh.
La ong ba ki kynhun pynlip ding ki la iakhun shitom ban pynlip ia katei ka ding ha ka por kaba khyndiat hynrei ki la lah ban pynlip lut ia ka ding baroh haduh ban da kylla step syndon namar ka jaka iaid ban rung bad mih ha katei ka ïingmala ruh ka long kaba khim bad kaba jynjar bad kumta kane ka la nang pyn jynjar shuh shuh ia ki ba kin ioh ban pynlip ia katei ka ding ha ka por kaba kloi.
La ong ba ki baranda rit ‘Balconies’ jong katei ka ïingmala ruh ki dei kiba la ker sawdong da ki nar rot bad katei ka ïingmala ka dei kaba don tang kawei ka jaka rung- jaka mih.
Shuh shuh ruh la ioh jingtip ba kid on kumba 150 ngut eiei ki nongshong wai ha katei ka iing 10 mala.
Ha katei ka jingjia, ki don ruh kiba iohi ia uwei u khynnah rit uba la shah kawang na ka mala ba shajrong tang ban pyllait ia u na ka ding.
Haduh mynta, ym pat lah ban tip la utei u khynnah un dang im ne em ruh namar ia kane la iohi da ki para marjan jong katei ka iing bad kiba shu kum iohi ryngkhat ha ka por ba ki ïohsngew bad iohi ia ka jingkem ding bad ka tdem kaba mih na katei ka ïingmala.
Ka Vietnam ka la ioh mad ia bun tylli ki jingjia pluh ding kiba shyrkhei wat ha kine ki snem ba la leit ruh bad kham bun sien hi ka ju jia ha ki jaka leh kmen- leh sngewbha.
Shi snem mynshwa, ka la don kawei ka jingjia pluh ding ha ka jaka leh kmen ‘Karaoke Bar’ ha ka Hub Ho Chi Minh City, ha kaba 32 ngut ki la duh noh ia ka jingim ha katei ka jingjia bad kumba 17 ngut ruh kiba mynsaw ha katei ka jingpluh.
Haba iadei bad kane, ki trai jong katei ka jaka ki la shah kem bad shah pynngat kyndon noh halor ka jingbym bud jongki ai ki kyndon bad ki rukom ban iada na ki jingjia pluh ding ha kum katei ka jaka.
Kumjuh ruh ha u snem 2018, 13 ngut ki briew ki la duh noh la ka jingim ha ka jingpluh ka ïingmala ba ki shong wai hapoh Ho Chin Minh City.
Shuh shuh ruh ha u snem 2016, 13 ngut la khlad na ka jingpluh ha kawei ka jaka leh kmen hapoh Hanoi.
U President ka Russia, u Vladimir Putin ha ka Sngi Balang, u la pdiang sngewbha ia u nongialam jong ka North Korea- u Kim Jong Un uba la leit poi sha Russia na ka bynta ka jingiakren ban pynpoi ia ki tiar thma jong ka North Korea sha ka Russia.
Kane ka jingthmu ka long khnang ba ka Russia kan ioh ban pyndonkam ia kitei ki tiar hapdeng ka jingiakhun thma jong ka pyrshah ia ka Ukraine ha kine ki sngi ban wan.
La ong ba ka North Korea ka la iaid shakhmat haba iadei bad ka jingthmu jong ka kumba ka la pynbna ha kine ki sngi ba la leit ba utei u nongialam un sa leit sha Russia ban iakynduh markhmat bad u nong-ialam ka Russia na ka bynta ban pynbeit ia ka jingpynpoi ia kitei ki tiar thma bad la ong ruh ba ka North Korea ha kane kan kynti, kam shym pynsngap shuh ia ki jingmaham jong kiwei pat ki ri khamtam ia ka United States kaba la maham ia ka ba kam dei ban leit ai jingkyrshan ia ka Russia ha ka jingleit hiar thma jong ka sha Ukraine.
Kumta la ong ba ka North Korea khlem jingsalia, ka la rai ban ai jingkyrshan ia ka Russia wat la kan shah pynngat kyndon ne shah pynkut ki jingiadei kam bad kiwei pat ki ri hadien-habud.
Ha katei ka sngi, u Putin u la pynpaw ia ka jingsngew kmen halor ka jingleit poi jong utei u nongialam ka North Korea ban ai jingkyrshan ia ka Russia ha ki kam bad ki rai jongka bad kumta ruh u la pdiang sngewbha ia utei u nong-ialam ka North Korea da ka tamasa kaba heh bad ha ka rukom kaba ishong-kun bha, kum shi bynta ban pynpaw ia ka jingsngew burom bad jingsngew ieid halor ka jingkloi jong utei u nong-ialam ban ai jingkyrshan ia ka Russia ha kum kane ka por ba kiwei pat ki ri kiba bun ki la kynran dien bad ieh noh ia ka Russia.
Ha kajuh ka por ruh ka South Korea pat ka la iathuh ba, katba u Kim u dang leit poi sha Russia, ka North Korea pat ka la pynher biang sa 2 tylli ki ‘namding ha ka Sngi Balang.
Ha katei ka jingiakren jong kitei ki 2 ngut ki nongialam, la suba ba ka Russia kan pan ia ki ‘namding ba khlaiñ bor jong ka North Korea bad kumjuh ruh ki tup thma ban nang pynkhlaiñ shuh shuh ia ka tnat shipai ka Russia ha ka jingiakhun pyrshah ia ki shipai ka Ukraine kiba la ioh ia ki tiar iakhun bad ki tiar thma na kiwei pat ki ri kiba ai jingkyrshan ia ka Ukraine.
Haba iadei bad kane, ka United States ha ka taiew ba la leit u la ong ba lada ka North Korea kan leit ai jingkyrshan ia ka Russia ha kane ka thma, kan hap ban kit khlieh hi lada don kano kano ka jingjia hadien habud bad ka North Korea kan hap shah pynngat kyndon ha kiwei pat ki ri namar ka jingiadon kti jongka ha ka thma jong ka Russia.
Nalor kane, ka US bad ka South Korea, ki la maham ruh ia ka North Korea na ka por sha ka por ba kan sangeh noh ia ka jingpynher ‘namding ba khah- khah namar kan wanrah jingma ia ki para ri ba marjan.
Hynrei la ong ba ka North Korea kam ju pynsngap ia ka jingmaham jongki bad iaid la ka jong ka lynti, ha la ka jong ka mon.
Ha kane ka khubor la ong ba ha ka Sngi Ba-ar, ki kynhun iarap ki la ioh sei da ki spah tylli ki met iap katba ki dang tih bad khyllie ia ki jaka them ba shah tap khyndew bad tap ktieh ha ki bynta mihngi jong ka nongbah Derna hapoh Libya bad la ioh jingtip ba ki don kumba 10,000 ngut kiba dang jah rngai naduh ba katei ka thaiñ ka shah lynshop ha ka jingshlei um kaba wan jia namar ka jingtwa jong ki dam bad kaba la leit tuid sha ki nongbah ba marjan jong kitei ki dam.
Ki don ruh kumba 700 tylli ki metiap ba la ioh ban tep tad haduh jong katei ka step Sngi Ba-ar.
Ka tnat ka koit ka khiah jong ka Derna ka la pyntip ruh ba ka jingdon kiba khlad na katei ka jingshlei um ha Libya ka la kot ia ka 2,300 tam.
U Myntri ka tnat ïada ri u Rajnath Singh ha ka sngi Ba-ar u la plie paidbah ïa 90 tylli ki Project kiba ïadei bad ki surok, ki lynti rel, ki kad liengsuiñ, ki jingkieng bad kiwei pat ha kaba kine baroh ki la kot sha palat T.
2,900 klur.
ïa kine projek yn pyntreikam ha 9 tylli ki jylla bad ar tylli Union Territory.
Ki Project da ka Border Roads Organisation (BRO) ki kynthup ïa ka Nechiphu Tunnel ha Arunachal Pradesh, ar tylli ki kad liengsuiñ ha West Bengal, ar tylli ki jaka hiar Helicopter, 22 tylli ki surok bad 63 tylli ki jingkieng.
Na kine ki 90 tylli ki Project ba la wanrah ban pyntreikam, 36 tylli ki dei ki ban pyntreikam ha Arunachal Pradesh, 26 tylli ha Ladakh, 11 tylli ha Jammu & Kashmir, 5 tylli ha Mizoram, 3 tylli ha Himachal Pradesh, mar 2 tylli ha Sikkim, Uttarakhand, bad West Bengal, bad mar kawei ha Nagaland, Rajasthan, bad  Andaman and Nicobar Islands, la batai shai da ka tnat ïada ri.
U Rajnath Singh u la pyllait paidbah ïa ki Project ha ka lympung ha Samba distrik jong ka Jammu & Kashmir.
U N’Golo Kante u la ïohpdiang ïa ka jingtyrwa ba un ïoh ïa ka jingsiew ka ban kot shaduh €100m (£86.
2m) ha ka shi snem lada u leit ïasoh sha ka klob kaba na Saudi Arabia.
Ka kontrak jong une u rangïalehkai shapdeng ka Chelsea kan kut noh mynta u snem.
Kumta na ka liang ki nonglam ktien na Saudi Arabia ki la don ha London na ka bynta ban buh ïa katei ka jingtyrwa.
Ïa u Kante la kwah ban soi da ka Al-Ittihad bad Al-Nassr, kaba long kawei na ki klob na Saudi kaba riewspah.
Kane ka klob ka la don bynta ruh ban long trai ïa ka Newcastle United da kaba ka ïoh ïa ka bhah kaba 75%.
Kumta kane ka klob ka la khmih lynti ban ïoh ïa ka jubab na u Kante na ka bynta ka jingwan pynïasoh.
Kum ban pynkynmaw u Karim Benzema u la soi ïa ka kontrak na ka bynta ban leit ïasoh sha ka Al-Ittihad hadien ba u la mih noh na ka Real Madrid bad ka Al-Nassr ka don ïa u Cristiano Ronaldo uba la pynïasoh ha u Nohprah jong u snem ba la dep.
Ka jingïateh soskular jong kitei rangïalehkai kan kut haduh u 2025 ha ka jingsiew kaba long kumba €200m ha ka shi snem bad kawei kiwei.
Kumba ka paw ïa u Lionel Messi la thmu ban soi da kawei pat ka klob kaba na Saudi Arabia bad u la shah tyrwa palat £350m ha ka shi snem da ka Al-Hilal.
Ki klob kiba na Saudi ki la khmih lynti ban soi ïa u Sergio Busquets hadien ba u la mih noh na ka Barcelona bad u Pierre-Emerick Aubameyang, uba la mih noh na ka Chelsea, bad la buh ka jingtyrwa da ka Al-Ahli bad ka Al-Shabab.
Ka Al-Hilal bad ka Al-Ahli ki la long kiwei pat ki ar tylli ki klob ha kaba ka Public Investment Fund ha Saudi ka long 75%.
Ha kawei pat ka liang, u Kante u dang ïai khmih lynti na ka bynta ka kontrak kaba thymmai bad ka Chelsea.
Kumta u la thrang ban bteng biang haduh u Lber, hynrei haduh mynta yn pat shym la lah ban pynbeit.
Une u rangïalehkai yn sa kynjoh sha ka rta kaba 32 snem ha u Lber bad u la duh ïalehkai ha ki khyndai sien iakhun ha kane ka aïom na ka daw ki jingmynsaw.
Ki paidbah ka sor Nongstoiñ lem bad katto-katne kynhun seng, ki la pynpaw ïa ka jingthrang kaba jur ba ka jingpyntrei ïa ki surok hapoh ka Nongstoiñ Town Area ha ka jingmang pisa kaba T.
29 klur tam kan long ka jingtrei kaba sted, khnang ba kan long ka jingmyntoi ïa ki paidbah.
Lah ban kdew hangne ba ïa katei ka projek shna bad pynbna ïa ki surok ha sor Nongstoiñ la tip ruh kum ka ‘Upgradation/Improvement of Internal Roads of Nongstoiñ Town Area’ ha ka lynter jong ka 20.
915 km halor ka projek Meghalaya Integrated Transport Project (MITP) ïa kaba la bei pisa da ka World Bank kaba la kot sha T.
29 klur tam.
Shuh shuh kum ka dak jong ka jingplie ïa katei ka projek ha ka 17 tarik u Naiwieng 2022, la ïoh ruh ban plie paidbah ïa u mawnongrim ha kaba u Bah Prestone Tynsong, Myntri ka tnat PWD ha ka sorkar kaba la leit noh u la long u kongsan.
Halor katei ka projek haba kren bad u nongthoh khubor u samla Mawkordor Kharsyiemlieh, President ka Ri Khasi Sepngi Federation (RKSF)  Sengkmie u la ong, ka RKSF ha kine ki khyndiat sngi ba la dep ka la leit ruh ban jurip.
Ha kane ka jingjurip la ïohi ba la jan baroh ki surok ha Nongstoiñ Town ki la sniew.
Kumta ka RKSF ka kyntu jur ïa u kontraktor uba ïoh pyntrei ïa kane ka projek ba un ïaleh ban kham pynsted ïa ka jingpyntrei khnang ba kan long ka jingbit jingbiang ïa ka ïaid ka ïeng ki paidbah.
Ka Kynhun Myntri ka Sorkar Jylla ka la ai jingmynjur ban don noh ka tnat pulit la kajong ka ‘engineering wing’ ban peit ïa ki jingtei jingshna kynthup ki kam kiba donkam ban maramot hapoh kane ka tnat.
Haba pynbna ïa kane sha ki lad pathai khubor hadien ka jingïalang ka Kynhun Myntri, u Myntri Rangbah, Conrad K Sangma u la ong ba ka tnat pulit ka don ki kam barit baria kum ki kam ban maramot ïa ki jingtei jingshna, hynrei haba ym don la ki jong ki karikor wat lada donkam ban maramot malu-mala ruh hap ïaid lyngba kiwei pat ki tnat.
Kumta la donkam ban ai jingmynjur ban don noh ka engineering wing la kajong.
Ka Kynhun Myntri ka la ai jingmynjur ruh ban thaw ïa ka State Water Informatics Centre hapoh ka jingpeit jingkhmih ka tnat Water Resources.
Ki kam jong kane ka centre ki long ban lum jingtip kham bniah haba ïadei bad ki um ki wah, ka jinglang jong ka um bad ki lad ban tyngkai ïa ka um bad ban ai jingmut na ka bynta ban shim ki rai kiba ïahap.
U la ong ba kane ka jinglum jingtip kan ïarap namar yn tip kham bniah shaphang ka jingdon um ha ki wah da kaba pyndonkam ïa ki kor ki bor kum satellite, drone bad kiwei kiwei.
U Myntri Rangbah, Conrad K Sangma u la kren biang da kaba shai ba ka National Education Policy (NEP) ka dei ban ïaid beit shakhmat bad u la ong ba ka Sorkar Jylla ka kloi ban ïakren bad ki kolej kiba mad jingeh namar haba sdang ban pyntreikam ïa kano-kano ka mih beit ka jingeh.
Haba kylli kaei ka ban jia ïa ki samla pule namar ki shu kylla ‘langkñia ei namar ki don ki nonghikai ki bym pat kwah ban pyntreikam ïa ka NEP, u Conrad u la ong ba naduh basdang, u la ïoh ban ïakren bad ki nongpynïaid ki kolej bad kim pyrshah ïa ka NEP hynrei ki don kiba shu pynpaw jingeh namar yn donkam ban pynbiang ïa ki jingdonkam ha ki kolej nalor ka jingdonkam ban thung nonghikai shuh, bad ka por ban pule ha kolej ka dei noh 4 snem ym shuh tang 3 snem.
Kumta u la ong ba ka Sorkar Jylla ka kloi ban ïakren bad ki kolej kiba shem jingeh tangba kaba shai ka long ba ka NEP kan hap ïaid shakhmat.
Kum ban pynkynmaw, ki don katto-katne ki nonghikai kolej ki bym kwah ban pyntreikam ïa ka NEP, hynrei kiba bun ki kolej ki sngewdei ban pyntreikam noh namar ka dei ka jingmyntoi ïa ki samla pule.
Ka Kong Arena Hynñiewta kaba dei kyrtong ka BJP na Shella konstitwensi, East Khasi Hills District kan sa rung noh sha ka seng NPP ha ka 13 tarik mynta u bnai ha shlem treikam ka seng ha Shillong ryngkat u MLA barim ka Mawsynram kosntitwensi, Bah HM Shangpliang.
Kane ka jingthmu ka Kong Arena ban rung noh sha ka NPP ka dei hadien ba ka la wan sha ka jingïalang ka NPP ha Mawsynram kaba long ha ka Sngi Ba-ar ka 12 tarik Nailur, 2023 ha ka por ba ki nongkitkam u Bah HM Shangpliang ki la rung noh sha ka seng NPP hadien ba ki la mih noh na ka seng BJP.
Ka Kong Arena ka la ong ba kan rung beit sha ka NPP ha Shillong namar haduh mynta kam pat ïakren eiei bad ka Kong Grace Mary Kharpuri kaba dei ka kyrtong NPP na Shella konstitwensi.
Haba ïakren bad ka Kong Arena ka la ïathuh ba ka sngewtynnad ïa u Bah HM Shangpliang kaba pynlong ban wan ïadonlang ha ka jingïalang ban rung NPP ki nongkyrshan u Bah HM Shangpliang, hynrei ka la pynkhreh ban rung dkhot ba pura sha ka NPP lashai ka sngi ka 13 tarik Nailur, 2023.
“Ka jingwan ïuhkjat jong nga sha Mawsynram namar nga bud ïa u Bah HM Shangpliang namar shisien u thyrnia u la ïalam lynti u ksai u bud beit" ka la pynpaw.
Ka la pynshai ba kam don kano-kano ka jingpyrshah ïa ka seng BJP, hynrei ka jingrung sha ka NPP ka long ban ïatreilang ban wanrah ïa ki kam pynroi hapoh ka konstitwensi.
Ka la ïathuh ruh ba haduh mynta kam pat ïakynduh ïa ka Kong Grace Mary Kharpuri kaba dei ka kyrtong NPP na Shella, hynrei ka ngeit skhem ba kan ïatreilang bad ki nongkitkam ka NPP hapoh ka konstitwensi bad ka jylla.
Kawei ka longkmie ba la 45 snem ka rta kaba la mynsaw ha kawei ka jingjia aksiden bad kaba donkam jingïarap, la lah ban pynurlong ha ka ban pynïoh ïa ka lad jingsumar kaba donkam kyrkieh hadien ba kawei kynhun ha ka rynsan lad pathai lyngba ka ‘WhatsApp’ ka la kner jingïarap da kaba noh synñiang katba lah ei na bynta katei ka kam ba bha.
Ka Rima Momin na Gongglanggre hapoh Garobadha, West Garo Hills ka la ïakynduh ïa ka jingjia aksiden ha Byrnihat bad ka la mynsaw jur ha ki bynta jong ki kjat.
Kumta la pynkit noh ïa ka sha Byrnihat PHC da ka Carla Sangma ha kaba ki doktor jong katei ka jaka sumar ki la phah noh ïa ka sha NEIGRIHMS.
Hynrei, namar ka jingduna ha ka ïoh ka kot bad namar bym shym la ïoh ban kynjoh sha ki bahaïing hasem, ka la buh jingeh shi kat dei na bynta ka jingsumar jong ka.
Haba ym i don lad shuh da kumwei pat, ka Sangma ka la kynjoh sha kiwei pat ki kynhun ha ki rynsan lad pathai bad khatduh, kawei ka kynhun ‘WhatsApp’ na Tura ka la jubab.
Ki dkhot katei ka kynhun ba la ai kyrteng, ‘We Are The World’ ki la synñiang katba lah ei na bynta ka jingsumar ïa katei ka longkmie.
Katei ka longkmie mynta ka dang shah sumar ha NEIGRIHMS bad la khmih lynti ba shen kan sa ïoh ïa ka jingkoit.
Ka Sorkar Meghalaya Democratic Alliance (MDA)-II, ha ka Sngi Ba-ar ka la ai ka jingmynjur ban pyndam noh ïa ar tylli ki projek pynmih bording (Power Project), kita ka Kynshi Stage-I bad ka Upper Khri Stage I & II hadien ba la shem ba kim ïahap shuh ha ka jingpynlut pisa.
Ïa kane ka rai ban pyndam noh ïa kitei ar tylli ki projek, la shim bad mynjur ha ka jingïalang jong ka Kynhun Myntri (Cabinet) kaba la long ha ka Sngi Ba-ar.
Haba kren sha ki lad pathai khubor hadien ba la wai ka jingïalang, u Myntri Rangbah ka Jylla, Conrad K Sangma u la ong ba kine ar tylli ki Hydro Power Project ki dei kiba la ïasoi ïa ka Memorandum of Agreement (MoA) da ka Sorkar Meghalaya bad ki kompani pynmih bording la slem bha.
Ïa ka Kynshi Stage-I la ïasoi MoA bad ka M/s Athena Project Pvt Ltd da ka BOOT ha ka 11 tarik Nohprah 2007, katba ïa ka Upper Khri Stage-I & II la ïasoi ha u snem 2012-2013 bad ka kompani M/s SM Energenco Ltd.
U Conrad K Sangma u la pyntip ba kine ar tylli ki projek ki dei kiba la ïateh bad ki kompeni shimet, hynrei namar ka jingbym ïoh pisa ban pyntrei bad ka dor jong ka jingpyntrei ïa kine ki projek ruh ka la nang kiew bad kumjuh ruh ka jingshim por da ki kompeni ban pyntrei ïa ki, ka la pynlong ïa ka kynhun Myntri ban shim ïa ka rai ban pynduh pyndam noh ïa kitei ar tylli ki projek.
“Hynrei ka Sorkar bad ka tnat ba dei khmih, kin shim mardor ïa ka sienjam ha kaban wad ïa kiwei pat ki paralok lane lehse bad ki juh ki paralok hynrei ha ka rukom pynbeit ba thymmai namar kumba nga ong, ka daw hi ka long ba kine ki projek kumba ki long mynta hi, kim ïahap shuh bad ka dor ba la ïabuh," la ong u Conrad.
U la ong ba kawei na ki daw ba khraw eh halor ka jingpyndam noh ïa ka MoA jong ka Kynshi stage-I ka dei namar ka jingpynslem jong ka kontraktor ban pyntrei ïa ka projek hapoh ka por ba la buh.
Nalor kata, ka Ministry of Environment, Forest & Climate Change ka la pynkylla thymmai ïa ki kyndon treikam na ka bynta ka e-flow ha u snem 2017, kaba la pynduna bun shah ïa ka jingïoh um ban pynmih bording.
Kat kum kane ka kyndon treikam ba thymmai, ka jingpynmih bording kan duna noh sha ka 845 MU na kaba la tyrwa nyngkong kaba long 1087 MU bad ka Installed capacity sha ka 210 MW na ka 270 MW.
Halor ka kyndon thymmai, ka dor jong ka bording ka la kiew 8.
58 shi unit na kaba mynshuwa kaba long 7.
02 shi unit na ka dor u snem 2015 bad naba ka jinglah pynmih bording ka la duna haduh 20% katba ka jingpynlut ïa ka projek ka duna tang 4% bad namar ka jingheh ka dor pynlut, ïa kane ka projek yn ym lah shuh ban pynïaid shakhmat.
U Director ka Independent Power Producers (IPP) u la nang kyrpad ha kaban shah ban buh sa ïa ka Pump Storage Hydro Scheme sha kane ka projek ban pynlong ïa ka project kaba lah ban pyntreikam, ka ban sa nang pynheh shuh shuh ïa ka dor.
Haba kylli, balei pat ka Sorkar ka la ïasoi ïa kine ki projek ha kaba nyngkong, haba ka hap ban pynduh pyndam ïa ka kontrak bad ki kompeni, u Conrad u la ong ba um kwah satia ban kynnoh ïano ïano ruh bad bynrap ba ki sorkar ba la leit ki la dep ban peit bniah bad bishar bad don ka jingthmu ban ïaid shakhmat bad kine ki projek.
“Hynrei kane ka jingthmu kam shym la ïaid kat kum ba ka dei bad mynta ha kum kane ka por, haba ngi phai dien sha kine ki projek, la lap ba kim long shuh kiba biang," la ong u Conrad.
Ka Khasi Hills Autonomous District Council (KHADC) ka la dep ban ai por haduh 7 sngi ban ai ïa ki jubab sha ki nongpynïaid jong ki khyrdop lum khajna jong ka council kaba la shah khang khyrdep noh ha ka Sngi Ba-ar ha ki bor pynïaid district jong ka Ri-Bhoi.
Na ka liang u Chief Executive Member (CEM) ka KHADC, Bah Pynïaid Sing Syiem, u la ïathuh ba ka Council ka la dep ban pan jubab lane phah da ka show cause notice sha ki nongpynïaid ïa ki khyrdop lum khajna hadien ba ka la ïoh ïa ka jingujor na ka seng ki nongñiah trok ïa ka jingleh palat jong ki khyrdop.
Lah ban pynkynmaw ba ki bor pynïaid district ka Ri Bhoi ki la khang khyrdep ïa kawei ka khyrdop lum khajna jong ka KHADC ha Umdihar kaba don ha surokbah National Highway 6, hadien ba la ïoh ïa ka jingujor ba ka don ka jingleh beaiñ.
Haba kylli halor kane, u CEM u la ong ba kitei ki khyrdop ka dei jong ka Council ha kaba la ai ban pynïaid sha ki briew shimet, bad halor ka jingujor ba la ïoh ka council ha ka taïew ba la dep ka la pan jubab hapoh 7 sngi, bad lada ka jubab na ki nongpynïaid lane ki nongshim wai kam biang ka Council da lade kam banse ban khang ïa katei ka khyrdop.
Haba kylli halor hukum jong ka Sorkar ban phah khang noh ïa baroh ki khyrdop ha shilynter ka National Highway, u Bah Pynïaid u la ong ba ki khyrdop jong ka Council kidei ba la don da ki phew snem, bad katkum ki kyndon jong ka Sixth Schedule ba la don, la aibor ïa ka Council ban don ïa ki khyrdop, kata hadien ba la mynjur da ka High Level Committee ba la khlieh da u Myntri Rangbah.
Shuh shuh u Bah Pynïaid u la ong, ba ka jingbuh ïa ki khyrdop ka long ba ki don ki kali bar Jylla kiba wan kit mar khlem da don ïa ki kot ki sla, bad bynrap shuh shuh ba ka jingbuh ïa ki khyrdop ka long katkum ka jingbiang ka jaka.
Ka jingsynjor bad ka jingpeit thliew jong ki katto katne tylli ki dieng ilektrik kiba la pynïeng ha ka shnong Mawthir ha West Khasi Hills ki la buh jingma ïa ka ïaid ka ïeng jong ki paidbah.
Halor kane ka bynta, ha ka Sngi Ba-ar, ka Federation of Khasi Jaiñtia & Garo People (FKJGP) Mawthir unit ha ryngkat ka Rambrai Circle hadien ka jingujor jong ki paidbah nongshong shnong, ka la leit ban buh da ka jingthoh sha u Assistant Executive Engineer ka MePDCL Nongstoiñ Division, West Khasi Hills ba un shim khia ban bujli thymmai ïa lai tylli ki dieng ilektrik kiba la jot bad ap jingma.
U Bah Skalanboksis Paliar, President FKJGP Mawthir u la ong ba ha katei ka jingleit buh jingthoh, la kular ba shen tang shu ailad ka suiñ bneng lada ka rang un sa phah ban kit noh ïa kitei ki dieng ilektrik ban leit thung thymmai sha katei ka shnong Mawthir.
Ha kawei pat ka khubor, ka FKJGP Mawshynrut Circle ka la leit ban ïakynduh ïa u EE (PWD Road) halor ka jingjot rathai jong ka surok na ïew Riangdo – Thaiem, wat la katei ka surok ka dei kaba dang shu dep shna dang tang shi snem mynta lyngba ka skhim PMGSY.
U President ka FKJGP Mawshynrut, Bah Teilang Nongkseh u la ong ba ha ka jingïakren bad u EE, u la kular ban leh ïa kaba donkam, kata ba un sa bthah ïa u kontraktor ba u dei ban maramot bad ban pynkhuid ïa ki ñiut kiba don ha shilynter ka surok namar ba katei ka surok ka dang dei ban sumar ne pynbiang da u kontraktor hapoh san snem.
U la ïathuh ruh ba katei ka surok ka dei ka surok kaba pynïasoh ïa ka ïew Riangdo bad ki shnong kiba bun sha ka thaiñ Mawthengkut haduh Thaiem kaba don kumba 7 km eiei.
Ka dheng kali ha nongbah Shillong kaba la jur lypa na kawei ka sngi sha kawei pat, ka la nang jur shuh shuh khamtam ha ka por ba wan ki heh ki haiñ sha kane ka nongbah.
Ha ka Sngi Balang, ka thaiñ IGP kaba jur bha ka dheng kali man la ka sngi khamtam ha ka por ba wai skul ki khynnah, ka la sakhi ïa ka dheng kali kaba kham jur ka por ba wanpoi u Myntri Rangbah ka Assam, u Himanta Biswa Sarma na ka bynta ban plie ïa ka ïing jong ka Karbi Anglong Autonomous Council (KAAC) bad ban ïakynduh ïa u Myntri Rangbah u Conrad K Sangma ha Secretariat ban ïakren haba ïadei bad ki jingeh ha ki jaka khappud.
Ki kali kiba ïaid lyngba ka surok na IGP sha Barik bad na Dhanketi sha Civil Hospital ki la sahkut sbak.
Ka dheng kali ka la kham duna hadien ba la leit phai u Himanta bad ki heh ki haiñ kiba synran lang ïa u.
Ka jingtur kulmar ki ar shaka ka la nang pynjur shuh shuh ïa ka dheng kali ha kine ki jaka.
Haba peit ïa ka jinglong jingman ka dheng kali ha Shillong, ym slem shuh ba ki surok kim long shuh ban ïaid ki kali ha ki snem ban wan khamtam namarba la bun palat ki kali bad ki ar shaka.
Ka Directorate of School Education And Literacy ka jylla ha ryngkat ka jingïatreilang bad ka The Regional Science Centre, Guwahati (National Council Of Science Museums, Ministry Of Culture, Government Of India) hynne ka sngi ka la pynlong ïa ka State Level Student’s Science Seminar-2023 halor ka phang “Millets- A Super Food Or A Diet Fad".
Ïa katei ka State Level Student’s Science Seminar-2023 la pynlong ha Meghalaya Bharat Scouts and Guides, Pine Mount Ridge, Laban, Shillong.
Ha katei ka sngi u kongsan u dei u Swapnil Tembe, IAS, Director of School Education & Literacy ka jylla bad ka shongknor ka dei ka Kong Isabella Sohtun, Deputy Director Of School Education & Literacy ka jylla.
Haba ai jingkren ha katei ka sngi, u Swapnil Tembe, IAS, Director of School Education & Literacy ka jylla, u la ong ba ha kane ka juk mynta ka la pynsuk bha ïa ki khynnah skul ba kin ïoh ïa ka jingnang jingtip tang lyngba ki ‘mobile phone’ ym kum ha ki por kiba mynshwa ba lada kwah jingnang jingtip eiei ha kaba ïadei bad ka kot, ki hap ban leit sha ki ‘library’ lane ki thiar kynshew kot.
U la ong ba wat la ka por bad ka juk ka la ïaid ban pyndonkam da ki mobile phone ban wad jingnang jingtip, hynrei ka jingpynmlien ban pule da ki kot kan ïarap shikatdei eh.
“Ki don shibun ki jingai jingmyntoi ba ka sorkar pdeng bad ka sorkar jylla ka ïaleh man la u bnai ban kyntiew ïa u krai namar u dei u jingbam uba tei ïa ka met ka phad hynrei une u jingbam um pat ïoh ïa kata ka jingithuh bad kumta ki dang don shibun kiba ngi dei ban leh", la ong utei u IAS.
La ïoh ïa ka jingkren pdiang sngewbha na ka Kong A.
Kharpuri, Special Officer (Science Education) Directorate of School Education & Literacy ka jylla.
Shuh shuh la ïoh ruh ïa ka jingrwai na ka skul Little Flower Secondary School, Shillong, ka jingsam ïa ki khusnam sha ki khynnah skul kiba la jop ïa katei ka jingïakhun bad la ïoh ïa ka jingkren ai khublei na u Bah S.
A War, Technical Assistant for Science Education, Directorate of School Education & Literacy ka jylla.
U Myntri Rangbah ka Assam, u Dr.
Himanta Biswa Sarma ha ryngkat u Myntri Rangbah ka Meghalaya u Conrad K Sangma bad u Chief Executive Member (CEM) ka Karbi Anglong Autonomous Council, u Dr.
Tuliram Ronghang ki la plie ïa ka Karbi Hemtun (Guest House) bad buh ïa u mawnongrim ban tei ïa ka jaka sah ki samla pule Karbi (hostel) kaba ngiam kumba 100 jingthiah.
La tei ïa kane ka ïing ha ka jinglut kaba kot sha ka T.
21.
50 klur lyngba ka tnat ba dei khmih jong ka KAAC bad kane ka ïing ka don hajan ka skul Pine Mount ha nongbah Shillong.
Ha kane ka sngi, la donlang ki kynrem ki lyndan kynthup ïa u Symbud Myntri Rangbah u Bah Sniawbhalang Dhar, u Deputy Speaker ka Assam u Numal Momin, ki MLA kiba dei na Karbi Anglong nalor u CEM ka KHADC, u Bah Pynïaid Sing Syiem bad kiwei kiwei ki heh ki haiñ.
Haba ai jingkren ha kane ka sngi, u Himanta bad u Conrad ki la ai jingïaroh markylliang ïa kine ki ar tylli ki Jylla kiba ai jingkyrshan ïa ki jaitbynriew bapher bapher kiba don ha Jylla.
U Himanta u la ai khublei ïa u Myntri Rangbah ka Meghalaya uba la kyrshan ïa ka jingïatreilang hapdeng ki ar tylli ki Jylla bad ïa ka Karbi Anglong Autonomous Council (KAAC) kaba la lah ban tei ïa ka Karbi Hemtun na ka bynta ka jingbiang jingbit ki paidbah Karbi kiba ju wan sha Shillong.
U la sngewnguh ruh ïa ka Sorkar Meghalaya bad ïa u Myntri Rangbah ha kaba u la ong ba ki paidbah Karbi bad Meghalaya ki don ka jingïajan bad ki long kum shipara bad ki paidbah ka Meghalaya, bad u Myntri Rangbah ruh u don ka jingsngewjan bad ieid ïa ki briew ka Karbi Anglong bad Assam.
Na ka liang u Myntri Rangbah ka Meghalaya u Conrad K Sangma u la ai khublei ïa u Himanta bad ïa u CEM ka KAAC bad u la ïaroh ïa ka jingtei ïa ka Karbi Hamtun bad jaka sah ki samla kaba la sdang ban pyntrei.
U Conrad u la banjur ruh halor ka jingdonkam ban don ka jingïadei bad jingïatreilang hapdeng ka Assam bad Meghalaya bad u pynpaw ruh ïa ki sienjam kiba ka Meghalaya bad Assam ki shim ban pynbeit ïa ki jaka khappud.
Haba pynpaw ïa ka jingïar jong ki paid riewlum bad jaitbynriew ha North East, u Conrad u kyrmen ban don ka jingïadei hapdeng baroh ki jaitbynriew hapdeng ka jingïapher ha ka lariti bad ka riti ka dustur.
U Conrad u la ïaroh ruh ïa u Himanta uba la peit lang ban ai jingkyrshan ïa ki jaitbynriew bapher bapher kiba ki dei hok ban ïoh ha Assam bad ka jinglut jingmut ban wanrah ki kam pynroi kiba kynthup lang ïa kiwei.
U Myntri Rangbah ka Jylla, u Conrad K.
Sangma, ha ka Sngi Balang u la ïashim bynta ha ka jingïalang pynhap pyrda jong ka jingrakhe dap 100 snem kaba la neh shi snem kynthih jong ka Laban Bengali Higher Secondary School (LBHSS) ha ryngkat ka jingdonlang u Myntri ka tnad pule-puthi, u Rakkam A.
Sangma.
Haba ai jingkren ha ka jingïalang, u Sangma u la ai khublei ïa ka skul kaba la kynjoh ïa utei u mawmer bad ong ba ka dei ka jingïohi jngai jong ki dkhot nongseng, ka jingminot bad jingtrei shitom jong ki nonghikai barim bad ba mynta lem bad ki dkhot ka Managing Committee kaba la pynlong ïa ka skul kumba ka long mynta.
“Nga nud ban ong ba ka pule-puthi ka long kawei na ki mat ba hakhmat eh jong ka Sorkar bad ka Sorkar ka la ting ïa ki mat treikam kiba tawiar ïa ki khynnah pule na bynta ka bha ka miat jong ka pule-puthi hapoh ka Jylla," u la ong.
Haba kren halor ki jyrwit-jyrwat jong ka jinglong-jingman ka tnad pule-puthi hapoh ka Jylla, u la ong ba ka Jylla ka don kumba 55,000 ngut ki nonghikai bad kumba 15,000 tylli ki skul bad ki shlem pule.
“Ka jingeh ban pynïaid ïa ki skul kiba ïapher ha ka jingdon ki nonghikai bad khynnah – katto katne kiba don tang khyndiat ngut ki khynnah bad katto-katne ki nonghikai katba ki don kiba da ki spah ngut ki khynnah hynrei tang khyndiat ngut ki nonghikai.
Kine ki long katto-katne na kiba bun ki jingeh ha ka tnad pule-puthi", u la ong.
“Ka la don ka jingkylla ha ka tnad pule-puthi ha kine ki 5-6 snem da kaba pynleit jingmut halor ka rai ba la shim kaba long na bynta ki khynnah," la ong u Myntri Rangbah da kaba bynrap, “Ka jingïarap pisa na ka liang ka Sorkar kaba dei na bynta ka pule-puthi, la ju pyndonkam bakla ha shuwa, hynrei mynta ngi la pynïaid ïa ki ha ka ban pynbha ïa ki jingdon-jingem ha ki skul Sorkar.
"U la ong ruh ba ka jingïarap pisa kaba la lum na bynta ka pule-puthi ha shuwa ym ju pyndonkam ïa ka tat haduh u snem 2019 bad bynrap ba ka Sorkar ba mynta ka la pynïaid ïa ki jingdon-jingem ba la lum ha ka dur jong ka khajna na bynta ban maramot bad tei ïa ki shlem ai jinghikai kiba ai jingmyntoi ïa ki skul Sorkar ha kylleng ka Jylla.
Haba kren halor ka NEP-2020, u la ban jur halor ka jingdonkam jong ki kolej ban tyrwa shuh ïa ki sobjek pule bapher-bapher ha ryngkat ka jingdonkam shuh ïa ki jingdon-jingem bad ki jingtei lem bad ka jinglut ka ban kot kumba T.
400-500 klur.
Na ka liang u Myntri Rangbah u la shim ruh ïa ka lad ban pynbna ïa katto-katne ki projek ka roi ka par ba kynthup ïa ka Secretariat bathymmai, jaka pynïeng kali, Community Park, bad ka ‘Ropeway’ da kaba ban biang ba ka Sorkar ka minot ha ka ban wanrah ka roi ka par, ha kajuh ka por ban pyntikna ïa ka jingkyrshan haba ïadei bad ki bynta bapher-bapher jong ka imlang-sahlang ba kynthup ïa ki nongrep, seng kynthei bad ki nongseng kam lajong.
Ha kane ka sngi la ïoh ruh ïa ka jingkren na u Myntri ka tnad pule-puthi ka Jylla, u Rakkam A.
Sangma, bad ka jingpynkup burom da u Myntri Rangbah ïa kito kiba wan shakhmat ha ki eksamin bapher-bapher ka MBOSE, nalor ka jingpyllait ïa ka ‘Jubilee Souvenir’ bad ka kot ba la pynbeit da President ka Managing Committee jong ka skul.
Ka Jylla Niam Jowai ka khot bad wer ïa baroh sha ka jingpynkyntang Bishop ïa u Rev.
Fr.
Ferdinand Dkhar ka ban long ha ka 1 tarik Risaw, 2023 ha Church of the Holy Spirit Parish Ummulong, ha ka por 10:00 baje mynstep.
U Most Rev.
Victor Lyngdoh, u Archbishop jong ka Jyllaniam bah Shillong un long kum u kongsan ha kane jingpynkyntang Lyngdohsad ha katei ka sngi, ryngkat ka jingïasynran lang ki Bishop jong ka thaiñ shatei lam-mihngi.
La kha ïa u Rev.
Fr.
Ferdinand Dkhar ha ka 26 tarik Rymphang, 1962 ha ka shnong Ïongkaluh, East Jaiñtia Hills.
U dei u khun Phrangsngi na ki 10 ngut ki khun jong u Ma Edwin Kyndait bad ka Kong Philomina Dkhar.
La Pynkyntang Lyngdoh Sohblei ïa u ha ka 23 tarik Kyllalyngkot, 1994.
Ka jingpynbeit na ka bynta ka jaka ïeng ki kali kiba wan na ka bynta ka Mass kyntang Bishop ka long, ïa kiba wan na East & West Khasi Hills bad Ri Bhoi district kin hap rung na Lad-Deinthare ban rung sha shnong Moodymmai.
Kin sa don ki Volunteer ban pyni lynti.
Ïa kiba wan na ka Parish Amlarem bad ki thaiñ War-Jaiñtia, kin rung beit na Lad-Demthring ban poi sha Moodymmai.
Kin sa don ki volunteer ban pyni jaka ïeng kali.
Ïa kiba wan na Parish Namdong, Parish Mynsngat, Parish Ïongchwiat bad ki thaiñ Nongjngi kin rung na ki lad ka shnong Wahïajer ban pyni da ki volunteer ha Wahïajer.
Ïa kiba wan na thaiñ Jowai, East & West Jaiñtia Hills, kin rung na lad CHC Ummulong.
Kin sa don ki volunteer hangta ruh.
Ïa kiba don Car-pass ki dei ban tah ïa ki sticker khamtam ki kali.
U Chief Executive Member (CEM) ka Khasi Hills Autonomous District Council (KHADC), Bah Pynïaid Sing Syiem, ha ka Sngi Balang u la ïoh ban aiti noh ïa ka trok kit ñiut sha ka Hima Mylliem ha ka jingïalang ba la pynlong ha basa sohsaw ha Ïewduh.
Ka jingaiti ïa kane ka trok kit ñiut ïa kaba la pynïoh lyngba ka Chief Minister’s Special Development Fund (CMSDF) 2023-24, ka long na ka bynta ban wanrah ïa ka khuid ka suba hapoh Ïewduh, khamtam lei hadien ba ki kali kit ñiut ka Hima Mylliem ki la rim bad thut.
Ïa kane ka kali kit ñiut la pyllait bad aiti da u CEM ryngkat ka jingïadon lang u EM ba khmih ïa ka tnat Health and Sanitation ka KHADC u Bah Victor Rani, ki ophisar na ka Council sha ka Hima Mylliem ba la ïadon lang da u Syiem ka Hima Mylliem Paiem Ainam Manik Syiem, ki Basan, Bakhraw bad ki Myntri lem bad ki nongshong ïew kiba la pynphuh pynphieng ïa kane ka jingïalang.
Kane ka jingpynïoh ïa kane ka kali kit ñiut ka long tang hadien ar taïew ba ka executive committee ka leit ban jurip ïa ka ïewduh.
Na ka liang u CEM haba kren ha kane ka sngi u la pynpaw ba ka executive committee ka shimkhia ha ka ban wanrah ïa ka khuid ka suba hapoh Ïewduh bad kumjuh ha kiwei ki jaka kiba hap hapoh ka jingkhmih ka KHADC.
U la ai burom ruh ïa u Myntri Rangbah namar ka jingshim khia ban sngap bad ai ïa katei ka kali na ka bynta ka bit ka biang ki paidbah nongshong ïew.
Ha kajuh ka por u CEM u la pyntip ba na ka liang ka Council lyngba ka tnat kaba dei peit, kan sa ïakren ruh ba nalor ka khuid ka suba ban wanrah ha Ïewduh, yn sa nang pynbha bad pynbun ïa ki jaka leit shabar na ka bynta ka bit ka biang jong ki nongleit ïew leit hat bad ki nongshong dukan, yn sa pyndait ruh da ki kor CCTV bad ruh ban pyndait da ki bording da ka solar ban wanrah jingshai ha ki por miet ba kan long ka jingshngaiñ ïa ki nongshong dukan bad ki nongleit nongwan.
Na ka liang u Pa’iem Ainam Manik Syiem u la ong ba kane ka jingïoh kali thymmai ban pyndonkam ki nongshong die jingdie ha Ïewduh ka dei namar ka jingtrei shitom u CEM ka KHADC ban pynïoh skhim lyngba ka Chief Minister Special Development Fund (CMSDF).
Ki Myntri Rangbah ka Meghalaya bad Assam kin sa ïakynduh biang ha u Risaw ha shwa ban pynbeit ïa ka jingleit jngoh ïa ki jaka ha khappud hapdeng ka West Karbi Anglong district bad West Jaiñtia Hills district kiba don hapdeng ka jingïakynad.
Kine ar ngut ki Myntri Rangbah ki la ïakynduh ruh ha Secretariat ha Shillong ha ka Sngi Balang na ka bynta ban wanrah ka jingshaniah markylliang bad ban pynneh ïa ka suk ka saiñ ha ki jaka khappud.
Kane ka jingïakynduh hapdeng u Myntri Rangbah ka Meghalaya, u Conrad K Sangma bad u Myntri Rangbah ka Assam, u Himanta Biswa Sarma ha Secretariat ka dei tang mar ïa wai ka jingïalang ba plie ïa ka Karbi Hamtun kaba don mar pyrshah bad ka skul Pine Mount.
Hadien ba la wai ka jingïalang plie ïa ka Karbi Hamtun, u Himanta u la wan beit-beit sha Secretariat na ka bynta ban ïakynduh ïa u Conrad K Sangma ha ka jingïadonlang u Symbud Myntri Rangbah u Bah Sniawbhalang Dhar uba dei ruh u Chairman ka Regional Committee na ka bynta ka West Jaiñtia Hills district bad u CEM ka Karbi Anglong Autonomous Council u Dr Tuliram Ronghang.
Hadien ba la dep ïakynduh, u Himanta bad u Conrad ki la kren sha ki lad pathai khubor bad ki la ïathuh ba ha kane ka jingïakynduh wat la kam dei kaba la pynbeit lypa, la ïoh ban ïakren haba ïadei bad ka mat pynbeit pud bad kumno ban pynneh ïa ka suk ka saiñ namar ba ki ar tylli ki Jylla ki trei shitom kumno ban pynbeit ïa u pud u sam hapdeng ki ar tylli ki Jylla.
U Himanta u la ong ba kane ka jingïakynduh ka long ban wanrah ïa ka jingshaniah hapdeng ki briew jong ki ar tylli ki Jylla.
Nalor kane, u kyntu ruh ïa ki paidbah ha khappud ban pynneh ïa ka suk ka saiñ namar baroh ar tylli ki Sorkar Jylla ki trei bad shim ki lad ki lynti na ka bynta ka ban lah ban wanrah ïa ka jingpynbeit ïa u pud u sam.
Haba kylli lano ki ar ngut ki Myntri Rangbah kin leit jngoh ïa ki jaka ha khappud ka West Karbi Anglong bad West Jaiñtia Hills, u Himanta u la ong ba ha shwa ban leit sha kitei ki jaka, donkam ban ïakynduh biang, bad kane ka jingïakynduh ka lah ban long ha ka taïew banyngkong jong u Risaw lada lah kloi ban pynbeit, lane ha ka taïew ba-ar jong u Risaw.
U Himanta u la ong ba kam long kaba dei ban shu leit jngoh ïa ki jaka ha khappud lada kam don ka jingshaniah, namar lada mih ka kynrum-kynram hadien ba la dep leit jngoh, kan mih pynban ka jingkynnoh ïa ki nongïalam.
Kumta u la bynrap ba ha shwa ban leit jngoh ïa ki jaka ha khappud, donkam ban pynbeit bha, bad haba leit sha ki jaka khappud yn ïakynduh ruh ïa ki nongshong shnong jong kito ki jaka la ka dei na Karbi Anglong ne Jaiñtia Hills.
U Himanta u la pynkynmaw ba ha ka por ba leit jngoh ïa ka Langpih, ka don ka jingkmen hapdeng ki nongshong shnong bad u khmih lynti ba haba leit sha khappud ka West Karbi Anglong bad Jaiñtia Hills ruh kan don kajuh ka jingsngew jong ki briew kiba sah ha kito ki thaiñ, ym ban mih kano-kano ka jingbym shaniah.
Namar kata, u kyrmen ba lyngba ka jingdon ki nongïalam ha ki Regional Committee kiba la nang trei ïa ka kam bad kiba la leit jngoh ruh ïa ki jaka ha khappud, yn sa lah ban pynbeit ïa ki jingeh.
Haba kylli shaphang ki jaka kiba donkam ban pynphai biang na Assam sha Meghalaya kum na Block-I bad Block-II, u Myntri Rangbah ka Assam, u Himanta u la ong ba ïa kane ka jingkylli ym da dei eh ban kren namar ka dang don ka jingïakren bad ynda la dep ki jingïakynduh yn sa lah ban shim rai.
Na ka liang u Myntri Rangbah ka Meghalaya, u Conrad K Sangma u la ai khublei ïa u Himanta uba la pyllait por ban wan khnang sha Secretariat ban ïakynduh na ka bynta ban ïakren ïa kane ka mat haba ïadei bad ka jingpynbeit pud.
U la ong ba haba ïadei bad ka jingkylli ban pynphai biang ïa ki jaka na Assam sha Meghalaya, ka dei bynta jong ka jingïakren kaba la don bad kaba dang ïaid ka jingïakren pynbeit.
Kumta u khmih lynti ba lyngba ka jingïakren yn sa lah ban poi sha ka jingpynbeit ïa ki jingeh.
Uwei u shipai uba bat ïa ka kyrdan Colonel, uwei u Major bad uwei u Deputy Superintendent of Police (DySP) ki la kyllon ïap ha ki kuli jong ki lehnoh ha ka Sngi Balang ha Anantnag distrik jong ka Jammu and Kashmir.
Kane ka dei ka sien banyngkong mynta u snem ba ki bor pahara ha Jammu & Kashmir ki la duh noh ïa ki heh jong ki.
Ki khubor ki ïathuh ba kitei lai ngut, ba kynthup ïa u Colonel uba dei u Commanding Officer ka 19 Rashtriya Rifles, ki la mynsaw ha ka jingïasiat bad ki lehnoh ha ka thaiñ Gadole jong ka Kokernag.
Kane ka la jia katba ki bor pahara ki dang pynlong ïa ka jingkerkut ïa ki lehnoh.
“Katba ka jingkerkut ka dang ïaid, ki lehnoh ki la siat na ki ktang suloi jong ki, bad kitei ki lai ngut ki heh ophisar ki la mynsaw, bad kham hadien ki la khlad noh," la ong ki khubor na ki bor pahara.
Kitei kiba la khlad ki kynthup ïa u Colonel Manpreet Singh, Major Aashish Dhonchak bad u Deputy Superintendent of Police ki pulit Jammu & Kashmir, u Himanyun Bhat.
Ki heh pulit bad shipai kynthup ïa u Director General of Police (DGP) ka Jammu & Kashmir, u Dilbag Singh, u Commander ka 15 Corps, u Lt Gen Rajiv Ghai, uba dei u shipai ba heh duh ha Kashmir, ki la leit sha ka thaiñ Kokernag ban ai jingmut ïa ki bor pahara kiba ïakhun pyrshah ïa ki lehnoh.
Ki bor sorkar ki la phah shuh ïa ki shipai bad ki pulit sha katei ka jaka ban ïakhun ïa ki lehnoh, la ong ki khubor.
Ka Resistance Front, kaba dei ka kynhun ba la shah ñiew be-aiñ bad ïa kaba la ngeit ba ka dei ka shnat jong ka Lashkar-e-Taiba, ka la shim jingkitkhlieh halor katei ka jingsiat ïap ïa ki arngut ki heh shipai bad uwei u heh pulit.
Ka jingïasiat hapdeng ki bor pahara bad ki lehnoh ha ka thaiñ Kokernag ka dei kaba ar ha ki 24 kynta ba la leit noh.
Kham ha shwa, uwei u shipai u la khlad bad lai ngut ki bor pahara ki la mynsaw ha ka jingïakhun bad ki lehnoh ha Rajouri distrik ha Jammu.
Ki pulit ki la ong ba arngut ki lehnoh ki la shah siat ïap ha kane ka jingïakhun ha Rajouri.
Ki don byllai ki briew ha kylleng ki bynta ka jylla kiba la leh ïa ki kam bakhraw la ki long hapoh ki ïing ki sem ka shnong ka thaw bad ruh ka imlang ka sahlang.
Kane ka khubor ka long shaphang kawei ka longkmie kaba shong ba sah ha ka shnong Namdong B kaba hap hapoh ka Nartiang konstitwensi, West Jaiñtia Hills, kaba la long ruh ka jingkyrmen na ka bynta ki longkmie kiba armet bad kha khun.
Ïa kane ka longkmie la tip kyrteng kum ka Kong Dorothy Lyngdoh.
Ka Kong Dorothy ka dei ka khun jong u Bah Oris Suchiang bad ka Kong Milian Lyngdoh (bam kwai ha dwar u Blei) kaba la don 63 snem ka rta bad kaba don ruh 8 ngut ki khun, hynrei uwei napdeng ki khun jong ka u la khlad noh bad mynta ki don sa tang 7 ngut.
Ha ka jingïakynduh bad ka Kong Dorothy, ka la ïathuh ba dei naduh u snem 1981 ba ka la sdang ïa ka kam ban pynkha khun ïa ki longkmie ba armet bad bteng haduh mynta.
Katkum ka jingïathuh jong ka Kong Dorothy ki la don haduh kumba 4,822 tam ki longkmie kiba i la pynkha khun la ki long ha ki ïing ki sem ne wat sha ki jaka ai jingsumar.
Ka Kong Dorothy ka la ïathuh ba ïa kane ka kam ka la leh ha ryngkat ka jingshaniah bad ka jingpynkup bor jong ki doktor kiba don hapoh ka Namdong PHC kaba la kylla mynta sha ka CHC.
Ka Kong Dorothy ka la sdang ban lum ïa ki kyrteng jong ki longkmie kaba ka ïarap ban pynkha khun naduh u snem 1981 wat la ki dang don kiba im lah shuh ban kynmaw hynrei kat kiba ka kynmaw ka la pyrshang ban lum thup.
Tang ha u snem 2023 ka la ïarap ban pynkha khun haduh kumba 80 ngut ki longkmie.
Kaba kham sngewtynnad ka long ba napdeng kine ki khun kiba ka la ïarap ban pynkha kiba kynthup naduh ki shynrang bad kynthei kiba la kylla long ki longkmie longkpa mynta ym shym la don wat tang iwei ruh iba la khlad na kti jong ka bad kine ki khyllung baroh ki shait ki khlaiñ.
Hynrei haba ki pang pat ka ju ïalam ïa ki sha ki jaka ai jingsumar bad ka da pynpaw ruh haba ka leh ïa kane ka kam ka ai jinghun ïa ka mynsiem jong ka namar ka lah ban ïarap ïa ki briew kiba lanot bad kiba donkam jingïarap.
Nalor nangta ka la ïathuh ruh ba ki don ki briew kiba wan na kylleng ki bynta jong ka shnong ka thaiñ kaba ka shong ka sah kiba wan pan jingïarap ban pynkha khun bad hateng-hateng ka hap ban leit wat ha ka por mynmiet ruh haba dawa ka kam.
Katto katne napdeng ki shnong kiba ki longkmie armet ki ju phone bad pyntip ban wan pynkha khun ki kynthup ïa ka shnong Namdong A, Namdong B, Thadmynri, Kremmyrsiang, Mukoh, Khonsaro, Lad Myngngor, Umjalisiaw Lumrot, Mukhnang, Sehlama bad ka Moobakhon.
Nalor kata, ka Kong Dorothy ka la ïathuh ba kaba pynlong ïa ki briew ne ki longkmie ban phah khot da ka ban pynkha khyllung ka long namar ba ki tip ba ka long kaba nud bad ki longkmie kiba armet ki dang tieng bad artatien ban leit sha ki jaka ai jingsumar.
Ka Kong Dorothy haduh mynta mynne ka dang long ka briew kaba shait ba khlaiñ ha kaba nalor kane ka kam pynkha khun ïa ki longkmie ka trei ruh ïa ki kam ïing kam sem bad kaba kham sngewtynnad shuh shuh ka long ba hapoh ka jingïalam jong ka mynta ka la long ruh kum i Internal Community Resource Person (ICRP) ka ban peit ïa ki Self Help Group jong ka tnad treikam NRLM/MSRLS Thadlaskeiñ Block kiba la don kumba 188 tylli.
“Kawei kaba pynhun ïa ka mynsiem jong nga ka long ba kine ki briew kiba la ïarap ban pynkha khun ki burom ïa nga bad ki ju wan kai ruh sha ïing jong nga," la ong i Kong Dorothy.
Nalor kaba ïarap ban pynkha khun ïa kiba armet kane ka  longkmie ka ïarap ruh ban sumar na ka bynta kito ki longkmie ki bym lah ban kha khun kiba kynriang ne bym shong beit ka pla khun bad kiwei kiwei.
Ka Kong Dorothy ka la ïathuh ruh ba ïa kane ka kam dei ba ka ïohi na ka kmie lajong kaba ju ïarap ïa ki briew ban kha khun wat la ka dang don hapdeng ka rta kaba dang rit ruh, hynrei kiei kiei ki jinglah ban leh mynta ka dei na ka jingïohi na ka kmie wat la ka khlem hikai ruh hynrei tang da kaba peit ka la lah ban ïarap pynkha khun ïa kiwei pat ki longkmie.
Pynban wat la ka la ïoh ïa kane ka jingstad tang da kaba peit na ka kmie, hynrei ki khun jong ka Kong Dorothy pat ym don iwei ruh kiba lah ban leh ïa kane ka kam kaba ka la leh.
Ka Kong Dorothy ka la ïathuh ruh haba ka ïarap ban pynkha khun ïa kine ki longkmie ka ju pyndonkam da ki tiar kiba donkam ha ka ban pynkha khun bad ki don ruh ki khep kiba ka hap ban khot lang bad ki doktor.
Katei ka longkmie ka la ïathuh ba haba ka leit ban pynkha khun ïa ki longkmie kam ju oh dor ne shim pisa hynrei ka shong ha ka mon jong ki nongkhot ban ai sngewbha katba ki sngewmon sngewlah.
Ha kaba ïadei bad kane ka kam, na ka liang ka sorkar ka la ai jingïarap ïa i lyngba ka skhim Chief Minister’s Safe Motherhood Scheme.
Ka Kong Dorothy ka la ong ba ha kaba ïadei bad ka shnong ka thaw ruh kim don kata ka jingartatien ïa ka lane ban phah pynsangeh ïa kane ka kam kaba ka leh hynrei pynban ka shnong ka ai mynsiem bad pynshlur ban bteng ban ai jingïarap ïa ki longkmie kiba donkam jingïarap.
Haba ïakren bad u Rangbah Shnong ka Namdong B u Bah Damian War halor kane ka kam jong ka Kong Dorothy u la ong ba kum ka shnong hi ka pynpaw ka jingsngewkmen ban don ïa ka longkmie kaba la synñiang shikatdei na ka bynta ka khia ka shon khamtam ha ka ban ïarap pynkha khun ïa ki longkmie hapoh shnong bad ki shnong kiba marjan.
U la ong ruh ba haba phai sha ki por mynshwa ba dang duna ki kali motor bad ruh ki doktor hapoh ka shnong ka thaw ki kynthei ba armet ki mad shibun ki jingeh hynrei lyngba ka jingwad lad jong ka Kong Dorothy ban pynkha khun kiba bun na ki longkmie wat hadien ba la don ki doktor ki nos hapoh ki jaka sumar ruh kim kwah ban leit sha ki jaka ai jingsumar hynrei ki kwah ban pynkha beit da ka Kong Dorothy.
Na ka liang ka shnong kam ju don ka jingartatien ka ban pynpyrkhat ba lada ka pynkha khun kito ki khyllung kin khlad hynrei da ka jingïalam jong U Blei kiei kiei ki long kiba ïaid beit ïaid ryntih bad ka shnong ka ai ka jingshaniah kaba pura ïa ka Kong Dorothy.
U Bah Damian u la ong ruh ba na ka liang ka shnong Namdong B ka la pyrkhat ha kaba ïadei bad ka jingpynkupburom ïa ka Kong Dorothy na ka bynta kane ka kam kaba ka la leh.
Ka Kong Dorothy ka la ïathuh ruh ba hapdeng ka jingïaid lynti ban ai ka jingshakri ïa ki longkmie kiba armet ka ju don ka por ba ka duh mynsiem hynrei na ka jingai mynsiem jong ki para longkmie ban ïaid beit shakhmat ka la pynlong ïa ka ban bteng ïa kane ka kam.
U President ka National People’s Party (NPP), Conrad K Sangma u la pdiang ïa u Bah HM Shangpliang, MLA barim ka Mawsynram konstitwensi sha ka seng NPP kaba long mynta ka sngi ka 13 tarik Nailur, 2023.
Ha kane ka sngi la ïadonlang ar ngut ki vice president, Bah Sniawbhalang Dhar bad Bah Prestone Tynsong kiba dei ruh ki Symbud Myntri Rangbah ka jylla, ki MLA, MDC bad u Dr.
D.
D Lapang.
Haba ai jingkren ha kane ka jingïalang, u Conrad u la pynpaw ba u Bah HM Shangpliang ha ka por ba u long kum u MLA u ju kren ha ïingdorbar ïa ka jingeh jong ki paidbah.
U la ong haba u wanrah ïa ka jingeh jong ki paidbah ha ïingdorbar u da pule bniah bad kane ka daw ba u sngewkmen haba u Bah HM Shangpliang u rung noh sha ka seng NPP.
Ha kajuh ka por u la bthah ïa u President ka NPP Meghalaya ban pynkhlaiñ noh ïa ki Unit, ki Block khnang ban pynkhlaiñ ïa ka seng NPP na bynta ka ilekshon ban sa wan namar ha kine ki hynriew bnai ba la kut ka ilekshon MLA ki la shong jahthait.
U Conrad u la ai khublei ïa u Bah Alvin Sawkmie uba la long rangbah ban pdiang ïa Bah HM Shangpliang ban pynkhlaiñ ïa ka seng NPP.
Katba u Bah HM Shangpliang, u la pynpaw ba u rung sha ka NPP ka long ban pynkhlaiñ ïa kane ka seng na ka bynta ban shakri kham bha ïa ki paidbah ka konstitwensi bad ïa ka jylla baroh kawei.
Katba u MDC ka Mawsynram konstitwensi ba dei ruh u President NPP Mawsynram Block u don jingkyrmen ba ka samla ba khatduh jong u Bah HM Shangpliang ka ban ïahap shyieng krung kan dei ha ka seng NPP.
Ïa kine ki kyntien u la pynpaw haba ai jingkren pdiang burom ïa u Bah HM Shangpliang ha ka jingïalang ka NPP ha Shillong ha ka jingïadonlang u Conrad K Sangma kum u President ka seng.
Kane ka jingpynpaw u Bah Alvin ka lah ban dei ba u Bah HM Shangpliang hadien ba u la jop ïa ka ilekshon MLA na ka seng Congress, hadien kata u la rung sha ka TMC, u la ïakhun ïa ka ilekshon MLA ba dang shu dep na seng BJP bad mynta u la rung sha ka NPP.
Namar kata, u Bah Alvin u don jingkyrmen ba ka jingïatreilang hapdeng kine ar ngut ki nongïalam kan pynkhlaiñ ïa ka NPP ha Mawsynram konstitwensi bad ka jylla baroh kawei.
Ha ka miet Sngi Ba-ar, ar ngut ki nongkhaïi drok ki la ngat noh ha kti ki pulit bad na ka met jong ki, la ïoh ban kurup ïa u drok heroin.
Ïa kine ki nongkhaïi la ïoh ban kem da ki pulit ANTF ka East Khasi Hills na Umpling.
Kine ar ngut kiba la shah kem ki dei ba la tip kyrteng kum u Wantei Manbha Lyngdoh ba dang 24 snem ka rta bad u Freddy Bantei Dhar ba la 29 snem.
Na kine ar ngut, ki pulit ki la ïoh ban kurup noh ïa u drok heroin ba khia kumba 1.
13 gram, 417 tylli ki bilor plastik barit bad thylli, 39 tylli ki thyrnia injek, 2 tylli ki mobile phone, kawei ka Tata Intra Pikup ba don u nombor ML05-Z-9479.
Ïa kine ki briew la pynrung case hapoh ka thanat Rynjah.
Ki nongshong shnong ka Lawkhla Mawlong kaba hap ha Mawphlang konstitwensi, East Khasi Hills District ki la ïoh ban pyllait im ïa kawei ka khynnah skul kaba shong klas-9 hadien ba ka la kum syntuid sha ka wah namar ka jingbym skhem ki mawkyndon kiba la shna ban jam sha shiliang ka wah.
Kane ka la jia ha ka 12 tarik mynta u bnai ha ka por 9 baje mynstep.
Kane ka khynnah skul ka dei na ka shnong Laitdiker, hynrei namar ba ka jngai palat ban ïaid lyngba ka jingkieng; kumta ki nongrep bad ki khynnah skul haba ki leit sha Lawkhla Mawlong ki shu jam na kane ka wah kaba shu buh da ki mawkyndon.
Haba pynthikna ïa kane, la ïoh ban ïakren bad u Rangbah Shnong ka Lawkhla Mawlong, Bah Swotsharlin Marbaniang uba la ïathuh hadien ba kane ka khynnah ka la shah rong ha ka wah ka la sahkut ha uwei u maw bad ki briew kiba saitjaiñ ha kane ka wah ki la pyrta ban ïeng beit hajrong u maw khnang ban nym shah rong ha ka wah.
U la ïathuh biang ba dei ha kane ka por ki nongshong ka Lawkhla Mawlong ki la leit ban pyllait im ïa kane ka khynnah skul.
“Nga ai khublei ïa ki nongshong shnong kiba la ïarap lem ïa ka heprit kaba la lait im na kane ka jinghap na kane ka wah" u la ong.
“Kumta kum ka dorbar shnong ka kyrpad ïa u MLA bad kiwei de ki tnad lada ki don kano kano ka lad ban pynïoh noh jingkieng shatei sha shiliang kan nym jia shuh kaba sniew namar kane ka jaka ki don shibun ki jaka ban rep ban riang shatei sha shiliang namar kum ka shnong ngim kwah ba kaba sniew kan wan jia" u la ong biang.
Nalor kane, u la pynkynmaw ha ka por ba long MLA u Bah S.
K Sun (bam kwai ha dwar u blei) u la kular ban pynïoh jingïarap ban shna jingkieng, hynrei namar u la khlad noh shiteng por kane ka jingthmu ka la sahkut noh.
Kumta u la kyrpad ïa u MLA ba mynta ban ïarap lem.
U la ïathuh ba ha kine ki snem ki la don ki ’riew rangbah kiba hap ha kane ka wah, hynrei ki la sahkut ha shiteng ka wah namar ka jingdon ki maw.
Ka Dorbar Kyrpang ba san sngi jong ka Parliament ka ban long ha ka taïew ban wan kan ïakren halor ka jingdap 75 snem ka Parliament, bad haduh mynta, kam pat paw satia ba ka Sorkar Pdeng kan wanrah ïa ka aiñ rew ban pyntreikam ïa ka Uniform Civil Code (UCC) lane ban pynkylla noh ïa ka kyrteng jong ka India sha ka Bharat.
Katkum ka khubor ba la pyllait da ka Lok Sabha Secretariat ha ka Sngi Balang, la ong ba ha ka 18 tarik Nailur, kan don ka jingïakren halor ka jingdap 75 snem ka Parliament.
Ka Dorbar Kyrpang kan sdang ha ka 18 tarik Nailur bad kan kut ha ka 22 tarik Nailur.
Ka Sorkar Pdeng ka la khot jingïalang bad baroh ki seng saiñpyrthei ha ka 17 tarik Nailur.
Ha kaba ïadei bad ki aiñ rew, ka Sorkar Pdeng kan wanrah ïa ka Chief Election Commissioner and other Election Commissioners (Appointment, Conditions of Service and Term of Office) Bill, Post Office Bill, Advocates (Amendment) Bill, bad ka Press and Registration of Periodicals Bill.
Ka jingpynbna da ka Lok Sabha mynta ka sngi ka long hadien ba ka la don ka jingïakren ba ka Sorkar Pdeng ka lah ban pynkylla noh ïa ka kyrteng jong ka Ri na ka India sha ka Bharat.
Ka la don ruh ka jingïakren ba ka Sorkar Pdeng kan wanrah da ka aiñ rew halor ban pynlong tang kawei ka ilekshon, UCC bad ban ai bhah kyrpang ïa ki kynthei ha ki konstitwensi Assembly bad Lok Sabha.
U kapten ka India u Sunil Chhetri un ïalam ïa ka kynhun ïalehkai sha ka Asian Games ha kaba u ‘rangïalehkai shapdeng ka Jylla u Samuel James Lyngdoh Kynshi u la paw hapoh ka thup kyrteng jong 18 ngut ki ‘rangïalehkai  na ka bynta katei ka lympung ka ban long ha China.
Kane ka wan hadien ba ka All India Football Federation (AIFF) ka la pynbna ïa ka thup kyrteng ki ‘rangïalehkai  ha ka sngi Palei.
Kane ka jingpynbna ka la pynkut noh ïa ki jingsaphriang ki khubor hamsaïa ha kaba ïadei bad ka kynhun ka ban ïashim bynta ha ka Asian Games namar dangshen kiba bun ki klob jong ka Indian Super League (ISL) ki la kyntait war ban pyllait ïa ki ‘rangïalehkai  ban leit ïashim bynta sha katei ka lympung.
Kane ka lympung kan sdang naduh 19 tarik mynta u bnai, katba ka lympung ïalehkai ISL kan sdang hadien ar sngi.
Ha kaba ïadei bad ka phutbol ka ban ïashim bynta ha ka Asian Games la shah tang da ki ’rangïalehkai kiba hapoh 23 snem ka rta, hynrei la ailad lai ngut ki ‘rangïalehkai  kiba la palat snem ba kin ïashim bynta lang.
Kham hashwa ka kyrteng u Sandesh Jhingan, Gurpreet Singh Sandhu bad u Chhetri ki la paw kum ki lai ngut ki ‘rangïalehkai ba la san (senior), hynrei mynta sa tang u Chhetri u ban don lang bad kane ka kynhun.
Kane ka mut ba ka Bengaluru FC kan duh ïa utei u kapten ha ka jingïakhun kaba nyngkong pyrshah ïa ka Kerala Blasters.
Kane ka long ka sien kaba nyngkong eh ïa utei u ‘rangïalehkai  barim ka Shillong Lajong FC ban mihkhmat ïa ka ri India ha katei ka lympung.
Na ka liang u President ka AIFF u Kalyan Chaubey u la ong, “Ka long ka por kaba eh bha na ka bynta ka aïom ïalehkai phutbol.
Ngi la don ha ka por kaba khim bha bad kam long kaba suk ban wanrah ïa ka kynhun kaba biang.
"“Kine ki wan jia ha kajuh ka por ha kaba ka lympung ïalehkai hapoh ka ri lem bad ka lympung ïalehkai bar ri ha kaba ka ïatyngkhuh lang hapdeng ka lympung ISL bad ka kynhun jong ka ri.
Ka kynhun ïalehkai jong kiba la san (senior) ka dang shu dep ïalehkai katto katne ki jingïakhun, hynrei mynta ngi la dang pynkhreh sa ka Asian Games, hadien yn bud sa ka Merdeka Cup, World Cup Qualifiers bad ka AFC Asian Cup.
"Ka kyrteng ki rangïalehkai ka ri ki long u Gurmeet Singh, Dheeraj Singh Moirangthem, Sumit Rathi, Narender Gahlot, Deepak Tangri, Amarjit Singh Kiyam, Samuel James Lyngdoh Kynshi, Rahul KP, Abdul Rabeeh Anju-kandan, Ayush Dev Chhe -tri, Bryce Miranda, Azfar Noorani, Rahim Ali, Vincy Bareto, Sunil Chhe -tri, Rohit Danu, Gurkirat Singh bad u Aniket Jadhav.
Ka jinglah ban ïalehkai bha ka Ankita Sharma da ka jingïoh khur 5 wiket ka la pynlong ïa ka Ri-Bhoi District Cricket Association ban khur ïa ka jingjop da 5 wiket ha ka jingïakhun pyrshah ïa ka South Garo Hills DCA ha ka semi final kaba nyngkong jong ka U-19 Girls Inter District Cricket Tournament ba la pynïaid da ka Meghalaya Cricket Association ha ka sngi Palei ha madan Umbuda, Nongpoh.
Ka Ri-Bhoi ka la wan ha ka kyrdan ba hakhlieh jong ka Zone 1 (Group-A), katba ka South Garo Hills ka la wan ba nyngkong ha ka Zone 2.
Ha kane ka jingïakhun, ka SGH kaba la shimti ban tied nyngkong ka la kamai 77 run bad shah pynkhyllem baroh ki nongtied ha ki 18.
4 over.
Ka Ankita ka la lah ban khur ïa katei ka wiket, hynrei ka Ronjoli Basumatary bad ka Marme M Sangma ki la lah ban tied mar 14 run, katba ka Jaylynn R.
Marak ka la tied 13 run.
Nalor ka Ankita, ka Bimala Thakur (1/18) ka la ïoh ban khur shi wiket.
Ka Angelica Maring (3/24) ka la lah ban ïalehkai bha na ka bynta ban khur lai wiket, katba ka Bancyful Mynsong (1/6) ka la ïoh shi wiket.
Haba wan shimti ïa ka pali ba ar, ka Ri-Bhoi ka la lah ban kynjoh sha ka thong na ka bynta ban pynliem ïa ka liang pyrshah da lai wiket.
Ka Only Angelica ka la tied 10 run, hynrei kane ka la biang pura ïa ka kynhun jong ka.
Ki nongkawang bol ka SGH kiba la lah ban pynhap wiket ki long ka Rikmanchi M.
Sangma (2/13), Jaylynn bad ka Dianchidora N Sangma kiba la ïoh mar 2/21 lem bad ka Marme (1/13).
Ka Rikmanchi ka long ka nongkawang bol kaba la lah ban ïalehkai bha da kaba khur 10 wiket ha baroh saw tylli ki jingïakhun.
Lyngba kane ka jingjop, ka Ri-Bhoi ka hap ban ap ïa kawei na ki kynhun ka ban khur jingjop na kawei pat ka jingïakhun semi final kaba ar hapdeng ka Shillong Cricket Association (ba wan ha ka kyrdan ba hakhlieh ha ka Zone 1 jong ka Group-B) bad ka Tura DCA (kaba wan ar ha ka Zone 2).
Ka Moosianglamare old SWO bad ka Moosiang -lamare New ki la kiew kyrdan sha ka Second Division hadien ka jinglah ban ïalehkai bha ha kane ka aïom  jong ka 3rd Division Football Tournament ba la pynïaid da ka East Jaiñtia Hills District Football Associa-tion (EJHDFA).
Ïa kane jingkiew kyrdan la pynskhem hadien ba ki la khur jingjop ha ka jingïakhun quarter final kaba la long ha madan Artificial Turf kaba don ha Diengshynrum, Khliehriat ha ka sngi Palei.
Haba phai sha ka jingïakhun ka Moosiang-lamare old SWO ka la pynliem da 2-0 kol ïa ka Tubershohshrieh SC bad ïa kine ki kol la thep da u Meshwa Lapasam ha ka minit kaba 61 & 76.
Ha ka jingïakhun kaba bud, ka Moosianglamare New ka la pynliem ïa ka Lakadong Ummat SC da 5-4 kol kaba la wan lyngba ka jingïashut tie-breaker hadien ba ka por ïakhun ka la kut da ka jingïakhaid da mar 1-1 kol.
Ïa ka kol jong ka Moosianglamare New la thep da u Firsterjoy Pariat ha ka minit 26, katba ïa ka kol jong ka Lakadong Ummat la thep da u Edifirst Chadong ha ka minit kaba 71 kaba wan lyngba ka penalty.
Lyngba kine ki nam jop ka Moosianglamare old SWO bad ka Moo-sianglamare New ki la rung syndon sha ka semi final.
Ka kynhun ki ‘thei ïalehkai jong ka Saiden Secondary School ka la long ba la pynkhreh ban ïashim bynta ha ka U-17 (girls) jong ka 62nd Subroto Cup Football Tournament 2023 ka ban long ha nongbah Delhi naduh 19 haduh 26 tarik mynta u bnai.
Kane ka kynhun kaba na Nongpoh, Ribhoi District, ka la don ha ka Pool-G ha kaba kan ïakhun pyrshah ïa ka Goa, Uttarakhand bad ka Kendriya Vidyalaya Sangathan.
Ka jingïakhun kaba nyngkong kan dei ha ka 20 tarik pyrshah ïa ka Goa.
Kumta kane ka kynhun hapoh ka jingïalam da u Bah Sumarlang Swer kum u Coach bad ka Kong Rida Lyndem kum ka Manager, kan mih na kane ka Jylla ha ka sngi Saitjaiñ ban leit sha Delhi.
Na ka tnat ïalehkai jong ka Sorkar Jylla ka la pynlong ka jingïalang ban ai ka jingkitbok kitrwiang ïa katei ka kynhun ha ka sngi Palei ha madan ïalehkai jong ka MFA kaba ha Polo.
Ha kane ka jingïalang kaba lyngkot la ïadon lang ka Director katei ka tnat, ka Kong Isawanda Laloo (IAS) kum ka kongsan ha ryngkat ka jingïadon lang u Bah P.
B.
War Nongbri, Assistant Director katei ka tnat, u District Sports Officer ka Ribhoi  u Bah Bobby L.
Nongbet, u Headmaster ka Saiden Secondary School Nongpoh, ki nonghikai bad kiwei.
Ha kane ka sngi la ai ki kyntien kitbok bad ki jingsneng jingkraw lyngba u Bah K.
Passah, Assistant Director, Bah B.
L.
Nongbet bad ka Kong Isawanda ba kin ïalehkai bha khnang ba ki lah ban wanphai sha la ïing ryngkat ka jingjop.
Ka kyrteng jong ki 16 ngut ki ‘thei ïalehkai ki long ka Daphishisha Syngkli, Ellen Kynta, Imaia Shylla, Kynjailin Sohtun, Juliana Syiemlieh, Alisha Lyngdoh, Inri- La- I- Dor Kongthaw, Batiplang Khapiah, Eiladki Ksoo, Yulity T.
Phanrang, Danisha Lyngdoh, Shimtilang Thongni, Nibari Maring, Barikor Kurbah, Daiamon Makhroh bad ka Unity Maring.
Kum ban shu pynkynmaw ha ka State Level Subroto Cup kaba la long dangshen ha kane ka nongbah, ka Saiden ka la lah ban pynliem ïa ka Ïewrynghep Secondary School (EKH) lyngba ka tie-breker da 4-2 kol hadien ba kim shym la lah ban thep kol ha ka jingïakhun final.
