“Lada pyntreikam ïa katei ka OTS Scheme da kaba mab ei noh 30% ïa ka khajna kaba mut ba ka Sorkar kan duhei kumba 195 klur tyngka ka pisa paidbah," pynpaw ka HYC.
“Ngi pyrshah jur ïa katei ka jingleh ka Sorkar Jylla hapoh ka jingïalam jong u Minister Incharge u James Sangma ban pyntreikam ïa katei ka Scheme namar kane ka Khajna kadei kaba ki paidbah ki hap ban siew ha ka por ba ki leit ban tied umphniang na ki Petrol Pump katkum ka dor ba ka Sorkar ka buh.
Kumba ban shu ai nuksa, ngi hap ban siew kumba 17-18 tyngka shi liter ka Petrol bad 12-13 tyngka shi liter ka Diesel ha ka dur jong ka VAT nalor ka dor jong ka Umphniang.
Ïa kane la siew hi da ki paidbah nongpyndonkam ïa ki Umphniang ha ki kali ki jong ki, ne ha ki machine ym da ki dealer kiba dei ki Trai jong kitei ki Pump.
Hato ka shong nongrim ba ka Sorkar kan ai ïa katei ka pisa ba siew ki paidbah sha kitei ki trai jong ki pump? Haba ma ki ki lahdep ïoh lypa ïa ka Commission ka jong ki man ka shi liter ka umphniang ba ki die," ong ka seng.
Ka la ong ba lada ka Sorkar ka sngew ba ka dei ban mab ei ïa katei ka khajna, ka la dei ban thawlad ban pynphai noh ïa katei ka pisa sha ki paidbah kiba long ki trai jong katei ka pisa kaba ki lah dep siew ha ka por ba ki thied ïa ka umphniang ym ban shu ai ei sha ki Trai jong kitei ki Petrol Pump.
“Kaba ngim lah ban sngewthuh ka long ba kumno katei ka tnat ka wanrah ban pyntreikam ïa kane ka OTS, ban mab ei ïa ka VAT, namar ïa kane ka khajna la lum katkum ki kyndon jong ka Meghalaya VAT Act bad Rules.
Ha katei ka Aiñ lah kren shai ba kumno yn kheiñ ïa ka Khajna bad kumno yn lum ïa ka".
Lah kren shai ruh ba lada don ki bym siew katkum ki kyndon jong katei ka Aiñ, lah ban phah siew ruh wat da ka sut man u bnai bad kumjuh ruh la kren shai ba ïa kito kiba ïaleh pyrshah ne pynkheiñ ïa ki kyndon katei ka Aiñ yn shah pynshitom.
Katei ka seng, ka kylli, ba balei ba ki ophisar ne ki nongtrei ka Taxation kim leh ïa kaba donkam katkum ki kyndon katei ka Aiñ na ka bynta ban pynthikna ba kitei ki briew ki bym siew ïa ka Khajna kidei ban wan siew ha ryngkat ka sut? Don aïu sha lyndet ban mab ei ïa ka Khajna kaba dei hok ka pisa jong u Paidbah? Mano ban ïohnong na ka mab ei? Kine ki dei ki jingkylli kiba ka Sorkar MDA ka dei ban pynshai sha u paidbah, ong ka HYC.
Ka seng ka dawa na ka Sorkar ba kan sangeh shisyndon ïa ka OTS ïa ki Petrol Pump ha kaba ïadei bad ka VAT bad ban bthah ïa ki ophisar ba kidei ban leh ïa kaba donkam katkum ki kyndon ka Aiñ na ka bynta ban ïoh lum pura ïa katei ka khajna khnang ba kan long ka jingmyntoi ïa ka ïoh ka kot ka jylla baroh kawei, pynkut ka kyrwoh na u General Secretary ka HYC SengKmie, Bah Roy Kupar Synrem.
Shillong: Ka Deputy Commissioner, East Khasi hills, Shillong, ha ka jing pynbna mynta ka sngi, ka pyntip, ba ia ka iew ki nongrep, kaba don ha ka jaka ieng kali ha Anjalee, kan plie noh man ka sngi, naduh ka por 4 baje mynstep haduh 4 baje janmiet.
Ki jingmyntoi jongu pathaw haka liang ka koit ka khiahU Pathaw la jutip ba u dei u jaid jhur uba dap kyrhai daka jingdon ki Vitamin, minerals, fatty acids, bad ki fibre.
Kumta ka jingkynthup borabor ia u pathaw haki jingbam jongphi manla kapor kalong kaba donkam naka bynta ki jingmyntoi haka liang ka koit ka khiah jong ka met.
Katkum ka jingshem ki stadwadbniah kilap baki nutrients kiba don ha u pathaw kidei kiba lah ban ai jingiada naka jingshahktah haka jingpang bampong (Cancers), ka jingjur ka acidity, ka jingthang haki bynta ba hapoh ka met.
Udei ruh uba lah ban iarap halor ka jinghiar ka jingkhia, pynioh iaka sniehdoh kaba longkoit longkhiah, pynduna ka jingma na kaba don maw haki khyllai bad shibun kiwei pat ki jingmyntoi.
HARUM ki dei ki katto katne ki jingmyntoi kiba ngi ioh na u pathaw lada ngi bam borabor ia u.
2.
KI FIBRE:— U pathaw udei ruh uba riewspah bha ha ka jingdon ki fibre.
Namar ka jingbun ki fibre ha une u jhur ka lah ban iada na ka jingpang klongsnam bad iarap pynhiar ka jingkhia ka met ,pynbiang ia ka jingdon ka shini ha ka snam bad pyllait ruh na ka jingeh kpoh.
3.
Ka POTASSIUM BAD ZINC:—Ym tang ki Vitamin ne ki fibre hynrei u pathaw u dei ruh uba don kyrhai ka potassium bad zinc ha u.
ka jingdon ka potassium ha une u jhur ka iarap pynduna ia ka jingkiew ka blood pressure ka ba wallam ia ka jinglong koit long khiah ha u klong snam ,pyllait na ka jingma ban ngat ha ka jingpang stroke, ka jingdon maw ha ki khyllai bad na ka Type-2 diabetes.
Katba ka zinc ka iarap pynkhlain iaka bormet bad ka dei kaba ai bor ia ki kynthei ki ba armet.
Ki symbai pathaw ki dei ki thymmei ba kongsan eh ki zinc.
5.
KA MAGNESIUM:— Ka jingdon kyrhai ka magnesium ha u pathaw ka iarap pynbiang ia ki minerals kiba kongsan na ka bynta ban ioh ia ki shyieng ba khlaiñ bad ki bniat kiba koit ba khiah.
6.
KA VITAMIN B5:—Kane ka Vitamin kaba lah tip ruh kum ka pantothenic acid ka dei jaid nutrients kaba iarap ban pynaram ia ka met na ka jinglongthait bad ka jingdon kane ka Vitamin B5 ha u pathaw ka iarap ruh ban pynbiang ia ki hormones.
7.
KA TRYPTOPHAN:— Ka jingdon bun ka amino acids ha ki symbai pathaw ka lah ban thaw ia ki kynja chemical serotinin ka ba iarap halor ka jingiohthiah bha bad iada na ka jingktha khlieh.
Khublei.
Shillong: Ka Shnong Sohphoh kaba hap hapoh ka West Jaintia Hills District, Meghalaya ka la pynpaw ia ka jingsngewnguh bad ai khublei kyrpang ia ka Rama Krishna Mission Ashrama Sohra kaba la ai jingia rap ia ki long iing ba duk ha Sohphoh ha ka 19 tarik Jylliew 2021.
Ha kane ka sngi, ka kynhun hapoh ka jingialam jong U bah Manbha Lyngdoh ba dei peit ia ka Rama Krishana Mission ha Jaintia Hills ki la wan ban sam ei ia u khaw bad u dai sha ki 40 tylli ki long iing ba duk ha ka shnong Sohphoh.
Na ka liang u Waheh Shnong ka shnong Sohphoh, U bah Mutshwa Thabah, u la pynpaw ka jingsngewnguh kaba khraw ia ka Rama Krishna Mission kaba la noh synniang sha ki briew ba duk ha kum kane ka por ba ki briew ki kynduh jingeh naka daw ka jingkhang dam naka khlam Covid-19.
“Na ka liang ka shnong, ngi ai ka jingkyrkhu kyrdoh bad ka jingkitbok kitrwiang ia ka Rama Krishna Mission ba kan nangkiew na kapor sha kapor, khamtam ba u Blei un ai ka jingstad jingshemphang ha ki nongialam bad nongpyniaid kane ka mission ban kin nang lah shuh shuh ban kner ia ka jingiarap sha ki briew ki ba donkam bad ki ka kyrduh" ong ka kyrwoh.
U secretary ka shnong Sohphoh, U bah Foster Kharsahnoh, u la ai khublei ia ki nongialam kane ka mission ki ba la trei shitom bad thawlad kumno ban iarap ia ki briew baduk ha kum kane ka por ka ba donkam eh bad ki ba la kloi ban ai jingiarap ia ki long iing baduk ha shnong Sohphoh.
Ha kane ka sngi la iadon lang ruh ki riew rangbah kum u bah E.
G War, Bah S.
Bhoi bad kiwei de ki ba ia synran lang ia ka kynhun ai jingiarap ka Rama Krishna Mission.
Shillong: Kiba ioh pang covid mynta ka sngi, ki la nang kiew biang bad ki don 421 ngut kiba ioh pang thymmai.
Kiba jem na ka jingpang, ki long 341 ngut bad kiba iap, ki don 3ngut.
Kiba ioh pang baroh, ki don mynta 4,273 ngut bad kiba iap, ki la poi sha ka 788ngut baroh.
Ka East Khasi hills, ka la nang hiar, ha kaba ki don tang 82ngut kiba ioh pang, nangta ka don 65ngut bad ka West Jaintia hills, ka don 60ngut.
Aizawl: Ha ka por ba ka India, ka dang pynshlur ban pyn duna khun, hynrei u myntri ka tnat ialehkai jong ka sorkar Mizoram, u tyrwa ban ai khusnam T.
1lak ia kano kano ka longiing, kaba don bun khun ha ka Constituency jongu.
U  Robert Romawia Royte, uba dei u myntri ka tnat ialehkai jong ka sorkar Mizoram, u pynpaw, ba u kwah ba ki shi tnga, kin ia pynmih khun shibun, ha ka constiuency jongu.
Ha ka jing rakhe ia ka sngi jong ki kpa, ha ka Sngi U Blei, U  Robert Romawia Royte, uba la shah jied na ka Aizawl East-2 assembly constituency,  u pynbna, ba u kpa bad ka kmie, kiba don bun tam ki khun, ha katei ka Constituency, kin ioh buskit na u T.
1lak.
U Royte, u kren diaw, ba ka jing bun briew, ki Mizo, ka la hiar shi katdei ha kine ki sngi bad  ong ba katei ka jing duna briew, ka lah ban pynthut ia ka roi ka par ha ka jylla.
“Ka Mizoram, ka duna briew shi katdei, na ka bynta ka jing donkam ha ka roi ka par ha ki bynta bapher bapher bad ka jing duna briew, ia ka jait bynriew Mizo, kaba rit, ka buh jingeh, na bynta ka jingneh jong ka jaitbynriew bad kumjuh ia ka roi ka par ruh" ong U  Royte.
Ka jingdon briew ki Mizo, ka long tang 52 ngut ha ka shi kilometre bad ka Mizoram, ka dei ka jylla, kaba duna briew tam, lait na ka  Arunachal Pradesh, kaba don 17ngut ki briew ha ka shi  sq.
km.
Ka jing don briew ha ka ri hi baroh kawei, ka long  382ngut ha ka shi sq.
km.
Nongpoh:Myn hynnin, ka sngi ki nongialam ka FKJGP Byrnihat Circle, ki la pynlong ia kawei ka prokram ha Byrnihat bad kata ka long ban iarap kyrpang ia ki nongtrei ka koit ka khiah (ASHA), kiba don ha ki shnong bapher bapher ka thain Byrnihat.
Haba iadei ia kitei ki nongtrei ASHA kiba la don kumba 35 ngut, ki nongialam ka FKJGP ki la lah ban ai sngewbha ia ki mar shi shi Byrni u Khaw, nangta u dai lem bad ka pisa, khnang ba kitei ki nongtrei ASHA kin ioh ban pyndonkam ia kitei ki marbam bad khamtam eh ha kaba kum kane ka por ba ki nongtrei ASHA ki dang don hapdeng ka jingsangeh trei kaba khlem buh por.
Ki nongialam ka FKJGP kiba la don ha katei ka sngi, ki kynthup ia u samla Henry Nongrum, President Byrnihat circle, u Bah Noah Khongstid, General Secretary, u Bah Longmin Manar, Senior Vice President, u samla Debose Chyne, u samla Kitbor Suting lem bad kiwei de ki nongialam ka seng.
Lyngba katei ka sngi kaba ki la ioh ban iarap, ki nongialam ka FKJGP, ki la pynpaw ia ka jinhsngewkhia eh halor ka jingeh kaba la kynduh da ki nongtrei ASHA, ha kaba ki la ong ruh ba dei na kata ka daw kaba la pynlong ia ka seng ba kan iarap kaba kyrpang eh ia ki ASHA.
Nongpoh:Ki nongialam ka Khasi Students’ Union, North Khasi Hills District Unit, ki la phah da ka jingthoh sha ka Deputy Commissioner ka Ri Bhoi, kata na ka bynta ban pynpaw ia ka jingpyrshah kaba jur ia ka M/s Satnam Global Infrastructures Company, kaba dei na ka jylla Uttar Pradesh bad ka tnad MeECL halor ka jingpynkhein kyndon jong ki pyrshah ia ka hukum kaba la ai da ka tnad Home (Political) Department, kaba ia dei bad ka kyndon ba lai, kaba la thoh shai bad mana ba ym shah ban pynlong ia kino kino ki jait jingialang paidbah lane ki training bapher bapher na ka daw jong ka khlam Covid-19.
Ha ka kyrwoh kaba la phah da u Samla Ferdynald Kharkamni, President bad u Lambok Rymbai, General Secretary, ki la pynpaw ba ka seng ka la ioh ia ka jingtip ba thikna, kata hadien ba ki dkhot ka KSU ki la leit ban khynra mynha ka 17 tarik u Jylliew, 2021 ha ophis ka MeECL kaba don ha Umiam, ha kaba la lap ba ki ophisar ka MeECL lem bad ki briew katei ka Kompani, ki la pynkhein pyrshah pyrshah ia ki kyndon Ain ka sorkar, namar ki la pynlong ia ka jingai jinghikai (training) ia kumba palat 60-70 ngut ki nongtrei Meter Readers jong baroh ka Ri Bhoi District, khlem da bud ryntih satia ia ki SOP lane kita ki kyndon kiba la bthah da ka sorkar halor ki lad jingiada na ka khlam Covid-19 bad khamtam eh ha kaba kum kane ka por ba dang jur bha ka jingsaphriang ka khlam Covid-19.
Halor katei ka jingpynkhien ain da ki ophisar ka MeECL bad ki briew na katei ka Kompani bar jylla, kitei ki nongialam ka KSU, ki la dawa na ka DC ba ka dei ban ai jingpynshai bad ruh ban ai da kaba tyngeh ia kitei ki ophisar ka MeECL bad briew na katei ka Kompani, namar ki la leh pyrshah bad pynkhein ia ki hukum ba la bthah da ka tnad Home (Political) Department bad bor pyniaid Distrik ruh kumjuh.
Ka KSU ka la buh jingkylli bad dawa na ka DC ban pynshai, ba kumno katei ka tnad sorkar kaba dei ban bud ryntih ia ki kyndon ka sorkar, ka nud ban leh pyrshah ban pynkhein ia kitei ki kyndon bad khamtam eh ha kaba kum ha kane ka saw ka sian, ha kaba ki paidbah hi baroh ki hap ban bud ryntih kumba la bthah da ka sorkar.
Nangta kumno kitei ki nongwan ai jinghikai na ka M/s Satnam Global Infrastructures Company Uttar Pradesh, kiba poi ha ka 15 tarik u Jylliew, 2021 hapoh ka jylla, ki ioh lad ban ai jinghikai ha ka sngi kaba bud, kata khlem da set slung ialade katkum ba bthah da ka sorkar ia baroh salonsar ki briew kiba wanrung sha ka jylla bad la kylli “Hato, ka ain ka treikam tang ia ki riew paidbah?"La kylli shuh, la lah dep leh ne em ia ka jingshim nongmuna Covid-19 (RT-PCR Test), ia kitei ki nongwan ai jinghikai ka M/s Satnam Global Infrastructures Company, shwa ba kin rung sha ka jylla bad lada jia ba ki lah dep ban leh ia kata ruh, kaei ka resol jong ka nongmuna ka jong ki? Bad kumno ha ka sngi kaba bud, kata ha ka 16 tarik u Jylliew, 2021, ki lah ban ai jinghikai khlem da set slung kumba ba leh ia baroh solonsar.
Halor kitei ki jingkylli bad ki mat ba la kdew haneng, kum ka seng, ka sngewkhia eh halor ka jingleh pyrshah bad lehmon, da ki ophisar ka MeECL bad ka M/s Satnam Global Infrastructures Company, kiba la pynkhein pyllein pyllein ia ki kyndon ain ka sorkar.
Namarkata, ka seng dawa na ka DC ba ka dei ban shimkhia, da kaba pynlong da ka jingtohkit bad ban pynshitom ia ki ophisar ka MeECL bad ruh ki nongwan ai jinghikai ka M/s Satnam Global Infrastructures Company, kiba donkti halor katei ka kam leh leh pyrshah ia ki hukum ka Home (Political) Department bad bor pyniaid Distrik, katkum ka kyndon ain jong ka 144 CrPC,ki kyndon ain jong ka Disaster Management Act, 2005, ka Indian Penal Code (IPC) lem bad ka Meghalaya Epidemic Disease, COVID-19 Regulations 2020.
Shillong:Myn hynnin ka sngi ka 21tarik, Jylliew 2021 ka la don ka jingïalang hapdeng ki bor pynïaid District jong ka West Jaiñtia Hills haka jing ïadonlang u DC,SP, BDO ka Laskeiñ ha ryngkat ki kynhun Sengbhalang bapher bapher, kumjuh ruh na ka liang ka KSU Nartiang Circle ruh ka la ïoh ban leit ïashim bynta lang.
Ka KSU Nartiang Circle ha katei ka jing ïashim bynta ka pynpaw ïa ka jing pyrshah jur halor katei ka jingtei be-aiñ ka Sorkar Assam ïa ka BOB ha Shnong Saba, West Jaintia Hills District.
Katba na ka liang u DC, u la pynpaw ba shen, kan sa don ka jing ïakynduh ki arliang ki bor synshar District kiba kynthup ïa ki DCs bad SPs hapdeng ka West Jaintia bad West Karbi Anglong.
U DC u la ïathuh ruh ba nak a liang U Chief Secretary ka Jylla Meghalaya, u la thoh ïa ka shithi sha u Chief Secretary ka Assam halor katei ka BOP kaba la pynïeng be-aiñ bad shna da ka Assam hapoh u pud u sam jong ka jylla Meghalaya.
Shuh shuh na ka liang ka KSU ka buh hakhmat ïa ka jing dawa ba hadien ka jing ïakynduh kitei ki bor pynïaid District ka West Jaiñtia Hills bad ka West Karbi Anglong ki dei ban sei madan ïaka Kaiphod kiba ki mynjur ïaki mat jingdawa ha katei ka jingialang.
Khatduh na ka liang u DC u la ïathuh ba un rah ïa ar-tylli ki mat ban ïakren bad ki bor pyniaid District ka West Karbi Anglong.
Kaba nyngkong ka BOP ha Saba, West Jaiñtia Hills District bad kaba ar ka dei halor ka jing thmu ka Assam ban shna ïaka Central University ha Shnong Khanduli, West Jaiñtia Hills District.
Shillong: U nongialam ka People’s Democratic Front (PDF), Bah Hamletson Dohling uba dei ruh u Myntri ha ka Sorkar MDA, u la phah da ka jingthoh sha u Myntri ba dei peit ia ka Forest, Environment & Climate Change, Prakash Javadekar, ban weng noh ia ka syrnod ‘Environmental Clearance’ ba la ai sha ka Star Cement Megha laya Ltd ban pyniar ia ka projek tih mar poh khyndew ha Bri shyrnot, East Jaintia Hills.
“Nga kyntu ia phi ban peit biang ia kane ban pynduh shwa ia ka syrnod ‘Environmental Clearance’ na ka bynta ka bit ka biang ki paidbah jong katei ka thaiñ bad ka East Jaintia Hills District baroh kawei", la ong u Bah Ham letson Dohling ha ka jingthoh sha u Javadekar ha ka sngi nyngkong.
Une u Myntri ba dei peit ia ki tnad Community and Rural Development (C&RD), Information and Technology (IT) & Communication, Soil and Water Conservation u la ong ba ka jingai syrnod ‘Environmental Clearance’ da ka tnad Environment, Forest & Climate Change Impact Assessment Division ka Sorkar India ka long hapdeng ka jingpyrshah ki nongshong shnong bad ki sengbhalang ha ki lai sien ki ‘jingialang sngap paidbah’.
U la ong ba la ai ia ka syrnod ‘Environmental Clearance’ da kaba pynshong nongrim ha ka jingai jingmynjur u Deputy Commissioner ka East Jaintia Hills District da kaba weng ia katei ka projek na ka jingdonkam ban sngap paidbah kum ka jingsyllok paidbah bad ki jingai jingmut da ki jingthoh.
U la ong ba ki nongshong shnong bad ki sengbhalang ki la pyrshah ban pyniar ia ka projek tih mar poh khyndew namar kan ktah ia ka mariang bad pynjakhlia ia ka Wah Lukha bad kan ktah ruh ia ka Narpuh Wildlife Sanctuary kaba don hajan katei ka jaka ba la tyrwa ban tih mar poh khyndew.
Ha ka ba iadei bad kane ka juh ka phang na ka liang u myntri ka tnad ka koit ka khia u bah Alexander L Hek u la ong ba ym sngewiahap ia ka jingioh Environmental Clearence jong ka Star Cement bad halor kane ka sorkar kan dang donkam ban bishar shuh shuh.
U la ong ba kano kano ka rai ka ba lah ban ktah ia ka jingim briew ki dei ban bishar bniah biang sa shisien namar ba ka dei ka kamram jong ka sorkar ban bishar bniah ia kane.
Khyndiat sngi mynshwa, u dap billion ka pyrthei, U Jeff Bezos, ula pynbna, ba un leit shong noh sha bneng lane sha ka haw haw, hynrei mar ia tip, ia katei, ki la don bun ki paidbah bad kitei ki don kumba 56hajar ngut, kiba la rai, ban khang syndon ia U Jeff, uba dei u trei jong ka Amazon, ba un wan phai pat sha ka pyrthei.
Ka dei ha ka 7tarik Jylliew 2021, ba U Bezoz, ula pynbna, ba un leit noh sha haw haw, ha ryngkat bad u hynmen jongu, U Mark Bezos bad katei ka dei, ha ka jingleit jong ka kompeni jongu, ka Blue Origin, ban leit ialam kai ia ki briew sha ka haw haw, ka ban long ha ka 20tarik Naitung 2021.
Mynta ki don ki riew paidbah, kiba la nang ia soi kyrteng ban nym shah shuh ia U Bezoz, ba un wan phai pat sha ka pyrthei.
Ka don kawei ka jing ia soi kyrteng, kaba la nang iaid shakhmat, ha kaba ki la ia soi ia 39,000 ngut bad ka nang kiew man ka minit bad la ong shuh shuh “Ki dap million, kim dei ban im satia, lada dei ha pyrthei ne ha ka haw haw ruh, hynrei, lada ki sngew kwah ban im, ki dei ban shong noh sha ka haw haw".
Kawei pat ka jing ia soi paidbah, ka don 2 hajar ngut kiba ia soi kyrteng bad la kynnoh ba U Bezoz, u don ia ka jingim ba khyllah, ba u dei u riew bymman bad sa kiwei de ki jing shisha, ha kaba ki sngew ba um dei shuh ban dang wan phai sha ka pyrthei bad ki pyn ia nujor ia U Bezoz bad U Lex Luthor, uba dei uwei na ki riewsniew na ka khana DC Comics universe.
“U dei shisha, uwei na ki riew sniew bad uba kwha ban synshar lut ia ka pyrthei bad kane ka dei ka kabu ksiar ia ngi, ha shwa ba kin synshar bad pyniaid da ka 5G microchips bad ban synshar ia u khun bynriew".
U Bezoz, ha ka jingthoh jongu, u ong “Nga kwah ban leit sha kane ka jingleit, namar ka dei kaba nga angnud eh ha ka jingim jongnga" ong U Bezos ha ka Instagram video.
“Ka dei ka jing iaid ba hap ban ialeh".
Nongpoh:Ka jingdon ki briew kiba la leit ban shah Injek iada na ka jingpang Covid-19 ha Ri Bhoi ki don 40, 855 bad haba khein kyllum halor ka jingshim bynta ki briew ia katei ka Injek iada Covid-19, ka mut ba ki briew kiba la palat ia ka 45 snem ki kham bun ban haba nujor bad kiba kiba 18 haduh 44 snem.
Lyngba ka Electoral Roll, ka jingdon ki briew kiba la palat ia ka 45 snem shaneng ki don kumba 47,287 hajar ngut bad na kitei ki la don kumba 18745 hajar ngut, haba khein ha ka percentage ka poi 39.
6 persen.
Katba ka jingdon ki samla kiba la palat ia ka 18 snem haduh 44 snem, kata lyngba ka Electoral Roll, ki don kumba 1,27, 071 lak ngut, hynrei kiba la wan ban shah injek ialade ki don tang 22110 hajar ngut bad poi 17.
4 persen, kaba mut ba kham bun ki briew kiba 45 snem shaneng bad ia kito ki 18 haduh 44 snem kiba la leit ban shah injek ialade.
Ka jingdon ki briew kiba la kynthup ha ka Electoral Roll ki don 1,74,358 ngut bad kiba la dep ban shah injek ialade ki don 40,855 ngut bad ka Ri Bhoi ka poi 23.
4 persen.
Shillong:Kiba ioh pang covid thymmai myn hynnin ka sngi, ki long 269ngut, kiba jem ki long 655ngut bad kiba iap, ki don 5ngut.
Kiba dang don ha ka jingpang, ki long 4,196 ngut bad kiba iap, ki la poi sha ka 785ngut baroh.
Ka East Khasi hills, ka don 120ngut bad ka Ribhoi, ka don 57ngut mynta ka sngi.
Na kitei ki 269 ngut, ki kynthup ia 12 ngut ha East Garo hills, 5 ngut ha East Jaintia hills, 120ngut ha East Khasi hills bad na kitei ki kynthup ia 4ngut ha Laban, 3ngut ha Laitumkhrah, 10ngut ha Len Mawtap Sohiong, 3ngut ha Madanryting, 8ngut ha Mawlai, 14ngut ha Mawthwan Sohiong, 3ngut ha Nongkrem, 4ngut ha Sohra, 5ngut ha Sohryngkham, 14ngut ha Umsyiem, 4ngut ha Wahingdoh.
Ka North Garo hills, ka don 10ngut, nangta ka Ribhoi, ka don 57ngut bad kitei ki kynthup ia 12ngut ha Lumumpih, 3ngut ha Nonglakhiat, 16ngut ha Sohrublei, 5ngut ha Sumer, 9ngut ha Umiarong.
Ka West Garo hills, ka don 13ngut, ka West Jaintia hills, ka don 42ngut bad ha Mihmyntdu, ki don 4ngut, 3ngut ha Mookyndur, 6ngut ha Mooralong, 12ngut ha Nongtalang, 3ngut ha Salini colony.
Ka West Khasi hills, ka don 6ngut.
Ka Maitphang: Ka 22tarik u bnai Jylliew, manla ka snem ka dei ka sngi kyrpang jong ka jaitbynriew Khasi, ïa kaba la tip kum ka ‘Sngi u Thomas Jones’ (Thomas Jones Day).
Dei ha kane ka sngi jong ka snem 1841, u Thomas Jones u mishonari na ri Wales u la wan ïuh kjat ha kine ki lum ban trei ïa ka kam mishon hapdeng ki Khasi.
Mynba une u mishonari u dang trei ïa ka kam ha kine ki lum Khasi, u la pynnoh shibun u synñiang baradbah uba ka jaitbynriew Khasi kam lah shuh ban klet.
Katto katne napdeng u synñiang u bynhei ba une u ‘riewkhraw u la pynnoh ki long: Ka jingwanrah ïa ki Dak thoh Khasi; ka jingseng ïa ki skul primary; ka jingïaleh ban ïada ïa ka hok u Khasi na ka kti ki English.
Kine ki kam baradbah ki la long shisha ka jingkyrkhu ïa ka jaitbynriew Khasi.
Namar kata ka long kaba dei eh ban kynmaw burom ïa kine ki matti jong une u ‘riewkhraw.
Ha ka snem 2018, ka sorkar Meghalaya ka la pynbna ïar ïa ka 22tarik Jylliew kum ka Sngi u Thomas Jones (Thomas Jones Day) ha kaba ki District kiba ha Khasi, Jaiñtia bad Ribhoi kin ïoh їa ka Sngi Shuti Kyrpang manla ka snem, kum ka dak ka jingkynmaw burom ïa ki jingtrei une u ‘riewkhraw.
Shaphang une u ‘riewkhraw ki la don shibun ki jingthoh, kiba khring ïa ki ‘riew wadbniah ban thoh halor ka jingtrei bad ka jingim jong u, ha ka dur ka kot bad ki jingthoh wadbniah (article).
Hynrei, haba khmih bniah, donkam shuh shuh ban ngam kham jylliew ïa u synñiang bad kiwei de ki kam kiba u la aiti ha ka jingshakri.
Ka phang kaba la shon eh ïa une u nongthoh hadien ka jingpyrshang ban khmih ïa ki sla jingim u Thomas Jones katba u dang don ha ri Khasi, ka dei ka jingïaleh pyrshah ïa ka bamsap.
Ha kane ka jingpyrshang ban pynkhuid ïa ka bamsap bad ka jingïasaid ïa ka hok ki Khasi, u Sahep Harry Inglis u kylla long u nongshun ba jan eh jong u.
Dei ruh u Harry Inglis uba la khang lad ïa ka jingtrei hok u Thomas Jones da kaba beh thong ruh ha ka jingthmu ban shim wat ïa ka jingim jong u.
Kumta, kane ka jingthoh kan khmih kyrpang tang ïa ka bynta jong ka jingïashem ïakynduh u Thomas Jones ha ka jingïaleh pyrshah ban weng ïa ka bamsap.
Tang tiak halor ka kyntien ‘Bamsap’: Ha shuwa ban ktaid sha ka jylli jong ka jingshakri u Thomas Jones ha ri Khasi, sngew dei eh ban ïa pashat lem katto katne ki jingbatai halor ka kyntien ‘bamsap’.
U Rev.
I.
Kharkongor ha ka kot Ka lawei u Khasi u thoh:Ka bamsap ka long kawei pat ka rukom kamai u briew ban ïoh peisa.
Kane ka ktien bamsap ka long ka ktien ba dang pyndonkam shen.
Kham mynshuwa lane katto katne phew snem mynshuwa, ki briew ki ju pyndonkam da ka ktien bam tyngka.
Ka ktien bam tyngka ka long ka ktien kaba eh bad khor katta katta ha ki shkor jong ki nongsngap.
Ha ki por mynshuwa, ka ktien bam tyngka ka kham thew їa ki nongshohnoh briew lane їa kino kino ki briew kiba kamai peisa na ka bynta kano kano ka kam sniew.
Kane ka ktah їa u nongai bad їa u nongpdiang їa ka peisa (1998:46)Hangne ka bamsap ka thew ïa ka kam tuh tyngka da kaba shu leh thok, ka dei ka kam bymhok ïa u nongpdiang bad ïa u nongai, bad ka dei ruh ka kam kaba ïa ryngkat kyrdan bad ka kam nongshohnoh briew.
U Ram Ahuja u ai de ka jingbatai jong u kumne, “Ka jingbamsap ha ki kyntien kiba kham suk lah ban batai ba ka dei ka ‘jingpynbam tyngka’.
Lah ban batai ruh kum ka jingpyndonkam bakla ïa ka bor u paidbah na ka bynta ka jingmyntoi shimet da kaba pynbakla lane pynkheiñ ïa ki aiñ jong ka imlang sahlang" (1997:449).
Na kane ka jingsot, lah ban sngewthuh ba ka bamsap ka dei ka jingïabam pisa lane ka jingpynbam tyngka.
Ka dei ruh ka jingpyndonkam bymdei ïa ka pisa bad ka hok u paidbah da uno uno u briew uba don ha ka bor, khnang ban myntoi shimet.
Kumta, haba batai kyllum, ka bamsap ka dei ka jingleh bymhok, ka jingbam klop lane ka jingleh bymman kaba u briew u pyndonkam bakla ïa la ka iktiar kaba u bat, da kaba lute noh ïa ka tyngka lane ka hok jong kiwei.
Kane ka thew ruh ha ki khep babun jong ka kyrdan longbriew manbriew, ha kaba u briew u pyndonkam bakla na ka jingduh noh ka bor jingïatip lem tang ban ïoh jingmyntoi sha lade.
U Thomas Jones kum u ‘riewïaleh pyrshah ïa ka bamsap: Ha ki sngi mynba u Thomas Jones u dang trei ïa ka kam mishon ha Ri Khasi.
Ka histori ka ïathuh ba ka ri lum Khasi ka hab ha ka jingpynïaid ka East India Company, hapoh ka jingpeit jingkhmih u Colonel F.
G.
Lister kum u Political Agent bad u Lieutenant Harry Inglis kum u Assistant Political Agent.
Ha ka synshar bad bishar, kine ki dohlieh ki la pyndonkam bakla ïa la ka iktiar; khamtam eh u Harry Inglis uba la knieh jubor ïa ka hok jong ki Khasi, tang ban ïoh jingmyntoi shimet.
Hooid, ha ka por ba thung ïa u Harry Inglis kum u Assistant Political Agent ha ka snem 1835, la shah kyrpang ïa u ban khaïi tang ïa u sohñiamtra.
Hynrei, kham hadien ynda ka shuki ka la skhem, u la kdiah jubor ïa ki kyndon da kaba pynbor ïa ki trai bri ban siew khambun na ka jingmih bad ban shalan ïa ki mar sha u.
Ka Helen Giri ka thoh kumne:Hadien ba u briew uba duk bad la kiba ha ïing ki la thung shitom ïa ki soh, ki la trei shitom ban pynsan ban kheit bad ban lum ïa u soh ban die sha Shatok, u Inglis pat u shim ïa ki pisa bad u ai ha ki tang kawei na ka lai bynta bad hateng hateng, kawei na ka hynriew bynta, ne kawei na ka phra bynta jong ka pisa baroh…Kim nud ban ïaleh pyrshah ïa kane namar ba u byrngem ïa ki.
Don napdeng jong ki kiba la die hi ïa ki soh bad kiba la lum hi ïa ka pisa, kine ki shah pynshitom ha ban da syrtok.
Ïa ki ïing ki la lied jubor, ki la shah pynjot pynjulor ïa ki diengsoh (Giri:57).
Na kane ka jingthoh lah ban sngewthuh ba u Inglis u la khñoit beiñ ïa ki Khasi ha kato ka por.
Nalor ka jingkhaïi ïa u sohñiamtra, u Inglis u la pynkheiñ ruh ïa ki kyndon da kaba khaïi ruh ïa kiwei pat ki mar kiba don ha ri Khasi, kum u mawshun bad u dewïong.
Kane ka jingleh don bor u Harry Inglis ïa ka khaïi pateng ha ri lum Khasi, ka la ktah shisha ïa ka ïoh ka kot jong ki paidbah ha kito ki por.
Kiba bun ki shu pyndem ngon hapoh ka jingpynïaid jong u.
Lah ban ong ruh ba kane ka dei ka bamsap kaba shyrkhei ha kaba la knieh noh ïa ka hok u paidbah.
Halor kane ka jingleh donbor, sngew ïahab ban ïarah kti lang bad ka jingong u J.
Nye, “Ka jingbamsap ka thew ïa ka jingpyndonkam bakla ïa ka iktiar u paidbah na ka bynta ka jingmyntoi shimet.
Ïa ka jingbamsap la batai ruh kum ka jingïaid lait ha ka jingkitkhlieh na ka bynta u paidbah, khnang ban ïoh jingmyntoi namar ba don ka bor bad ka kyrdan"(1997:450).
Ki jingbatai hangne ki kdew shai ba ka bamsap ka dei ka jingpynkheiñ ïa ki aiñ ka imlang sahlang, da kaba shim kabu na ka kyrdan kaba ki bat khlem da salia ïa ka hok kiwei tang ban myntoi ïalade.
Namarkata, ka jingleh bymman u Harry Inglis ka paw shai kdar ba ka dei ka jingbamsap.
Ha kito ki por, ym don ruh ba nud ban ïaleh pyrshah ïa u Inglis, namar u don ha ka bor.
Wat ki Syiem lane ki nongïalam ruh ki shu kbum sbak ïa la ka shyntur.
U Iaithrang Nongbri u pynksan kumne, “Lah ban pynkymmaw ba ki Khasi hadien ka jingshah jop ha ka East India Company, ki la shah ïeh khlem nongïalam" (2016:33).
Kane ka jingïakynduh jong ka jaitbynriew, ka dei ka jingshah banbeiñ lane ka jingshah ïuh roit ha la ka jong ka ri.
Na kane ka jingshah ñiewbeiñ, u Thomas Jones u ïohi ïa ka buit shukor ki nongtrei ka sorkar Phareng, ha kaba la khanglad ïa ki trai ri ban shalan dalade ïa ki jingmih na ka ri bad la khñoit beiñ ruh ïa ki paidbah Khasi ha ka khaïi pateng.
Kane ka jingïohi jong u, ka la ktah shibun eh ïa ka mynsiem jingïatip lem para briew.
U la rai ban ïeng ha ka liang ki nongshah ban beiñ bad ban ïada ïa ka hok jong ki.
U Iaithrang Nongbri u thoh, “Ka jingdum tliw ka jinglong jingman ha Ri Lum Khasi bad Jaiñtia ka pawshai ba tang u Thomas Jones marwei u ïakhun pyrshah ïa ka jingleh beaiñ u Sahep Inglis na ka bynta ki paidbah Khasi" (2016:34).
Na ka jingsot, lah ban sngewthuh ba u Thomas Jones u ïeng ban ïaleh marwei na ka bynta ka hok u Khasi.
Ha ka jingpyrshang ban ïasaid ïa ka jingshisha, u Thomas Jones u la shah kynnoh pynban ba u dei u ‘Commercial Character’ (1910:96).
Kane ka paw hadien ba la don ka jingïapher jingmut na ki daw kiba bun, hapdeng u Thomas Jones bad ka Welsh Calvinistic Methodist Foreign Missionary Society (Ka seng kaba kyrshan ïa ka jingtrei mishon ha ri Khasi).
Bad kawei na ki daw ba kongsan eh ka dei ka jingmana ïa u Thomas Jones ba um dei shuh ban don bynta ha ki kam khaïi lane bad ki kam pyrthei.
Kane ka pynsuba ba don eiei sha lyndet, kaba la pynlong ïa ka WCMFMS ban maham ïa u kumtei.
Kawei pat ka bynta jong ka jingpyndonkam bakla ki nongïalam ka kompani, ka dei ka jingbamsap ha Kashari Saitsohpen.
U S.
S.
Majaw u thoh, “U Thomas Jones u la poi ha Sohra ha ka por ba ka Kashari Saitsohpen ka la man long ka ktem bah bad ka krem jong ka bamsap bampong kaba la kiew haduh shynrong khlieh" (2011:114).
Nangta, ka Helen Giri ka pynshai shuh shuh, “Ki Khasi ki dei ban pynlut shibun ka spah haba ki don kino kino ki mukotduma ha ka ïingshari ha Sohra.
Ki nongmudui bad ki nongshah mudui ki dei ban wanrah baroh kat kaba ki don khnang ban jop ha ka mukotduma.
Kiba long tymmen shnong ki ïoh bor ne ki shah pynkheiñ noh kat kum ka jinglah bor jong ki ban siew sha ki nongbishar" (Giri:57).
Na kine ki jingsot, lah ban sngewthuh ba kane ka kashari ba la khlieh da ki dohlieh kam don shuh ka bishar hok kumba ka dei ban long bad bunsien la ai ïa ka rai da ka jingbymhok katkum ka jinglah ban pynkbum tyngka.
Ha ka snem 1847, ka la don ka mukotduma hapdeng u Hajar Sing bad U Harry Inglis pyrshah ïa u Thomas Jones.
Ha kane ka mukotduma, u Hajar Sing ka Hima Mylliem u la kynnoh ba u Thomas Jones u wan shna ïing beaiñ ha Mylliem khlem kano kano ka jingïoh jingbit; watla ïa kane ka jaka la ïoh ka jingmynjur ktien na u Bor Manik bad u Hajar Sing, kiba long ki nongsynshar ka Hima Mylliem.
Ha lyndet kane ka mukotduma, u Thomas Jones u sngewthuh biang biang ba kane ka dei ka kam buit poh lane ka jingkynshoit u Harry Inglis (uba dei u nongshun jong u), khnang ban ïoh tan bad pynngat ha ka kut bishar.
Ïa kane ka mukotduma la mudui ha u Political Agent, u Colonel F.
G.
Lister, uba dei ruh u kthaw kurim jong u Harry Inglis.
Na ka jingïadei ba ha ïing, ka tarajur ka Kashari ka kylla noh shiliang.
Wat u Inglis uba dei ban shah tian bishar u shong pynban kum u nongbishar.
Ha kane ka jingbishar, ka Helen Giri ka ïathuh shuh shuh kumne, “La dawa na u Thomas Jones ba u dei ban siew pisa sha u Inglis bad ki nongtrei ha Kashari bad lada um lah ban siew la rkhie beiñ shuh shuh ïa u bad kren pynpoh ïa u" (Giri:58).
Kane ka jingtreikam ka kashari ka paw shai ba u sbai u kyang khamjam ban ïa ka jingbishar hok bad khatduh ka kashari u Lister ka rai pynrem ïa u Thomas Jones.
Hadien ba u Thomas Jones um sngew lah shuh ban shah ïa ka jingleh donbor ki English, u la pyntip ïa ka kam bymman jong ki sha ki bor ba halor.
Kumta ha ka 31tarik Naitung, 1848 u la thoh ïa ka shithi sha u Sahep F.
I.
Halliday, Secretary to the Government of Bengal, Judicial Department, Calcutta.
Nangta u pynbud sa lai tylli ki shithi kiba la thoh ha ka 18 tarik, 23tarik bad 27tarik jong u bnai Risaw snem 1848 (2016:43).
Ha kine ki shithi, u Thomas Jones u la batai lut ïa ka jingleh bymman u Inglis, khamtam eh ïa ka jingjyrsih ka bamsap bad ka jingknieh jubor ïa ka hok jong ki Khasi lyngba ka khaïi pateng.
Kine ki shithi ki la long shisha ka atiar ban ïaleh pyrshah ïa ki kam bamsap bad ki kam bymman u Inglis.
Kumta ha ka 21tarik Naiwieng, 1848 u Sahep I.
P.
Grant, Officiating Secretary to the Government of Bengal, Calcutta u la soi ïa ka shithi kaba u la phah sha u Colonel F.
G.
Lister.
Ha kane ka shithi la ïathuh ban pynlong ka jingtohkit ïa ki kam bad ki jingleh u Lieutenant Harry Inglis.
Ïa ka jingtohkit la shaniah ha u Sahep I.
Dunbar, Commissioner of Dacca uba la wan poi ha Sohra ha kaba kut jong u snem 1848.
Hadien ka jingjurip, ka kaiphod u Dunbar ka ai jingmut ba dei ban pynkynriah kam shisyndon ïa u Harry Inglis sha kiwei pat ki ophis ka Sorkar kiba hab shabar na ka ri Khasi.
Namar la lap sabut ba kum u shakri sorkar u la leh trai khlieh, u la thombor bad kamtrai de ïa ki jaka ki puta, ki kper bad ki bri sohñiamtra jong ki briew ka thaiñ Riwar; nalor ki kam thombor bad ñiewbeiñ ïa ki Khasi ha kiwei ki jait jingtrei de (2011:168).
Nangta, halor ka mukotduma u Thomas Jones, u Donbar u kdew katkum ka Act IV jong ka snem 1837; ba u Jones kum u trai shnong ka ri Bilat u don hok ban shong ban sah ha kano kano ka jaka kaba hab hapoh u pud u sam jong ka East India Company (1998:120).
Ka jingpyntip u Thomas Jones sha ki bor bahalor, ka la pynbitar lep ïa u Harry Inglis haduh ba u la ap khui ban ïoh pynhiar kput.
U la phah ïa ki briew jong u ban thew pynïap ïa u Thomas Jones bad da ka said u la lait phet sha Calcutta.
Ha Calcutta ka jingshitom jur ka lap ïa u bad ha ka 16 tarik Nailur, 1849 u khlad noh na kane ka pyrthei katba ka mynsiem jong u ka dang kyndeh ban ïada ïa ka hok ki Khasi.
Kane ka long kaba kut jong u Thomas Jones, hynrei watla u la leit noh, ka hok jong u ban ïaleh pyrshah ïa ka bamsap bad ban ïada ïa ka jingshah ban beiñ ka jaitbynriew Khasi ka ïeng.
Kane ka paw shai mynba u Harry Inglis u thoh ïa ka shithi ieh noh kam ha kaba kut jong u snem 1849.
U Thomas Jones um don shuh bad ngi, hynrei ki matti jong u ki dang ïai sah ha ki sla jong ka jingkynmaw pateng la pateng.
Kyrpang eh, halor ka jingïaleh pyrshah ïa ka bamsap bad ka jingshah ban beiñ ki Khasi ha ki English.
Kane ka la long ka nongmuna ba kordor eh ïa ki longdien mandien, khamtam ïa ka jaitbynriew.
Ka jingpynkut: Ïa ka jaitbynriew Khasi la tip kum ka ri tip-briew tip-blei.
Hooid, ka long shisha kaba sngew sarong ha khmat ka pynthei haba ngi kup ïa kane ka nam.
Pynban ha kine ki juk ïakhleh khawlang bad ha kiba bun ki khep ka lyer kam beh shuh kum ki por kiba la leit.
La ïohi tyngkreiñ bad ïohsngew kyndiang ba ka bamsap, ka thok ka shukor bad ka jingbanbeiñ ïa ki rit ki ria ka la shong lyngngeit ha ka imlang sahlang, naduh kiba bat ïa ka kyrdan kaba halor wat haduh ki riew paidbah.
Na sla I kumba ki kup ïa ka dur kaba shongblei, hynrei napoh napoh ki deng ïa ka dur bula u Harry Inglis.
Kane ka la long kum ka jingpang bampong kaba la pur stet ha baroh ki kyndong kynshrot, naduh ki kam hima sima, ka synshar ka bishar, ka saiñ pyrthei, ka khaïi pateng, ka ïohkam ïohjam, ka treikam lajong, wat haduh ki seng bhalang lane ki seng niam.
Baroh ka jia namar ba ka mynsiem ïatiplem ka la sdang ïap stai noh bad ka tip-briew tip-blei ka la shong synjor.
Lah ban ong ruh, haba la myllen ha ki jingpynmlien kim sngew shuh ba kata kan dei ka lynti bymhok.
Hato kane kan shu kut tang hangta? lane Ngin shu long tang ki nongkhñuim lane ki nongpeitkai???.
EM, ka por ka dang biang ban khalah noh sha kharai, ha shuwa ba kane ka sarang kan bam duh ïa ka jaitbynriew.
Da kaba ïai pynmlien ruh ban kup ïa ka jymphong jong ka jingshisha bad ban kyntur pyrshah ïa kaba sniew, kumba ka paw ha u Thomas Jones.
Ka Par Jingtip: (i) Rev.
I.
Kharkongor: Ka lawei u Khasi.
1998 (ii) Ram Ahuja: Social problems in India.
1997 (iii) Helen Giri: The Khasis under British rule (1824-1947).
1998.
(iv) Helen Giri: U Khasi ha ka por u Phareng, Shillong.
(v) S.
S.
Majaw: U Thomas Jones bad ka pyrthei Saitsohpen.
2011.
(vi) John Hughes Morris: History of the Welsh Calvinistic Methodists Foreign Mission.
1910.
(vii) Iaithrang Nongbri: The travails and death of Thomas Jones, Father of the Khasi Alphabet, Missionary of the Gospel and Freedom fighter of the Khasis.
2016.
Ha kine kine sngi la iohi ba ka sorkar MDA ka thmu ban leit wad ram na ka HUDCO na ka bynta ban pynitynnad ia ka PB(iewpulit).
Haha, shabas sorkar MDA, ka ja ban bam u duk u suk ymdon Pisa, pyllein pyllein kum ha kane ka por kine nud ban ang, don dor aiu kata ka jing pynitynnad, kane te ka dei ka sorkar kaba ieit tang ia ka rongphong.
Ki nongmihkhmat jongngi te namar kim dei kiba shemphang ynnai ia kren ia ka kyrdan pule lei lei namar bun hi kiba Duna hakata ka liang.
Ngi shait ong barabor ba ngi ki Khasi ngi long kiba don akor, hynrei hangne mynta te la die tad dor da katei ka jingthmu ba khlem pyrkhat, namar u PWD minister lada ngambakla u dei u Khasi.
To da pyrkhat bah ba" ymdei ka kyrdan kaba tam hynrei ka akor kaba tam".
Khublei shibun, da pyrkhat ruh ia u khiewja kiba duk.
A.
Shabong.
Shillong: Hadien ba la khang ia ka Khasi Hills Autonomous District Council(KHADC) namar ka jingdon ka khlam Covid-19, ha ka 21 tarik u bnai Jylliew 2021, ka Executive Committee jong ka Khasi Hills Autonomous District Council(KHADC) ka la shong ia ka jingialang jong ka, ha kaba ka la shim ia ka rai ban plie noh tang ia ki tnad treikam kiba kham idonkam khnang ba kan nym don jingktah ia ka roi ka par jong ki paidbah ha ki konstitwensi bapher bapher.
Haba kren sha ki lad pathai khubor, u Chief Executive Member(CEM) jong ka KHADC, u Bah Titostarwell Chyne, u la ong ba ka Executive Committee ka la rai ruh ba ka jingpyrkhing hi hapoh ka ophis kan iai bteng beit bad yn nym pat shah hi ruh ia ki briew kiba nabar ba kin wan hapoh ka ophis bad la shah ia ki nongtrei ruh ba kin wan trei tang hapoh ka 30%.
U Bah Titos u la ong ruh ba wat ia ki tnad treikam ki bym da donkam yn nym pat shah ban treikam, ia ki nongtrei kiba sah hapoh ki containment area yn nym pat shah ia ki ba kin wan trei bad kumjuh ia kiba pang ba shitom bad kiba sngewshitom ruh yn nym pat shah ba kin wan trei.
Hynrei yn pyntreikam tang ia ki katto katne tylli ki tnad treikam kiba iadei bad ki paidbah khnang ba kan nym don jingthut ia ka kam jong ki paidbah khamtam kaba iadei bad ka roi ka par jong ki paidbah.
U Bah Titos u la iathuh ruh ba ka Executive Committee ka la iathir iakren sani bha ruh ha kaba iadei bad ka jingpynlong ia ka dorbar kaba ju dei ban long shisien man la ka saw bnai.
Shillong: Kiba iap corona ha ka jylla, ha ka sngi nyngkong, ki long ka Suruchi Deb Nath, 74 na Laitumkhrah NongrimbahLeit rah ha Nazareth Hospital bad khlad noh ha ka 20-6-2021Cause of death: Covid-19 Positive with co-morbiditiesU Ramesh Lal Rai, 36 na SumerSumar ha Woodland Hospital Shillong ha ka 20-06-2021Khlad ha ka 20-06-2021Cause of death: severe Covid-19 PneumoniaU Balajied Syierlait, 34 na MawsynramSumar ha Supercare Hospital ha ka 30-05-2021Khlad ha ka 21-06-2021Cause of death: Covid PneumoniaU Dinesh Chandra Acharjee, 80 na Rynjah R.
R ColonySumar ha NEIGRIHMS Hospital ha ka 06-06-2021Khlad ha ka 21-06-2021Cause of death: Covid-19 Pneumonia with co-morbiditiesU Wansalan Khonglah, 62 na Bakur DawkiSumar ha Dr.
H.
G Roberts Hospital ha ka 20-06-2021Khlad ha ka 21-06-2021Cause of death: Covid-19 Pneumonia with co-morbidities.
Shillong: Ka ophis jong ka Jirang Community bad Rural Development (J&RD) block hapoh Ri Bhoi District jong ka jylla Meghalaya la pynbna kum ka containment zone.
Ka rai ba la pynbna ia ka Jirang C&RD block hapoh Ri Bhoi district kum ka containment zone ka long hadien ba ki nongtrei jong katei ka ophis ki la ia bit ia ka jingpang Covid-19.
“Ki don ki nongtrei kiba trei ha Jirang C&RD block, Ri-Bhoi district ki la ia bit ia ka jingpang Covid-19," la ong ka District Magistrate jong ka Ri Bhoi, ka Kong RM Kurbah.
Ka ophis jong ka Jirang C&RD block la pynbna kum ka containment zone kumba shitaiew kaba la sdang naduh ka 21 tarik u bnai Jylliew haduh ka 28 tarik u bnai Jylliew.
Hakajuh ka por ka District Magistrate jong ka Ri Bhoi ka la kyntu lada don mano mano ba wan mih sha ka ophis jong ka Jirang C&RD naduh ka 15 tarik u bnai Jylliew ba ki dei ban shong kyrpang ialade ha ki iing ki sem ki jong ki na ka bynta 10 sngi eiei.
Shillong: Kiba ioh pang covid thymmai mynta ka sngi, ki long 269ngut, kiba jem ki long 655ngut bad kiba iap, ki don 5ngut.
Kiba dang don ha ka jingpang, ki long 4,196 ngut bad kiba iap, ki la poi sha ka 785ngut baroh.
Ka East Khasi hills, ka don 120ngut bad ka Ribhoi, ka don 57ngut mynta ka sngi.
Ka khlam Covid-19 ka la ktah jur ia ka pyrthei baroh kawei ha kaba bun ki mynsiem ba kordor ki la duh noh ia la ki jingim, ka ioh ka kot ka la shah ktah jur bad kumta ter ter.
Ka jingeh kaba kham khraw ka long hadien ka jingwan lyngshop kane ka khlam ha ka sien kaba ar kaba ki khot ka Delta variant kaba long kham shyrkhei ban ia ka khlam kaba wan ha u snem 2020.
Ki khubor ki iathuh ba ka khlam kaba lai (third wave) ka lah ban lyngshop ha kine ki 6/8 taiew ki ban wan.
Bad kat kum ka jingbatai ki stad saian, ka jingktah jong kane ka khlam kaba lai kan long kaba jur bha.
Haba ngi ia phai sha kane ka jylla lajong, ka jingiap ka la kot 785 kat haduh 21.
6.
2021.
Ka jingiap haduh katne ngut ha ka jylla kaba rit kum ka jong ngi ka long kaei kaei kaba pynkhuslai bha.
Hooid ki jingjia ba sngewsih ki lah dep jia bad ngin ym lah ban pynkylla ia kaba lah dep.
Ngi dei ban pyrkhat ia ka ban sa wan kumno ban iakhun tyngeh ia ka jingpur jong une u khniang jingpang khamtam haba ka khubor ki stad saian ka iathuh ba ka jingpur jong une u khniang ha ka sien kaba lai kan long kaba sted bha namar u long u khniang uba shukor da kaba kylla jinglong na kawei ka por sha kawei (mutate).
Hadien ka jingwan lyngshop jong kane ka khlam, ka jingpyrkhat ka jong u ba bun balang ka la long ban pynher ia ki jingduwai shitrhem sha U Blei ba Un isynei ia ngi ba ai ia ka jingstad ha ki saiantis ba kin lah ban shem ia u dawai ban iada na une u khniang jingpang uba par kylleng sawdong.
Ka ktien ka jong U Blei ka ong pan te yn sa ai.
Nga ngeit skhem ba ka dei ka jingkyrpad kaba naduh ka dohnud jong ki riewblei ba U la sngap ia ka jingkyrpad ka jong ngi.
Ngi dei ban ainguh ia U Blei ba da ka jingisynei bad ka jingaiei ka jong U la lah ban shem ia une u dawai.
Ngi dei hi ruh ban pynpaw ia ka jingsngewnguh ia ka sorkar pdeng bad ka sorkar jylla ka jong ngi ba wat hapdeng ki jingdkoh bad jingduna ba bun rukom ki la lah ban pynioh ia une u dawai na ka bynta jong ngi ki nong shongshnong.
Hynrei kaei kaba pyndiaw bad pynnoh mynsiem ia ngi ka long halor ka jingkynthoh halor ka hukum kaba la pynmih da ka Deputy Commissioner jong ka East Khasi Hills District.
Ka jingkynthoh ka long ba ka la iuhroit ia ka hok long briew man briew kaba la ai da ka konstitushon jong ka Ri India da kaba pynbor ia ki nong shong dukan bad ki draibar taksi ba ki dei ban shim ia ka tika (vaccine)hapoh 24.
6.
2021 lym kumta yn ym shah ia ki ba kin plie dukan ne niah kali.
Ha kane ka bynta ka bynta nga kwah ban phai khyndiat sha kane ka bynta ka hok long briew man briew (human rights).
Nga ruh nga niewkor shikatdei ia ka hok longbriew man briew bad ngan ym shah da lei lei ba ia ka hok jong nga yn knieh noh da kiwei.
Hynrei ha kajuh ka por nga dei ban sngewthuh ba ryngkat bad ka hok ka jong nga ka bud ruh ryngkhi ruh ka kamram bad ka jingkitkhlieh (duty and responsibility) kaba ngan ym lah ban iaid lait da lei lei ruh.
Haba nga ong kumne nga mut ba ka hok ka jong nga kam dei pat ban pynthud ia ka hok ka jong kiwei ne ban ioh ia ka hok ka jong nga da kaba pynduh noh ia ka hok jong kiwei.
Ngan hap ban burom ia ka hok longbriew man briew jong kiwei ruh.
Ha kaba iadei bad kane ka jingai tika ha kaba ki la don kito kiba ong ba ym dei ban pynbor ia ki, nga kwah ban pynshai kumne.
Lada nga ngam kwah ban shim ia kane ka tika ban iada ialade na une u khniang jingpang, yn ym don uba lah ban pynbor ia nga.
Ia kane nga kubur 100% na ka 100%, Hynrei, ha ka juh ka por nga dei hi ruh ban sngewthuh ba ngam don hok pat ban mih ne iaid shabar ban ia die ia thied ne ban niah kali kamai namar ngam lah ban tip ioh dei manga uba kit ia une u khniang jingpang bad ban long ka daw ban pynpar sha kiwei pat.
Ha kawei pat ka rukom nga lah nga hi ban ioh ia une u khniang jingpang na kiwei pat namar ngim lah ban iohi ne tba ia U long u nongshun uba barieh.
Namar kata kan dei ka kamram ka jong nga ban shong khop hapoh iing bad kiar wat na kiba ieit kiba thoin ki jong nga ruh khnang ba ngan ym pynsaphriang ne ioh ia une u khniang jingpang.
Ha kane ka rukom kan biang bha ia nga ba ngan lah ban ri kyndong ia la ka hok long briew man briew ka jong nga bad ha kajuh ka por ngan ym long ka daw ka jingpynthud ia kiwei pat.
Ki Deputy Commissioner ki long ki khlieh jong ki district ha kaba ki don ka jingkit khlieh kaba khia bha ban peit ia ka bha ka miat, ka shong suk ka shong sain ha ka district ha kaba la pynkup bor ia ki kum ki nong synshar district.
Ki DC ki bym don ki iktiar bad ka main synshar kin ym lah ban peit ia ka bha ka miat jong ka district.
Dei hangne ba ki dei ban pyndonkam ia ka bor ka jong ki na ka bynta ka bha ka miat jong ki khun ki raïot ki jong ka district.
Halor kane ka nongrim nga ngeit khlem kano kano ka jingartatien ba i DC jong ka East Khasi Hills district, da ka jingmut kaba beit ba shida, ka jingiatiplem kaba beit khlem kano kano ka jingmut sniew iano iano ruh, i la pynmih ia katei ka hokum hynrei tang da kawei ka jingthmu bad kata ka long ban iada ia ngi ki nong shong shnong na une u khniang jingpang ba runar.
Balei ngi dang iai donkam ban don ka jingsngew pyrshah ne tharai bakla ia ka hukum jong kane ka officer? Nang iai bteng ia ka jingtrei ba bha ka jong phi Isawanda.
Phi la trei bha ha Mawkyrwat bad nang iai bteng ia ki kam ba bha ki jong phi da ka jingiatip lem kaba beit.
Ngi duwai ba U Blei Un kyrshan bor ia phi ha kum kine ki por kiba eh haduh kata kata.
Ki don katto katne kiba bynniaw ba ki don ka jingsheptieng ban shim ia kane ka tika namar ba kim tip ha kano ka rukom kane ka dawai ka treikam.
Nga tharai ka sorkar lem bad ki bor synshar district ki la shim ia ki lad ki lynti ban pynsngewthuh ia ki briew shaphang ka jingshyrkhei jong une u khniang jingpang da kaba sam ia ki kot lyngkdop, ki jingthoh ha ki kot khubor, lyngba ki TV channel bad ki jing pynbna paidbah da ki tynghung ha ka ktien kaba ngi ia sngewthuh lut.
Nalor kata ngi baroh kiba ia bat ia ki mobile phone ngi ioh sngew man ka por haba ngi phone sha kiwei ba ka don shwa ka jingbatai kumno ngin lah ban iada na une u khniang jingpang shwa ba ngin ioh lad ban iakren sha kiba ngi phone.
Kiba bun ki khnium bad thnum ba ka juh shi ka juh ka ia batai sngew kumba ngi dei kiba bieit bad ki bym sngewthuh shaphang une u khniang jingpang.
Lada ngi baroh ngi ia pynleit jingmut ngin lah ban shemphang shaphang kine ki jingpynbna baroh kiba la pynshai sha ngi man la ka por.
Ki don ki riew shimet kiba ong ba ym shym don ba batai eiei ia ki shaphang une u khniang jingpang Corona.
Kum kine ki dei ban kylli na ki ba haiing ba hasem bad ki paralok jong ki shaphang kine ki jingpynbna bad uei une u corona namar ki bor district ngam tharai kin lah ban leit ia syllok ia uwei pa uwei u nong shong shnong ban batai.
Ka jingkynthoh ka long ruh ba ka jingpyrshang jong ka sorkar kam pat biang ban hikai bad pynshai paidbah ha kane ka bynta.
Hooid, ka sorkar kan ym lah lait na ka kamram ka jong ka.
Hynrei ngi hap ban pynkynmaw ialade ba ngi ruh ngin ym lah ban iaid lait na ka jingkitkhlieh kaba ngi ruh ngi don.
Ki dorbar shnong ki ia trei borbah bad ka sorkar ha ka ban pyniaid ia ki kam kiba iadei ha ka ban tem ia kane ka khlam bad khlem ka jingiarap ka jong ki kan long kaba eh ia ka sorkar ban trei hi marwei.
Kan long shisha ka jingiarap kaba kham khraw lada kito kiba shu sngap jar bad kiba nang tang ban kynthoh ba kin ia ai lem ia ka kti ka jingiarap ia ka sorkar.
Bad lada ka jingiarap kan wan na kiwei ruh, da shisha kan long ka jingkyrkhu kaba khraw ia ngi baroh ha kane ka jylla.
Ngi dap da ka jingsngewnguh kaba khraw ba i Pastor Lyndan Syiem wat hapdeng ka jing shitom jur ka jong i na une u khniang jingpang, hynrei ba la pyndap ia i da ka jingieit ia la ka jaitbynriew, i la thoh bad kren ruh ban batai shaphang ka jingshyrkhei jong une u khniang (corona virus).
I la bynrap ba ka donkam ia ngi ban bud ryntih ia ki kyndon (protocol) ba la bthah da ka tnad trekam ka koit ka khiah.
Hooid i khlem pynbor hynrei i la batai shai ia ka jingdonkam ban shim ia ka tika (vaccine) kum ka lad jingiada na une u khniang.
Ka jing batai ka jong i ka long kaba shai kdar ha kaba baroh ngi lah ban ia sngewthuh bha.
Nga ngeit shibun ki la ia iohsngew ia kane ka jingpynshai na i pastor Lyndan Syiem.
Bad haba u briew jong U Blei u ai ka jingpynshai, nga tharai ngim dei ban don kano kano ruh ka jingartatien ban ngeit.
Kane ka long ka khubor kaba kham khlain ban ia ki sermon sngi U Blei na pulpit namar da ka jingshlur ba kynja mynsiem i kren ia ka jingshisha.
Kane ka dei ka nuksa kaba bha ban bud.
Khublei shibun ia phi Pastor na ka bynta ka jingleh shitom ka jong phi.
Ngi duwai ba U Blei Un ai bor ia phi bad ai ka met kaba shait kaba khiah khnang ba phin nang lah ban shakri kham bha ia U Blei bad ia ki briew.
Kito kiba lah shah ktah ha une u khniang jingpang ki iathuh shaphang ka jing shyrkhei ka jong u.
Ki saiantis ha shi tyllup ka pyrthei ki iathuh kham bniah shaphang ka jing shyrkhei jong une u khniang.
Hawto ngin dang iai long kum ki thomas kiba artatien bad shah ia ki jing jia ba sngewsih ba kin jia ha ngi? Hawto ngin dang ia ioh por ban iatainia shaphang ka jingtreikam jong une u dawai (vaccine), sngap ia ki khana shaphang une u khniang jingpang da ki riew pynkulmar pyrthei, ne sngap ia ka jingbatai ba bakla ia ka Baibl shaphang u 666 da ki riew ialam niam ba shukor bad ialam bakla bad kiba pyntieng koh tympan ia u paidbah ba bun? Une u khniang jingpang uba ngim lah ban iohi u don baroh sawdong ban wad iano ba un lah ban pynshitom.
Ka jingma ka long kaba shisha.
Hapdeng kat kane ka saw ka sian kaba iadei bad ka koit ka khiah, dei une u dawai (vaccine) uba lah ban iada ia ngi na kane ka khlam.
Ym dei ma nga ba ong ia kane, dei ki jingshisha kiba don ha khmat jong ngi kiba batai.
Ha ka statistics kaba la pynmih ha ka kot khubor The Shillong Times tarik 2.
6.
2021, la kdew ba na ki 345 ngut kiba lah, 319 ngut ki dei ki bym pat shim ne ioh tika ba 26 ngut kiba ioh tika tang shisien kiba lah iap.
Ym shym don kiba iap na kito kiba la ioh ia ka tika kaba arsien.
Ka long kaba donkam ban kdew hangne ba ki paid nongshong shnong ha ka Ri Israel kim ia deng shuh ia ka jingtap khmat (mask) namar kiba bun na ki ki la ioh ia ka tika kat haduh 21.
04.
2021 (Times of India, 21 April, 2021) bad shuh shuh ha ka jingiathuh kaba dang shen ka ri Israel ka la pynsangeh ban deng mask shabar hadien ka jingpyntreikam bor bah ban ai tika ia baroh (The New York Times, 15 June 2021).
Kaei kaba ngi dei ban sngewthuh ka long ba katba ngi dang ia khun bor bah ban ioh ia la ki hok long briew man briew ki jong ngi, une u khniang jingpang (virus) u dang par sor sor ban hiar thma ia ngi.
Ha ka interview ha NDTV ha ka 19.
06.
2021, u Dr Randeep Gulania, u khliehduh jong ka hospital AIIMS u la pynpaw ia la ka jingsngew ba ka jingwan lyngshop jong une u khniang jingpang Covid-19 ha ka sien kaba lai ha ri India ka lah ban long hapdeng ki 6/8 taiew antad ki ban wan lada ngim shim thikna ia ki lad jingiada.
Ka jingma ka long kaba shisha katkum ka jingpynshai jong ki saiantis bad ki riewstad bad dei tang da kaba bud ryntih ia ki jingbthah jong ka tnad ka koit ka khiah (health protocol) bad da kaba shim ia kane ka tika kaba lah ban pynlait ia ngi na ka jingma na une u khniang.
Halor kane ka jingpynshai ba thikna na ki riew shemphang, ka rai kaba skhem ka dei ka jong ngi la ngin pdiang ia kane ka tika ne em.
khublei shibun bah Rymmai.
Ki don sa tang 53,256ngut kiba ioh covid-19, ha ki 24 kynta ba ladep bad mynta kiba ioh pang covid, ki la poi sha ka 3 klur baroh.
Kane ka dei ka jingkhein kaba rit duh ha ki 88 sngi ba ladep jong kane ka khlam corona virus.
Mynta kiba don ia katei ka jingpang, ki long 7.
02lak ngut bad sa 2.
88klur, kiba la jem na ka jingpang.
Kiba iap, ki long 1,422 ngut bad kaba dei ka jingiap kaba duna tam, naduh ka 16tarik Iaiong.
Mynta kiba iap, ki la long baroh 3.
88lak ngut.
Ka Kerala, hynnin ka sngi, ka don  11,654 ngut kiba ioh pang bad ka Karnataka, ka dei kaba wan ba ar.
Nongpoh: Namar ka jingnangkiew ka jingdon ki briew kiba la shah ktah ha ka khlam COVID-19 hapoh ka Distrik bad kaba la ktah wat sha ki shnong nongkyndong, kumta na ka bynta ban tehlakam ia ka jingsaphriang ka khlam COVID-19, ka District Magistrate Ri-Bhoi District, ka la pynbna paidbah ba kat haduh mynta, ka jingpynkhing ha la leit ka wan ki paidbah kan dang iai treikam bad nalorkata, la pynjari ruh ia ka korphiw miet 7 baje mynmiet haduh 5 baje mynstep, katei ka korphiw miet kan treikam naduh 21 tarik tad haduh ban da pynbna da kumwei pat.
Kumta la maham pyrshah ia kino kino ki kam ba ialum briew, la ka long ia ki jingialang paidbah, ki jaka mane blei bad ka jingwan jong ki briew ba nabar sha ka jylla.
Haba iadei bad ki dukan marbam, la ailad ba kin plie ha ka sngi nyngkong, sngi balang bad sngi thohdieng, kiba kynthup ia ki dukan ba die ia ki tiar rep bad ki jingbam mrad, kata naduh ka por 9 baje mynstep haduh 4 baje janmiet bad kidei ban long ki dukan kiba la aibor da u Rangbah Shnong ryngkat bad u Block Development Officer, katba ia ki dukan bam kum ki Restaurant bad kiwei la ailad tang ban song bad rah.
Kiwei ki dukan kum ki hardware, ki dukan mobile, dukan jain, ki jaka shna kali bad kiwei kiwei la ailad ba kin plie ha ka sngi Ba-ar bad sngi palei jong ka taiew, kata lyngba ka jingbit na u Rangbah Shnong bad BDO.
Ka District Magistrate, ka la maham ia ki paidbah ba kim dei ban mih sha surok khlem kam bad ki kali ki dei ban don ia ki car pass bad kino kino kiba leh pyrshah kin shah pynshitom beit katkum ki kyndon ain.
GUWAHATI: U  Rajnath Singh, myntri iada ri ka sorkar India, u ai ka khubor kaba pyni, ba u kwah jingsuk bad u kren ruh halor ka mat jong ka jing ia knieh jaka puta, ha ka 17tarik Jylliew 2021, hynrei katei ka jing iakren, ka poi pynban, sha ka jing ia kajia kam pud, kaba jubor hapdeng ka Arunachal Pradesh bad ka Assam.
Hadien, ba ula plie ia 12 tylli ki surok, ba la shna da ka  Border Roads Organisation (BRO), U  Singh, ula thoh ha ka tweet jongu, ba u don ha ka prokram ha  “North East" bad u da thoh, ba u ia don lang ha ka prokram kaba  ha Lakhimpur district jong ka Assam.
Mynta ki seng bapher ha Arunachal, ki ia mih surok ban pyrshah, halor kaba kum katei ka jingkren bad ialam bakla jong ka BRO, ia ka tnat iada ri.
Kitei ki kren shai, ba katei ka jaka, ka dei ka Kimin ha Arunachal Pradesh.
Ym tang ki samla, hynrei, U MP jong ka Lok Sabbha, Tapir Gao, u la kren pyrshah jur ia katei ka jingkren jong U Rajnath Singh, namar ba katei ka dei ka jaka, kaba hap ha  Arunachal.
U Gao, u iathuh ba ki shipai BRO, ki la tah noh da ka rong lieh, ia ki jingthoh, kiba thoh  “Arunachal"  bad “Kimin", ba la thoh ha shwa ban rung sha katei ka jaka bad katei ka jingleh, ka thew, ba ki thmu ban pynduh noh ia ka kyrteng jong ka Arunachal, ula ong.
Kaba kham pyn pyrkhat ia ki nong Arunachal, ka long ba ha katei ka sngi, U Rajnath Singh, u ia leit lang bad U Himanta Biswa Sarma, myntri rangbah ka Assam.
La dawai namarkata, ba ia u heh jong ka BRO, dei ban ai da ka ejahar, ong U Gao.
Ki sengbhalang na Arunachal Pradesh, ba kynthup ia ka  All Kimin Youth Welfare Association, ki la mih madan ha ka sngi saitjain ba ladep, da kaba ki kynnoh, ba ka dei ka jingleh pohjait ia ka Arunachal Pradesh bad nangta ka  Nyishi Youth Association, ka dawa ia ka sorkar Jylla, ban tohkit halor katei ka jingleh bym khein briew jong ka BRO ia ka  Arunachal.
Nongpoh: Kan dei kawei na ki kam nohsynniang, kaba ym ju kham da iohsngew koit ha ka jylla, ba ki nongmihkhmat kin sei na la ka jong ka pla ia ka pisa kaba T.
9 lak tam, kata na ka bynta ban iarap ia kino kino ki briew, kiba kynduh jingeh bad khamtam eh ha kaba kum kane ka por jong ka jingshah lynshop ha ka khlam COVID-19.
Katei ka kam nohsynniang da ka pisa, la pyni nuksa da arngut ki shipara, kata u Bah Jason S.
Mawlong bad ka Kong Macdalyne S.
Mawlong, kiba dei ki MLA bad MDC na Umsning Constituency, ha kaba ki la lah ban nohsynniang da ka pisa kaba T.
3000 sha ki 305 ngut ki nongiarap ha ka koit ka khiah, kiba kynthup ia ki ASHA, ki nongtrei Anganwadi bad Helper, haba khein lang sha ia katei ka pisa ka la kot haduh T.
9,15,000 Lak.
Ia katei ka kam ban nohsynniang sha kitei ki nongtrei ka koit ka khiah kiba hap ha Umsning Constituency, la pynlong ha Umsning Patarim, na ka bynta kito kiba hap ha ka Umsning C&RD Block bad ha Saiden, na bynta kito kiba hap ha ka Umling C&RD Block.
Kitei ki nongmihkhmat ka Umsing, ki la ong ba ia katei ka pisa ban ai sngewbha sha ki nongiarap ha ka koit ka khiah, ki la shu iasei hapdeng jong ki kiba dei ruh shipara, kata hadien ba ki la sngewkhia eh halor ka jingeh kaba la kynduh da ki nongtrei ka koit ka khiah, namar ki long kiba trei shitom watla ki ioh ia ka jingsiew kaba khyndiat eh na ka sorkar.
Nalor katei ka kam kaba la iarap da ka pisa, u Bah Jason S.
Mawlong, uba long kum u MLA na Umsning, u la ai ka jingkular sha ki nongiarap ha ka koit ka khiah, ba un kren sha ka sorkar halor ka jingeh kaba la kynduh da ki nongtrei ha ka koit ka khiah, la ka long halor ka kam ban pynkiew ia ka jingsiew lem bad kiwei ki kam kiba iadei bad ki ASHA, Anganwadi bad Helper, khnang ba kan long ka jingmyntoi ia kitei ki nongiarap ba hakhmat eh ha ki kam jong ka koit ka khiah.
Halor katei ka jinglah da kitei ki nongmihkhmat ka Umsning Constituency, kitei ki nongtrei ha ka koit ka khiah, ki la pynpaw ia ka jingsngewnguh bad ai ruh ka jingkhublei kaba kyrpang ia kitei ki nongmihkhmat ka Umsning, namar ba ka jingkynmaw bad iarap kyrpang ia kitei ki nongtrei ha ka koit ka khiah.
Kiba la donlang ha katei ka sngi, ki kynthup ia u Bah Ivanlumlang Marbanniang, Co-Chairman ka Meghalaya Fish Farmer Development Agency, u Bah Dipul Ryntathiang, Vice Chairman ka MCCL, u Raja Brahma, BDO ka Umsning, u Dr.
R Nongrum, BDO Umling lem bad kiwei de ki riew rangbah.
Nongpoh: U Bah Mayrald Born Syiem, MLA Nongpoh, u la kynnoh ba ka sorkar jylla, ka la shu kular kai sha ki paidbah halor ka jingthmu ban pynkylla jaka sumar pang COVID-19 ba shipor ia ka MCH Hospital, kaba don ha shnong Umran Niangbyrnai ha Ri Bhoi District.
Haba kren sha ki lad pathaikhubor, u MLA Nongpoh, u la ong ba lada ka long ha kane ka rukom, ka pynpaw shai ba ka sorkar jylla kam shimkhia ia ki lad ki lynti halor ka jingpang COVID-19, namar wat haba ki la tip ba ka Ri Bhoi, ka dei kawei na ki Distrik kaba la shah ktah eh ha ka Khlam COVID-19, hynrei ia katei ka jaka kaba la thmu ban pynkylla jaka sumar ia kiba pang COVID-19, kat haduh mynta kam pat urlong satia, wat haba ka sorkar ka la kular ba yn plie noh ha ka 15 tarik mynta u Bnai.
“Lada ka long ha kane ka rukom treikam, kan sa wanrah jingma kaba khraw eh ha ka Distrik bad jylla ruh kumjuh, katno lei lada wan lynshop sa kata ka Wat balai jong ka khlam COVID-19, namar lada peit ia kaei kaba la jia mynta, la iohi ba ka sorkar kam shimkhia, ha ka ban shim ia ki lad jingiada ne ban pynkhreh lypa" la pynpaw u MLA Nongpoh.
Ka jingbym shimkhia ka sorkar ban pyntreikam noh ia katei ka jaka sumar ia kiba pang COVID-19 ha Umran Niangbyrnai, ka la buh jingma wat ia kino kino ki briew kiba leit shim dawai, shah injek ne leit donkam ha Civil Hospital kaba don ha Nongpoh, namar kumba ka long mynta, dei tang ha Nongpoh CH, kaba dei ka jaka sumar ia kiba pang COVID-19 bad ha kajuh ruh ka por, ka dei ruh ka jaka kaba bun ki briew ki leit ban donkam ha katei ka jaka.
Nalorkata, u MLA Nongpoh, u la kren ruh halor ka jingeh kaba la kynduh da ki nongtrei ASHA, namar ka jingbymlah ka sorkar ban siew ia ka bainong jong ki bad kaba la pynlong syndon ia ki nongtrei ASHA ba kin shim ia ka sienjam ba sangeh trei.
Kum u nongmihkhmat, u la dawa na ka sorkar jylla, ba ka dei ban shimkhia halor ka jingeh kaba la kynduh da ki nongtrei ASHA, ha kaba u la dawa ruh ia ka sorkar jylla ba ka dei ban pyrkhat kyrpang ia ki da kaba kyntiew ia ka bainong jong ki la kumno kumno sha ka T.
5000, khnang ba kin ioh ban iarap ne ban pyndap ia ka iing ka sem, namar ki dei kiwei na ki nongtrei kiba hakhmat eh ha kaba kum kane ka por jong ka khlam COVID-19.
Shillong: Myn hynnin ka sngi, ki don 390ngut kiba ioh pang covid ha ka Jylla bad kiba iap, ki don 4ngut.
Kiba la jem na ka jingpang, ki don 542ngut.
Kiba iap baroh ki la poi mynta sha ka 780ngut bad kiba dang don ha ka jingpang, ki long 4,587ngut.
Ka East Khasi hills, ka don 134ngut kiba ioh pang thymmai bad ka Ribhoi ka don 80ngut kiba ioh pang thymmai.
Na kitei ki 390ngut, ki kynthup ia 19ngut ha East Garo hills, 8ngut ha East Jaintia hills, 134 ngut ha East Khasi hills.
Na kitei ki kynthup ia 7ngut ha Golflink, 10ngut ha Jail Road, 5ngut ha Laitumkhrah, 4ngut ha Mawbah, 4ngut ha Mawlai, 6ngut ha Mawngap, 8ngut ha Mawnianglah, 5ngut ha Mawpat, 5ngut ha Nongmynsong, 7ngut ha Nongrim Hills, 4ngut ha Nongthymmai, 7ngut ha Pynursla, 5ngut ha Upper Shillong.
Nangta ki don sa 28ngut ha North Garo hills, 80ngut ha Ribhoi bad kitei ki kynthup ia 9ngut ha Lumumpih, 16ngut ha Mawthei,12ngut ha Myrdon, 4ngut ha Pahamsyiem, 6ngut ha Saiden, 4ngut ha St Claret, 5ngut ha Umsohlang.
Ka South Garo hills, kam don ba pang satia mynta ka sngi, ka South West Garo hills, ka don 3ngut, ka South West Khasi hills, ka don 5ngut, ka West Garo hills, ka don 49ngut, nangta ka West Jaintia hills, ka don 50 bad kitei ki kynthup ia 4ngut ha Bakur, 4ngut ha Dulong, 7ngut ha Nongtalang, 6ngut ha Shnongpdeng.
Ka West Khasi hills, ka don 14ngut bad kitei ki kynthup ia 4ngut ha Pyndengrei nalor kiwei pat.
Shillong:U Bah Thombor Marbaniang, Rangbah Shnong bad U bah Bahunlang Iawram, Secretary jong ka Dorbar Shnong Nongshken, ula phah ia ka jing pynshai, halor ka khubor, kaba la mih ha U Rupang, ha ka 9/06/2021 ha kaba 17 ngut kiba ioh covid-19 ha Nongshken.
Khangdam naduh hynnin ka sngi".
Ka jing pynshai ka long kumne harum –Te halor katei ka khubor nga u Rangbah Shnong Nongshken nga pynpaw ia ka jingsngewsih kaba khraw halor kitei ki khubor ki bym shisha ba la pynmih da ka kotkhubor Rupang, lyngba ka tnad jong ka koit ka khiah jong ka sorkar Meghalaya, ba ha ka jingshisha haduh katei ka tarik ba la pynmih ia katei ka khubor ba ki nongpang covid 19 ha shnong Nongshken ki don tang 7 ngut kumta na ka liang jong nga u Rangbah shnong nga kyrpad ia phi ki paitbah ba phin ym sngap ia kane ka khubor ka bymshisha.
Bad na ka liang jong nga u Rangbah shnong nga kyrpad ia kino kino kiba pynmih khubor ba kim dei ban pynmih ia ki khubor ki bymshisha namar ba kane ka ktah mationg ia ki paidbah nongshong shnong khamtam eh ia nga u Rangbah shnong.
Shillong: Ka jingialang jong ka Congress Legislature Party, kaba la long myn sngi saitjain, ka la dawa na ka sorkar ba ka dei ban teh lakam ia ka jingkiewdor ki marbam mardih ha kane ka jylla Meghalaya.
U nongialam ka CLP u Dr Mukul Sangma, haba kren ha ki lad pathai khubor u la ong ba ka sorkar ka dei ban shim khia ia kaei kaba ki kren mynta ka sngi, ka jingkiew dor jong ki marbam ka long la palat pud, ka umphniang shi litter kaba shong dor T.
100/- tyngka, mynta ka la kiew palat ia katei ka dor, kane ka long ia kiwei kiwei ki mar ruh kum juh.
U Dr Mukul u la kren bynniaw ba ki mar ba hiar dor ha iew ka long tang ki marrep kiba pynmih na kane ka jylla, ki marrep baroh ki hiardor, u la ai nuksa ba ka dor jong u shynrai im ha u bnai Iaiong ha ki nongkyndong ka dor ka long tang T.
10/- shi kilo.
Ha kane ka jingialang jong ka CLP, ki la ia kren ruh ia ka jingbym shimkhia kane ka sorkar ha kaba ia dei bad ka kam pud kam sam, ha kine ki lai snem, ha kaba kane ka sorkar mynta kam shym leh ei ei ban ia pynbeit.
La kynnoh ba kane ka sorkar kaba mynta ka la leh donbor ha kaba kam sngap shuh iano iano ruh wat ia ki party kiba ia don lang ha ka sorkar ruh, u la ong ba kane ka paw na ka shithi kaba ka party UDP, ka la thoh sha u myntri rangbah ka jylla halor ka MeECL.
U nongialam ka CLP u la ong ba ka jingpyrshang ba kane ka sorkar ba kan ia pynbeit bad kito ki trai petrol pump kiba khlem siew ia ka khajna mynta lai snem da ka jing ia pynbeit kaba shisien ka long kaba beain.
La ong ba ki petrol pump, ki la dep ban shim ia ka khajna na ki paidbah ha ka por ba theh petrol bad lada kim thep ia ka khajana sha ka sorkar ka long beain bad kata ka jingong ban ia pynbeit ka long kaba yn nym lah ban pdiang, namar kane ka dei ka pisa kaba la lum na ki paidbah, la ong u Dr Mukul.
Shillong: U Dr Mukul Sangma nongialam ka liang pyrshah, myn sngi saitjain, u la ong ba ka sorkar jylla ka dei ban thoh sha ka sorkar pdeng ban pan jingpynshai balei ba ka pynjlan ia ka jingai Tika na ka kaba nyngkong sha kaba arsien.
U Dr Mukul u la ong ba um iohi ba kan don kano kano ka jingpynshisha da ki jingwad bniah ban hap ban pynjlan na ka jingai Tika kaba nyngkong bad kaba ar sien ia kaba la pynjlan na ka 12 lane 16 taiew.
U la ong ba lada ka long kumne lada ka jingsar ka khlam ha ka sien kaba lai, ka Ri India baroh kawei kan nym pat long kaba la khreh ban iada ia ki paidah na ka jingshah lynshop bad u kyrmen ba kan nym jia kumta.
U nongialam ka liang pyrshah u la ong, ba ki la ioh ia ki jingujor na kylleng ba kito ki shnong kiba shah khangdam na ka daw jong ka khlam COVID-19, ki la ia kynduh jingeh ha kaba ia dei bad ki marbam mardih namar ki jngai na ki iew ki hat, ka sorkar ka dei ban peit ba kito ki shnong ki dei ban ioh ia ki marbam.
Katkum ka Pandemic Act 2005, ka la kren shai ba ka dei ka kam jong ka sorkar ban pynbiang ia ki marbam sha kito kiba kynduh jingeh na ka daw jong kane ka khlam, hooid ki sngewthuh ia ki jingeh kaba ka sorkar ka ia kynduh ha kum kane ka por, hynrei ym dei ban khein sting pat.
Ha kane ka jingailang jong ka CLP, kaba la long mynta ka sngi, ki la iohi ba ka jingkiew kane ka jingpang COVID-19 sha ki nongkyndong, hynrei ka jingeh ka long ba ka jingtest ia ki briew ka long kaba dukan haduh katta katta ka sorkar ka dei ban pyndonkam ia ki bor kiba ka don kum ka tnad pynroi nongkyndong, ki CHC, PHC ban leh ia kane kam khang ban lah ban iada na ki jing saphriang kane ka khlam COVID-19.
Shillong: Hadien shibnai tam kynthih, ba la khang ia ka Iewduh, ha ka 18 tarik u bnai Jylliew 2021 la iohi ia ka jingsdang plie biang jong ki dukan ba pher ba pher ha Iewduh katkum ki sngi ba la pynbeit na ka bynta jong ki.
Na ka liang ka ophis jong ka Deputy Commissioner ka East Khasi Hills ka la pynmih ia ka hukum ba baroh ki nongshong die jingdie, ki dei ban ai shwa ia ka tika khnang ban ioh ban plie ia ki dukan jong ki ha kaba ki la don ki nongshong dukan kiba la leit ban ai ia ka tika hynrei ki don ruh pat ki ba la kyntait ban ai ia kane ka dawai tika.
Halor katei ka bynta ba la mih ha ka hukum ba ki nongshong die jingdie ki dei ban ai ia ka tika, ha shwa ba kin plie bad sdang biang ia ka jingdie jingthied jong ki, kawei ka nongshong die jingdie ha Iew kaba ju im jakpoh, da kane ka kam ban bsa ban btiah ha iing hasem ka la kyntait mardor ban leit ai ia ka dawai tika ha kaba ka la ong yn leit ai injek leh au haba tang pang ruh khlem pang bad katei ka longkmie hi ka la ong ba lada don mano mano ba beh ia ka ruh tang namar ba ka khlem ai ia ka injek kam don jingpher da kaba ka la ong ba ka Corona hi kam don shisha hynrei dei Blei hi u ba la phah ia kane khlam bad ka la ong kiba dei ban ioh ki ioh bad kiba dei ban lait ki lait.
Ka la ong, ba na ka liang jong ka hi, kam don jingsheptieng satia ia kane ka khlam namar ka ngeit skhem ba kam dei ka jingpang kaba wan na ka pyrthei hynrei kadei ka khlam kaba la phah hi da u Blei namar u Blei u la ong ba un theh ia ka khlam namar ka jingpynsohsat bad pynsngewsih eh ka jong u khun bynriew.
Kane ka longkmie ka la ong ruh ba kane ka jingong ba don u Corona ka dei tang ka jingthok suda, namar kum kata hi kam don hi re bad lada ban iap hi hap iap beit.
Haba kylli ia katei ka longkmie la ka ioh pdiang eiei ki marbam kiba la sam ei, katei ka longkmie ka la ong ba ka khlem shym la ioh eiei ruh em hynrei ka la shu ioh pdiang tang na ki sengbhalang kiba la wan ban sam ha Motphran ha ki sngi kiba la dep bad na ka liang ki nongmihkhmat lei ka la iathuh ba ki khlem shym la ai eiei ruh em haduh kine ki sngi.
To ngin ia phai na ka pharshi shaphang U Nongsamaria Babha ba la thoh ha ka Gospel Loukas 10:25-28 “Ha khmih ruh, uwei u riewsaid u la ieng bad u la tynjuh ia u, u da ong, Ko Nonghikai, ngan leh aiu ba ngan ioh ka jingim bymjukut? U te u la ong ha u, La thoh aiu ha ka hukum? kumno me pule? U te u la iathuh bad u la ong, men ieit ia U Trai uba U Blei jong me da ka dohnud jong me baroh, bad da ka mynsiem jong me baroh, bad da ka bor jong me baroh, bad da ka jingmut jong me baroh: bad ia la u paramarjan kumba ialade.
U la ong te ha u, Me la iathuh ia kaba dei: to leh ia kane, te men ioh im"Haba ngi peit ha kane ka bynta, ngi iohi bad lah ban ong ba une u dei uwei napdeng ki pharisi ne ki riewsaid bad uba tip bha ruh ia ki hukum.
U la buh jingkylli ia U Jisu tang ban tynjuh ia U bad ia kane ngi lah ban shem ruh ha ka Gospel Mathaios 22:35 “Uwei u riewsaid te uba na ki, khnang ban tynjuh ia u, u la kylli" Hangne ngi lah ban sngewthuh ba ka phang pdeng jong kane kadei ka “Ka Jingieit ia U Blei bad ka Jingieit ia ki Paramarjan".
Ka khubor shaphang ka “Jingieit ka long kawei na ki khubor kaba ngi la ju iohsngew bad pynkynmaw ia ka bun bunsien na kawei ka Sunday sha kawei ka Sunday bad na kawei ka por sha kawei pat.
Hynrei katno ngut napdeng jong ngi kiba la pyntreikam ha ka jingim kaba shimet shimet? Wat lada ngi lah ban iohsngew ia ka bun bun sien hynrei ngi tip skhem ba ka Ktien U Blei kam ju man rim bad ka iaipynkynmaw khnang ba ngin lah ban pyntreikam ia ka ha ka jingim ba man la ka sngi.
Ka Jingieit ia U Blei bad ka Jingieit ia ki paramarjan, ki long ki artylli ki hukum kiba la sdien ia ki hukum baroh (Mathaios 22:40) “Ha kita ki ar hukum la sdien ia ka hukum baroh, bad ia ki nongiathuhlypa".
Ka long ruh ka hukum kaba kongsan tam na ki hukum baroh bad ban kren shaphang ka Jingieit ka long kaba iar haduh katta katta bad lada kren sani bha ka lah ban shimpor da ki bnai lada ngi shim ia ka kum ka Bible Study.
Hynrei hangne, ngin shu shim tang katto katne ban iakren halor kane ka subject kaba iar bad kan kham suk ban sngewthuh.
Kumba U Khrist U la wan sha ka pyrthei da ka jingieit bad u la shah iap halor ka diengphna namar ka jingieit, ka dei ruh ia ngi ban leit sha bneng sha U Jisu da ka jingieit.
Dei tang ka jingieit kaba pynshkem ba ngin ioh ban bsut shapoh kata ka hima bymjukut U Trai bad U Nongpynim jong ngi U Jisu Khrist….
(2 Petros 1:5-11)Parabangeit, ngi donkam ban iaiduwai bad pan ka bor na U Trai khnang ba ngin don ka jingieit namar kumba U Jisu U la kren ba ha ki sngi kiba khatduh ka jingieit jong kiba bun kan man khriat noh.
Mathaios 24:12 “Te namar ba ka pop kan man bun, ka jingieit kiba bun kan man khriat.
"“NA KA BYNTA KA BUROM U TRAI"AMENAmen iaroh ia u Traitonang iaid don ryngkat Jong u Blei.
Shillong:Ka Mawlai Barber Association (MBA) ka la buh ïa ka thong ban seng noh la ka jong ka jaka ai jinghikai khapshñiuh ne ka Training Centre na ka bynta ki samla Khasi kiba don jingthrang, jingangnud bad kumjuh kiba don ka sap ban khapshñiuh.
Katei ka jingthmu ban ai jinghikai ka long na ka bynta ki samla Khasi kiba sah ha Mawlai bad kumjuh ruh sha kiwei pat ki jaka khapsor bad ban ïasnohkti lang ruh bad kiwei ki seng khapshñiuh, lada ki don ha kiwei kiwei pat ki jaka.
Ïa katei ka jingthmu la pynpaw da u President ka seng u Bah Daniel Ramsiej haba kren ha ka sngi Saitjaiñ ha shwa ba ka seng Meghalaya Indigenous People’s Front (MIPF) Shillong city ka la aiti ïa ki marbam sha ka seng MBA ban aiti sha ki para dkhot kiba don ym duna ïa ka 30 ngut tam eiei.
“Naduh u snem 2004 ngi la don kumba 30% ki dkhot bad mynta haduh une u snem ngi la don kumba 90 haduh 95% bad ka jingthmu ka long ban knieh ïa ka kam ki nongwei da kaba jar jar, namar kumba long ha ki por mynshwa kidei beit tang ki bar jylla kiba trei ïa kane ka kam khapshñiuh," ong u Bah Ramsiej.
U la ong ba ïa mynta hapoh Mawlai la bun ki Khasi ki samla kiba trei ha ki kam khapshñiuh bad kane ka jingthmu ban buh ka jaka ai jinghikai ka long ban knieh noh da kaba jar jar ïa ka kam kaba ju trei da ki nongwei bad kumjuh ruh ban plie kam ïa ki samla Khasi kum ha kane ka por ba dang kynrei bha ka jingpang khlam Coronavirus ne Covid 19 kiba bun ki samla kiba buh dukan khapshñiuh bad kiba bylla ki la shu shong ïing.
" Ngi don ka jingthmu ban ïatreilang bad kiwei ki seng ne Association khnang ban myntoi ka jaitbynriew jong ngi," ong u Bah Ramsiej.
Haba ai jingkhublei ïa ka seng MIPF Shillong city kaba la nohsynniang da ki marbam mardih kiba bun jait kum ha kane ka por ba jur bha ka jingkyrduh ka ïoh ka kot, u la bynrap ruh ba ki dkhot ka seng mynta ki hap mad sa ka jingeh ha kaba ïadei bad ka bai wai dukan kaba poi kumba T.
1500 haduh T.
5000 shi bnai bad ka bai bording ba pyndonkam ka long ym duna ïa ka T.
1500 eiei.
“Ki don ki samla Khasi kiba ngi ai jinghikai bad ngi ai ruh ïa ki syrnot ne certificate khnang ba ynda ki la ïoh syrnot ki lah ban shim ram, ban ïoh ki subsidy, ki skhim bapher bapher kiba la ai da ka Sorkar," ong u Bah Ramsiej.
U la ïathuh ruh ba kumba long haduh ka sngi Saitjaiñ ka seng ka la ïoh jingïarap marbam, dei tang na u MLA ka Mawlai Konstitwensi bad na ka seng MIPF.
Ha shwa ban aiti ïa ki marbam mardih na ka liang u President ka MIPF Shillong city u Bah Pynshngaiñ Diamai u la ong ba ka seng watla ka dang long kaba dang shu seng dang shen, hynrei da ka jingsynniang ki para dkhot la ïoh ban kynshew bad ban thied ïa ki marbam ban synniang ïa ki longïing kiba tlot ka ïoh ka kot, kumjuh ruh da kaba sngewthuh ïa ka jingeh ki dkhot ka MBA.
Ha katei ka sngi la sakhi lang da ki dkhot ka seng MIPF Shillong city kynthup ruh u General Secretary ka MIPF Central body u Bah Donboklang Khongsit bad ki dkhot ka MBA.
Shillong: Ha kawei ka jingjia kaba sngewsih kaba la jia ha ka sngi Saitjaiñ jong ka 1 tarik u Jymmang 2021 ha ka por 12 baje eiei mynsngi, ha ka shnong Mawngap kaba don kham harum jong ka shnong Riangdo Mawshynrut Civil Sub-Division jong ka West Khasi Hills District, ha kaba arngut ki mynsiem briew ki la duh noh ia la ka jong ka jingim bad 13 ngut pat ki la mynsaw hadien ba ki shah pom kynsan ha u pyrthat.
Katkum ki tyllong khubor kiba la ioh lum la iathuh ba kitei baroh 15 ngut ki dang shna ia ka sem masi ha ryngkat ka jingthmu ban pyndep noh ia katei ka jingshna myn hynnin ka sngi bad ha ka por ba wan kynsan u slap ki la shong rieh slap ha katei hi ka sem masi kaba ki shna bad kyndit kynsan u pyrthat u la pom ia uwei u dieng u ba don hajan katei ka sem masi ha kaba arngut na kine ki la khlad noh ha shen bad ia kitei ki 13 ngut kiba la mynsaw pat la pynkit noh ha CHC Riangdo.
Nongpoh: Ki don saw tylli ki iing hapoh ka shnong Umjarasi, Saiden, ki la shah pynhap hapoh ka Micro Containment Zone, ne ki jaka kiba la maham pyrshah ia ki briew, ba kim bit ban rung ban mih ha kitei ki iing, kata hadien ba la don ki briew kiba la shah ktah ha ka jingpang Covid-19.
La pynhap Containment Zone ia kitei ki saw tylli ki iing, kiba kynthup ia ka iing jong ka Kong Queentina Lyngdoh, Victoria Lyngdoh, Sophia Lyngdoh bad ka iing jong ka Kong Robina Lyngdoh.
Kino kino kiba leh pyrshah ia katei ka hukum, kin sa shah pynshitom katkum ki kyndon Ain.
Shillong: Mynta ka sngi, ki don 321 ngut kiba ioh pang covid ha ka jylla.
Ka East Jaintia Hills, ka don 11ngut kiba ioh pang thymmai bad ka East Khasi Hills, ka don 212 ngut kiba ioh pang thymmai bad na kitei ki kynthup ia 55ngut ki high risk contact, nangta kiba wan phai na shabar jylla, ki long 57ngut.
Kiba pang ki kiew ruh ha Mawdiangdiang bad ha Mawlai, ha kaba ki don mar 6ngut kiba dang shu ioh ia katei ka jingpang.
Ka Ribhoi, ka don 15 ngut kiba ioh pang thymmai, nangta ka West Garo hills 41 ngut, nangta ka West Jaintia hills 20ngut bad ka West Khasi hills 11ngut.
Kiba iap mynta ka sngi, ki long 5ngut, ha kaba 4ngut, ki dei ha East Khasi Hills bad iwei ha East Jaintia hills.
Shillong: Ka tnat peit mariang jong ka sorkar India, ka iathuh ba ka don ka jinghap slap ha ka jylla,  naduh ka 1tarik  haduh ka 5tarik Jymmang 2020.
Lashai ka sngi, kan don ka jingkhie eriong, ha ka jingstet kaba 30 haduh 40 kilometre ha ka shi kynta bad kan don ruh ka jinghap slap kaba jur, ha ki bynta jong ka jylla, ha ka 2,3,4 bad 5tarik Jymmang 2021.
Khlad noh i bah Trasstar Shabong i ba trei kum i Enforcement Inspector ha Khasi Hills Autonomous District Council (KHADC), iba dei i kurim jong i kong Andromida Khongsam, ba shong basah ha Iewshyllong Laitlyngkot.
Ka jingleit on tep ia i kan long ha ka 2/5/2021, ha u lumjingtep shnong  ha Iew Shyllong, ha ka por 2baje nohsngi.
New Delhi: Ka jing niew vote, ka dang iaid shakhmat ha ka jylla Assam, West Bengal, Tamil Nadu, Kerala bad Puducherry.
Na ki jingkhein, kiba dang iaid haduh mynta, la iohi, kumba ka West Bengal, kan dang phai biang sha ka TMC.
Haduh mynta, ka TMC, ka la nang tam ha ki 188, ka BJP ha ki 99 tylli ki Constituency.
Ka West Bengal, ka don ia 294 tylli ki Constituency.
Ha Kerala, ka seng kaba synshar ia mynta, ka LDF, ka la nang tam ha ki 92 tylli ki Constituency, katba ka UDF, kaba ialam da ka Congress, ka la nang tam ha ki 46 tylli ki Constituency.
Ka Kerala, ka don ia 140 tylli ki Constituency.
Ha Tamil Nadu, ka DMK, ka la nang kiew stet sha jrong, ha kaba ka la nang tam ha ki 131 tylli ki Constituency, katba ka  AIADMK, kaba dei ka seng kaba synshar mynta, ka la nang tam ha ki 99 tylli ki Constituency.
Ka Tamil Nadu, ka don 234 tylli ki Constituency.
Ha Assam, ka BJP, ka la nang tam ha ki 71 tylli ki Constituency, katba ka Congress, ka la nang tam ha ki 39 tylli ki Constituency.
Ka Assam ka don 126 tylli ki Constituency  bad ha Puducherry, ka BJP, ka tam ha ki 11 tylli ki Constituency, ka Congress ha ki 6 tylli ki Constituency.
Ka Puducherry, ka don 30 tylli ki Constituency.
Ki don sa  3689 ngut kiba iap, na ka khlam corona, ha ki 24 kynta ba ladep bad nangta kiba ioh pang thymmai, ki long  3.
92 lak ngut ha India.
Mynta baroh kiba ioh ia ka khlam corona, ki la poi sha ka 1.
95klur.
Ym don u briew ne ka briew ha ka pyrthei kiba kwah ban shah jop.
Ha man la ki bynta jong ka jingim ngi kwah bad angnud ban jop.
Hynrei teng teng ngi shah jop ha ki jingpang, ngi shah jop namar ba ki kam ba ngi thmu bad trei ki pulom noh.
Bunsien, ha kane ka juk ngi tieng, ngi artatien bad ngi shah jop ha ki jingsniew bad jingrunar kiba jia bad kiba pynsat syllang ia ka jingim briew.
Ki jingeh, ki jingtynjuh kiba bun rukom ki ban khia ia ka jingim bad ki pynlong ia u ne ka briew ba kin ym sngewlah shuh ban khie khlieh.
Ngi їaid sha ka lashai kaba ngim tip aiu kan jia? Kane ka khlam ka la wan phai biang sa ha ka wat ka ba ar, ka la nang sar bad ka jingim ka la nang syrtok.
Ym tang katta, kat shaba phai ka jingsniew bad jingrunar suda bad ki briew ha ki їing ne ha ki dukan sha, ki dukan ja ki їakren shaphang ka jingrunar ka synshar khadar bad ka jingshah thok, shah shukor ha kiba bat ia u lakam synshar.
Haba ngi pyrkhat shaphang ki dieng pyngkiang kiba phnieng, haba ngi pyrkhat shaphang ki jingrunar ngi sngew kum ban phet rieh noh sha ki krem ki kroh bad ngam sha ki ῆiamra kiba jylliew.
Hynrei hapdeng ka jingsngew sheptieng bad ka jingsngew artatien ba ngi lah ban shah jop ka don ka jingkyrmen.
Ki kyntien na ka kitab Daniel 11: 32 – “…hynrei kita ki briew kiba ithuh ia u Blei kin long khlaiῆ bad kin nang jop" ki ai mynsiem bad ai jingkyrmen ia ngi baroh.
Ka kitab Daniel ka dei kawei na ki kitab ha ka Kitab Barim kaba їasyriem ia ka kitab Jingpynpaw bad ka long ka kitab kaba jwat ban sngewthuh.
Shi bynta na ka kitab Daniel, kata lynnong 7-12, ka hap ha kata kaba ki ong ka “Apocalyptic" literashor.
Ka kyntien “apocalyptic" ka wan na ka ktien “apocalypse" kaba mut ka jingpynpaw bad ki nongthoh “apocalypse" barabor ki pyndonkam da ki dur ki dar, kum ki mrad, ki mreng bad kiwei.
Hadien ka jingїap u Syiem Alexander ba khraw, ka Hima Greek ka la pait ha ki bun tylli ki bynta bad la synshar ia kita ki shnat Hima da ki longїing bapher bapher.
Kiba kham paw ki longїing ki dei na ka їing u Ptolemy kaba la tip kum ka “Ptolemic dynasty" bad u Selucus kaba la tip kum ka “Selucid dynasty".
Ki riewstad Baibl ki ong ba ka kitab Daniel naduh ka lynnong 7 haduh 12 ka don ka jingїasnoh bad ki jingjia History kiba la jia ha ka por ka Hima Greek.
Katba ki lynnong kiba shakhmat pat, kata ki lynnong 1 haduh 6 ki їadei bad ka jinglong mraw ha Babilon bad ka jingkhyllem jong ka Hima Babilon.
Kumta ia ka kitab Daniel la phiah ha ki ar tylli ki bynta, kata lynnong 1-6 ka por jong ka jinglongmraw ha Babilon bad 7-12 ka jingithuhpaw ne jingpynpaw jong u Daniel.
Katkum ka History ki jingithuhpaw ne jingthoh “apocalypse" kiba don ha ka kitab Daniel ki dei kiba la thoh bad jia ha ka por ka jingsynshar u Syiem Antiochus IV.
Une u Syiem u dei na ka їing longsyiem Selucid bad u la synshar naduh ka snem 175 haduh 164 SK.
Ha ka jingysynshar jong u Syiem Antiochus IV la ban beiῆ ia ki Jiw bad ka la don ka jingpyrshang ban pynkylla Greek ia ki Jiw, naduh ka niam ka rukom, ka ktien ka thylliej, ka kolshor bad haduh ka jingngeit.
Ki Jiw ki la їeng pyrshah ia kane ka jingthombor jong ka Hima Greek bad ka la khie ka jingїakhih paidbah kaba radbah bad kaba shyrkhei kaba la nam kum ka “Maccabean revolt".
Hapdeng ka jingїakhih paidbah kaba radbah ki kyntien na ka kitab Daniel ki ai jingkyrmen bad pynshlur ia ki Jiw bad ia kiwei de kiba їeng їaleh pyrshah ia ka jingthombor ka Hima Greek ha kito ki por.
Ki kyntien kiba ai jingkyrmen bad jingpynshlur ia ki Jiw ki long “…ki briew kiba ithuh ia u Blei ki long kiba khlaiῆ bad kin nang jop" Ka Baibl jong ka Balang Roman Catholic ka thoh kumne “…hynrei u paidbah uba ju bud ia u Blei un nangkhlaiῆ bad un nangjop".
Kine ki kyntien ki kdew shai ba ka don ka jingїatreilang bad ka jingїshim bynta lang ha ka jingїaleh bad jingїakhun.
Dang ha kane ka taїew ba la lah ngi dang puson halor ka kynhun mraw kaba mih noh na Ijipt bad kumno kane ka kynhun ka sdang bad saiῆdur thymmai ia ka jingim ha Kanan.
Kawei kaba ka Baibl ka їathuhkhana shaphang kane ka kynhun ka long ba ha ka jingїaleh bad jingїaidlynti jong ka sha ka jinglaitluid ka la їakhun bad їatreilang bad u Blei.
U Blei u don ha ka liang jong kiba shah ban beiῆ, u їeng bad їakhun lang ryngkat bad ki.
Ka Baibl ka їathuhkhana ruh shaphang ki briew kiba ha ka jingiaid lynti bad jingїaksaid jong ki ha ka jingim ki їatreilang bad u Blei.
Ha Peniel u Jakob u їakhun bad їalympat bad u Blei (Jenesis 32: 22-32) bad ha kane ka jingїalympat u Jakob u la kob ia u Angel, “Em ngan ym pyllait, lymda me kyrkhu ia nga".
Kine ki kyntien ki shat phalang ia ka jingshem mynsiem ne ka jingїadei jong u Jakob bad u Blei.
Ka jingshem mynsiem bad jingїadei jong u Jakob bad u Blei ka paw ha ka dur jong ka jingїadei para briew bad ka jingїakren ne jingїapynphai ktien hapdeng u Jakob bad u Angel ha Peniel, ka long kum shiparalok.
U Jakob u khot bad dawa ia u Angel ban їarap bad ban їatreilang bad u ha ka jingїakhun bad ka jingїaid lynti jong u ha ka jingim.
Ha ka imlang sahlang kaba rhah bad kaba khwan ka don tang ka jinglehjubor bad jingthombor.
Hapdeng ka jingshah thombor, ki rangli ki juki bad ki riewmadan ki don tang artylli ki lad ban leh, kawei ban їam bad lynῆiar hakhmat u Blei bad kaba ar ban tim ne dumok pyrshah ia ki nongsynshar kiba sarong bad kyreit.
Ha ka poitri, The Ballad of Semer Waters jong u William Watson la rwai їathuhkhana shaphang uwei u nongkhrong uba ju їeng man la ka sngi ha khmat ka їing paki dulan u Syiem bad uba dumok pyrshah ia ka jingim lehsahuh, lehpahuh bad jingpynsyrwa kai ia ka pisa paidbah, uba dumok ia ka jingleh kyreit bad jingleh bym suidῆiew jong u Syiem ia ki paidbah bad ia ki kup shilliang ki sem shilliang.
Hadien katto katne por ka їing Syiem, ka їing paki dulan bad ka kper soh, kper syntiew kaba u Syiem bad ka Mahadei ki ju їaidkai pangad bad ki jingdon jingem kiba don hapoh ka їing paki dulan ki la ngam lut shapoh duriaw.
Ka jingїatreilang ka dei ban long ka nongrim tynrai jong ka imlang sahlang.
Ngin ym lah ban im marwei bad ngi donkam kylliang iwei ia iwei.
Ha Fiji Island ka don ka saiῆpyrkhat theology kaba ki khot ka “Theology of Interdependence", kaba mut ba u khun bynriew u donkam kylliang iwei ia iwei, u donkam bad u shaniah ruh ia ka jingim ha kiwei pat ki jingthaw jong u Blei.
Katkum u Leslie Baseto “ka jingim jong u khun bynriew ha sla khyndew ka shong nongrim bad shaniah ha ka jingneh jingsah jong ki duriaw, ka khyndew, ki khlaw, ki wahbah, ki wahrit, ka lyer bad kumta ter ter".
Ka pyrthei-mariang kam dei na ka bynta ban pynjulor bad kam dei na ka bynta ban kamai spah shimet ne ban rhah.
Ha kane ka por ngi kynmaw kyrpang ruh ia ki nongtrei nongbylla kiba trud ia ka maw ka dieng bad kiba shakri ha ban da pra ka met ka phad bad kdiah u budlum na ka bynta ban kamai jakpoh, ban bsa bad pyndap ia ka їing ka sem.
Ka imlang sahlang ka la poi ha ka khep ba ka lah ban khyllem bad ki jingeh kiba khraw ki lah ban taplup bad tyllep ia ka jingim baroh kawei.
Namarkata, ka donkam kloi ka jingїaienglang bad jingїatreilang, lym kumta ka jingim briew kan poi ha ka khim khait bad ka jingjynjar kaba ym lah ban pyllait.
Amen.
Shillong: La ioh khubor, ba ki don kiba ioh ia ka khklam corona virus ha Eee Vee Nora Girls Hostel, Mawlyndop, Mawlai Mawroh bad kumta, ka donkam ka jing bud dien ia kito kiba ia kynduh ia kitei kiba pang bad kumta ka District Magistrate, East Khasi Hills District, ka la pynbna ban khang dam ia katei ka Eee Vee Nora Girls Hostel, Mawlyndop, Mawlai Mawroh bad yn khang ia ka rung ka mih jong ki briew ha katei ka jaka.
Shillong: U bah David Dkhar (66), uba na Madanriting, Shillong, ula leit shah sumar ha Nazareth Hospital, Shillong ha ka 21tarik Iaiong 2021 bad ula khlad noh ha ka 30tarik mynta bnai.
Ki jingpang, ki long Covid 19 pneumonia with Sepsis with Diabetes Mellitus with Hypertension with End Stage Renal Disease.
Ka Laxmi Devi (65), kaba na Lad Umsaw, Ri Bhoi District, ka leit shah sumar ha Civil Hospital, Shillong ha ka 20-04-2021 bad ka khlad noh ha ka 1tarik Jymmang 2021.
Ki jingpang, ba ka don ki long Type I Respiratory Failure due to Covid 19 Pneumonia with Septic Shock with Type 2 Diabetes Mellitus with Hypertension.
U Stik Kharlynnai (65), uba na Mawmaram, u leit shah sumar ha NEIGRIHMS Hospital, Shillong ha ka 25-04-2021.
Ula khlad ha ka 01-05-2021.
Ki jingpang, kiba u don ki long Type I Respiratory Failure with Multi organ dysfunction syndrome with Acute Kidney Injury with Acute Liver Injury with Acute Pancreatitis with Covid Positive status with Ischaemic Cardiomyopathy with Severe LV systolic dysfunction.
New Delhi: U doktor jong kawei ka hospital private, ula pyniap noh ialade mynta ka sngi bad ka daw, ka long namar ba ka kam jongu, ka la khia palat, na ka jingkhie jubor ka khlam corona ha Delhi, ha kine ki khyndiat taiew ba ladep.
U Dr Vivek Rai, u dei uba sumar kyrpang ia ki nongpang khlam corona ha ka hospital ha Delhi, ha kaba ula sumar la shibnai kynthih.
U dei uba na  Gorakhpur ha Uttar Pradesh bad man ka sngi, u hap ban sumar ia 7,8 ngut kiba pang jur na ka khlam corona bad la iathuh ba um lah shuh ban shu peit da la ki khmat, halor ka jingiap ei jong kiba bun ki nongpang bad katei ka la ktah ia ka jingmut jing pyrkhat jongu, kat haduh ba un da pyniap syndon ialade, la iathuh da U  Dr Ravi Wankhedkar, uba dei u nongialam barim jong ka Indian Medical Association.
Ha kawei pat ka jingjia, mynta ka sngi,  u doktor, RK Himthani, uba dei u doktor jong ka Batra Hospital, kaba ha Delhi bad uba dei u heh duh jong ka tnat gastroenterology jong katei ka hospital, ula iap noh, namar ba u ioh ia ka jingpang khlam corona.
Ka Delhi High Court, mynta ka sngi, ka la maham tyngeh ia ka sorkar India, ba kan shah tian pyrshah, halor ka jingleh pyrshah kashari, lada jia ba kam pynpoi mar mar ia ka lyer oxygen sha Delhi, mynta ka sngi hi.
Ka sorkar Delhi, ka kynnoh, ba ka sobjek jong ka lyer oxygen, ka la kylla long pynban, ka mat jong ka jing ia sngew para briew.
Ka high court, ka la hukum ia ka sorkar India, ba kan pynpoi lyer oxygen sha Delhi, da  490 MT mynta ka sngi bad khlem da buhteng satia bad lada jia ba kam leh kumta, kan ngat ha ka jingshah bishar, ba ka leh pyrshah ia ka hukum jong ka kashari.
U nong ia said ka sorkar Delhi, U  Rahul Mehra, u la ong ha ka kashari, ba u ki khmat jongu, ki shu lang da ki ummat bad ki ophisar ka Delhi ruh kumjuh, ki dap da ki ummat suda “Manga, nga sngew kum ban shu iam bad ki ophisar jongngi, ki sngew kum ban shu iam.
Ngi donkam oxygen.
Ngin leh kumno kein" ong U Mehra.
Ha ka jingshong bishar, ka High Court, ka ong ia ka sorkar India “Ka um, ka la tap ia ka khlieh jongphi ruh.
Mynta ngi kwah ban shu ia kren.
Ka la long palat shisha.
Phi pynbiang mardor ia ka oxygen ia ka Delhi".
Ka sorkar Delhi, ka la ther tyngeh, da kaba ong “Ngi la kren ia kajuh shi kajuh man ka sngi, la 10 sngi kynthih, mynta kane ka la kylla long pynban ka jing ia sngew para briew".
Ka high court, ka ong shuh shuh “Ngin ia peit ia kaei kaba ka sorkar India, kan lah ha ka Sngi nyngkong.
Ki hospital, kiba ju shim oxygen na ka Linde Air, ki ong ba kim ioh lyer satia bad ki donkam palat ha kane hi ka kynta".
La iathuh ba ka jing bym don oxygen ha Batra hospital ha Delhi, ka la pyniap ei ia 12ngut ki nongpang mynta ka sngi bad na kitei kiba iap, ki kynthup ruh ia u doktor, RK Himthani, uba dei u doktor jong ka Batra Hospital, uba dei u heh duh jong ka tnat gastroenterology.
La iathuh ba ka  PSRI Hospital ha Saket, kam don oxygen shuh.
Ka PSRI, ka iathuh ba ka don oxygen, sa tang 2.
5 kynta.
Shillong: Mynta ka sngi, ki don 262 ngut kiba ioh, ia ka pang khlam corona virus.
Ka East Garo Hills, ka don 9ngut kiba dang ioh pang thymmai, nangta sa ka East Jaintia Hills, ka don 8ngut, ka East Khasi Hills, 161 ngut.
Ka Baniun ka don 4ngut, ki health worker 3ngut, ki high risk 37ngut, Mawlai 9ngut, Mawprem 5ngut, Police Bazaar 6ngut, kiba wan phai na shabar ki long 48 ngut, kiba leh screening 10 ngut nalor kiwei pat.
Ka Ribhoi ka don 38ngut, ha kaba 26ngut ki dei ki high risk, 8ngut kiba wan phai nabar jylla, nalor kiwei pat.
Ka West Garo hills 16ngut, ka West Jaintia hills 12ngut, ha kaba 11ngut ki dei kiba wan phai na shabar jylla, nangta sa ka West Khasi Hills 8ngut, ha kaba kiba wan phai na shabar jylla, ki long 5ngut.
Kiba la jem na ka jingpang, ki long 192 ngut mynta ka sngi bad kiba iap, ki long 3ngut na East Khasi hills.
Kiba dang don ha ka jingpang, ki long 1,659ngut haduh mynta ka sngi.
Ka sorkar Delhi, ka la pynjlan ia ka pakhang shnong sa shi taiew kynthih, na ka jing nang kiew stet ka khlam corona ha katei ka jylla rit.
Mynta ka sngi, U Arvind Kejriwal, u thoh ha ka twitter jongu, ha kaba u ong “Ba ia ka lockdown ha Delhi, la pynjlan sa shi taiew".
Kan bteng haduh ka por 5baje mynstep jong ka 10tarik Jymmang bad ki kyndon kiba la buh kham mynshwa, kin dang iai bteng.
Ki case jong kiba ioh ia u khniang jingpang Coronavirus ha India kat kum ka jingthoh ka la poi  sha kaba itriem ha kaba ki nongpang kiba dang shu shah ktah ha une u khniang ka la kiew sha ka 4,01,993 tang hapoh kane ka 24 kynta kaba la dep bad la ioh jingtip ruh ba kiba la iap ki long 3,523 ngut.
Shillong:Ha ka 4tarik mynta u bnai, la ujor sha ki pulit Madanrting, ba kawei ka khynnah, ka la jah bad ki pulit, ki la shimti ban tohkit, halor ka jingshah rahbor jongka, lyngba ka Madanrting PS Case No 23(03)2021 U/S 363/365/368/370(4)/120B IPC bad hangta, la sdang ia ka jingtohkit.
La antad, ba ia katei ka khynnah, la pynbiej samla, da U Pankaj Kumar Bharadwaj (22), uba la jah rngai na katei ka jaka.
Ki pulit, ki la sdang ban buddien bad ki tip, ba u don ha Guwahati (Assam), Darjeeling (WB), Siliguri (WB) bad Dhubri (Assam).
Ki pulit, ki la leit sha kitei ki jaka, hynrei, kim shym la lap satia.
Kham hadien, la lap ba utei u don ha Himachal Pradesh, ba la pynrieh da ka kmie jongu.
Ki pulit ki la leit sha Hamirpur, Himachal Pradesh, ha ka 07.
04.
2021 ban wad ia katei ka khynnah rit, nangta ia U Pankaj Bharadwaj bad ka kmie jongu, ka Saraswati Devi.
La lap ia ka kmie jongu, ka Saraswati Devi, hynrei ia U Pankaj bad katei ka khynnah, ym shym la lap satia.
Hadien kata, la wad ia kitei ki arngut ha Jorhat jong ka Assam bad ha ka 30tarik Iaiong 2021, ki pulit na East khasi Hills, ki la leit sha Jorhat.
Ha ka jingwad, lem bad ka jing iarap ki pulit na Jorhat, ki la lap ia katei ka khynnah rit bad ban kem ia U Pankaj Kumar Bhardwaj.
Katei ka kynhun, ka dang wan phai mynta sha Shillong bad ia utei uba shah kem, yn aiti sha ka kashari.
Shillong:Katba kum ka jing ioh jingtip, na ka jing test jong ka ICAR-National Institute of High Security Animal Diseases (NIHSAD) Bhopal, la thikna, ba ka don ka jingpang khieshoh sniang ha ki bynta jong ka jylla Meghalaya.
Ka sorkar jylla, kumta, lyngba ka hukum, kaba 27tarik Iaiong 2021, ka la pynbna ia ka shnong Mawlai Nongkwar, ka jaka ri sniang ha Nongpyiur, Thangsning, Kseh Pyndeng, Nongkseh bad Lyngkyrdem ha East Khasi Hills District; Raitong, Umran Dairy bad Patarim ha Ri Bhoi District bad ka pham sniang ha Nongstoin ha West Khasi Hills District, kum ki jaka ba jur bha kane ka khieshoh sniang.
La pynbna namarkata, naduh mynta ba ki jaka ba jngai haduh 1 kilometre, kin dei ki jaka ba ka jur bha katei ka khlam sniang bad nangta sa ki jaka kiba jngai haduh 10 kilometre, kiba don sawdong jong katei ka jaka ba jur bha, ka jingpang sniang, kin dei ki jaka kiba hap ha ka jingpeit bniah ka tnat ri jingri, ong ka khubor na U Principal Secretary jong ka sorkar Meghalaya, A.
H & Veterinary Department.
(MIPR).
Shillong:Ka Deputy Commissioner jong ka East Khasi Hills District ka kong Isawanda Laloo, myn hynnin ka sngi, ka kren shai ba wat la ki dei ki heh ki hain ne ki riewpaidbah, baroh kin hap bud ia ki kyndon ba la buh da ka tnad ka koit ka khiah, ha kaba shuwa ba kin wan sha ka jylla kin hap leh ia ka RTPCR test bad ban shong kyrpang 7 sngi.
Haba iakren bad ki lad pathai khubor ka Kong Laloo ka la iathuh ba mynta ka sngi ka ophis ka la ioh ia ka jingujor ha kaba ki briew ba wan phai na shabar jylla ki ba dei ki nongtrei ha Central Goverment ophis bad Private ophis ki iaid lait na ka jaka test; ha kaba kawei na kine ki dei ki kali ML01 bad ha kaba ki pulit pahara ha Mawiong ki la bat bad pynphai biang ia ki sha jaka test.
Ka kong Laloo ka la iathuh ruh ba ki don na ki briew ki ba mih hapdeng ka por ba leh quarantine bad ki mih leit jingleit bad wat ki briew kiba ym pat ioh ia ki test report ruh ki mih ban shang bad kane ka jingleh jong ki ka buh jingma ia kiwei pat ki briew.
Ka Deputy Commissioner ka la iathuh ruh ba haduh mynta, ki don 26 ngut ki briew kiba la shah kem ha ka ba ki la ai number thok ne ai ia ki jaka sah ba thok bad ka la kyntu ia ki briew ba kin kiar ban leh kumne, namar ba kan buh jingma ia kiwei.
Ka la ong ruh ba la ki dei ki heh ki hain ne ki riew paidbah baroh ki dei ban bud pyrkhing ia ki kyndon ka tnad ka koit ka khiah ban lah ban tehlakam ia ka jingpursted kane ka khlam ha ka jylla.
Shillong: Ka company Chilo for Tonique kaba dei kawei na ki company kaba thymmai kaba la seng ha u bnai Nohprah 2020, ka la pynbna paidbah ba kan sa sdang biang ia ka jingshakri sha ki paidbah ha kane ka por ba kan don ka containment measures ha nongbah Shillong lyngba ka jingpynpoi ia ka kiad, ki beer, bad kiwei pat ki jingdih kiba ju ioh na ki wine store ha kaba ki paidbah ki lah ban order tang lyngba ka call lane ka whatsapp.
Haba iakren bad ki lad pathai khubor mynta ka sngi, u Ayushman Chaudhary, uba dei u Co-founder jong kane ka company, u la iathuh ba kane ka kompani ka lah ban pynpoi ia kine ki jingdih ha ka dor kaba la buh da kino kino ki brands bad ia ka bai leit on, yn shim 50 tyngka bad ki paidbah ki lah ban order tang 3 bilor tang da kaba call ha u number 9863043930 lane kin shu whatsapp ha une u number, bad ha kajuh ka por, yn pynpoi ia kine ki mar tang lada u nongthied u don ia ka kot sakhi kaba biang ba u dei uba la 21 snem shaneng.
Ka ding kaba jur bha, ka la bam duh ia 12 ngut ki nongpang covid ha ka  Bharuch Welfare Hospital, Gujarat, ha ka por 1 baje mynta mynstep.
Ki don 50ngut ki nongpang, ha katei ka hospital bad 24 ngut na ki, ki dei kiba don ha ka  intensive care unit.
Shillong: Ha ka sngi thohdieng kata ha ka 30 tarik u Iaiong 2021, ka jylla Meghalaya ka la ioh thymmai kumba 229 tylli ki Covid 19 case, 2 ngut kiba la khlad noh bad 166 kiba la koit noh.
Katkum ka jingkheiñ ba la ai da ka tnad ka koit ka khiah kiba la khlad noh tad haduh mynta ka sngi ki la kot sha ka 171 ngut, kiba dang pang pat ki don kumba 1,592 ngut bad 15,083 ngut kiba la koit la khiah.
Napdeng kitei ki 1,592 ngut kiba pang, 1072 ngut ki dei napoh East Khasi Hills District, 101 ngut ki dei napoh West Jaiñtia Hills, 164 ngut ki dei napoh Ri Bhoi, 40 ngut ki dei napoh West Khasi Hills, 80 ngut ki dei napoh East Jaiñtia Hills, 70 ngut ki dei napoh West Garo Hills, 17 ngut ki dei napoh South West Khasi Hills, 11 ngut ki dei napoh North Garo Hills, 12 ngut ki dei napoh South Garo Hills bad 5 ngut ki dei napoh South West Garo Hills District.
Nongpoh: U Bah Sosthenes Sohtun, MLA Jirang, hynnin ka sngi u la leit ban iarap haduh 100 Ban ki Tin Sop iing na bynta kito ki longiing ha ka shnong kiba don ha Ri Bhoi Sepngi, kiba kynthup ia ka shnong Umkynsier, Mawskeilum, Warmawsaw lem bad kiwei, kiba la shah ktah na ka jingkhie eriong ha kine ki Taiew ba la dep.
Nalor kitei ki 100 ban ki tip kaba u la leit ban iarap, u Bah Sosthenes Sohtun, u la phah lum jingkhien ruh ia kito kiba la kham jur ka jingshah pynjulor, khnang ba un ioh ban iarap biang, la ka long da ki Tin sopr iing lem bad kiwei de ki tiar jingdonkam.
Ha katei ka sngi, kaba u MLA Jirang, u la leit ban ban iarap ia kitei ki longing, la sakhi da ka jingdon ki nongialam shnong katei ka thain, nangta ki para nongtrei ka NPP lem bad shibun kiwei pat.
Haba ai jingkren sha kitei ki briew, u Bah Sosthenes Sohtun, u la kyntu ia kito ki longiing ba kin pdiang da kaba hun mynsiem, namar na ka liang jong u ruh, u la ai ia ki da ka mynsiem jong ka jingiarap ia kiba kum kitei ki longiing, kiba la ngat ha katei ka apot shah lynshop ha ka eriong.
Nongpoh: Ki nongialam ka HYC Umsning Circle, hynne ka sngi ki la leit ban kynduh ia u Director ka A&H Veterinary bad phah ruh da ka dorkhas sha u, kata ban pynpaw ia ka jingpyrshah, halor ka jingthmu da katei ka tnat ban pynkynriah ia ka Zonal Feed Mill na shnong Lumnongrim Dewlieh sha Kyrdemkulai.
Ha ka Dorkhas kaba ki la phah sha u Director ka A&H Veterinary, kitei ki HYC na Umsning, kiba kynthup ia u Samla Donkupar JB Wriang, Vice President ka HYC Umsning Circle bad u Ruben Lyngdoh, ki la pynpaw ba ka nongrim kaba la pynlong ia ki ba kin pyrshah, halor katei ka jingthmu ban pynkynriah sha kawei ka jaka, ka dei namar ba ia katei ka Zonal Feed Mill kaba la don lypa ha katei ka shnong, ka la ai jingmyntoi shibun halor ka iohkam iohjam ki briew ha katei ka shnong.
Hynrei mynta ba la thmu ban pynkynriah sha kawei pat ka jaka, kan sa wanrah ia ka jingduhnong kaba khraw ia ki paidbah ha katei ka shnong.
Nalorkata, ki la pynpaw ruh ba katei ka Zonal Feed Mill kaba la don lypa hapoh ka shnong Lumnongrim, ka dei kaba don ha jaka ba pdeng ka thain Umsning, kata haduh ka surokbah National Highway, kaba long ka jingsuk ia ki nongleit nongwan kiba trei hapoh katei ka jaka, hynrei mynta pat haba la thmu ban rah noh shawei, ka sa long ka jingjynjar kaba khraw eh ia ki nongtrei.
Ki la pynpaw ruh, ba katei ka jaka kaba la don lypa katei ka Feed mill, ka dei ka jaka ka heh bad kaba biang na ka bynta ban nangpynheh biang ia ka, hynrei ki nongpeit jong katei ka tnat, kim shym la pyndonkam ia ka ha kata ka rukom, na ka bynta ban wanrah jingmyntoi ia ka tnat hi baroh kawei.
Ka seng, namarkata ka kyntu ia ki bor pyniaid jong katei ka tnat, ba ki dei ban pynneh ia katei ka Feed Mill ha katei hi kajuh ka jaka bad ki dei ban nangpynheh, pynbiang ia ki rukom treikam ha katei hi ka jaka kaba la don lypa bad lada ki bor katei ka tnat, kin rah jubor sha kawei pat ka jaka, na ka liang ka seng kam banse ban shim pat da ki lynti kiba kham tyngeh.
Shillong: Ka Seng samla Shnong Umkiang (SSSU) , ka sngewkhia jur, halor ka jinglehsting, leh bym kheiñ snep ki bor ba dei khmih ia ka koit ka khiah, bad U DC ka East Jaintia Hills, ha kaba kane ka ka jaka check Covid center ha shnong Umkiang, la shu iehbeiñ, khlem pynbiang ia ka umdih, um sait, jaka leit painkhana.
Haba ka Seng ka leit jurip, ka lap ia  shibun ki jingduna bad la ong ba ka seng, ka don ia ki sakhi ba biang, khamtam, ha kaba ki briew kiba wan na Assam bad na ki wei ki jylla, ki tang shu hiar ki leit pynjhieh kulmar, ha kane ka jaka, namar bym don jaka ba la shna, bad buh kyrpang.
Ka seng, ka ong shuh shuh ba kane ka jingleh ki bor District ka East Jaintia bad ka Sorkar ka long kum ka lad ban nang pynphriang sted ia kane ka khlam.
Ka Seng ka kyntu ia ki bor district bad ia ka sorkar, ba kin sngewbha ban shim khia ban pynbiang, ia kine ki jingduna bad lada kim treh pynbiang kin sngewbha ban pynkynriah kloi ia kane ka jaka peit covid, sha jan Mandir Sonapur, ba dang rben ka khlaw, ba kiba wan nabar ki ban phah check ialade bad lah ban jung, ban eit pathar katba mon, ong ka kyrwoh, na u President, Shanbor Dhar, bad General Secretary, Elen Mynthlu.
Ka Supreme Court mynta ka sngi, ka la  kren shai, ba kam bit ban don kano kano ka jingkhanglad ia ka jing iasam khubor halor ka khlam corona, ha ki social media.
“Ngin shim beit, ba ka dei ka kam pyrshah kashari, lada jia ba kum kitei ki jingud, yn don ba tian bishar ia ki.
Ka dei ban don ka khubor, kaba shai bad kaba khlain bha sha baroh ki jylla, sha ki DGP jong ki jylla, ba ka jingkhanglad ia ka jing ia sam khubor ka long ka jingknieh ia ka hok jong u briew" ong ka kashari, lyngba U Justice DY Chandrachud.
Ula ong shuh shuh “Ngi kwah ban kren da kaba shai, ba ki paidbah, ki don ia ka hok kaba laitluid ban pynsngew ia ki jingeh jongki, ha ki social media bad ha ka internet bad ym lah ban ong, ba ka dei ka jingtip kaba shu thok".
Ka kashari jong U Justice Chandrachud, ka kylli ruh ia ka sorkar India, halor ka jingdon ar tylli ki dor, na bynta kajuh ka dawai injek corona “Balei phim bud ia ki kyndon jong ka rukom ai tika paidbah lane ka national immunisation program? Kumjuh ruh, la ka jing ai injek covid, kan dang bteng hadien ka 1tarik Jymmang? ong ka kashari.
Ka kashari, ka kwah ruh ban pyni paidbah, halor ka jingdon oxygen ka sorkar India bad ki sorkar jylla bad ka kylli ruh, ba kumno ka sorkar India bad ki sorkar jylla, kin pyn thikna ia ka jing shim bynta kito kiba bym nang ban thoh ban pule, ia ka injekshon covid.
Ka Supreme Court, ka la ther tyngeh, da kaba ong ba ka jingjia jong kane ka khlam, ka dei kaba ima than, ha kaba wat ki doktor bad ki nongtrei ka koit ka khiah, kim ioh jaka ban thiah ha ki hospital.
“Ki hostel, ki temple, ki iingmane bad kiwei ki jaka, dei ban plie bad pynkylla long ki jaka sumar pang covid.
Ka tnat ka koit ka khiah, ka la khyllem bad kumta ki doktor kiba la shongthait lane ki nongtrei kiba la shongthait dei ban thung kam biang" la ong shuh shuh.
U Arun Kumar Singh, U chief secretary ka Bihar, ula khlad noh mynta ka sngi, hadien ba u ioh ia ka jingpang khlam corona.
U Singh, u long U Chief Secretary ka Bihar, naduh ka 28tarik Rymphang 2021.
Shillong: Hapdeng ka jing kiew stet ka jingpang COVID-19, kala pyn sngew khia ia ka imlang sahlang ha baroh ka pyrthei kumjuh ruh ka la ktah jur ia ka Ri India, bad ia ka jylla Meghalaya ruh la ka long ha ka bynta ka koit ka khiah bad ka ioh ka kot ka la nang hiar arsut.
Ka seng ka dap da ka jingsngewkhia kaba jur khamtam haba phai sha ki paidbah kiba im tang da ka ba shu bylla sngi, bylla niah kali, bylla shong dukan ki ba la hap ban shu shah ia kiba kum kine ki jingeh tang ban ioh pyndap bam ia ki khun ki kti ne ia ka iing ka sem jong ki.
Ha ba kum kine ki por ba pur stet ka corona ka donkam ia baroh ba kin sumar bha bad bud thik pa thik ia ki kyndon ba ka tnat ka koit ka khiah kala buh bad la ai jinghikai, kum ban ia jngai iwei ia iwei, ban sait ia ki kti, ban deng ia ki mask khamtam ha ki ja ka paidbah.
Ka seng  ka la pyrshang ban synniang da ki mask sha ki nong niah kali kamai, ha ki riew tymmen bad ha ki katto katne ki dukan kiba don ha iew Riangdo kane ka long kum ban ai mynsiem lang ia baroh ba kin ia treilang ban rat dyngkhong bad ialeh pyrshah ia kaba kum kane ka jingpang da ka bor u jong ki paidbah.
Ka seng ka kyntu ruh ia ki paidbah kiba don ki ja ka rep ba kin phai khmat ruh sha ka kam rep jong ki ha kine ki por ba sa wan ba kan ym jia ka jing shah jynit.
"Namar ngim tip kaei kaban sa jia ha kaba lashai.
Long kiba iai pynkhreh" ong ka khubor.
Mairang: U Sub-Divisional Magistrate jong ka Mairang Civil Sub-Division ha ka khubor ba lah pyllait kyrkieh mynta ka sngi ula pyntip ba ka Iew Langstieh, kawei na ki iew kiba heh tam hapoh ka Sub-Division, kan khang ha ka sngi nyngkong, kata, ka 3 tarik u Jymmang, 2021.
Katkum u Sub-Divisional Magistrate, la shim ia kane ka rai na ka daw jong ka jingiai pur stet jong ka khlam COVID-19 hapoh ka Sub-Division bad khamtam eh ha ka shnong Pyndengumiong ha kaba ka Iew Langstieh ka don.
Kum uwei na ki nonghikai skul ba la hikai la kham slem , bad Kum u secretary skul badang shu bat, ngam lah khlem da pynpaw hangne ia kaei ba nga iashem bad kynduh bad kata ka long ka jingleh thok leh shukor ki nongwan buhkhaw skul bad nga lap ba u khaw bathoh 350 kg, ki pynhiar 7 byrni bad ynda la thew ban shet ja iaki khynnah skul u don tang 42 kg na ka 50, man ka buni nga shem kumta.
Kane kadei Kaei Kaei ka byn lah ban pdiang bd sngewiahap da leilei la shu bam klop shaba palat Lada 8 kg yn ioh kawei ka byrni , hapdeng ki skul babun shitrok da ki spah byrni katno ka jingioh ka bym Kai ,nalor ka bai kit la siew 10 tyngka shi byrni.
Te kumta nga kyrpad ia ka sorkar ban wad bniah bad ban pynshitom ia kito kiba leh tuh namar u dei hok Jong ki khynnah balei kin shu leh shukor maki ,ban da phah thew kumba leh khaw reshon ryngkat ka jingthew haba ki wan pynhap da ka Kali.
Kyrmen skhem ba ka hok jong ki khynnah ba la ai ka sorkar Kim dei da leilei ban shim kabu ki nongwanrah khaw lyngba ka trok.
Katba ngi dang im ha ka doh, katba ngi dang don ha kane ka pyrthei, ngim lah khlem da iakynduh ia ki jingeh.
Ngi lah ban iakynduh, ngi lah ban iashem, kumta ka donkam ba ngin long kiba stad haba ka jingeh ka wan, shano ngin phet, shaei ngin mareh.
Lada ngi phet bakla, ngin nang ngam shuh shuh pynban ha kata ka jingeh, hynrei lada ngi nang ban phet sha U Trai dei hangta ngin ioh lait na kata ka jingeh.
Salm 34:19 Ki jingjynjar uba hok ki long shibun: hynrei U Trai u pyllait ia u na ki baroh.
Haba ngi nang ban phet bad mareh sha U Trai, kampher katno ka bun kata ka jingeh, U Trai u lah ban pyllait ia ngi na kita baroh.
Hallelujah! U long ma u kata ka kut baskhem, ka jaka rieh kaba shngain tam ia u briew.
Ki synran U Jisu ki la iakynduh ia ka jingeh ka khraw, sa ba kin iap, hynrei haba ki la mareh sha U Trai, U Trai u la pyllait ia ki na kata ka jingeh bad jingiap.
Ngi pule ia kane ha ka gospel u Markos 4:35-41, ngi iohi shaphang ki synran, haba ka eriong kaba khraw ka la khie bad ka jingatphyllung ka la khih pyrshah ia ki sa ban tyllep ia kata ka lieng ba ki ia shong, ki la mareh wut wut sha U Jisu ban kyrsiew ia U ba u iohthiah ha tdong kata ka juh ka lieng, bad haba U Jisu u la khie, u la sneng ia kata ka lyer bad ia kata ka duriaw, te ka la long jai jai eh, ong ka Ktien jong U Blei.
Hynrei don ki briew haba ki iakynduh jingeh, ki phet bad mareh klumar, don kiba mareh sha ki riat ki ram ban noh iap ialade, don kiba mareh sha u dieng ban sdien phasi ialade, don kiba mareh sha kiei kiei ki bym lah ban iarap, ki bymlah ban pyllait ia ki.
Nga ong ia phi wat nym phet ne mareh ruma haba phi iakynduh ia ka jingeh, lada phin mareh klumar mareh ruma, kan long pynban ka jingiap (lah ban iap ka met, lah ruh ban iap bad met bad mynsiem), hynrei mareh sha U Jisu, dei tang ha u ka don ka jingshngain bad ka jingskhem.
Dei tang ha U phin ioh lait na kita ki jingeh, shawei ym don.
Proberb 18:10,, “Ka kyrteng U Trai ka long ka kut baskhem: uba hok u phet (mareh) sha ka, bad u skhem.
"U Nongrwai Salm u ong, “Ngan khmied ia la ki khmat sha ki lum: nangno kan wan ka jingiarap jong nga? Ka jingiarap jong nga ka wan na U Trai, uba la thaw ia ka bneng bad ia ka khyndew.
" Salm 121:1-2Paralok baieit, katno khraw ka jingeh jong phi? U Jisu u don bor ban pyllait ia phi.
U ong, “To wan ha nga, phi baroh kiba thait bad ba khia ka jingkit, te ngan pynjem ia phi.
To shim ia ka lyngkor jong nga ha phi, to hikai ruh na nga; naba nga uba lui lui bad uba rit ruh ha ka dohnud: te phin shem kaba jahthait ha ki mynsiem jong phi.
Mat 11:28-29U khun sarong awria uba la don ha ka khim khait, ka jingeh bad jingkutlad ha ka jingim, u la mareh sha U Kpa, bad U Kpa da ka jingieit bad jingkmen u pdiang sngewbha ia u.
Kane ka long ka dur jong ngi bad U Blei, haba ngi mareh sha U, barobor U pdiang sngewbha ia ngi.
Ale, ngin mareh sha U Trai.
U Blei un kyrkhu iaphi.
AmenN.
B: Na ka bynta kiwei pat ki jingthoh (article) phi lah ban pule ha kane ka link: jestermawlong.
blogspot.
com.
60ngut na ki 61ngut ki riewniam, kiba leit sha ka lehniam Kumbh, ki ioh ia ka khlam corona bad sa 22ngut kiwei pat ki la jah rngai.
Katei ka dei ha ka shnong Vidisha jong ka Madhya Pradesh.
Katei ka jingjia, ka la pynkyndit ia ki paidbah ha  Gyaraspur, ka shnong rit, kaba don kumba 40 Kilometre na Vidisha district jong ka  Madhya Pradesh.
Ki bor distrik, ki la wad ia kitei kiba wan phai na Kumbh, hynrei, ki la lap ba na ki 83ngut, ki la don kiba jah 22ngut bad na ki 61ngut, ki don 60ngut kiba ioh ia ka khlam corona virus.
Ki bor district jong ka Vidisha, ki iathuh ba 83ngut ki sadhu, ki la leit sha Haridwar, hapdeng ka 11tarik haduh ka 15tarik Iaiong 2021.
Shillong: Ka Deputy Commissioner, Ribhoi District, ka pyntip, ba ki don kiba ioh ia ka khlam corona, na ka shnong Nongdiengngan, Ribhoi District bad kitei ki dei kiba leit shim bynta sha ka tamasa jong ka Nongmahir Lakewood Island.
La bthah ia kitei, kiba leit sha katei ka tamasa, ba kin shong kyrpang ialade, na ka bynta shiphew sngi kynthih.
Lada ki sngew shitom, kum kaba khieshoh, jyrwoh lane shitom ban ring ne pynhiar mynsiem, ki dei ban phone ha u number 8797520449.
Shillong:U MLA ka Mairang Constituency, u ba long ruh u lamphang ka ingdorbar Thawain, u la pynpaw ia ka jingkmen halor ka jingpynbna jong u myntri rangbah ka jylla u Conrad K Sangma ban ai District noh ia ka Mairang.
Haba ia kren bad ki lad pathai khubor, na ka liang u bah Lyngdoh, u la ong ba Mairang ka long kaba dei hok ban ioh ia ka jingpynkiew kyrdan na ka Civil Sub Disvision sha ka District level.
Haba kylli halor ka jingdawa District jong u Dr Donkupar Roy (bam kwai ha dwar u Blei) ia ka Sohra, u bah Lyngdoh u la ong ba ka sorkar kaba wan na kawei ka por sha kawei ka por bad ban ai ia ka jingdawa tang na ka bynta uwei u briew kam long kaba dei bad ka ba bha.
Ka sorkar kan hap ban peit ia ka jingdonkam kato ka jaka la ka donkam ne em ban kyntiew sha ka District, “Ngim dei ban shu ialehkai tang na ka bynta uwei u briew, hooid ka jingsdang ka la dei na u Dr Donkupar Roy ban dawa ia ka Sohra ba kyntiew sha ka District level kata ka long kaba donkam bad kane ka jingdawa kan ym iap noh bad kane kan dang bteng ban dawa.
"“U Dr Donkupar u la pynpaw ia ka jingthrang ban kyntiew district ia ka Sohra, hynrei ka shong pat ha ka Sorkar bad na ka liang u Myntri rangbah u la dep thaw ia ka Special Commitee ban khmih bniah ia ki jaka ki ba la donkam ban kyntiew ia ka Civil Sub Division sha ki District level".
U la ong ruh ba ka long kaba donkam ban bud ia ki katto katne ki kyndon ban ioh ban kyntiew na ka Civil Sub Division sha ka District Level, ym ban shu leh tang namar u briew marwei bad lada long nongsynshar kumta, ka long kaba bakla namar ba ki donkam ban bishar bniah la kato ka jaka ka la long ne em ka biang ban ioh District.
Shillong:Ka tnat jong ka koit ka khiah, ka sorkar jylla, ka la pynmih ia ka jingbthah, ha kaba tep ia kiba iap, na ka khlam covid hynnin ka sngi.
Katei ka tnat, ka pyntip ba ka khlam ka ia pur na uwei u briew sha uwei pat, lyngba ka kynja haw haw bad kumta, kam don ka jingma, ba kan mih ka jing ia bit ia katei ka jingpang, na u briew, uba iap, lada la bud ia ki kyndon jong ka tnat ka koit ka khiah ka sorkar jylla, ha ka por ba ktah ia ka met.
La ong shuh shuh ba ia ka met iap, yn hap ban song bha bad hadien kata, yn sa buh ha ka synduk met iap bad ia katei ka met, lah ban leit rah sha ka iing jong uba iap, tangba la bthah, ba ym lah ban leit rah shapoh iing bad hap ban buh shabar jong ka iing bad ia katei ka met iap, yn lah ban buh shabar, haduh 36 kynta.
Kito kiba dei ban tep ne thang ia uba iap, ki dei ban don ia ki jing iada kiba biang ialade, da ki mask kiba thikna bad ki jingsop kti kiba biang.
La khang ruh ban ialum bun briew ha ki jaka tep ne jaka thang briew bad ban ia jngai iwei ia iwei pat.
Katei ka kyndon, ka shah ruh ia kiba ha iing, ba kin peit ia uba iap, da kaba law ia katei ka jingsop, kaba la sop bha ia ka met iap, tangba tang shisien.
Ki jingleh niam, lada dei kaba pule ia ki kot bakhuid, kaba synreit um khuid bad kiwei de ki jinglehniam, kim donkam pat ban ktah ia ka met jong uba iap.
Yn nym shah ban pynsuk, ban doh bad ban kdup ia ka met jong uba iap na ka jingpang covid.
Ka jingjyllie jong ka jaka tep, ka dei ban long kaba hynriew phut.
Lada shu thang, lah ban tam ia ka dpei, na bynta ka jingleh niam ba khadduh.
Ia ka kali, kaba kit ia uba iap, ka donkam ban da sait bha, ha kaba yn hap ban pyndonkam da 1% u sodium Hypochlorite bad ia kane lah ruh ban pyn donkam, da kito kiba rah ia ka met iap, ong ka kyrwoh na U Sampath Kumar, Commissioner & Secretary to the Government of Meghalaya, Health & Family Welfare Department.
Shillong:U bah Lambor Malngniang MLA jong ka Nongkrem ba dei ruh u shongknor jong ka Meghalaya State Planning Board, u la khot ia ka jingialang ia ki shipai Assam rifle namar ka jingshah shoh jong ki khynnah ha Kynton Umon ha ki shipai Assam Rifle.
Haba kren ha ki lad pathai khubor, u bah Lambor u la ong ba ha kane ka jingialang, na ka liang jong u Brigadier Sing, uba la wan ban mih khmat ia ka kynhun shipai Assam Riffle, u iathuh ba ki la lap ia u briew ba don kti ha kaba ktah kti ia ki kynnah ha ka 25 tarik mynta u bnai.
La iathuh ba ha kane ka jingialang na ka liang jong ki shipai ka Assam Rifle, ki la ai ka jingkular ba kin pynshitom ia kiba don kti ha katei ka kam, katkum ki kyndon ain jong ki shipai bad U bah Lambor, ula ujor ruh ba kum kine ki jingjia ki juh jia na ka por sha ka por.
U bah Lambor u la ong ba kane ka surok ka dei jong ka PWD bad dang shen ki shipai Assam Rifle, ki la sdang ban maramot ia kane ka surok bad nangta ki sa leh ia kine ki kam leh don bor pyrshah ia ki paidbah.
Ha kane ka jingialang kaba la long mynta ka sngi, na ka liang jong ki shipai ki la ai ia ka kular ban nym don shuh kum kine ki jingjia.
Ha kane ka sngi la don lang ruh ka DC, SP jong ka East Khasi Hills bad na ka tnad PWD.
U Bah Lambor u la ong ba u kwah ban ioh ia ka jingmynjur na ka sorkar ban shna bha ia kane ka surok na lad Kynton Umon sha Nongkrem ban poi sha Smit na ka bynta ka jingmyntoi jong ki paidbah ka thain bad u la ong ba lada ki shipai ki dang leh kumne un leit hi ban khang ia katei ka surok.
Nongpoh:Ki nongialam ka KSU North Khasi Hill District Unit, ki la dawa na ka Deputy Commissioner, ba ka dei ban pynlong ia ka jingtohkit kaba bniah halor ka jingbym don nonghikai kiba thikna ha ki 15 tylli ki Lower Primary School, kiba don ha ki shnong bapher bapher hapoh ka District.
Ki 15 tylli skul kiba ka KSU, ki la dawa na ka DC ba ka dei ban pynlong ia ka jingtohkit halor ka jingbym biang ki Nonghikai, ki kynthup ia ka Lower Primary School kaba don ha shnong Nongkhrah, Mawbsein, Ingsaw, Umtasor, Raitong, Nongkya, Mawkba, Lymphuid, Korhadem,Iamkhong, Nongbirlum, Nongsier Jirang, Umkhremdiengkhong, Ranibari bad LP School kaba don ha shnong Pynker ‘B’.
Ha ka shithi jingujor kaba ki la phah sha ka DC, ki nongialam ka KSU ha Ri Bhoi, kiba kynthup ia u Samla Ferdynald Kharkamni bad u Samla Lambok Rymbai, la pynpaw ba ka nongrim kaba la pynlong ia ka KSU ha Ri Bhoi, ba kin dawa na ka DC ba ka dei ban pynlong da ka jingtohkit kaba bniah halor ka jingbym biang Nonghikai ha kitei ki skul, ka dei namar ba ki sngewkhia eh ia ka jingshah ktah ki khynnah skul, kiba thmu ban leit wad jingstad na kiba kum kitei ki skul.
Kitei ki nongialam ka KSU, ki la pynpaw ruh ba ka jingbym biang Nonghikai ha kitei ki skul, ka la wanrah jingeh ia ki khynnah skul bad ki kmie ki kpa kiba phah skul ia ki khun ha kiba kum kitei ki skul, ha kaba na ka liang ki nongialam ka KSU ki sngew, ba ka jingbym biang nonghikai ha ki skulk aba la pynmang kyrpang ia ki khynnah kiba ha ka rta 6 haduh 14 snem, kata katkum ka Right to Education (RTE) 2009, kumjuh ruh katkum ka Article 21 (A) jong ka Constitution jong ka ri India, kaba la kdew shai ba ki khynnah hapoh ka 14 snem, ki lah ban leit sha ki skul khlem da donkam ban siew pisa.
Haba iadei bad katei ka jingbym biang nonghikai ha kitei ki skul ha Ri Bhoi, na ka liang ka KSU ka la dawa na ka DC, ba ka dei ban pynlong ia ka jingtohkit.
Ha kajuh ruh ka por ka seng ka byrthen ba lada ka DC kam lah ban ai ia ka jingpynshai kaba paka, ka seng kan sa buddien hi bad ka sa leh ia kaba donkam baroh.
New Delhi: Kane ka kynthei briew, kaba shong ba sah ha ka nongbah Delhi ka la khie lambieit, na ka daw jong ka jingkhang ki dukan kyiad ha kine ki sngi, ha katei ka nongbah bad mynta ka dawa, ba dei ban plie noh ia ki dukan kyiad, ba kan ioh leit thied kyiad ialade.
Ka Dolly, ka kren shai ha ki khyndiat sngi, ba ladep, ba kam don kano kano ka dawai kaba khlain tam ban iada ia ka corona, lait na ka kyiad bad ka dei tang ka kyiad, kaba lah ban pyllait na katei ka jingpang khlam.
Ka Dolly, ka iathuh ba ka la im, ha ka dih, la 35 snem kynthih bad kam ju dih dawai satia ha kine ki phew snem.
Mynta ka Dolly, ka dawa ia ka sorkar Delhi, ba kan plie noh mardor ia ki dukan kyiad, namar ba ka la lut kyiad bad ka kren shai hi ruh, ba lada ki dukan kyiad ki plie, kumta ki hospital, kin sa thylli, namar ba ym don nongpang corona shuh.
“Lada ki dukan kyiad kin plie, ki jingthiah ha ki hospital, kin sa thylli bad ka sorkar Delhi, kan nym bunkam shuh satia bad ka jingdonkam oxygen ruh, kan kut shi syndon.
Shisien ba ki briew, ki la dih da ka kyiad phareng, kumta ka jingpang corona, ka la jah rngai noh" ka la ong.
Ha shwa ka pakhang shnong, ka Dolly, ka la thied bun bitor ka kyiad, hynrei, mynta ki bitor ki la jan thylli lut ha iing jongka bad kumta, ka kyrpad eh ia ka sorkar Delhi, ba kan plie noh ia kitei ki dukan khor.
Ha shwa ka pakhang shnong, ki la don bun bah kiba ia knieh lain ban thied kyiad ha Delhi bad kawei na ki, ka dei ka Dolly bad ka la ong “Nga ngan ban thied kyiad ar bilor bad ym don dawai injek lane ym don dawai dih ban iada na ka jingpang corona, dei tang ka kyiad.
Nga la dih kyiad, la 35 snem kynthih bad ngam ju dih dawai satia.
Kito kiba dih, ki lait na ka jingma ka jingpang corona" ka la ong shuh shuh.
Shillong: Ka Deputy Commissioner, East Khasi Hills District, ka pyntip, ba ki skul, kiba don ha ka nongbah Shillong bad kynthup ruh ia ki hynriew tylli ki Block bad kitei ki dei ka Mylliem Block, Mawpat Block, Mawlai Block, Mawryngkneng Block, Mawkynrew Block bad Mawphlang Block, kin khang naduh ka 1tarik haduh ka 8tarik Jymmang 2021.
Ka jingkhang ia ki skul, ka dei na ka jingdon kiba ioh ia ka khlam corona, ha ki shnong kyndong jong ka East Khasi Hills District.
Shillong: Ka ophis jong ka Deputy  Commissioner, East Khasi hills District, ka pyntip, ba ki taksi kamai bad ki auto rickshaw, kin iaid pud sngi, naduh ka 1tarik haduh ka 10tarik Jymmang 2021.
La pyni, ba ki kali, kiba lah ban iaid ha ka 1tarik, ki dei kiba don da ki number kiba kut ha u 1 bad u 2, ha ka 3tarik, ki dei kiba kut ha u 3 bad u 4, ha ka 4tarik, kiba kut ha u 5 ba u 6, ha ka 5tarik, kiba kut ha u 7 bad u 8, ha ka 6tarik, kiba kut ha u 9 bad u 0, ha ka 7tarik, kiba kut ha u 1 bad u 2 bad ha ka 8tarik, kiba kut ha u 3 bad u 4.
Kitei ki kali, kin iaid naduh ka por 6baje mynstep, haduh ka por 8baje mynmiet bad kito kiba rung sha Shillong, ki dei ban don ia ki pass kiba biang.
Ki private pat Kumno?.
THEME: “KI ÏING KHRISTAN KUM KI JINGIWBIH U KHRIST"NONGRIM: 2 KORINT 2:15.
Ka Sngi U Trai kaba nyngkong jong u bnai May la ju rakhe ia ka kum ka CHRISTIAN HOME SUNDAY.
Bad ha kane ka jingrakhe ki ju don bad buh ruh da ka Theme.
Bad ka  theme jong kane ka snem mynta ka dei, “KI ÏING KHRISTAN KUM KI JINGIWBIH U KHRIST".
Bad haba kum kane ka por nga shim ia ka kabu ban ai khublei ia phi baroh kiba ioh ban pule ia kane ka jingiatei iasyllok “KA CHRISTIAN HOME SUNDAY KABA DAP JINGKYRMEN IA BAROH BAD TO U BLEI UN IAI DON RYNGKAT BAD NGI BAROH KI LONGÏING LONGSEM KHRISTAN BA NGIN IAI LONG KI JINGIWBIH U KHRIST HA KANE KA PYRTHEI KABA DAP DA KI JINGSMA BA PYUT PLAK JONG KA POP BAD KA JINGIAP".
Kaei kane ka Christian Home Sunday?Ka Christian Home Sunday ka dei ka Sunday ne ka Sngi U Trai jong baroh shityllup ki ÏING KHRISTAN.
Khyndiat to ngin ia peit ia ka jingbatai, Kaei kane ka CHRISTIAN HOME SUNDAY? Ki don artylli ki bynta hangne, Ka Christian Home bad Sunday.
Ka Christian Home kat kum ka jingbatai ha ka ktien Phareng (English) ka ong kumne, “A Christian Home is one where the whole family is bound together by the love of God in accordance.
It is a family where Jesus Christ is seen as The Head of the family.
It is a family that live their lives according to the scripture.
In Christian Home Godly children are been raised".
Bad da ka ktien khasi ka mut “Ka Ïing Khristan ka dei ka Ïing kaba baroh shi ïing ki ia long shitylli da ka jingieid jong U Blei.
Ka dei ka longïing longsem kaba U Trai Jisu Khrist u long U Khlieh jong ka Ïing.
Ka dei ka longïing longsem kaba im ka jingim kaba ia dei kat kum ka Ktien U Blei.
Ha kata ka Ïing Khristan Ki khun jong U Blei la pynmih na ka".
Nangta ka ktien Sunday ka dei ka kyntien kaba ngi ju ia tip bha ia ka kaba mut KA SNGI U TRAI ha kaba kum kiba ngeit ngi ju pynlong ia ka jingiaseng lang shisien ha ka shi taiew hadien jong kiwei ki sngi kiba ngi pyndep ia ki kam ha ka jingim kaba kynja doh hangne ha pyrthei.
To mynta ngin ia phai noh sha kane ka Theme jong kane ka CHRISTIAN HOME SUNDAY ne ka Sngi U Trai kaba kyrpang na ka bynta ki longïing longsem khristan.
Bad ka theme jong mynta u snem ka ong, “KI ÏING KHRISTAN KUM KI JINGIWBIH U KHRIST" ia kaba la seng nongrim na ka 2 Ki Korint 2:15 ki ktien kiba ong kumne, “Naba ngi long ki jingiwbih U Khrist ia U Blei ha kita ia kiba la pynim bad ha kita kiba da jot noh".
Ngi kynmaw ha kaba mynnyngkong eh U Blei u la thaw ia U Adam bad ka Im, bad u la buh ia ki ha ka kper Eden kaba dap da ki jingthung bad ki syntiew ba bunjait kiba pynmih ia ki jingiwbih jong ki.
Bad kata ka kper kaba ki im ka dap da ka Jingiwbih suhsieng kaba sngewbang.
Bad U Blei u la sngewbha eh ban iohi ia ki ha kaba u la ai sngewbha ha ki briew ia ki 5 tylli ki jinglong kyrpang (sense).
Ka ktien jong U Blei ha ka Bible ki iathuh ia ngi ia ka jingiajan ka jong ngi Bad U Trai Jisu Khrist uba la wan long briew sha ka pyrthei.
U Trai Jisu Khrist ruh u don ia ka longïing longsem ha ka jingwan sha kane ka Pyrthei.
Bad u Jisu Khrist ruh u don lang ia kine ki jinglong kum U Blei uba wan ha ka jinglong briew.
Kumta ngi ruh ngi don ia ka jingiadei ba jan bad la u jong U Kynrad.
Kum ngi U Trai Jisu Khrist u ju bang ban bam jingbam bad dih ia ki jingdih, U iohsngew ia ki ki sur ka miet.
Ngi ruh ngi donkam ia ki ba ha ïing ha sem, kumjuh U Trai Jisu u don ka longing longsem haba u wan long briew sha ka pyrthei.
Ngi kum ki briew ngi don san tylli ki jinglong kyrpang kata ka jingiohi, ka jingiohsngew, ka jingmad, ka jingtba bad ka bor jingiw.
Hynrei kaei kaba ngin ia kren mynta ka dei ka Jingiw, ka jait jingiw aiu? Ka jingiwbih ka jong U Khrist ha ngi ki Khristan.
Ngi kum kiba ngeit baroh ngi don ia kane ka jingiwbih jong U Khrist.
Bad la pyndap ia ngi ia kane ka jingiwbih jong U Khrist uba long U Tynrai jong kata ka jingiwbih jong ngi.
Ainguh ia u Blei uba la pynlah ia ngi bad uba PYNRISA ia ngi lyngba U Trai Jisu Khrist uba la pynpaw ia ka jingiwbih ka jingtip ka jong u da ngi ha ka jaka baroh.
Bad ngi la ioh ia ka nam kum KA JINGIWBIH U KHRIST IA U BLEI ha kita kiba la pynim bad ha kita kiba da jot noh ruh.
Bad lyngba jong U Mynsiem bakhuid jong U Blei uba dang iai sah bad ngi ngi long ki jingiwbih U Khrist hangno hangno ba ngi don bad ha kano kano ka por ruh.
Lada phin wad bha ia kane ka kyntien “KA JINGIW BA IWBIH" kan don beit kawei ka kyntien ba bud ia kane ka kyntien.
Bad kata ka kyntien ka dei U TRAI.
Kaba mut KA JINGIW BA IWBIH JONG U TRAI, bad kine ki ia snoh shaphang ka JINGKÑIA AINGUH THANG SHA U BLEI KABA U DA PDIANG HUN.
Bad kine ki Jingkñia ki long kum ki JINGIW BA IWBIH HA U BLEI.
“Hynrei ia ki snier  bad ia ki kjat jong u un sait  ha ka um: bad u lyngdoh un thang  ia kata baroh  halor ka duwan, ia ka ban long ka jingkñia ainguh thang, kaba long ka jingkñia  da ka ding  jong ka jingiw  baiwbih ha U Trai" – (Lebitekos 1:9).
“To hukum ia ki khun Israel, to ong ruh ia ki, Ia ka jingainguh jong nga, ia ka jingbam jong nga ia ki jingkñia  kiba da ka ding, ban long ka jingiw baiwbih ha nga, to phin sumar ban ainguh ha nga ha ka aiom ia kaba la buh" – (Jingkheiñ 28:2).
Bad ngi tip ba U Trai jong ngi U Jisu Khrist da lade hi u la wan ban aiti kum KA JINGKÑIA BA IM BAD BA IWBIH HA U BLEI bad lyngba ka SNAM jong U TRAI JISU KHRIST la bteng pat sa shisien ia KA JINGIADEI jong ngi bad U BLEI.
U Trai Jisu Khrist u la aiti ia lade kum ka jingkñia ba im bad ba iwbih ban shah iap da ka JINGIEID BYM LAH BATAI ia NGI.
BAD da kaba u aiti ban shah iap ia lade u la kylla long U Nongaipateng ia kata ka JINGIWBIH KA JONG U ha ngi baroh kiba ngeit bad pdiang ia U.
Kumjuh kum KI ÏING BAD RYMPEI KHRISTAN KIBA LA PYNLONG DA NGI IWEI PA IWEI BAROH HA LA KI ÏING LA PYNDAP IA KATA KA JINGIWBIH JONG U KHRIST HA NGI HADIEN BA LA PYNLWET IA KA MET KA JONG U, HADIEN BA LA SYMPAT DA KI SHABUK NAR IA KA MET JONG U, HADIEN BA LA SUM IA KA KRUNG KA JONG U BAD HADIEN BA LA PYNPHONG PANSNGIAT SHIAH IA U KA SNAM BAROH KA LA MIH BAD IA KA MET JONG U LA KHÑIOT NOH BAN PYNMIH IA KA SNAM KABA LONG KA JINGIM BA IWBIH HA U BLEI BA KAN IOH BAN TAP BAD PYNDAP HA KA JINGIM JONG NGI LYNGBA JONG U, UBA LONG U TYNRAI KA JINGIWBIH JONG NGI.
Kum ki Rympei Ïing Khristan ngi ai nguh eh ia U Blei lyngba U Trai Jisu Khrist u khun ba marwei jong U, u la thaw ka lad ban pyllait im ia ngi ki briew.
Bad da ka jingshahiap bad lyngba ka snam U Khun jong u la pynim pat ia ngi da ka jingngeit ha U.
Kumno kum ki Longïing ngi lah ban long ki Jingiwbih jong U khrist ha kane ka Pyrthei kaba jot kaba rem bad kaba sma pyut da ki pop bad ki jingjyrsieh jong ka? Ka nuksa kaba ngi lah ban ioh kumno ban bat skhem bad ban iai long , KI ÏING KHRISTAN KUM KI JINGIWBIH U KHRIST ka long tang ban peit ia ka Nuksa na U TYNRAI jong ka JINGIWBIH U TRAI uba long U JISU KHRIST.
Kita ki long kumne harum:-I.
KA JINGIEID JONG U: Ngi kynmaw ba U Trai Jisu Khrist da kawei ka JINGTHMU u la wan sha kane ka Pyrthei bad kata ka long ban Pynim ia ka.
Ka Pyrthei ka dei kaba dap da ka pop bad ka bainong ka jong ka ka long ka jingiap.
Te kumta U Blei u sngewthuh ba ym don lad da kumwei pat ban pyllait ia U Khun bynriew.
Bad tang kawei ka Lad kata ka long ban phah ia la u khun sha ka Pyrthei ban siew dep ia ki ram jong ka pop na ka jingiap.
Kumta U Trai Jisu ruh u la wan sha kane ka Pyrthei tang kawei kata ka long BAN PYNIM IA KA, kum ka kyrteng jong U hi (JISU).
Bad kane ka dei namar ka Jingieid Bah ka jong U Blei bad U Trai jong ngi U Jisu Khrist.
Bad haba U wan ha kane ka Pyrthei u wan ban hikai ia ka jingieid namar ia lade U dei u Tynrai jong ka Jingieid.
Ngi kynmaw bada ka jingieid bah jong U kpa jong U uba long U Blei lyngba ka jingieid bah jong u ia ngi, u iai shah haduh ban poi ha U Lum Golgotha.
Wat halor ka diengphna U dang ong ia la u Kpa, To Map ia ki naba kim tip kaei ki leh.
Kumta to ai ba kane ka jingiied kan long hapdeng jong ngi, Ka jingieid ia U Blei, ka jingieid ia U Trai Jisu bad ia la ki para briew baroh.
Ka Jingkylli ka long, HATO KANE KA JINGIEID KA DON NE EM HAPDENG JONG NGI? HATO KANE KA JINGIEID KA SYNSHAR NE EM IA KI LONGÏING LONGSEM JONG NGI? HATO KANE KA JINGIEID KA DON NE EM IA LA U TRAI JISU KHRIST UBA LA WAN BAN SHAH NA BYNTA JONG NGI BAD UBA DANG IAI IASAID NA BYNTA JONG NGI HAKHMAT U KPA JONG U UBA HA BNENG? Ka Jubab ka long shimet shimet ha ngi baroh.
II.
KA JINGLEN LADE BAD AITI LUT JONG U: Bad lyngba kane KA JINGIEID BAH u la wan sha kane ka pyrthei ban PYNIM ia ka.
Bad lyngba kane ka JINGIEID Bah u la LEN LADE bad AITI LUT ia lade ruh wat ban ai ia la ka jingim na ka BYNTA KA JONG PHI BAD JONG NGA.
U la wan long briew ha ka pyrthei na ka khet Blei tang ban pynim ia nga.
Ym don shuh kum U Trai Jisu Khrist uba wan ban LEN LADE bad AITI ia la ka jingim na ka bynta ban pynim ia ngi.
Haduh katno ngi la long kiba Len Lade bad Aiti lut na Bynta U Trai Jisu Khrist bad ia U TRAI UBA U BLEI BADONBOR BAROH? Ka jubab ka long shimet shimet ha ngi baroh.
III.
KA JINGMAPEI JONG U: Ka Jingmapei ka dei kawei kaba U Trai jong ngi U Jisu Khrist u don ban leh wat ha shuwa ba un aiti ia la ka mynsiem sha U kpa.
Halor ka diengphna kane ka JINGMAPEI ka bud ryngkhi ia U.
Ngi kynmaw ba ha ka diengphna bad ki arngut ki dakaid, une U Trai Jisu Khrist u dang pyndep ia ka mission jong kane ka JINGMAPEI da kaba U MAP NOH ia uwei na ki DAKAID.
Ymtang ba U Map hangta hangta hi hynrei u Promise ruh wat ba un don ha ka PARADAIS ha kata ka sngi hi.
Nga ainguh ia U Blei uba la phah ia u khun jong u U Jisu Khrist uba wan ban MAP EI ia ki pop jong nga da ka jingngeit ha U.
Kumba U Map ia une u dakaid ha ka diengphna ha ka kynta bad ka minit ba khatduh jong ka jingim jong u, UN MAP RUH IA NGA.
Ka Jingkylli mynta ia nga bad ia ngi baroh ka long, HATO KANE KA JINGMAP KA DON NE EM HAPDENG JONG NGI? HATO KANE KA JINGMAP KA DON NE EM HA ÏING HA SEM JONG NGI? HATO KANE KA JINGMAP KA DON NE EM HA KA BALANG JONG NGI? HATO KANE KA JINGMAP KA DON NE EM HA KA SHNONG KA JONG NGI? BAD KHATDUH HATO KANE KA JINGMAP KA DON NE EM HA NGI SHIMET SHIMET? KA JUBAB KA DEI KA JONG NGI HA LADE MARMET BAD LA U TRAI JONG NGI.
