Ha ka niam don arngut ki Sohblei, uwei naka jaid Rumnong bad uwei na ka jaid Mawroh.
Ka jinglehniam ka sdang pat ha ka por mynmiet.
U Sohblei Rumnong u pyndep ia ka Niam, bad u phai khmat sha ka ding bad u Sohblei Mawroh pat uba ksoh ban shan ha ka por suit klong.
Ryngkat lang hangta la don lang u Syiem, ki Bakhraw batri bad ki khun ki hajar.
Hangta ki sa sdang ia ka niam, ha kaba ka Syiem Sad ka ai ia ki khra jyndem (Iad Um) ha u Sobblei ban nguh ban dem ia u “Lei Shyllong".
Ynda la dep ka niam ka rukom, ki Duhulia ki tem ki put ia ka ksing niam, ki arphew hynriew skit ki sur ksing Niam.
Ynda la kut kane, ki Duhulia ki tem ia ka Sing Shad Tyngkoh.
Ki jaid Bakhraw jong kine ki Raid ki iashad tyngkoh arngut arngut, kata: 1.
U Sohblei bad u Dhulia; 2.
U Nongbri bad u Nongkrem; U Mawlieh bad u Mawshai; U Nongkynrih bad u Lawai; U Basan Nongkseh bad u Basan Nongumlong; U Syiem Rangbah bad u Syiem Khynnah; bad bud ter ter sa ki khun ki hajar.
Ha kane ka jingleh niam, ka Raid Nongkrem kam juh don bynta.
namar ba don ka daw naduh ba la pluh noh ka Ing sad ha Nongkrem, yn jin da la lah ban pyndep ia u Siar u byrnai na kitei ki jingjia, la lah ban don bynta biang.
Sngi Umni: Mynstep ki Duhulia ki tem ia ki ksing Niam: Mynsngi Ki khun ki hajar ki ia leit soi pynkhuid ia ka lynti naduh Duwan Iingsad haduh Lum Pomblang Iewduh.
Ki dhulia ki tem tang ka Bom bad kI da shad lymmuh haduh Lum Iewduh bad ki wanphai pat haduh ban da dep pynkhuid.
Ynda ki la wanphai ki sa shad mastieh ha duwan Iingsad.
Ynda miet u sohblei u sa lehniam biang bad ynda la deh ka niam ki sa shad tyngkoh biang.
Nangta ki sa knia tangmuri ia ka Blei Synshar.
Sngi Iewduh: Ka Syiem Sad ka pynbiang ia ki tiar ki tar kiba dei ban leh niam ha u Lum Pomblang Iewduh.
Kane ka jinglehniam ka long na ka bynta ka Hima Shyllong baroh kawei.
Ynda poi ha Lum, U Sohblei u sa knia ia U Blei Shyllong da u Syiar thohsaw, u bym don jingthoh lieh bad u ai ka nguh ka dem.
Hadien u sa knia ia u Blang bad ynda u la dep knia u sa ai ha u Duhulia ban pom ia u Blang.
Ynda u la dep pom, ia ka khlieh Blang ki sa ai ha u Sohblei bad u suit u shor halor ka duwan.
Ynda la dep ka leh niam leh rukom, ka suit ka shor ki Duhulia ki tem ka ksing mastieh bad ki ia shad mastieh lang baroh naduh U Syiem U Kmie, Ki Bakhraw batri, haduh  Ki nongshad shynrang na ki khun ki hajar.
Mynmeit ki Duhulia ki tem ia ki ksing Niam bad ki pynkhreh pat ia ka Bujia Blang ha Tyngkong Ingsad.
Kiba don hok ban wan ai blang ki long (1) Nongkseh Nongumlong, (2) Raid Nongbri, (3) Raid Mawshai.
(4) Raid Mawlieh, (5) Raid Lawai (6) Raid Nongkynrih bad u Langshikhlieh.
Ka Raid Nongkrem kam juh ai Blang naduh ba la don ka kiew ing lieh saw ha ka por ba Ki Syiem ki la phet noh na Nongkrem.
Ki Syiem ki pynbiang ia ki Langsla kynthup uwei na ki Diengiei, ki langsla bad ki Langsynran.
Sngi Lyngka: Ha kane ka sngi ka khunsyiem ka pyndep shuwa ia ka shad nohkjat ha ingsad, bad ki sa mih ha tyngkong ban shad Nohkjat.
Baroh ki khun syiem, ki kni  rangbah na ka iingsyiem ki shad tawiar.
Kane ka pyni ba ki Nohkjat shuwa ki syiem shuwa ban shad ki khun ki hajar, Ynda la dep ka shad Nohkjat sa shad ki khun ki hajar khynthei bad shynrang kiba da wan na kylleng ban iashad.
Kumne ki iashad baroh shisngi haduh janmiet nohphaisngi.
Ynda la dep ka shad ka kmen ki khun ki hajar baroh shi sngi; ha ka Nohphai sngi shwa ban pom ia ki blang, ka Syiem Sad ka la pynkhreh lypa ia ki tiar niam kumne; 11 tylli ki pliang nonglieh bad kawei ka pliang rupa; 11 tylli ki luta nonglieh bad uwei u luta rupa; 12 tylli ki lakait; 12 tylli ki sla diengsning; 12 sla ki tympew; 12 tylli ki 5 kyntien kwai lane 60 kyntien kwai; u prew, u rynsi; u khaw ka jyndem; 12 tylli ki klong iad um.
La pynkhreh ruh 12 tylli ki syiar; 7 tylli ki syiar shynrang bad 5 tylli ki syiar kynthei.
Kumta ki sa leh ia ka niam ka rukom da u Sohblei Rumnong bad u Sohblei Mawroh ha ryngkat ki tem ki san kiba da jied kyrpang na ka Raid Nongkynrih bad Raid Lawai, bad ynda la dep ka laeh niam leh rukom, ki pom ia u Blang khadar sla  baroh da u Syiem Rangbah lane Syiem Khynnah bad ia ki blang Raid bad blang shikhlieh da ki rangbah nongkitkam hapoh ka Hima.
Sngi Iew Nongkrem: Ha kane ka sngi ki Duhulia ki leit ha ka Syiem sad bad ka ai ha u Rangbah Duhulia shi song u sbai ba ki khot u Bai Du-him kaba mut ka jingduwai ban bha ka longsyiem man syiem ban roi ka spah ka hajar ban ioh ka shait ka nang bad kumta ter ter.
Hadien kata ki Duhulia ki sdang ban tem na Shlur ia ka Sing Mih kaba ki khot ka ksing lynti.
Ynda ki la dep u Rangbah Duhulia u shim ia u shang Du-him bad u kynruh bad duwai.
Ynda ki la dep duwai, ki pdiang ki sa ia u Bhet na ki Mawlieh ki Mawshai (kiba dei ki kynja jingthung baroh ki jaid symbai) ki ai sa u kwai u tympew.
Hadien kata U Syiem ki Bakhraw ki mih sha Tyngkong ban knia ia u Sniang Suidnia Longsyiem.
Hangne u Sohblei Rumnong u duwai u kyrpad ia u Suidnia Longsyiem.
Ynda u la dep duwai u sa bet u khaw naduh ka tdong haduh khlieh u sniang laisien laiwat.
Hangta u Sohblei Mawroh u sa dung iap ia u sniang na ka tohtit kadiang.
Hadien kata ki sa shim ia u khyndai dkhot ki suh ha u nar suh, ka sah sait khuid bad ki sa leh ia kaba donkam.
Nangta ynda la jan dap shiteng synia ki Duhulia ki ia mih ha tyngkong ki tem ka ksing Niam.
Nangta la sdang ka Dorbar Sla ha Tyngkong Iing Sad.
U rangbah Duhulia u pyrta jam laisien lai wat ba la sdang ka Dorbar Sla.
U Syiem Rangbah u loit ka jainspong, u dem khohsiew u duwai jam ia u Blei Trai kynrad u Nongbuh u Nongthaw.
Ynda la dep ki jingduwai ki jingkyrpad, ki Duhulia ki  tem ia ka ksing risa bad ki iaieng lang ban kynhoi risa 9 Sien 9 wat.
Nangta ki iarung shapoh shlur ban ai ia ka shad Tyngkoh bad shuwa ba kin shad ki nguh ia u Rishot Blei bad ia u Syiem Rangbah, nangta ki sa shad Tyngkoh.
Ynda la dep ka shad tyngkoh ki iashad sawdong sawdong baroh shimiet bad ki dhulia ki sa pynwai noh ia ka ksing ynda la mih ka sngi mynstep, ha ka sngi iew Mawlong.
Kumta ka shad Niam ka Hima Khyrim (Ka Shad Nonhkrem) shisien shisnem ka kut noh.
La thoh da U Da  S.
Pyniaidsuk Lyngdoh Lyngdoh Nongkrem, Bakhraw ka Raid Nongkrem, Hima Khyrim.
U Deputy Commissioner ka East Jaintia Hills District, Khliehriat ula pyntip ba kito kiba aplai ban ioh ia ka syrnot Permanent Residential Certificate (PRC) kin dei tang na ka bynta kito kiba donkam na ka bynta ki jingpule kiba kham shalor bad ki training bad ki dei tang na ka bynta kito kiba la shong la sah ym duna ia ka 12 snem hapoh ka district bad kiba la rai kut ruh ban shong sah hapoh kane ka district.
Lah ban aplai ia kane ka syrnot PRC lyngba ka online kata da kaba leit lyngba ka website  ha ryngkat ki kot ki sla ba donkam kum ka EPIC lane Aadhaar Card, Birth Certificate, Residential Certificate, ST Certificate, ka dur shi dkhot ne passport size, ka Admit Card na skul bad College lem bad ka  Marksheet  nalor ka jingpynshisha ia ka jaka shong jaka sah ki kmie ki kpa.
Ka seng United Democratic Party (UDP) bad ka Hills State People’s Democratic Party (HSPDP) kila shim ia ka rai ban iatreilang kum ka kynhun synrop Regional Democratic Alliance (RDA) na ka bynta ban pynieng da u kyrtong iamon lang ha kane ka election Lok Sabha ka ban long ha u 2024.
Watla katta kine ki party riewlum kim pat rai satia ia ka kyrteng u kyrtong iamon lang, kata watla ki la don lai ngut ki kyrteng kiba la paw ba ki kwah ban iakhun ha kane ka election ka ban wan, kata kiba kynthup ia u President ka Khasi Author Society (KAS) u Dr DRL Nonglait, u Nongialam barim ka HYC Bah Robertjune Kharjahrin bad MLA barim ka UDP Bah Process T Sawkmie.
Haba kren sha ki lad pathai khubor u nongialam ka UDP u Dr.
Jemino Mawthoh haka sngi Nyngkong ula kyntu ia kiwei pat ki seng riewlum ba kin iawan ban iasnohkti lang ha kaban lah pynmih tang ia kawei ka sur ban jied ia u kyrtong iamon lang.
“Lada ki don kiwei pat ki seng riewlum kiba kwah ban iasnohktilang bad ngi, ngi long kiba kloi ban iatreilang bad ki da ka jingiatylli.
Ngi thrang ban iohi ban don ia ka jingiatylli lang jng baroh ki seng riewlum" ong u Bah Mawthoh.
Ula banjur ba ka UDP bad ka HSPDP, kidei ki artylli ki seng riewlum kiba la rim tam bad kidei ruh ki seng kiba don ia ka jingiatreilang kaba la slem bha na ka bynta ka bha ka miat jong ki paid riewlum ka jylla.
Haba kylli la ka la don ne em ka jingiakren bad ka seng Voice of the People’s Party (VPP) ha kaba iadei bad kane ka bynta, na ka liang u Bah Mawthoh ula pynpaw ba kam pat shym la don satia kano kano ka jingiakren bad kane ka seng.
Ka sorkar Meghalaya ka la pyntreikam ia ka Meghalaya Residents Safety and Security Act, 2016 da ka jingthmu ban pynthikna halor ka jingshngain jong ki nongshong shnong ka jylla da kaba bishar bniah ia ki nongshongwai kiba shong ba sah ha ki bynta bapher bapher ka jylla.
Ka jingpyntreikam ia kane ka Act kan khanglad bad iada na ki riew shim kabu ba kin ioh jaka riehtngen hapoh ka jylla bad ruh ban lah ban pyrkhing bad tehlakam ia ka jingwan rung beain jong ki briew kiba na shabar kiba thmu ban wan shong wan sah ha ki shnong bad ki thain bapher bapher ka jylla.
Halor ka jingpyntreikam ia kane ka Act, na ka liang ka sorkar ha ryngkat ka jingiatreilang bad ka NIC, Meghalaya ka la pynbna ruh da ka online application ha ka 8 tarik u Nailur ba la dep khnang ba kan pynlong ia ki nongshong shnong, kata naduh ki trai iing, ki nongshong wan kin lah ban pynrung kyrteng ia lade lyngba ki jingpynshisha na ka liang ki bor pyniaid shnong.
Kumta ruh baroh ki trai iing/ki nongshong wai kiba sah hapoh ki hynniew tylli ki shnong, kiba kynthup ia ka Nongrim Hills, Pohkseh, Nongrah, Nongmensong, Lapalang, Riat Laban bad Wahdienglieng ia kiba la jied ha ka kylla kaba nyngkong ba ki dei ban pynrung kyrteng ialade ha ka App lyngba ka url  ia kaba lah ban leh lyngba ki PC, Laptop, Tablet bad Smart Phone.
Ki trai iing bad ki nongshong wai ki lah ban pynrung kyrteng ruh lyngba ka Mobile App da kaba shu sei (downloaded) na kane ka website.
Na ka bynta ki kot ki sla ba donkam bad kiwei ki jingtip ba bniah lah ban ioh na ka ophis jong ka Deputy Commissioner, East Khasi Hills, Shillong bad na ki Rangbah Shnong jong kine ki shnong ba la kdew.
Ka Lamyrsiang SCC kala jop da 1-0 iaka Tluh SCSC haka jingialehkai Super League Football kaba pyniaid da ka Saipung Block Sports Association (SBSA) kaba long haka sngi Nyngkong.
Kane ka shikol ka Lamyrsiang SCC kala wan lyngba u Go Goa Hangsing haka minit kaba 44’.
Haka 31 tarik ka jingiakhun kan long hapdeng ka Lakasein SC bad ka Jarain SC haka por 11.
30 baje mynstep, ka Latyrke SC bad ka Jalaphet Bri Sumer SC haka por 1.
30 baje nohphai sngi.
Ka Amlarem SC kala jop da 2-0 iaka Umladkhur haka jingialehkai Super Division Football League kaba pyniaid da ka Amlarem Sub Divisional Sports Association (ASSA) haka sngi Nyngkong.
Ia kine ki kol jong ka Amlarem SC la thep da u Iaiddakyrmen Jungai 21′ bad u Tori Jungai 51′.
Haka 1 tarik Naiwieng ka jingiakhun kan long hapdeng ka Thangbuli YSWC pyrshah iaka Pdengkerong YC haka por 2.
30 baje janmiet.
Ka Meghalaya ASHA Workers’ Union (MASHAWU) haka sngi Nyngkong ka la shim ia ka rai ban pynlong da ka jingiakhih da kaba shong jahthait ha la ki jong ki iing ki sem tad haduh ba ka sorkar jylla ka long lakloi ban pynurlong ia ki jingdawa ba sahteng jong ki.
Ia kane ka rai la pynbna hadien ka jingiakynduh ia ka Myntri ka Tnat ka Koit ka Khiah ka sorkar Jylla ka Kong Ampareen Lyngdoh.
Haba kren sha ki lad pathai khubor, ka President ka MASHAWU ka Kong Mirajune Myrsing ka la ong ba na ka liang ka Myntri ka Tnat ka koit ka khiah ka la pynthikna ban shimkhia halor kane ka jingdawa ka jong ki na ka bynta ban kyntiew ia ka jingsiew ne ka honorarium bad u Myntri Rangbah ka jylla ha ka 6 tarik u Naiwieng 2023.
“Kumta ruh ngi la shim ia ka rai ban shongthait katba ngi dang ap ia ka jingmih na kane ka jingialang hapdeng u Myntri Rangbah bad kane ka Myntri ka Tnat ka koit ka khiah ka ban long ha katei ka tarik.
Lada ka jingmih kam long kaba pynhun, ngin sa shim biang ia kiwei pat ki sienjam jong ka jingiakhih," ong ka Kong Myrsing.
Na ka liang ka Adviser jong ka Meghalaya ASHA Workers Union ka Kong Sony Kharjana kala ong ba ki la pynpaw ruh sha ka Myntri sorkar ha kaba iadei bad kiwei pat ki jingeh jong ki nongtrei ASHA kaba kynthup ia ka jingkdup kaba 100% ki jingmyntoi halor ka koit ka khiah lyngba ka MHIS policy khnang ban khanglad ha kaba iadei bad ka jingshah wengkam ba khlem nongrim jong ki nongtrei ASHA ha ki nongialam shnong.
Ka la ong ruh ba ki nongialam shnong, kata kum ki Rangbah Shnong kim donbor ban weng kam kynsan ia ki ASHA.
Ha kajuh ka por ka Kong Mira June ka  pynpaw ruh ka jingsngewnguh ia ka Myntri kaba la shimkhia ia ka jingdawa ha kaba iadei bad ka jingioh jingsumar ba 100% jong ki nongtrei ASHA ha ka jylla lyngba ka MHIS.
“Na ka liang ka Myntri ka la pynpaw shai ba na ka liang ka Tnat kam lah ban pyntreikam lyngba ki kyndon ain, hynrei ka pynthikna halor ki sienjam lyngba baroh ki DC bad ki Rangbah Shnong ha kaba iadei bad ka jingshngain jong ka kam ki nongtrei ASHA," ong shuh shuh ka Kong Kharjana.
Hadien ka jingiakhaid ha ki ar tylli ki jingialehkai, ka Niaw Wasa Utd kala jop bun kol haduh 5-0 iaka Shangpung Lumiawmuchai haka Super Division Football Tournament- U Kiang Nangbah Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Nyngkong.
U Dashngain Sukhlain ula lam lynti iaka Niaw Wasa Utd ban khur ia kane ka namjop hadien ba ula khyrwit iaka hattrick lyngba ki kol kiba ula thep haka 9’, 60’ bad 70’.
Ar kol la thep da u Riburom Jat 32’ bad u Surip Maner 58’.
Haba phai sha ka jingialehkai First Division Football Tournament-Chatister Kharkongor Memorial Trophy 2023, ka Wahiajer ka la pynliem da 2-1 iaka Moosalyngkat.
Iaki kol jong ka Wahiajer la thep da u Marlangki Suting bad Niwan o Gatphoh kiba la wan haka minit kaba 15’, 28’.
Shikol na kaliang ka Moosalyngkat la thep da u Meaban Thubru 64.
Haka 31 tarik ka jingiakhun First Division kan long hapdeng ka Sabahmuswang pyrshah iaka Moosyiem Shangpung haka por 12.
00 baje mynsngi.
Katba ka jingiakhun Super Division kan long hapdeng ka Nangbah Mulang bad ka Sailung Ialong haka por 2.
00 baje nohphai sngi.
Ka ophis u District Sports Officer (DSO), West Jaintia Hills District ryngkat ka jingiatreilang ka West Jaintia District Sports Association (WJDSA) kin pynlong iaka lympung ialehkai ‘Open Volleyball Championship–2023 na ka bynta ki khynnah shynrang bad khynnah kynthei.
Baroh ki kynhun ne ki club, ki skul, ki kolej bad kiwei kiwei kiba hap hapoh ka West Jaintia Hills District la khot sngewbha iaki ba kin iashim bynta ha kane ka lympung ka ban pynlong ha u bnai Naiwieng (November) bad Nohprah (December).
Ka tarik khatduh ban pynpoi iaki kyrteng kan long haka 9 tarik Naiwieng 2023.
Kino kino ki ban iashim bynta ki lah ban wan shim Form na ka ophis u DSO haka por long trei.
Ka tarik bad ka jaka pynlong yn pyntip hadien.
U Additional Deputy Commissioner, East Khasi Hills District haka sngi Nyngkong u pyntip ba ia ka tarik ba khatduh ban thep kyrteng ban pynrung sha ka training kum ki Agniveer hapoh ka tnat shipai Indian Armed Forces na ka bynta ki samla napoh East Khasi Hills la pynjlan haduh ka 12 tarik u Naiwieng 2023.
Kito ki samla kiba la pyndep ha ka physical bad basic medical screening kin bteng ban pyndep ia ki jingai jinghikai na ka bynta shi bnai ban pynkhreh ia  ka “Common Entrance Examination" ia kaba yn sa advertise da ka tnat shipai Indian Armed Forces.
Baroh kiba don jingmut kin hap ban rejistar na ka bynta ban ka Pre-recruitment training da kaba pyndep ia ka  google form lyngba ka link  Ki jingdonkam na ka bynta kane ka jingpynrung kyteng sha kane ka pre recruitment training ka long ba ki nong aplai ki dei ban long ki nongshong shnong ba pura jong ka East Khasi Hills District, kata na ka bynta ki shynrang bad kynthei, bad ka rta ha ka por ba ki pynrung kyrteng ia lade na ka bynta ka jingpynrung sha ka kam ka dei ban long naduh ka 17 snem hynriew bnai haduh 21 snem rta.
Kane ka jingpynrung kyrteng ka dei na ka bynta ki post Technical, Clerk/Store Keeper, GD, Tradesman/ House Keeper/ Mess Keeper bad ki kynthei ha ka Corps of Military Police.
Ka Mawlai Constituency Progressive Forum (MCPF) ka la ioh ban jied ia ki nongkitkam bathymmai jong ka ha kaba la pynneh biang ia u Bah PT Sawkmie kum u President bad u bah Wanseng Jyrwa kum u Working President.
Ha kane ka jingialang ba la pynlong hapoh ka iingsah jong u Bah PT Sawkmie ha Mawlai Nongpdeng la pynneh ia u Bah Frankie Massar kum u General Secretary, u Bah L.
Mylliem Umlong kum u Treasurer, bah Homer Kharkongor kum u Adviser nalor kiwei kiwei pat.
Haba ai jingkren ha kane ka sngi u bah PT Sawkmie u la pynpaw ba ki la rai ban pynkhie im biang ia ka Mawlai Constituency Progressive Forum, kaba ju trei shitrhem ha ki por ba la leit bad ba kin trei shitom ruh nangne shakhmat shibynta ban pynkhreh na ka bynta ka ilekshon MDC ka ban sa long ha une u snem 2024.
Ka jingiakren halor ka jingpyrshang ban pyntreikam da ki kali ba pyniaid da ka bording ilektrik ne ki Electric Vehicles (EV) ha ka jyllaMeghalaya ka la iaid shakhmat watla ki kynhun kiba iadon bynta ki la pynpaw ia ka jingshem jingeh ban poi sha kane ka thong.
Na ka liang u Bibhudutta Sahu, Consultant ka Alliance for an Energy Efficient Economy (AEEE) u la iathuh ba ia kane ka jingiakren la pynlong dang shen ha kaba ki nongkhot jingialang ki la shim ia baroh ki sienjam ban pyniadon bynta lang da ki kynhun na ka liang ka sorkar bad ki kynhun shimet.
Ia kane ka jingiamir jingmut hapdeng ki kynhun kiba iadon bynta halor ka Meghalaya EV Policy bad halor ki kam bei tyngka la khot pynlong da ka Tnat Transport ka sorkar Meghalaya bad ka AEEE ban iamir jingmut halor ka jingtyrwa ban pyntreikam ia ki kali bording (EV) ha ka jylla ka ban iada ruh ha kaba iadei bad ka khuid ka suba ha ka mariang.
U Sahu u la ong; “Kane ka rynsan ka la plielad ia ki halor ki jingtip kiba donkam kiba iadei bad ki jingeh kiba yn iakynduh ban pyntreikam ia kane ka sienjam.
" “Ngi don ia ki jingthmu ban pynbeit halor kine ki jingeh bad ban lah ban weng ia ki khnang ban plielad ia ki nongshong shnong ka Meghalaya.
Ngi kyrmen skhem ba na ka liang ka sorkar Meghalaya kan pdiang ia kane ka jingai jingmut ha kaba iadei bad ka EV policy ryngkat ka jingiatreilang bad ki kynhun trai shnong na ka bynta ban ai ka jingpynshai paidbah," u la ong shuh shuh.
Na ka liang ka AEEE bad ka Barefoot Trust ki la sdang ruh ban wanrah ka jingiadei bad ki tnat bapher bapher ha ryngkat ki  sngewthuh ia ki jingeh bad ban plie ia ki sienjam kawei hadien kawei bad ban pyrshang ban pyntreikam shwa tang kum ka nuksa tang ha ki katto katne ki bynta.
Lah ban kdew ba ha ka 18 tarik Risaw, ka Tnat Transport ka Meghalaya ryngkat ka jingiatreilang bad ka AEEE dang shen ki la khot pynlong ia ka jingiamir jingmut halor ka Meghalaya EV policy ia kaba la pynlong ha Taj Vivanta.
Ha kane ka jingialang iamir jingmut u Dr.
Vikas Nimesh na ka AEEE u la kren halor ka Meghalaya EV policy da kaba kdew halor ka jingdonkam ban wanrah ia ki jingkylla, kata ki ban kynthup ruh halor ka jingpynkylla ia ki kali rim sha ki kali ba lah ban pyniaid da ka bording ilektrik.
Na ka liang u      Prof.
Prabha Shankar Shukla, Vice-Chancellor ka NEHU ruh u la aijingmut ban pyntreikam ia kane ka sienjam ha Meghalaya, kata da kaba pynpaw ruh halor ka jingshaniah tylli jong ka India ha ki mar umphniang wat hadien ba ki ri ka pyrthei ki la sdang ban phaikhmat sha ki EVs.
Na ka liang ki nongiashim bynta ki la pynpaw ruh ba ka jinglah ban pyntreikam da kine ki kali bording ha ki por ki snem ki ban dang wan kan lah ban pynneh pynsah ia ka jingkhuid jingsuba ha ka mariang bad kyntiew ruh ha ka liang ka ioh ka kot lyngba ka jingpynmih jong kine ki karkhana treikam ne ki EV infrastructure, ki charging network development bad ha kiba bun kiwei pat ki bynta.
Ka Department of Telecommunications (DoT) ryngkat ka jingiatreilang bad ka National Disaster Management Authority (NDMA) kala pyrshang ban pyntreikam ia ka Cell Broadcast Alert System haka 30 tarik Risaw da ka jingthmu ban iarap halor ki lad aijingtip ba kyrkieh haba jia kino kino ki jingjia shah pynjulor ha ki bor ka mariang bad kiwei pat bad ban pynthikna na ka bynta ka jingshngain jong ki nongshong shnong.
Ia kine ki Cell Broadcast Alert System la pynlong ha kawei pa kawei ka Telecom Service Provider.
Ia kine ki jingpyrshang yn bteng ban leh na kapor sha ka por ha ki bynta bapher bapher jong ka ri khnang ban khmih halor ka jingtreikam bad ka jingseisoh ha ki lad aijingtip ba kyrkieh lyngba kine ki kor ba la pynkhreh ha ki Mobile Operator bapher bapher kumjuh ha ki Cell Broadcast Systems.
Kine ki Cell Broadcast Alert System ki dei ki bynta jong ka technology kiba pynlah ia ngi na ka bynta ban phah ia ki message kiba donkam kyrkieh ha ka por kaba biang haba don ki jingjia shah pynjulor ha ki bor ka mariang bad kiwei pat sha baroh ki mobile phone kiba hap hapoh kito ki jaka, kata la ka long ba ki ioh ioh pdiang ia ki message ki dei ki nongshong shnong ne kiba shu wan poi.
Kane kan pynthikna ia ki jingtip ba donkam kyrkieh ba kin poi sha ki ba bun bah ki briew katba lah ha ka por kaba biang.
Ia kine la pyndonkam da ki tnat sorkar bad ki tnat aijingshakri ba kyrkieh ban aijingtip sha ki paidbah halor ki jingsyier jingma bad ban pyntip sha ki ha kiba kum kine ki khep ba don jingma.
Ia kine la ju pyndonkam ban ai ia ki jingtip ba kyrkieh, kata kum ha kaba iadei bad ka jingma na ki bor ka mariang, kum ka jingmaham halor ka jinglah ban khie Tsunami, Jingshlei Um, Jingkhynniuh Jumai bad kiwei pat, kumjuh ia ki jingpyntip kiba iadei bad ki jaka kiba shngain na ka bynta ki paidbah, ki jingpyntip kiba iadei bad ka jingpynkynriah ia ki briew bad kiwei pat ki lad jingtip ba kongsan.
Ha kane k por ba pyrshang ne leh ia ka test, ki briew ki lah ban ioh pdiang ia ki emergency alert ha ki mobile ki jong ki.
Ka DoT ka pynthikna bad kine ki emergency alert ki dei ka bynta jong ka plan ha kane ka jingpyrshang bad ka bym shym la thew shisha ia ka jingdonkam ba kyrkieh.
Man kawei pa kawei ka test alert kan kdew shai ba ka dei tang ka test message khnang ban ym pynartatien.
Ia kane ka jingpyrshang la pynkhreh la pynlong 30 tarik Risaw sngi Nyngkong ha ka jylla, hynrei kane ka shong eh ha ka jinglong ba la pynkhreh ia ki kor ki bor bad ba ka lah ruh ban don ka jingpynkylla ha kaba iadei bad kane ka jingpyrshang ha ka khyllipmat kaba khatduh.
Shibynta jong ka “International North East Festival" kaba dang iaid shakhmat ba la khot pynlong da ka Consul General Ho Chi Minh ha sorbah Ho Chi Minh City, Vietnam kaba hap hapoh ka jingkhmih jong ka Ministry of External Affairs, ka Meghalaya kaba la pyniasoh ialade bad ka thain South Asia bad khamtam ka Vietnam, lyngba ka Tnat Textiles, Trade, Tourism bad Craft, Cuisine bad ka Tnat Culture ki la mihkhmat ia ka Meghalaya ha kane ka tamasa NE Festival kaba nyngkong eh ha Vietnam.
Ki kynhun bad ki nongmihkhmat ki la iashim bynta shitrhem ha kiba bun ki jingialang, ki exhibition, ki jingialang kiba iadei bad ki kolshor lyngba ki nongmihkhmat sorkar, ki nongseng kam na ki kynhun shna kti bad thain jain (Textile), kolshor (culture) bad ki kynhun nongtem kiba la pynpaw ia ki lad ki kabu kiba ka Meghalaya ka don ha ka liang ki kam khaii pateng bad ki kam bei tyngka, ha kaba la khmih ruh ia ka bynta kaba iadei bad ka Textile sector kum ka jaka pynleit jingmut.
U Myntri Khynnah kam bar ri ka Sorkar Pdeng u RK Ranjan Singh u la plie paidbah ia kane ka “North East Festival" ha ryngkat u Chairman & Head ka Ho Chi Minh Province ka Sorkar Vietnam ha ryngkat ka jingiadon lang u Nonglamktien ka India ha Vietnam, u Consul General bad kiwei pat ki nongmihkhmat na ki jylla ka thain North East.
Na ka liang u Chairman jong kumba 25 tylli ki jylla hapoh ki province ka Vietnam, ki nongtreikam lajong ba pawkhmat ka Vietnam, ki tour operator ki la pynpaw ia ka jingdon mon ban pyniasoh ha kaba iadei bad ki jingtreikam kiba iadei bad ka Textile, tnat Tourism bad ka jingiasam jingtip ha kaba iadei bad ka kolshor bad ka Meghalaya.
Kumjuh ka Tnat liengsuin ka Malaysia kaba pynher liengsuin sha Dhaka ka la pynpaw ia ka jingangnud ban pyniar ia ka lynti iaid na ka bynta ki kam jngohkai pyrthei sha Meghalaya lyngba ki lynti khyndew, bad la pynbna ruh ba ka tnat liengsuin ka Vietnam shen kan sa pynher liengsuin na Hanoi / Ho Chi Minh City sha Guwahati.
Ka Khasi Students’ Union (KSU) Barak Valley Circle ha ka 28 tarik u Risaw 2023 ka la pynlong ia ka prokram sam khusnam bad kumjuh ka jingpdiang burom ia ki samla Khasi kiba shong ba sah ha sor Silchar, Assam.
Ha kane ka ka sngi la wan ban pynshngain da u president rangbah ka KSU u Samla Lambokstarwell Marngar kum u kongsan nalor u samla Rueben Najiar bad ki dkhot ka CEC naduh u samla Richest Malngiang Assistant Education Secretary KSU CEC, Samla Shalkitbok Kharbnai Assistant Education Secretary KSU CEC, samla Pynshai Kupar Dkhar Assistant publicity ka KSU CEC, samla Alerick Kharjana Assistant Office Secretary ka KSU CEC lem bad ki dkhot ka KSU East Jaintia hills district Unit, Vairangte Unit bad kiwei kiwei.
La pynphuh pynphieng ia kane ka lympung da ki shad tynrai ha ryngkat ka jingiadon lang ki riew Rangbah kum u Bah Sebastian Pakyntieñ u ba dei Chairman jong ka Khasi Jaintia Village Development Council, u Ma Charles Rymbai President ka Barak Valley Khasi Jaintia Welfare Organisation,u Ma Wanbor Pdang  General Secretary ka Barak valley Khasi Jaintia Welfare Organisation nalor kiwei pat.
Ka KSU Barak valley circle ha kane ka sngi ka la ioh ban pynkup burom haduh 45 ngut ki khynnah samla kiba pass bha kiba wan na kylleng ka them Barak.
Shuh shuh ha kane ka sngi la ioh ruh ban sakhi ia ka bynta kaba ar jong ka prokram ha kaba la don ka jingiakop ‘Mr Freshers’ bad ‘Miss Fresher’s ha kaba ia ka nam lahduh la ioh rah da u samla Hamjngai Bareh kum u ‘Mr Freshers’ bad ka samla Manisha Pohdweng kum ka ‘Miss Freshers’ jong u snem 2023.
Ka Womens Welfare Organisation (WWO) Seinraij Jowai kumba ju long manla u snem haka 28 tarik Risaw ruh ka la pynlong ka jingïa kynduh lang kaba kyrpang jong ki khun kynthei bad la pynlong ruh ka jingpynkup burom iaki khun samla ka Niamtre kiba la pyndep iaka kyrdan P.
hd bad ia kito kiba ioh 80% shaneng haka eksamin haka kyrdan SSLC bad HSSLC.
Iaka jingialang la pynïaid da ka samla Dathrang I Passah bad u samla Salanda-O Langdoh, ka Wandalan Dkhar, Chairperson WWO-Seinraij Jowai ka la ai ki kyntien pdiang burom nangta ka Ridaka Lamar, Vice-Chairperson WWO-Seinraij Jowai ka la ai ka nguhblei nguhsyiem bad u Hunbeitki Dkhar, Secretary WWO-Seinraij haba kut ula ai ki kyntien khublei.
Ha kane ka jingïa kynduh lang la wan sakhi lang ruh da ka Bandarisha Lyndem, Chief Engineer PHE ka sorkar Jylla kum ka kongsan, u Antonio Lakiang, Deputy Secretary ka sorkar jylla kum u symbud kongsan, u Hercules Toi, President Seinraij Jowai, u Arwotki Sumer, General Secretary, Seinraij Jowai ki riew rangbah, ki longkmie longkpa bad ki khun samla ka Seinraij Jowai.
U Hercules Toi ula kren halor ka National Education Policy 2020, ula ong ka jingpyntreikam ia kane ka policy hapoh ka Jylla kan long ka jingmyntoi kaba khraw naduh ki khynnah kiba pule haki kyrdan kiba rit haduh kiba pule haki kyrdan kiba shalor.
U Antonio Lakiang ula kren ai mynsiem iaki samla da kaba ong ban buh iaka thong bad angnud jong ki, haka jingsngew jong ki marwei, namar kaei kaba phi ïoh kaei kaba phi kwah dei tang ma phi hi kiba sngewthuh la phi lah ne ym lah ban leh, ymdei ban sngap iaka jingong jong kiwei.
Ki khun ka Niamtre kiba la ïoh pdiang ka jingpynkup burom ha une u snem ki long haka kyrdan SSLC 11 ngut, haka HSSLC 3 ngut bad 2 ngut pat haka kyrdan Doctorate bad iaka jingpynkup burom la pyndep da ka kongsan bad kiwei ki riew rangbah.
Napdeng kine baroh, 2 ngut dei kiba ïoh iaka kyrdan Seinraij Topper kita ki long ka Mayanka Pde na dong Salini Mihmyntdu kaba pule ha Jowai Govt.
Public School bad ka la pass iaka ICSE Examination 2023 da kaba ioh haduh 94.
3% bad 5 tylli ki Distinction kynthup ka English, Khasi, Social Science, Mathematics, Science & Home Science.
Uwei pat u samla u dei ka Wansame Pakyntein uba pule ha Sri.
Chaitanya Junior Kala Sale Pragathi Nagar, Hyderabad ula ioh 90.
21% bad ioh distinction ha ki 4 tylli ki subject kynthup ka English, French, Zoology bad ka Botony.
Shuh shuh ha kane ka jingïa kynduh ki khun kynthei ka Seinraij ka la don ruh ka jingpynkup burom kaba kham kyrpang iaki 2 ngut ki khun ka Niamtre kiba ioh iaka kyrdan Doctorate kita ki long u Dr.
Lincoln Dkhar na dong Chilliangraij uba dei u khon ka Kong Delta Dkhar bad u (L) Frando Sungoh, u Lincoln ula pyndep iaka jingpule Ph.
D haka subject Chemistry na NEHU, Shillong ha u snem 2023.
Ka Dr.
Toba Lamare na Ummulong kadei ka khun jong ka Kong Lukhimai Lamare bad u (L) Lemison Lyngdoh.
Ka Dr.
Toba ka la pyndep iaka Ph.
D ha ka Subject Education na NEHU, Shillong ha u snem 2017.
Ka Kong Badarisha Lyndem kum ka kongsan, ka kren ai mynsiem iaki samla ban trei shitom bad ban ri sumar iaki adong niam adong blei khnang ba ka burom jong ka iing ka sem, ka shnong ka thaw kin lah ban rah hakhmat ka pyrthei.
La pynphuh pynphieng ia kane ka sngi da ki jingshad jingrwai ba la shim bynta da ki samla ka Seinraij Jowai, ki longkmie ka Loompyrdi Iongpiah bad ki samla ka Umchangiar.
Ka Nongbah Shillong ka la ioh pdiang ia ka khusnam “City with the Best Record of Public Involvement in its Transport Planning" na ka bynta ka project “Shared Commuter Service" ha East Khasi Hills (Shillong)".
Kane ka dei ka sienjam ba la pyntreikam da ka “Sustainable Transport and Efficient Mobility Society (STEMS)", ha ka jingpynlong ia ka 16th Urban Mobility India Conference and Expo 2023, kaba la long naduh ka 27 haduh ka 29 tarik mynta u bnai ha ka Nongbah New Delhi.
U Manoj Joshi, Secretary –ka Ministry of Housing and Urban Affairs ka Sorkar India u la aiti ia kane ka khusnam sha ka STEMS ha ka jingialang kaba la long haka sngi U Blei.
Ia kane ka khusnam la shimti da ka Kong Isawanda Laloo, kaba long ka Secretary ka sorkar jylla bad ka CEO jong ka STEMS ha  ryngkat bad ki dkhot jong ka STEMS.
Kiwei pat kiba la ioh pdiang ia ka khusnam ha ki bynta bad kyrdan bapher bapher ki kynthup ia ka Delhi, Lucknow, Srinagar, Bhubaneswar, Kochi bad Jabalpur.
Ka STEMS kala ioh pdiang ia kane ka jingithuh kaba nyngkong eh hapoh ka ri namar ka jinglah ka jong ka ban pyndon bynta lang ia baroh ki kynhun kiba ia don bynta, kata khamtam ia ki nongialam shnong, ki bor pyniaid skul nalor ki kmie ki kpa nalor ka jingshim ia ki sienjam ban iamir jingmut lang bad ki tnat sorkar bapher bapher, kata kum ki bor pyniaid district jong ka East Khasi Hills, Shillong Traffic Police, Tnat PWD, MTC bad kiwei kiwei ha kaba plan ban pynwandur ia kane ka jingthmu jingthmu.
U Bah Walter Kharkongor 48 snem ka rta, ba ju khot ieit u Lung uba dei u nongshad ba pawnam ka jylla bad ia uba la ju tip ruh kum u Michael Jackson namar ka jingtbit shad ka jong u, u la khlad noh haka step Sngi U Blei bad yn pyndep ia ka jingleit on tep lashai ka sngi Nyngkong 30 tarik Risaw 2023 ha u lum jingtep ka Balang Catholic ha Umshorshor.
Lah ban pynkynmaw ba u Bah Walter uba shong ba sah ha Mawlai Nonglum u dei u nongshad ba pawnam uba ju shad ia ki jingrwai bad jingshad jong u nongrwai bad nongshad ba pawnam ka pyrthei u Michael Jackson ha kine ki khyndiat phew snem kiba la leit noh.
Nalor ba u don ia ka dur ka dar bad u shniuh uba iasyriem bad une u nongshad ba pawnam ka pyrthei u Walter u ju sngewtynnad ruh ban riam ia lade kum Michael Jackson khamtam ha kine ki snem kiba la leit noh.
U Bah Walter u dei uba la jop ha kiba bun bah ki jingiakop shad ha kylleng, bad uba ju shah khot sngewbha ruh ha kiba bun ki jingialang kiba heh ban pyni ia ka sap shad ba kyrpang jong u.
U Bah Walter ula sdang ban shad ha ki snem kumba 1990 eiei bad lah bna haka rukom shad ban pyrthuh bud kum u Michael Jackson, uba dei u nongshad/nongrwai ba tbit tam na ri America.
Kham hadien ha ki snem 2004 eiei, u lah pynmih ruh ia ka jingrwai kaba kyrteng “Mano?" Ka seng All Meghalaya dancers’ Association (AMDA) ka kam ba u bah Kharkongor u dei u nongprat lynti ia ki nongshad haki por ba mynshwa bad kat haduh mynta bad u ju don ryngkat lang bad ka seng naka por shaka por ban ai mynsiem iaki riewdon don sap ngi.
Ki Pulit ka East Jaintia Hills, hynne ka sngi U Blei, kila ioh ban kem noh ia uwei u nongkhaii droks ha kaba ki la ioh ruh ban kurup noh ia u drok heroin uba don haduh 274.
23 gram ba shongdor ha iew T.
1.
5 klur.
U Superintendent of Police ka District u Jagpal Singh Dhanoa u la ong ba la ioh ban kem noh ia une u briew napoh kawei ka bus Night Super kaba don ia u nombor AS01-FC-7788, bad ia une u briew la tip kyrteng kum u Rofique Uddin Ahmed.
Na ka liang une u heh pulit  u la ong ruh ba ba ki pulit kila ioh ia ka jingtip kaba bniah ha kaba iadei bad ka jingwan poi jong une u briew ha ryngkat u drok, bad kumta mar mar kila pynlong ka jingpynap shrip ha surok bah NH-06 hajan Khliehriat Police Station.
Shuh shuh u heh pulit u pyntip ba hadien ka jingtalasi ia kane ka bus ha ka jingiadonlang ki nongsakhi shimet na ka liang ki pulit kila ioh ban kurup haduh 20 synduk u power rong stem na ka pla jong u, bad hadien ka jingleh ia ka test la lap ba u dei u heroin uba don ka jingkhia kaba 274.
23 gram.
Halor kane na ka liang ki pulit ki la register case pyrshah ia une u briew hapoh Khliehriat Police Station ha ki kyndon ka NDPS Act.
Ka Hima Khyriem haka 28 tarik Risaw kala pynbna ban pynlong ia ka jinglehniam bad ka Shad Nongkrem ha ka 1 bad 2 tarik Naiwieng 2023.
Ia kane la pynbna da u Syiem ka Hima Khyriem u Paiem Dr.
Balajied Sing Syiem uba la iathuh ruh ba ka Hima ka la iaid shaid shaid ia ki jingdonkam ban pynthikna ba kane ka jinglehniam bad ka Shad Nongkrem kan long kaba seisoh.
U Paiem ula ong ba ia kane ka lehniam bad ka Shad Nongkrem la sdang naduh ki por mynbarim, kata naduh ba dang don tang ka Hima Shyllong tad haduh 1853 ba la mih ka jingiapyllait noh hapdeng ka Hima Khyriem bad Hima Mylliem.
Ia kane ka jinglehniam la sdang naduh ki por ba ka ïingsad ka dang don ha Nongkseh bad ka jinglehniam Hima Khyriem mynta u snem kala long kaba pynkhreh ban pynlong ia ka jinglehniam bad Shad Nongkrem kumba la leh man u snem ha ha Madan ïingsad kaba don ha ïing Syiem Smit, la ong u Paiem Balajied.
Haba batai halor ka jinglehniam, u Paiem ula iathuh ba ha ka 1 tarik Naiwieng kan don shwa ka jinglehniam bad ka Shad Shynrang ha Lum Pomblang Iewduh bad ha ka 2 tarik jong ka sngi kut kan don ka jingiashim bynta jong baroh ki khun Khasi ka Bri U Hynniewtrep hashuwa ka Pomblang.
Haba kaba iadei bad ka jingpynkhreh ia ka lehniam bad Shad Pomblang, u Paiem ula iathuh ruh ba ka Sorkar Jylla lyngba ka tnad Tourism kala theh pisa haduh T.
2 klur 68 lak ban shna pynbha ia ka jaka shong ki paidbah ban sakhi ia ka lehniam ha Lum Pomblang Iewduh.
Shuh shuh u la ong ba ka Hima kam peit khmat iano iano hynrei ka pdiang lut ia baroh ki khun ka Bri U Hynniewtrep ban wan shim bynta ha ka jingshad Nongkrem namar kane kadei ka kawei ki bynta Ka Hima Khyriem kala kyntu ruh iaki Youtuber lada dei ki kynhun ne riew shimet ba shuwa ban pynmih pyrthei iaki jinglehniam kin hap ban iasngewthuh jingmut shuwa bad ka dorbar khnang ba nym ialam bakla sha ka pyrthei iaka rukom pyndep niam.
Ka Shnongrim SC bad ka Narwan SC kila khur namjop haka jingialehkai Super League Football Tournament ba la pyniaid da ka Sapung Block Sports Association (SBSA) kaba iaid shaid shaid ha madan ialehkai ka shnong Lamyrsiang haka sngi Saitjain.
Ka Shnongrim SC kala jop da 2-1 iaka Lakasein SC da 2-1.
Na kaliang ka Shnongrim la thep ia kine ki ar kol da u Samedonhi Sukhlain 9′ bad u Steady Sutnga 18′.
Katba ka shikol jong ka Lakasein la thep da u Pynchait Mukhim 46′.
Ka namjop jong ka Narwan SC kala wan hadien ba kala pynliem da 3-2 iaka Jarain SC.
Iaki kol jong ka Narwan SC la thep da u Living Phawa marwei ar kol 2′ ,41′ bad shikol da u Meki Suiam 14′.
Ki ar kol ka Jarain SC la thep da u Romario Dkhar 71′ bad u Lack Lamare 78′.
Haka 30 tarik Risaw ka jingiakhun kan long hapdeng ka Mulait United FC pyrshah iaka Mynthing SCC haka por 11.
30 baje mynstep.
Ka Tluh SC pyrshah iaka Lammyrsiang SCC haka por 1.
30 baje nohphai sngi.
Ka Meghalaya Bharat Scouts and Guides ka la thung ia u Deputy Commissioner ka West Jaintia Hills District, u Bah BS Sohliya kum u President ka Bharat Scouts and Guides jong ka District ha ka jingialang kaba la long hapoh ka chamber jong u haka 27 tarik Risaw.
Ia kane ka jingialang la pynlong ha kamra treikam u DC haka jingiadonlang u Bah W.
Lyngdoh, State Secretary ka MBSG, ka Kong  AP Syiem, District School Education Officer & District Chief Commissioner kaba la ai ka jingkren pdiang sngewbha, ka Kong Saramai Tariang, Vice President ka MBGS, WJHD kaba la pyniaid ia ka jingialang ha ryngkat ka jingiadon lang ki dkhot ba la rim.
Ha ka jingkren u Deputy Commissioner u Bah Sohliya u la pynpaw ka jingsngewnguh sngew burom ban ioh ia ka lad ban long ka bynta bad ka MBSG.
Nalor kata u la ai khublei ruh ia ki dkhot napoh ka District halor ka jingpdiang sngewbha ka jong ki shapoh ka kynhun bad pynthikna ruh ha ki halor ka jingkyrshan bad jingiarap ba pura na ka liang ka jong u ha baroh ki jingtreikam ki jong ka.
Ka Mukhla Raij SC kala pynliem da 2-0 iaka Khimusniang haka jingialehkai Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Saitjain.
Ia kine ki ar kol ka Mukhla Raij la thep da u u Meker Pyrtuh 25’ bad u Chandame Suna 90’+1.
Haba ka jingialehkai First Division Football Tournament ka Khliehiongriang ka la pynliem da 4-2 iaka Lutituber SW Ha kane ka jingialehkai ka Lutituber SW kala tamj shuwa shakhmat da ki ar kol kaba la thep da u Ribait Lhuid 9’ bad u Baiahluti Dhar 15’.
Ka Khliehiongriang kaba wan nadien kala thep baroh saw kol haka kylla miet jong ka jingialehkai.
U Same Dkhar ula the par kol 50’ bad 90’+1 bad mar shikol da u Arwan Dkhar 73’ bad u Founder Passah 79’.
Haka 30 tarik Risaw ka jingiakhun First Division kan long hapdeng ka Moosalyngkat pyrshah iaka Wahiajer haka por 12.
00 baje mynsngi.
Ka Super Division kan long hapdeng ka Shangpung Lumiawmushai pyrshah iaka Niaw Wasa haka por 2.
00 baje nohphai sngi.
Ka Ladrymbai B Sc kala pynliem da 1-0 iaka Chiehruphi SYWSC haka final First Division Football Tournament kaba pyniaid da ka East Jaintia Hills District Football Association (EJHDFA) kaba long ha artificial turf Diengshynrum, Khliehriat kaba long haka sngi Saitjain.
Ia kane ka shikol ka Ladrymbai kala thep tang hadien saw minit bala iaid ka jingiakhun haka kylla step.
Kane ka kol kala wan lyngba u Dasukwame Dkhar 4′ bad kala neh haduh bala wai ka por ialehkai.
U kongsan ba wan ban sakhi bad pynhap pyrda ia kane ka lympung u dei u Deputy Commissioner, East Jaintia Hills District u Abhilash Baranwal ryngkat ka jingiadonlang ki dkhot bad nongkitkam ka EJHDFA bad ki riew rangbah ka thain.
Ka khusnam emerging player la ioh rah da u Suting Syrti naka Chiehruphi bad ka Best Team da ka Rymbai Synrang Shahkhain SC.
Ngi na ka liang ka ïing ka sem jong i (L) Debilansi Khyriem iba la khlad ha ka 25.
10.
2023, ngi pynpaw ka jingsngewnguh: 1) Balang Presbyterian Jowai 2) Kur Khyriem 3) Kur Pakem 4) Kur Rymbai 5) Tympang- Iawmusiang,Jowai 6) Dr.
Norman Tunnel Hospital ia ki Doctor wa ki nurse 7) Jowai Traffic Police 8) Ia ki paralok ki parajor najan na jngai.
Khublei shibun na u Planning Rymbai (Kpa), ka Anita Khyriem (Kmie), u Kambhah Khyriem (hymmen), ka Dayoophika Khyriem (hymmen), ka Emidaka Khyriem (hymmen), ka Elisa Pakem (kurim) ka Agatha Lansa Pakem (khun).
Ka Jaintia Hills Development Society (JHDS) ryngkat ka jingiatreilang bad ka Khublei Germany kila plie paidbah sa ia kawei pat ka iing baduk kaba la tei kyrpang na ka bynta ka iing ka sem jong ka Kong Smiti Phawa ba shong ba sah ha Lumpyrdi Mihmyntdu.
Ia kane ka iing la plie iaka da u Chairman ka Balang Katholik Mihmyntdu, u Ma Lamshwa Chyrmang haka jingdonlang u Director ka Jaintia Hills Development Society Father Manbha Pakem, u Ma Denis Kurkalang Coordinator Jaintia Hills Development Society, u Ma Ialammi Lyngdoh, General Secretary Balang Katholik Mihmyntdu, u Ma Fedrick Synnah ryngkat bad kiwei de ki riew rangbah.
Ia kane ka iing la shna bad pynbit pynbiang da ka Jaintia Hills Development Society ryngkat ka jingkyrshan kawei ka Longkmie kaba na ka Ri Germany ka Agathe Glucker.
Shuwa ban plie iaka iing, ka la don ka jingialang lyngkot ba la pyniaid da u Ma Fedrick Synnah Chairman barim ka Balang Katholik Mihmyntdu bad la ioh ka jingkren na u Ma Lamshwa Chyrmang bad na u Father Manbha Pakem bad ka jingkren sngewnguh na ka trai-iing ka Kong Smiti Phawa.
U Father Manbha Pakem haka jingkren ula pynpaw ka jingsngewnguh ia baroh kiba donkti bad kyrshan ban pynshna ia kane ka iing kaba donkam jingiarap bad u la kyntu ruh ia ki nongioh kynti ba kin sumar bha ia kane ka iing khamtam eh ban don ka jingiaieid ka jingiasngewthuh jingmut shi iing shi sem khnang ban wanrah ia ka longing longsem kaba bha ba miat bad basuk basain.
Hadien ka jingkyrkhu ia ka iing da u Father Manbha Pakem, la ioh ia ka jingkren sngewnguh na ka liang ka Kur Phawa ia kaba la kren da u Ma Sahon Phawa President ka kur Phawa Mihmyntdu Unit uba la pynpaw ka jingsngewnguh ia kiba donkti ban pynshna ia katei ka iing.
Ki pulit na ka tnat ANTF East ka Khasi Hills hynnin ka sngi Thohdieng ki la ioh ban kem noh ia saw ngut ki nongkhaii drok na ki bynta jong ka jingkieng Umshyrpi, kaba hap hapoh Jhalupara OP, Shillong.
Na kine ki saw ngut ki pulit ki la ioh ban kurup noh ia 41 tylli ki synduk let (vials) kiba don ia u drok heroin uba don ka jingkhia kaba 46.
42 gms, saw tylli ki mobile phone, kawei ka pla snieh rongktieh, uwei u thyrnia injek, kawei ka pla plastik, saw tylli ki synduk let bathylli nalor kawei ka kali kaba don ia u nombor R/No.
ML 05 D 9905.
Hadien kane na ka liang ki pulit ki la pynngat ia baroh kine ki sawngut hapoh ki kyndon jong ka NDPS Act.
Sa sawngut ki dkhot ka kynhun runar kaba kynthup ia kawei ka kynthei kiba donkti ha ki kam dawa pisa jubor ki la shah kem noh ha ki bor pulit ka East Khasi Hill napoh Palace Hotel ha Iewduh, Shillong ha kaba la ioh ruh ban kurup ia shibun bah ki kot ki sla dawa pisa nalor ki receipt book kiba don ha ka kyrteng ‘Ki Khlur u Hynniewtrep.
’ Ki pulit ki la ioh pdiang ia ka jingujor ba ha ka jan miet jong ka 26 tarik mynta u bnai, kine ki suba runar ki la dawa T.
15,000 bad ki la wan poi ruh ban shim ia kane ka pisa hynnin ka sngi Thohdieng.
Na ka liang ki pulit ki la rejistar case pyrshah ia kine ki briew hapoh Lumdiengjri PS bad pynngat ha ki kyndon bapher bapher jong ka Indian Penal Code (IPC).
Lah ban kdew ba dang ha ka sngi Palei ba la lah, sawngut ki briew ki la shah kem noh na ki jaka khaii pateng ha ka nongbah Shillong, kata ha ka por ba ki dang pyrshang ban ai shiti dawa pisa sha ki nongkhaii.
Na kine ki pulit ki la ioh ruh ban kurup shibun bah ki tiar, kata kaba kynthup ia ki  ki shithi dawa pisa ha ka kyrteng jong ki sengbhalang bapher bapher ki bym pat shym la bnai pyrthei, kata laitylli ha ka kyrteng jong ka Hynniewtrep People Defense Alliance (HPDA), lai ki receipt book ha ka kyrteng jong ka HPDA, artylli ki donation receipt slip kiba don jingiadei bad ka seng United Khasi Movement (UKM), ar ki donation receipt slip jong ka seng Federation of Khasi United People (FKUP), ar ki donation receipt slip jong ka seng Confederation of Meghalaya People (CMP), kawei ka counterfoil receipt slip jong ka  Khun Hynniewtrep Youth Council (KHYC) bad ar tylli ki donation receipt slip jong ka seng Hynniewtrep Youth Regions (HYR).
Ki bor pulit ki la ioh ruh ban kurup noh ia kawei ka Scooty Aprilla kaba don ia u registration number ML05 Q 9828 nalor sawtylli ki mobile phone.
U Myntri ka Tnat Pule Puthi u Rakkam A Sangma haka 27 tarik Risaw ula pyntip ba na ka liang ka Sorkar jylla shen kan sa shim ia ka rai la kan pdiang ne em ia ka sienjam ban pynlong  ia ka Mathematics kum ka compulsory subject hapoh ki skul.
Haba kren sha ki lad pathai khubor khubor une u Myntri ula ong ba ki la pynlong ia ka jingialang bad ki principal na palat 30-40 tylli ki secondary bad higher secondary school na ka bynta ban iatai sani ha kaba iadei bad kane ka phang.
U la ong kiba bun na ki principal ki la pynpaw ka jingsngewkhia ha kaba iadei bad ki jingmih na ka jingai jinghikai ha kaba ki la ai jingmut ruh ba dei ban pynkylla noh ia ki katto katne ki kot skul khnang ba kin long kiba mar ia ryngkat bad ka national standard.
Nalor kata u la ong ruh ba kiba bun ki la pynpaw ba dei ban pynlong noh ia ka Mathematics kum ka compulsory subject, hynrei ia mynta hi na ka liang ka sorkar kan sa shong pyrkhat ia ki jingai jingmut jong ki Principal.
“Nga ruh ha ka jingsngew shimet nga sngew ba bun ki Academicians bad ki Principal kila ai jingmut ba ia ka Mathematic ym dei shuh ban pynlong kum ka Optional Paper…ia mynta ka dei ka “Best of Five" na ki 6 tylli ki subject.
Kumta ka sorkar kan sa shim ia ka rai hadien ba kala dep ban khmih bniah bha" ong u Myntri.
Ha ka juh ka por une u Myntri ula ong ba haduh 90% na ki khynnah pule kin ym shim satia ia ka subject mathematics lada ki iohlad.
“Lada ngi ailad baroh kin kwah ban don ha ka jaka kaba suk.
Ha Nga hi shimet lada ngi ailad ba ka Mathematics kan dei ka Optional Paper, bun ki khynnah kin ym shim ia kane ka subject, kane kan long kaba la thikna hynrei mynta ha kane ka juk kaba leit pule ha ki kyrdan kiba heh khlem ka mathematics kan long kaei kaei ka bym lah ban pdiang hynrei nga tharai ba ngin lah ban pynkhreh bha, ngi don ia kajuh ka jabieng bad kiwei pat kiba don ha kane ka sla pyrthei bad nga tharai kala poi ka por ba ngin khmih bniah bad ban shim ia ka rai" ong shuh shuh u Myntri.
Nalor kata u pyntip ruh ba ka tnat ka la bthah ia ka Directorate of Educational Research and Training (DERT) ban leh ia ka jingwad bniah halor ka jingleh bha ki khynnah pule hashwa ban pynlong ia ka subject Mathematics kum ka Optional Paper.
Shuh shuh u la ong ruh; “Ngi kwah ban tip haduh katno ngut ki khynnah kila leh bha ha ka mathematics (shwa ban pynlong ia ka kum ka Optional Paper) bad katno ngut ki khynnah kiba la kiar ban  shim ia ka subject mathematics.
Ngin sa ioh ia ki jingtip bad ki jingkhein baroh, bad ngi la kyrpad ia ka Meghalaya Board of School Education (MBOSE) bad ka DERT ba kan ai ha ngi  ia ki jingtip khnang ba ngin ioh ia ki jingtip kiba pura bad ban sngewthuh khambha halor kane ka mat.
".
Ka ophis u Superintendent of Police West Jaiantia Hills District ka la pynlong ia ka prokram pynshai paidbah halor ka jingshngain ha ki lynti surok (Road Safety) na ka bynta ki nongniah trok hapoh ka shnong Nongtalang.
Ha kane ka prokram kaba la pynlong haka 26 tarik Risaw, la wan iashimbynta da ki seng jong ki trai bad ki nongniah trok, Limestone & Coal War Jaintia Association, Synjuk ki Waheh Chnong War Jaintia bad kiwei kiwei.
Na ka liang ka tnat pulit la mihkhmat da u Bah C Syrti, MPS.
SP West Jaintia Hills District, Bah GAL Marshillong, MPS, SDPO Amlarem bad u Insp.
A.
Phawa O/C Dawki PS.
Kiba la ai jingkren ha kane ka jingialang halor kiba bun ki mat kiba iadei bad kane ka phang ki kynthup ia u Chairman, u Bah Henry manner, Adviser na ka bynta ki truck and driver association u Bah Lop Pohtam, Waheh Chnong Nongtalang pyllun u Bah Min Lyngdoh, President synjuk rangbah shnong War Jaintia u BahTwin Rymbui, Secretary synjuk rangbah shnong War Jaintia u Bah Kampher Pohlong, u President traffic volunteers u Bah Medi Mukhim bad kiwei.
Ha ka jingkren na ka liang u SP ka district u la iai ban halor ka jingdonkam ban don akor ka burom bad ia ka jinglong ba phikir.
U la kyrpad ruh ia baroh kiba la wan iashim bynta ha ka jingialang khamtam ia ki nongniah kali ban long kiba don akor ka burom khnang ban lah ban kiar na ka jingdheng kali ha lynter ka surok bah Dawki Amlarem Jowai namar kane ka dei ka lynti surok ba kongsan na ka bynta ki kam khaii bad ki kam jngohkai pyrthei.
Nalor kata u la iai ban ruh halor ka jingdonkam ruh ban phikir ha kaba iadei bad ki jingdih pynbuaid ha ka por ba niah kali namar ka wanrah ka jingma kaba khraw.
Ha kajuh ka por u la batai bniah ruh ha kaba iadei bad ka jingshah ktah lyngba ka jingkyrni ha ki jingdih pynbuaid khamtam u drok.
Ka Dorbar Shnong Loompyrdi Iongpiah hadien lai snem kala pynlong iaka prorkam iakynduhlang ‘Ka Iachemlang Wa Kyrpang’ haka 22 tarik Risaw.
Ha kane ka sngi la pynkup burom iaki samla kiba pass bha bad kumjuh sha ki rangbah bad longkmie kiba la synniang ha ki rukom bapher bapher sha ki kam shnong.
Ka jingthmu jong kane ka prokram ka long ban iaphylliew jingmut halor ki kam shnong ba ban iakit ia bah iaka jingeh ka shnong ban myntoi ka imlang ka sahlang.
Kum ka jingpynshlur baroh ki khun jong ka dong, ka la don ka jingpynkup burom sha samla kiba wan shakhmat haki jingpule jong ki, shaki riew rangbah ka dong kiba la kynjoh 70 snem rta, ki nongthoh drama haki Bamphalar, ki nongthoh sur rwai haka nongrim ban pynshlur ia kiba bun ba lang ba bynta ban pynneh pynsah iaka Dustur ka Riti ba la hikai ki longshwa manshwa haka pateng kaba mynta.
La ioh ruh ka jingkren maitphang na u waheh Shnong ka Loompyrdi Iongpiah u RL Bimee Suwer uba la iathuh iaki kam ba la dep leh ka Shnong kumjuh ruh ki kam kiba la buh thong ban pyndep na bynta ka bha ka miat jong ka Shnong ka thaw.
Ula pynsngew ruh iaki kam ba ka Shnong ka la leh na ka bynta uwei pa uwei u nongshong Shnong khlem da niew shilliang bad ka kamram jong ki nongshong Shnong ban kyntiew iaka imlang sahlang na ka bynta ka bha ka miat jong ki nongshong Shnong.
Ka Kong Riianom Passah ka la pynkynmaw iaki kamram jong ki khun ka dong bad ka la ai ruh ka jingsneng jingkraw iaki samla ban don ka jingkitkhlieh bad ban iaid haka lynti jong ka Tip briew Tip Blei na ka bynta ka bha ka miat jong ka jingim jong ki bad ba kin lah ban kyrshan iaka iing ka sem kumjuh ka dong ka shnat bad iaka raid ka muluk.
La ioh ruh iaka jingkren na u G.
Riang Pyrbot uwei na ki rangbah ba la dap 70 snem shaneng kumjuh na u K.
Firstborn Laloo uwei na ki nongthoh Drama bad sur rwai bad na ka Dr.
Sakani Donhi Kyndiah kaba shah pynkup burom haka liang ka pule puthi.
La pynphuh pynphieng iaka jingiakynduhlang da ki jingrwai jingshad na ka seng kynthei bad khun samla ka dong.
Ha kane ka sngi la pynkhalai nusip haduh 10 tylli ban pynbyrngia ia ki nongwan iahsimbynta ha kane ka prokram.
Iaka jingialang la pyniaid da u samla Dasmear Suwer bad ka samla Iwakani Challam bad ka kyntiew ai khublei na u General Secretary ka Dong u Sienlangki Myrten.
La pyllait paidbah ruh iaki Ticket ‘Bumper Lucky Draw 2023’ ka ban pynkhalai haka Fete jong ka shnong ka ban long haka 22 bad 23 tarik Nohprah (December).
Ka 1st Prize – T.
2,00,000/- 2nd Prize – T.
1,00,000/- 3rd Prize – T.
75,000/- bad ki Consolation Prize 5 tylli- Rs 5,000/- kawei bad ka dor jong ka ticket ka long 30 tyngka shisla bad shi book ka long 300 tyngka.
U Myntri ka Tnat Pule Puthi u Rakkam A Sangma haka sngi Thohdieng u la ong ba ka sorkar kan pyrshang ban pyndep ia ka thong ban thung sa kumba 1,200 ngut ki nonghikai hapoh ki kyrdan lower primary bad ki upper primary school hashwa jong ka Khristmas.
Hadien ka jingiakynduh bad ki nongialam ka seng Hynniewtrep Youth Council (HYC) ha ryngkat ka jingdonlang ki nongialam na kiwei pat ki district, na ka liang u Myntri u la ong ba ka sorkar ka la pynkhreh ban pynlong ia ka interview na ka bynta kito kiba la pyndep ia ka Meghalaya Teachers’ Eligibility Test (MTET) naduh ka 15 tarik u Naiwieng u ban wan na ka bynta ban pyndap ia palat 1,200 tylli ki kam kiba lait hapoh ki  government lower primary school bad na ka bynta palat 300-400 tylli ki upper primary school ha ka jylla.
“Na ka bynta ki lower primary school ia ki interview la dep ban pynbeit ban pynlong naduh ka 15 tarik u Naiwieng 2023 bad ngin pyrshang ban pyndep ia kane ka bynta shwa ka Khristmas, bad shwa kane ka Khristmas ngin sa lah ban thung noh ia kito kiba dei ban ioh" ong une u Myntri.
Kham hashwa haba kren sha ki lad pathai khubor, na ka liang u president ka HYC West Khasi Hills District u Bah Lumlang Kharsyiemlieh u la ong ba ka jingbym don nonghikai katkum ka jingdonkam ha ka jingdon jong ki khynnah bad nonghikai ka la ktah jur ia ka pule puthi hapoh ka district West Khasi Hills, bad ka long ruh kum ka jingleh bym hok kaba ktah ia ki khynnah skul kiba pule ha kito ki skul.
U la ong ruh ba ka Seng ka kyntu ia une u Myntri ba dei khmih ba un shim mardor ia ki sienjam ban thung ia ki nonghikai kiba la tbit ha baroh kine ki skul ha ka district katkum ki kyndon ba la buh.
Une u nongialam ka Seng u la ong ba ki la don haduh kumba 90 tylli ki Govt LP School hapoh ka district ha kaba ka jingdon jong ki khynnah ka long kumba 50 haduh 100 lane palat ha kawei kawei ka skul.
Hynrei, na ka liang ka sorkar ka la thung tang 1 ne 2 ngut ki nonghikai ha kawei kawei ka skul, bad kine ki nonghikai ki hap ban shim klas ia ki khynnah naduh nursery haduh class V.
Nalor kata u Bah Kharsyiemlieh u la kyntu ruh ia u Myntri ba un shimkhia na ka bynta ban maramot ia ki iingskul sorkar kiba la rim bad tor bad ki ban ym lah shuh ban dang pynlong skul ha kane ka snem ka ban wan.
Shuh shuh ka HYC ha ka memorandum sha une u Myntri ka tnat pule puthi ka la dawa ruh na ka sorkar jylla ba kan thung ia ki nonghikai ba pura ne permanent na ka bynta baroh ki subject ha ki higher secondary section jong ka Sib Sing Memorial Government School ia kaba la seng ha ka snem 1995 ha Nongstoin.
Ka HYC ka la ong ruh ba ym shym la thung nonghikai na ka bynta ka subject Mathematics nalor kiwei pat ki subject Arts ba kongsan kat haduh mynta hapoh kane ka jaka pule.
Ka la ong ba ki la don kumba 6 ngut ki nonghikai ba la thung kum ki contractual basis bad kim shym la don ki sienjam ba la shim na ka bynta ban thung ia ki nonghikai ba pura, bad kane ka la kat jur ia ki khynnah pule.
“Ngi kwah ruh ban pyntip ba ia ka iingskul bathymmai ia kaba la plie ha ka 17.
01.
2023 da u Myntri Rangbah ka jylla hynrei ka long kaba sngewsih ba kane ka iingskul kam don ia ka bording ilektrik kaba biang bad ia kiwei pat ki jingdonkam ba kongsan," pynpaw ka Seng HYC da kaba kyntu ban shim mardor ia ki sienjam halor kane ka bynta.
Shuh shuh ka HYC ka la dawa ruh na ka sorkar na ka bynta ban tei noh ia ka building kaba thymmai na ka bynta ka ophis  SDSEO khnang ban pynthikna ia ka jingai jingshakri kaba biang hapoh ka district hi baroh kawei.
U MLA ka Mawkynrew Constituency, Bah Banteidor Lyngdoh ula plie paidbah iaka “4th Mawkynrew Cup" kaba la sdang 27 tarik Risaw hapoh ka shnong Jongksha.
Ka jingialehkai haka sngi sdang kala long hapdeng ka Jongksha FC pyrshah ia ka Khapmaw FC, ha kaba ka Jongksha FC ka la lah ba kan jop da 1-0, ha kaba ia ka kol la ioh ban thep da u P Kharsahnoh ha ka minit kaba 63.
Haba kren sha ki lad pathai khubor u Bah Banteidor uba dei artad u adviser jong ka Mawkynrew Cup Committee, ula pynpaw ba ha kine ki saw snem ka la don ka jingkylla ka rukom ialehkai jong ki khun samla ka Mawkynrew Constituecy, ha kaba lyngba na kane ka lympung ialehikai u sngewkmen ba la lah ban sei ruh ia ki kato katne ki rang ialehkai  ba kynsai kiba la ioh ban mihkhmat ia kiba  bun ki klob ne wat ia ka jylla.
Nalor katta u la ong ruh ba hadien kine ki saw snem ba u la lam lynti ban pynlong ia kane ka lympung ialehkai phutbol, na ka liang ka jong u ha ryngkat ka kynhun mynta  ki la sdang ban shong pyrkhat ban pynkylla noh ia ka dur ka dar kane ka lympung da kaba yn pynlong beit noh ia ka da ka league kaba pura kaban da ioh ia ka jingithuh  na ka MFA.
Haba phai sha ka jingpynlong ia ka jingialehkai naka bynta ki khynnah kynthei, u Bah Banteidor u  la ong ba  la shim ia kane ka sienjam khnang ban lah ban sei madan lem ia ki sap barieh ba ki samla kynthei ki don ha liang ka phutbol.
Ha kaba iadei bad ki jinglut jingsep na ka liang u Bah Banjteidor u pynpaw bala ioh ia ka jingkyrshan na ka liang ka Tnat Sports nangta na ka MACS kumjuh na ki  riew shimet bad ruh na ki kompeni.
Ka Dulong ka la pynliem da 1-0 iaka Sohmynting haka jingiakhun First Division Football Tournament-Chatister Kharkongor Memorial Trophy 2023 ba la pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Thohdieng Ia kane ka shikol ka Dulong la thep da u Kevin Rymbai haka minit kaba 10’ bad kane ka kol kala neh haduh bala wai ka por iakhun.
Haka 28 tarik ka jingiakhun First Division kan long hapdeng ka Lutituber SW bad ka Khliehiongriang haka por 12.
00 baje mynsngi.
Katba ka jingiakhun Super Division kan long hapdeng ka Khimusniang pyrshah iaka Mukhla Raij haka por 2.
00 baje nohphai sngi.
Ka Ophis u Chief Electoral Officer, Meghalaya, Shillong ha ryngkat ka jingiatreilang bad ka Ophis District Election Officer, East Khasi Hills District, Shillong haka sngi Thohdieng kila pynlong ia ka jingialang State Level na ka bynta ka jingpyllait ia ka Special Summary Revision of Photo Electoral Rolls hapoh Conference Room, DC Office, East Khasi Hills Shillong, ha kaba la pynbna kyllum ia ka 01/01/2024 kum ka qualifying date ne ka tarik jong kito kiba la kynjoh sha ka 18 snem rta.
Haba kren ha ka jingialang u Dr.
BDR Tiwari, Chief Electoral Officer u pyntip ba ka jingpyllait ia ki draft photo electoral rolls la iasam bad ki party sain hima khnang ba kin lah ban pynpaw ia ki jingpyrshah halor kino kino ki jingkynthup ia ki briew ki bym dei ki hok lada ki don hapoh ka electoral roll na ka bynta ka jingiaid beit ha ka jingpynlong ia ki ilekshon, kata namar ki party sain hima ki dei ka kynhun iashim bynta kaba kongsan ha kaba iadei bad kane ka phang.
Kumjuh na ka liang u Chief Electoral Officer ha ryngkat ka Deputy Commissioner ka East Khasi Hills, Shillong ka Kong RM Kurbah ki la aiti ruh ia ki draft photo electoral roll sha ki nongmihkhmat na ki party sain hima bapher bapher.
Ka Seinbhalang Shkentalang ka ajop da 1-0 iaka Dongmihsngi Mupyut haka Super Division Football League kaba pyniaid da ka Amlarem Sub Division Sports Association (ASSA) kaba long ha madan Lad Japlem, Amlarem haka sngi Thohdieng Ia kane ka shikol ka Seinbhlang Shkentalang kala thep tang hapoh 2 minit kaba la iaid ka jingiakhun bad kala neh haduh ba wai ka por ialehkai.
Ia kane ka kol la thep da u Isac Surong.
Haka 30 tarik Risaw ka jingiakhun kan long hapdeng ka Amlarem SC pyrshah iaka Umladkhur SC haka por 2.
30 baje nohphai sngi.
U Deputy Commissioner ka West Jaintia Hills u Bah BS Sohliya, IAS haka sngi Thohdieng ula pyllait bad sam ia ki Draft Electoral Rolls na ka bynta ka Special Summary Revision jong ki 4 tylli ki Constituency, kata ka 1-Nartiang, 2-Jowai, 3-Raliang bad 4-Mowkaiaw sha ki nongmihkhmat jong ki seng sain hima ha ka jingialang kaba la long hapoh conference Hall jong ka ophis DC.
Ha kane ka jingialang la ia don lang ruh ka Additional Deputy Commissioner (Election) ka Kong B.
Blah, u ADC bah FB Basan bad ka ADC kong DV Lyngdoh.
Na ka liang u Bah Sohliya haba ai jingkren u la pynpaw ba ia kine ki Draft Electoral Roll jong ka Special Summary Revision na ka bynta kine ki sawtylli ki constituency la dep ban pynmih bad la buh por naduh ka 27 tarik u Risaw haduh ka 9 tarik u Nohprah 2023, ha kaba u la kyntu ruh ia ka jingiatreilang jong baroh ki party sain hima hapdeng jong kane ka por ban pynthikna ha kaba iadei bad ki kyrteng ha ka electoral role bad ban khmih ba yn ym don ki ba la dei hok ban ioh thep vote ba kin shah iehnoh.
Nalor kata ula kyntu ruh ia ki samla kiba la kot sha ka18 snem rta ba kin pynrung kyrteng noh ha ka Electoral Roll khnang ba kin ioh bynta ban iashim bynta ha kino kino ki jingjied ia ki nongmihkhmat paidbah.
Na ka liang ka Kong Blah ADC (Election) ruh ka la batai bniah ha kaba iadei bad kino kino ki jingujor ne jingpynbeit ia ki jingbakla naduh 27 tarik Risaw haduh ka 9 tarik u Nohprah 2023.
Ka la kdew ruh ba kino kino ki lah ban aplai na ka bynta ban pynrung kyrteng hapoh ka roll, bad kino kino ki jingpyrshah halor ki jingbym biang kum ha kaba iadei bad ki tarik sngi kha, ka jingpynbeit kyrteng, jingkynriah jaka shong lah ban pyndonkam da ka form 6, 6A, 7 bad 8 katkum ka jingdonkam ka jong ki.
Hapdeng jong kane ka por ka la ong ruh ba  ka ophis District Election kan sa pynlong da ka prokram SVEEP.
Shuh shuh ka pyntip ruh ba kan sa don ka special campaign ia kaba yn sa pynlong ha kaba iadei bad ka jingpynrung kyrteng ha ki Polling Station bapher bapher ha kaba ki BLO kin hap ban don kata ha ka 11 bad 18 tarik u Naiwieng u ban wan.
Na kaliang ka ophis u Electoral Registration Officer, 7-Amlarem (ST) Assembly Constituency ula pyntip ba la dep ban pynkhreh iaka draft electoral roll katkum ka Registration of Electors (Second amendment) Rules, 2022 bad kino kino ki lah ban wan jurip iaka electoral roll ha ophis u Electors Registration Officer, 7-Amlarem (ST) Assembly Constituency haka por longtrei.
Ka jingot snem na ka bynta ka jingpynkhreh iaka electoral roll kaba thymmai kalong naduh 01-01-2024.
La kyntu ia baroh kiban dap 18 snem katkum ka jingot snem, kata 01-04-2024, 01.
07.
2024 lane  01.
10.
2024 ki lah ban pynrung kyrteng haka Electoral roll lyngba ka Form-6.
Lada don kino kino ki jingujor lah ban ujor ha u Electoral Registration Officer, 7-Amlarem Assembly Constituency naduh 27 tarik Risaw haduh 9 tarik Nohprah.
Ka One Stop Centre ka dei ka Scheme lane ka lad jingiarap ba bei tyngka da a Sorkar Pdeng lyngba ka Ministry of Women and Child Development (MWCD).
Ka One Stop Centre ka dei ka jaka ai jing iarap iaki longkmie ne ki kynthei ba don hapoh 18 snem ka rta ha kaba iadei bad ka jingshah thombor ne shah lehbein hala ka jong ka longing, jaka trei ne ha ka shnong ha thaw.
Lyngba kane ka centre kino kino kiba shah lehbein da kaba shah ktah kti (Physical abuse), ka jingshah leh beijot/shah thombor haka liang ka jingiashong kha shong man (Sexual abuse), ka jingshah lehbein ne kren bein kaba ktah iaka jingmut jingpyrkhat ne ka bor pyrkhat (Emotional & Psychological abuse, ka jingshah lehbein kaba ktah iaka Ioh ka Kot (Economic abuse) kin ioh iaka jingiarap kaba long kyrkieh (Emergency) bad ka bym long kyrkieh (Non-emergency).
Ka jingleit synran iaki lanot shapoh ki jaka ai jing sumar (hospital) haba pang ne mynsaw jur (Medical aid).
Ka jingai jingiarap haba iadei bad ka ain ka kanun (legal aid), ai jaka sah ba katto katne por (temporary shelter), ka jingiasyllok ne jingkynpham ha kaba iadei bad ki jingeh/ pyndik haka jing mut jingpyrkhat/ bor pyrkhat (Psycho-social Counselling).
Ka kynthei kaba shah thombor ne shah lehbein ki lah ban wan dalade hi lane lyngba uno uno u briew/ka briew ban synran iaka kiba kynthup ia u U/Ka briew ba don mynsiem ban iarap iaki riew paidbah (Public Spirited citizen), ki Nongtrei Sorkar (Government Servant) katkum bala batai haka kyndon 21 Indian Penal Code (IPC), 1860.
Kiba ha iing ka sem, ki paralok, ki seng trei kam bhalang (NGOs), volunteer lane lyngba ki Helpline number 181 ba iatreilang bad ki Police, ambulance bad kumta ter ter.
Ia ki jingtip ba kham bniah phone ha une u number 6009957335 lane email: oscwestjaintiahills@gmail.
com , Helpline No: 181.
U MLA ka Jowai u Ma Wailadmiki Shylla uba dei ruh u Chairman jong ka MUDA haka sngi Palei u la pyllait paidbah iaki kor bad kali ba kongsan ban pynbha iaka jingai jingshakri ka Jowai Municipal Board (JMB).
Kine ki kor bad kali ki kynthup iaki artylli ki trok kit niut, ka trok kit um nalor ka kor pynkylla sboh (Organic Waste Converters) bad Baling Machine (ki kor tyllait) ha ka jingialang kaba la long ha phyllaw ka ophis ka JMB ha Khimusniang, Jowai.
Ha kane ka sngi la ia don lang ruh ka Chief Executive Officer, JMB ka Kong DV Lyngdoh MCS, u Lasooki Lakiang Chairman JMB uba la pyniaid ia ka jingialang, u Dalloi Jowai u Puramon Kynjing uba la ai ka jingkren lyngkot nalor kiwei kiwei.
Haba ai jingkren ha ka jingialang kum u Kongsan ha ka jingialang u MLA u la ai khublei ia ki ophisar kiba la trei borbah ban poi sha kane ka thong hadien bun bun snem jong ka jingshah kynthoh ha kaba iadei bad ka khuid ka suba jong ka sor Jowai.
U Ma Wailadmi u pynkynmaw ruh ba wat u Myntri Rangbah barim ka jylla u Mukul Sangma ruh u la kren hapoh ka iingdorbar ha kaba iadei bad ki niut ki nier bad ki jaboh jabain hapoh sor Jowai kiba lah ruh ban ktah jur ia u ha ka ilekshon.
U la ong ruh ba kane ka jinglong jingman jong ka sor Jowai ka la pynlong ia u ba un ngat ha ka jingshah kynthoh kaba jur.
Hynrei, u la ong ba mynta u la ieng da ka jingsngew sarong bad u sngew donbok shibun namar lyngba ka jingkyrkhu jong U Blei bad ka jingtrei shitom ka jong u ha ryngkat ki ophisar bad ki staff ong ka Board ki la lah ban shim ia ki sienjam ban weng noh ia baroh kine ki jingeh.
Ha kajuh ka por u MLA u la ai khublei kyrpang ruh ia ka Seinraij Jowai bad Sabhamuswang halor ka jingailad ia ka Jowai Municipal Board na ka bynta ban buh ia kine ki jaka treikam ne ki recoverty centre bad khot ruh ia ki riew shimet bad kiwei pat ba kin sdang ia kumba kum kine ki center da kaba pyni nuksa ia ka shnong Umpling kaba la kylla long ka tyllong jong ki lad aikam aijam na ka bynta ki nongshong shnong.
Ha kajuh ka por na ka liang u MLA ka thain u la kular ruh ban shimkhia ha kaba iadei bad ki jingeh jong ki nongtrei jong ka Board da kaba ong ruh ba na ka liang ka Urban Department dang shen ka la mynjur ia ka Selection Board namar ba na JMB ka dei ka kynhun ba laitluid ne ka Autonomous Body kaba don iala ki jong ki kyndon kiba iadei bad ki jingpynrung kam bad ka jingthungkam ba la aibor da ka sorkar.
Nalor kata u la kdew ruh ha kaba iadei bad ki projek ba la mang na ka bynta ki shnong bapher bapher hapoh sor Jowai hapoh jong ka fifteenth finance commission.
Ha kaba iadei bad ka jingpynkhuid ia ka wah Myntdu kaba dei ka tyllong umduh na ka bynta ka sor Jowai, na ka liang ka sorkar ka la mang T.
19 klur na ka bynta ka jingtei ia ki 11 tylli ki Insitu-Nala ka ban iarap ban pynkhuid ne filter ia ka um hashwa ba kin wan rung hapoh ka wah Myntdu.
Shuh shuh u kyntu ruh ia ki nongshong dukan madan bad ia ki nongshong shnong ka sor Jowai ba kin shim kabu lyngba ki skhim bapher bapher kiba lah ban ioh ha ki jaka sor lyngba ka JMB.
Ka Wahiajer Narpuh bad ka Para I SC ki la khur jingjop haka lympung ialehkai 1st Open to All Veteran Football Tournament ba la pyniaid da ka East Jaintia Hills District Football Association ha madan artificial turf ha Diengshynrum, Khliehriat haka sngi Palei.
Haka jingiakhun kaba nyngkong ka Wahiajer Narpuh ka la pynliem da 1-0 iaka Diengshynrum SC.
Ia kane ka shikol jong ka Wahiajer la thep da u Banjop Suting 18′.
Haka jingiakhun kaba bud ka Para I SC ka la pynliem da 6-1 iaka Sutnga.
Iaki kol jong ka Para i SC la thep da u Socialborn Kurbah 11′, 43′, u Sooki Lamare 28′, 4′, 54′ & 56′.
Shikol jong ka Sutnga la thep da u Riewehkupar Sutnga 49′.
Shuh shuh ka final jong ka First Division Football Tournament kan long mynta ka sngi 28 tarik Risaw hadpeng ka Chiehruphi SYWSC pyrshah iaka Ladrymbai B SC.
Kane ka jingiakhun kan long haka por 1 baje nohphaisngi.
U Nongialam ka Seng National People’s Party (NPP) uba dei ruh u Symbud Myntri Rangbah ka Jylla, u Bah Bah Prestone Tynsong haka 26 tarik Risaw, u la ong ba ka NPP kam dei satia ka nongthied (importer) lane ka nongdie (exporter) ia ki nongialam sain pyrthei.
Haba kren sha ki lad pathai khubor u Bah Prestone u la ong, “Ngim dei ki nongthied lane ngi dei ki nongdie, hynrei ngi dei ka NPP, ka National People’s Party bad ngi trei na ka bynta ban shakri ia ka bha ka miat jong ki paidbah bad ka jylla Meghalaya bad ym tang ka Meghalaya hynrei ia ka thain shatei Lammihngi hi baroh kawei".
U nongialam ka liang pyrshah Congress ha Jylla bad uba dei ruh u MP ka Shillong, u  Bah Vincent H Pala dang shen ula kynnoh ia ka NPP ba ka dei ka nongthied kyrtong kiba dei na ka Seng All India Trinamool Congress (TMC) bad ka Bharatiya Janata Party (BJP) ha ka elekshon Lok Sabha (MP) ka ban sa long ha u snem ban wan.
Haba kylli halor kane, u Bah Prestone ula ong ba um don jingtip satia halor u Bah George ba u lah ban wan iasoh sha ka NPP.
Ki bor Pulit ka East Khasi Hills haka 26 tarik Risaw ki la ioh ban kem noh ia ka kynhun ki sawngut ki nongdawa pisa ha nongbah Shillong, kiba la pyndonkam ia ka kyrteng jong ki hynriew tylli ki seng trei kam bhalang ki bym pat ju iohsngew mynno mynno ruh.
Kine ki Seng kiba kane ka kynhun ka la dawa pisa ki dei kiba kyrteng ka Hynniewtrep People Defence Alliance (HPDA), ka United Khasi Movement (UKM), ka Federation of Khasi United People (FKUP), ka Confederation of Meghalaya People (CMP), ka Khun Hynniewtrep Youth Council (KHYC) bad ka Hynniewtrep Youth Region (HYR).
Na ka liang u Bah Vivek Syiem, Superintendent of Police (City) ka East Khasi Hills, u la ong ba hadien bala ioh khubor ha kaba iadei bad ka jingdon ki kynhun kiba dawa pisa ha ki jaka iew ha Police Bazaar bad Iewduh, ki bor pulit na ka tnat Special Cell ka East Khasi Hills kala pynlong ka jingpynap shrip mynta la bun bun sngi ha kine ki jaka iew, bad kila ioh kem ia 4 ngut ki briew na ki thain Khyndailad, Police Bazaar ha ka por ba ki dang sam shithi dawa pisa sha kawei ka dukan.
Na kine ki runar ki pulit kila ioh ruh ban kurup ia bun ki shithi dawa pisa, saw tylli ki mobile phone bad ka scooty Aprilla kab don ia u numberML05 Q 9828 Halor kane na ka liang u SP u la ong ba la register da ka Suo-Moto case pyrshah ia kine ki 4 ngut ki briew ha Sadar Police Station halor ki kam dawa pisa jubor.
Ka Nangbah Mulang kala jop da 3-1 iaka Ladthadlaboh ha ka jingialehkai Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Palei.
Ki lai kol ka Nangbah Mulang kila wan lyngba u Wirldrick Susngi haka minit kaba 27′ & 66′ bad u Chanhok Siangshai haka minit kaba 90’+3.
Shikol na kaliang ka Ladthadlaboh la thep da u Banteilang Shylla haka minit kaba 60′.
Shuwa kane haka jingialehkai First Division Football Tournament pat ka jingialehkai kala wai da kaba iakhaid hadpeng ka Nangbah Iawmusiang pyrshah iaka Demthring da 1-1.
Na kaliang Nangbah Iawmusiang la thep da u Joplangki Challam 55′ bad iaka kol jong ka Demthring la thep da u Maidong Mukhim 81′.
Haka 27 tarik Risaw, ka jingiakhun First Division kan long hapdeng ka Dulong pyrshah iaka Sohmynting haka por 12.
00 baje nohphai sngi, katba ka jingialehkai Super Divison Football kan bteng pat haka 28 tarik Risaw hapdeng ka Khimusniang pyrshah iaka Mukhla Raij SC.
Ka ophis u Deputy Commissioner, West Jaintia Hills District ryngkat ka jingiatreilang ka ophis u District Sports Officer, West Jaintia Hills District, Jowai haka 31 tarik Risaw kan pynlong iaka jingiakop mareh kaba tip kum ka Fit India Freedom Run 4.
0 bad National Unity Day Run, 2023 (Rashtriya Ekta Diwas) na ka bynta ki khynnah shynrang bad kynthei.
Kane ka jingiakop kan sdang na Main Gate Kiang Nangbah Stadium bad iaid lyngba iaka Ladthadlaboh Main Road, Jowai Public School, Gate Polytechnic, Kshaid Rymphum, Salaroh, Dulong Poh-hali Road, Dulong, Pamhadem, Panaliar (Civil Hospital), Iongpiah, Mission Compound, H.
K.
Singh School, D.
C Office, New Hill, National Highway bad pynkut biang ha Kiang Nangbah Indoor Stadium.
Ban register iaki nongwan iashim bynta kan long ha Kiang Nangbah Indoor Stadium, Jowai haka por 5:30 baje mynstep bad ka jingmareh kan sdang haka por 6:00 baje mynstep.
U District Sports Officer, West Jaintia Hills District, Jowai ula khot la wer khynnah bad samla kiba napoh ka District ban wan iashim bynta ha kane ka jingiakop bad ka khusnam sha ki nongjop kan long da ka song pisa.
U Symbud Myntri Rangbah ka Jylla uba khmih ia ka Tnat Home (Police) u Bah Prestone Tynsong haka sngi Palei u la khot pynlong ia ka jingialang bishar kam ha kaba iadei bad ki jingjia pluh iing kiba jia hapoh ka Jylla.
Haba kren sha ki lad pathai khubor, u Bah Prestone ula ong “Ngi la shim ia ki katto katne ki rai ha kaba nga la bthah ruh ia ka tnat ba dei khmih, ia u Inspector General (IG) ba kin aiti ia baroh ki jingtip ba bniah, kiei ki jingeh ba ki iakynduh, kata la ka long ha kaba iadei bad ki tiar ki tar lane ka jingdonkam briew.
Nga la bthah ia u (IG) ban aiti sha ka Sorkar bad ngin sa peit kawei hadien kawei ia baroh kine ki jingdonkam kham kloi kat kaba lah" u la ong.
Ka jingpynlong ia kane ka jingialang ka la wan long ruh khyndiat taiew hadien ba la sakhi ia ka jingjia jingpluh ha ka thain Khyndailad, Police Bazaar.
Ha kaba iadei bad kafire safety audit na ka bynta ki Iing ki sem bad kiwei kiwei pat ki jingtei, u Symbud Myntri Rangbah ula ong “Kane ruh ka dei shibynta jong ka jingiakren ha ka jingialang.
Na kata ka daw nga pynpaw sha phi ba nga la dep bthah ia ka Fire Service wing ba kin aiti ia baroh ki jingtip kaba mut ki jingai jingmut sha ka Sorkar bad hadien ba ngi ioh pdiang ia kane, ngan sa khot biang ia ka jingialang".
Shuh shuh haba jubab ia ka jingkylli u Bah Prestone u la ong ruh; “Ngan sa khot biang ia ka jingialang ha kaba iadei bad kane ka phang bad nginsa iakren ha ki kyrdan ba halor halor ka jingdonkam ban wanrah ia ka fire safety policy bad ki SOP khamtam ha ki jaka sor namar ka long kaba donkam kyrkieh.
".
U Symbud Myntri Rangbah ka Jylla, u Bah Prestone Tynsong haka sngi Palei u la ong ba na ka liang ka sorkar kala bthah ia ki nongpyniaid jong ka tamasa Shillong Cherry Blossom ba kin pynsdang ia ka tamasa ha ka sngi pynkut, kata ha ka sngi U Blei  hadien ba la wai ki Jingiaseng, kata hadien ka jingmih jong ki jingpyrshah.
Haba kren bad ki ladpathai khubor, u Myntri ula ong “ Lada phi iakren halor ka Sngi U Blei ne Sngi Saitjain ne Sngi Thohdieng ki don ki por ba ka sngi pynkut/khatduh ka jia ha ka sngi U Blei lane lehse ka sdang ha ka Sngi U Blei ne Sngi Saitain ne Sngi Thohdieng.
Nga kular sha ki paidbah ka jylla ba kane kam dei kaba ngi kwah ban leh ha ka sngi U Blei hynrei kane ka tamasa ka dei kaba lai saw sngi bad kumta ka jia ryngkhat ba ka kut ha ka Sngi U Blei".
“Kaei kaba ngi rai ka long ba ngi la dep bthah ia kito kiba pyniaid ia ka tamasa ba ha kane ka kylla ba mynta namar ba ka kut ha ka Sngi U Blei, ai ba kin pynsdang noh ia ka tamasa hadien ka 3 baje janmiet jong ka Sngi U Blei, kata hadien ba kut ki Jingiaseng" ula bynrap.
Nalor kata u la ong ruh; “Nga buh ka jingkyrpad ia baroh ba kin sngewbha ban long kiba jai jai bad ngin sa iapeit pat naduh u snem ban wan kumno ban khein ia ki sngi khnang ba baroh kin iakmen lang bad baroh kin ioh jingmyntoi na kane ka tamasa".
Lah ban kdew ba na ka liang u Myntri ka tnat Tourism ka sorkar jylla u Bah Paul Lyngdoh dang shen ula ong ba ka don ka buit politik ha lyndet kane ka jingpyrshah ban pynlong ia kane ka tamasa ha ka Sngi U Blei.
Ha kaba iadei bad kane, na ka liang u Bah Prestone ula ong ba kam don satia kano kano ka jingbakla ia ki briew ba kin pynpaw ia ka jingsngew halor ka phang.
U Symbud Myntri Rangbah ka jylla uba khmih ia ka Tnat PWD (Building) u Bah Prestone Tynsong hynne ka sngi Palei ula pyntip ba ka jingpyntrei ia ka Meghalaya House ha Aurangzeb Road, Delhi shen kan sa sdang noh.
U Bah Prestone ula ong ruh ba ka Sorkar kala dep ioh ia ka song pisa ban tei ia ka circuit house lane ka Meghalaya House.
“Mynta, ngi dang pynkhreh ia baroh ki kot ki sla ba donkam ha kaba iadei bad ka jingkhot tender ban pyntrei ia ka Meghalaya House ba thymmai ha Aurangzeb Road.
Ka pisa bala mang ka long haduh kumba T.
30-31 klur" ula ong.
U Symbud Myntri Rangbah ka jylla uba khmih ia ka Tnat PWD (Buildings), u Bah Prestone Tynsong haka sngi Palei u la khot ia ka jingialang bishar kam bad pyntip ba ia ka jingtei bathymmai jong ka iingdorbr Meghalaya Legislative Assembly ka jylla ha Mawdiangdiang yn  pyndep noh ha u bnai Nailar 2024.
Haba kren sha ki lad pathai khubor, u Bah Tynsong u la ong; “Ngi la bishar bniah ia ki jingtreikam baroh bad mynta ka jingpyntrei ka dang iaid shakhmat bad Nga thikna kin lah ban pyndep noh katkum ka por ba la buh da ka sorkar bad kata ka dei ban long ha lane shwa u bnai Nailar 2024.
" U la ong ruh ba ka jingshna ia u dome bathymmai jong kane ka iingdorbar kan sa sdang noh shen.
“Mynta ki la lah ban pynkhuid lut ia baroh ki jingjulor bad ka jingsdang ia ka tyllong ne foundation ka la sdang iaid shakhmat, bad mynta ki la dep ruh ban order ne thied ia ki tiar ki tar ba donkam bad shen kin sa wan poi ha kane ka jaka bad ban sdang ban pynbit pynbiang ia ki," ong u Bah Tynsong.
Nalor kata une u Myntri u la ong ruh; “Kam don ka jing jinglut tam lyngba katei ka jingkhyllem jong utei u dome, hynrei ka jinglut ka long halor ka jingdonkam shuh shuh ia ki tiar ki tar,  hynrei Ngam don hangne ia baroh ki jingbatai bniah namar ngi dang donkam ban iakren biang ha ka jingialang namar kane ka jingialang ka dei tang bad ka tnat PWD building bad ki kontraktor kumjuh ka PMC.
" Nalor kata u pynpaw ruh ia ka jingsngew skhem ba ka Meghalaya Legislative Assembly kan ioh ban shong ia ka jingialang dorbar kaba nyngkong eh ha katei ka jingtei kaba thymmai ha une u bnai synrai u ban wan.
Ka tnat shipai khappud ka Border Security Force (BSF) Meghalaya haka sngi Palei  ka la pynlong da ka prokram aijingsumar ei shibynta ka sienjam ban pynthikna na ka bynta ka bha ka miat jong ki paid nongshong shnong kiba shong ba sah ha ki thain khappud ka India bad ka Bangladesh.
Ia kane ka prokram aijingsumar la pynlong shibynta jong ka Civic Action Programme hapoh ka shnong Kuliang ha East Jaintia Hills district.
Ha kane ka prokram la wan iashim bynta da ki doktor na ka tnat shipai BSF kumjuh na ka liang ki doktor sumar paidbah kiba la aijingsumar bad sam ei ia ki dawai dashin sha ki nongshong shnong kiba wan na ki longiing kiba duna ha ka liang ka ioh ka kot kiba la wan na ki katto katne tylli ki shnong ba marjan kum napoh Borsora, Laijuri bad Pyrtakuna.
Ki la don haduh palat 300 ngut ki nongshong shnong na ki shnong khappud ba marjan kiba la ioh jingmyntoi lyngba kane ka prokram aijingsumar.
Ka ophis jong ka KVK West Khasi Hills District, Nongshillong ryngkat ka jingiatreilang bad ka Agricultural Technology Management Agency (ATMA), West Khasi Hills ki la pynlong ia ka training cum exposure visit prokram ha ka 25 tarik u Risaw 2023 ha KVK West Khasi Hills campus ha kaba la wan iashim bynta da kumba 52 ngut ki nongrep kylleng, kata kynthup na Mairang, Mawthadraishanbad Nongstoin C& RD Block.
Ha kane ka prokram la ia don lang ruh ka Kong B Chyne, Subject Matter Specialist (SMS) KVK East Khasi Hills kum i Resource person ban ai jinghikai halor ka phang ‘Integrated Pest Management of Vegetables’ ban ai jingpynshai shaphang ki jingpang bad ki khniang kiba pynjulor ia ki jhur ki mar rep bad ki lad jingsumar jingiada na kine baroh.
Kala batai bniah ruh halor ka phangeco-friendly measures and organic practices ban pyndonkam da ki Bio agents ki Bio pesticides kum ki need products, Trichoderma, ki khniang Beauveria, Trichogramma species bad kiwei de ki lad jingiada.
Nalor kata kala pynshlur ia ki nongrep ban pyrshang da kine ki lad sumar namar ki long kiba treikam bad myntoi shibun bad kyntu ruh ia ki ban pyndonkam da ki resistant bad tolerant crop varieties kata ki variety kiba kham lah ban shah ia ki jingpang bad ki khniang ban kham pynduna ia ka jingpynjulor ha ki mar rep.
Shuh shuh kala khot ruh ia ki paralok nongrep ban shim bynta ha kiwei ruh ki training kiba iadei ba ka jingsumar ia ki jingpang bad ki khniang ha ki jingthung ban shna ka dawai Neem extract, Bordeaux mixture ban ioh jingtip bniah kaban long ruh ka jinghikai ba myntoi ia ki ha ka kam rep.
Hadien ka training session la ialam ia ki nongrep sha KVK Farm ban sakhi da la  ki jong ki khmat ia bunjait ki jingpyni nuksa ne demonstration kum Vermicomposting unit, Oyster Mushroom, Buckwheat, Azolla culture unit bad khamtam eh kumno ban rep jhur hapoh polyhouse hapoh ka jingbatai jong u Bah H Sungoh, Farm manager, KVK West Khasi Hills.
Ka seng ki samla pule North Eastern Hill University Students’ Union (NEHUSU) kan pynlong ia ka  jingiakhih da ka jingiaid paidbah lashai ka 26 tarik Risaw ban dawa ia ki bor pyniaid ka University ba ka dei ban leh eiei noh halor kiba bun ki jingdonkam bapher bapher kiba iadei bad ki samla pule.
Ha kaba iadei bad kane ka bynta na ka liang u president ka NEHUSU u samla First June Nongbsap ula ong ba na ka liang ka Union ka kyrpad ia baroh ki samla pule bad ki seng kiba don hapoh ka Univeristy ba kin iasnohkti lang ha kane ka jingiakhih bad ban ym iashim bynta ne boycott ruh ban shong klas.
Haba kren halor ki mat, na ka liang u samla First June ula ong “Halor ka kam hostel, ngi dawa ban pynjanai ha ka rukom ai ia ki jingbam ba bha, ban pynioh wifi bad kiwei ki jingdonkam na ka bynta ka jingshngain bad na ka bynta ban pynsuk ia baroh ki nongsah hostel".
Nalor kata u la  pyntip ruh ba kane ka jingiaid paidbah kan sdang na Central Library sha Administrative Block.
Nalor kata u la ong ruh ba ka Seng ka dawa ruh na ka bynta ban buh noh ia ka Library ba kyrpang na ka bynta ka School of Technology (SOT), bad ruh ban long shai bad khuid ha ka jingai marking system ia ki samla pule bad kiwei kiwei.
Ha kaba iadei bad ka jingthungkam ia u Rohit Prasad, na ka liang u President ka NEHUSU ula ong “Ngi sngewkhia halor ka jingthung ia u Rohit Prasad sha ka ophis jong u Vice Chancellor.
Ka jingbym long shai ha ka rukom thungkam bad ki kyndon ban thungkam ia une u briew ka dei ka kam kaba ngi dawa ban tuklar mardor".
Ka jingialehkai hapdeng ka Jarain CSC pyrshah iaka Thangbuli SC kala kut da kaba iakhaid mar 2-2 haka Super Division Football League kaba pyniaid da ka Amlarem Sub Divisional Sports Association (ASSA) kaba long ha madan Lad Japlem haka sngi Balang.
Ha kane ka jingiakhun ka Jarain CSC ka ioh ban pynkhih jar lyngba u Defender Lyngdoh 15′ bad 25′.
Katba ka  Thangbuli kala ioh ka lad ban tan kylla iaka jingialehkai sha kaba iakhaid haka minit kaba 46′ bad 64′.
Ia kine kol la thep da u Diwan khyriem bad u Ritikut Tariang.
Haka 27 tarik Risaw ka jingiakhun kan long hapdeng ka Seinbhalang Shkentalang pyrshah iaka Dong mihsngi Mupyut haka por 2.
30 baje nohphai sngi.
Ka jingialehkai football 1st Open to All Veteran Football Tournament kala sdang da ka namjop ka 12-Dolloi FT bad ka Ar Dolloi FT haka sngi Balang.
Ia kane ka jingialehkai la pynlong da ka East Jaintia Hills District Football Association (EJHDFA) ha madan artificial turf ha Diengshynrum, Khliehriat.
Haka jingiakhun ka kaba nyngkong ka 12 Dolloi Football Team ka la pynliem da 1-0 iaka Old Star Football Team.
Ia kane ka shikol la thep da u Golden Mukhim 27′.
Haka jingiakhun kaba bud ka Ar Dolloi Football Team ka la pynliem da 3-1 iaka EJHTOTA.
Na kaliang ka Ar Dolloi, u Swellmon Shylla ula thep ar kol haka 36′, 41′ bad u Erick Dkhar shikol 52′.
Katba ka shikol jong ka EJHTOTA la thep da u Deolangki Dkhar 8′.
Ia kane ka lympung ialehkai la plie iaka da u General Secretary ka EJHDFA u Coming onejoy Tlang haka jingdonlang u Waheh Shnong Diengshynrum u Wilbert Nongtdu  ki dkhot nongkitkam ka Association bad kiwei kiwei ki riew rangbah ka thain.
Ka Sailung Ialong kala pynliem da 2-0 iaka Mynthong haka Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Balang.
U Bachan Pale 51′ bad 90′ marwei ula thep ia kine ki ar kol kaba la biang pura iaka Sailung ban khur iaka namjop.
Ha shuwa kane, ka jingialehkai First Division Football Tournament hapdeng ka Shangpung Moosyiem pyrshah Mookyndur kala kut da kaba iakhaid mar 1-1.
Na kaliang ka Shangpung Moosyiem la thep da u Niwanshan Sajem 40′ bad iaka kol jong ka Mookyndur la thep da u Jomsing Pariat 54′.
Ka jingialehkai Super Division lashai ka sngi Palei kan long hapdeng ka Ladthadlaboh pyrshah iaka Nangba Mulang.
Haka First Division, ka Nangbah Iawmusiang pyrshah iaka Demthring.
Ki bor pulit ka East Khasi Hills ki la ioh ban kurup haduh kumba 1 lak ml ka kyiad phareng ha ka por ba la pynlong ia ka jingkhynra ha ki sngi lehniam puja kaba dang shu dep.
Na ka liang u Superintendent of Police (City), EKHD, Shillong u pyntip ha ka sngi Balang ba ki bor pulit ka EKHD ki la pynlong ia kiba bun tylli ki jingkhynra bad jingiaid pahara ban khmih na ka bynta ka shongsuk shongshngain jong ki riew paidbah bad ban khanglad na kino kino ki jingjia kiba lah ban mih ha ka por jong ka jingleh niam.
Ha kane ka jingkhynra ba la pynlong ha ki thain Paltan Bazar, Stand Jeep, Mawblei, Khlieh Iew, Basa doh, Iew Mawlong, Urkaliar, Iew Laitumkhrah, Mawbah, Jhalupra bad Iew Polo ki pulit ki la ioh ban kurup haduh 102,910 mil ka kyiad phareng bad 260 litar ka kyiad pyrsi nalor 15,100 mil ka beer.
Ka jylla Meghalaya kala jam sha uwei pat u mawmer ha ka jingpyntreikam ia ka skhim Jal Jeevan Mission (JJM) lyngba ka jingpynioh ia ki umbam umdih sha ki longiing kaba la kynjoh mynta sha kumba 4 lak tylli ki longiing ha ki thain nongkyndong hapoh ka jylla.
Na ki 4550 tylli ki kor um iing ba la pyntreikam naduh ka 15 tarik Nailar 2019 ka la kynjoh sha ka 4,00,812 tylli ki kor um iing kiba la treikam mynta.
Haba pynbna halor kane ka jingjop kaba kongsan, na ka liang u Myntri Rangbah ka Jylla u Conrad K Sangma, ula  ai ka jingkhublei  ia ka kynhun jong ka Jal Jeeval Mission, Meghalaya.
Na ka liang u Myntri Rangbah ula ong “Ka jylla Meghalaya kala kynjoh sha ka 4 lak ka jingtreikam ki kor um iing lyngba ka skhim Jal Jeevan Mission.
Ngi ai khublei bad ai ka jingkitbok ia ka kynhun Jal Jeevan Meghalaya katba ngi dang iai bteng ban kynjoh sha ka 100 % ka jing pynpoi ia ki kor um iing hapoh ka Jylla".
Kumjuh u Commissioner & Secretary ka Tnat Public Health Engineering Department bad Mission Director ka Jal Jeevan Mission ha Jylla, u Syed Md.
A.
Razi, ula pynpaw ia ka jingsngew ioh mynsiem da kaba ong “Kane ka dei ka jingkynjoh ia u mawmer hapoh ka Jylla.
Ngim ym shongthait hynrei ban iai bteng ban pynlong ia ka Meghalaya kaba shngain ha ka jingioh ia ka umbam umdih hadien habud.
Ka thong jong ngi ka long ba ki shnong ha ki jaka ba kyndong eh ka jylla kin ioh ia ki kor um iing bad ngin iai bteng tad haduh ban da poi haduh kaba kut".
Ka jingseisoh ha kaba iadei bad ka jingpynpoi ia ki kor um iing hapoh ka Jylla ka iapher na kawei ka district sha kawei pat.
Ka East Garo Hills kala kot 80.
09%, South West Garo Hills – 79.
02%, Ri Bhoi – 72.
83%, North Garo Hills – 69.
35%, Eastern West Khasi Hills – 67.
56%, South Garo Hills – 65.
56%, South West Khasi Hills – 65.
15%, West Garo Hills – 59.
82%, West Khasi Hills – 57.
52%, West Jaintia Hills – 50.
29%, East Khasi Hills – 50.
01% bad East Jaintia Hills – 44.
50%.
Ha u bnai Risaw 2022, ka jylla Meghalaya kala wan ha ka kyrdan kaba-ar ha ka jinglum jingkhein ha kaba iadei bad ka jinglah ban pyntreikam ki kor um iing jong ka Jal Jeevan Mission.
Ka Jal Jeevan Mission ka dei ka sienjam ba la shim da ka sorkar pdeng da ka jingthmu ban pynioh ia ka umbam umdih kaba shngain bad ba neh sha ki thain nongkyndong kat haduh u snem 2024.
Ha Meghalaya, na ki 600,000 tylli ki longiing, mynta ki la don haduh 400,000 tylli ki longiing kiba la ioh ia ka lad ban lehkmen lyngba ki jingmyntoi kiba ki la lah ban ioh ia ki kor um iing lyngba kane ka skhim, kata kaba long haduh 61% na baroh ka jingdon jong ki longiing.
Ka Uplifter Alternative ka la plie pyrda ia ka jingdap 25 snem ka seng naduh bala seng ia ka ha u snem 1998 da kaba pynlong ia ka “1st 2-Day Khasi Tennis Ball Cricket Tournament 2023" ha Madan Nongthymmai, Jingkieng, Shillong.
La plie pyrda ia kane ka tournament da u Bah Bawan Khyriem President jong ka Nongthymmai Sports & Cultural Club ha ka 21 tarik mynta u bnai Risaw 2023 kum u kongsan ryngkat ka jingiadon ryngkat u Bah Nangsan Pakyntein, Rangbah Shnong, Dorbar Shnong Lumsohphoh, ki nongkitkam ka sports club bad ki dkhot ka seng.
Ha kane ka sngi plie la pynlong da ka jingialehkai kriket kaba la iakhun hapdeng ka Rngi Rum pyrshah ia ka Senglang ha kaba ka Senglang kala pynliem noh  da 147 run.
Ha ka sngi kaba kut, ka jingialehkai phainal kala long hapdeng ka Nongkhyriem pyrshah ia ka Lumshyiap bad ka jingiakhun kala long kaba da itynnad shisha ha kaba ka Lumshyiap kaba la kam ban tied nyngkong kala ioh ban tied tang 45 run bad liem noh baroh ki wicket.
U Jerry u la lah ban kamai 10 run bad u Steve u lah kamai 9 run.
U Kidlee Nongkhlaw jong ka kynhun Nongkhyriem u lah ioh ban khur haduh 5 wicket.
Haba dei sa ka pali ban tied na ka kynhun Nongkhyriem, kane ka kynhun kam shym lah ban tied tam ia ka Lumshyiap hynrei ha ka la lah ban tied tang 43 run bad lut noh ki 8 over kaba la mang sha ka bad hap artad 8 wicket.
U Donkupar ula ban tied haduh 21 run na ka bynta ka kynhun ka jong u.
Da kane ka jingkawang bol bha ka Lumshyiap ka la pynlong ia ka kynhun ban jop da 2 run ia ka Nongkhyriem.
Ka Lumshyiap kaba long ka lahduh kala ioh ban khur ia ka song pisa kaba T.
12,000   bad ka kynhun Nongkhyriem kala ioh ban khur ia ka song tyngka kaba T.
6000/-.
Ha kane ka tournament, ki team baroh ba la iashim bynta ki long 14 tylli.
Na ka liang ka seng ha u kyrwoh lyngba u Bah JC Cajee, Chairman  ka pyntip ruh ban kan sa pynkhie im biang ia ka Uplifter Open to All Tennis Ball Cricket League kaba ju pynlong ha ki por mynshua bad kumjuh ruh kan sa pynlong ia ka Tournament Football, Basketball bad kiwei kiwei ki prokram ha kine ki bnai ki ban sa wan.
Ka Tnat Arts and Culture ka sorkar jylla lyngba u Bah FR Kharkongor, IAS, Commissioner and Secretary haka sngi Balang, ula pyntip ba lyngba ka jingpynkup bor hapoh ki kyndon Section 3 (1) (2) jong ka Meghalaya Heritage Act 2012,  ka buh ka jingtyrwa ban pynbna ia ki artylli ki jaka sahnam ba la pynneh pynsah da uba rim ne ki Archaeological Site hapoh East Khasi Hills kum ki jaka ban ioh ia ka jingiada kaba kyrpang.
Kine ki kynthup ia ka jaka ba la pynneh kyrpang kaba don ha ka shnong Myrkhan kaba hap hapoh Mylliem Block, East Khasi Hills bad ki Mawbynna ne ki Megalith Monuments hapoh Rynghep, Nongkseh, East Khasi Hills.
Kino kino ki jingpynpaw pyrshah ha kaba iadei bad kane ka jingpynbna, lada ki don ki dei ban phah hapoh ka laiphew sngi naduh ka sngi ba la pynmih ia kane ka jingpynbna paidbah.
Ka Lum Jingtep Committee jong ka Visitation Church Mawprem Parish ha u kyrwoh lyngba u Bah A Thabah, Secretary ka pyntip paidbah ba ka jingpynkhuid ia la ki jong ki lum jingtep lah ban leit pynkhuid ha kano kano ka por, bad ka tarik ba khatduh ban pynkhuid lane shna ne maramot ia la ki jong ki jingtep kan long ha ka 3 tarik u Naiwieng 2023.
Hadien kane ka tarik yn ym shah shuh iano iano ban pynkhuid ne shna ia ki jingtep.
Kumta la kyrpad ia ki paidbah baroh ba kin burom ia kane ka jingbthah jong ka Committee.
Katba ka sngi kyrkhuh ia u lum jingtep kan long ha ka 5 tarik u Naiwieng 2023, ha ka por 1:30 nohphai sngi bad yn shah tang ia ki syntiew im ban buh ha ki jingtep.
Ha kajuh ka por la kyrpad ia ki parabangeit ba lada long kaba lah ban ym rah kali namar ka jingbym don ki jaka pynieng kali.
U Debilansi Khyriem u khun jong u Ma Planning Rymbai Ex.
MDC ula khlad noh haka 25.
10.
23.
Ka jingpyndep iaka niam ka rukom ba khatduh iaka met jong u kan long haka 27.
10.
2023 haka por 2 baje nohphaisngi ha u lumjingtep ka Balang Presbyterian, Jowai.
Ia ka met jong u la pynthiah ha iing kmie, ka Kong Anita Khyriem kaba don mar pyrshah ka Meghalaya Studio ha Iawmusiang, Jowai.
Kane ka jingpynjtip ka wan lyngba kiba haiing hasem.
Sa shisien pat u paidbah  nongshong shnong ka Mawkynrew kin sa ioh ban sakhi biang ia kawei na ka lympung ialehkai phutbol kaba la bna nam bad ba heh bha ha ka thain ia kaba la tip kum ka ‘4th Mawkynrew Cup 2023’ ka ban sdang naduh ka ka 27 tarik Risaw.
Ki nongkitkam ka Mawkynrew Cup Committee hapoh ka jingialam ka jong u Lakmenlang Wankhar uba long u Convenor jong kane ka lympung bad synranlang da arngut ki dkhot jong kane ka komiti katta u bah Shrenlinus Khriam bad u bah Arland Pyngrope kila iakynduh iaki nongthoh khubor ha Shillong haka sngi ba Ar.
Kum ban shu pynkynmaw ba ha ka samoi ialehkai kaba la dep jong kane ka lympung, na ka liang ki shynrang ka kynhun kaba la ioh ba kan rah ia ka nam kum ka lahduh dei ka Laitkyrhong bad kaba wan ba-ar dei ka Mawkynrew, bad na ka liang ki kynthei, ka lahduh dei ka kynhun ialehkai ka Syniasya.
Haba phai pat sha kane ka samoi ialehkai kaba mynta, ka jingialehkai sdang jong kane ka lympung kan long hadpeng ka Jongksha pyrshah ia ka  Khapmaw ka ban sdang ha ka por 2 baje nohphai sngi, hynrei shwa ia kane ka jingialehkai sdang na ka liang ki bor pyniaid ki la pynbeit ba kan don shwa da ka prokram plie pyrda ka ban sdang naduh ka por 11 baje mynstep, ha madan ialehkai ha Jongksha.
Mynta ka kynti ka song pisa ia ki shynrang kiba ioh ban rah ia ka nam lahduh kan long 2 lak tyngka  bad kaba wan ba-ar pat shi lak tyngka, katba na ka liang ki kynthei pat ka kynhun kaba ioh rah ia ka nam lahduh kan khur ia ka song pisa kaba long 30 hajar tyngka bad kaba wan ba-ar 20 hajar tyngka.
U kongsan u ban ia don bynta ha ka sngi plie pyrda ia kane ka lympung ialehkai un long u MLA ka thain u bah Banteidor Lyngdoh.
Nalor katta kane ka lympung ka dei ruh kaba la ithuh ia ka da ka Meghalaya Football Association (MFA) bad kaba ju ioh ruh ia ka jingiarap bad kyrshan pisa na ka  sorkar.
Ka Seng Nongjri Shillong kaba la seng naduh u snem 1963 kan pynlong ia ka ‘General Meeting cum Social Meet’ kaba 60 jong ka ha ka 28 tarik mynta u bnai ha Community Hall, Golflink, Shillong ha ka por 10:30 mynstep.
Ha kane ka sngi kan don ruh ka jingai khusnam sha ki khynnah pule jong ka Shnong Nongjri kiba ioh heh mark tam ha ka eksamin jong une u snem 2023, kata naduh SSLC bad Degree na kino kino ki skul kolej bad University lane Institution.
Kumta la kyrpad ia baroh ki para shnong Nongjri kiba shong ba sah shabar ka Elaka Nongjri ba kin ia poi khnang khnang sha kane ka jingialang khnang ba kan ka jingïakynduh  lang kan long kaba jop.
Kane ka long katkum u kyrwoh lyngba u Bah Peace M Nongsteng, Secretary.
Uwei u rangbah, u ma Lumlangmiki Shylla na ka shnong Sahsniang B, West Jaintia Hills District ula ïoh ban pyllait im ia uwei u mrad khlaw Risang ba her bala tip kum u Red Giant Flying Squirrel.
U Ma Lumlangki ula iathuh ba une u mrad ula wan her ha phyllaw iing bad rung shapoh iing haka miet 23 tarik Risaw katba ki dang bunkam ban pynlum pynlang iaki tiar rep ban kumjuh ban pynlang iaki byrni kit kba.
Ka khubor ka iathuh ba une u jait mrad u dei uba la jan duh jait namar bala syllen ki khlaw ki btab.
Kine ki jait mrad ki thiah mynsngi bad ki bam mynmiet bad udei ruh u mrad ba her kum ki lymbit.
Ka Achik Holistic Awakening Movement (AHAM) ka la kyntu ia ka jingtuklar lem jong u Myntri Rangbahduh ka Ri u Narendra Modi na ka bynta ka jingithuh ba mardor ia ka ktien Garo ha ka Khyrnit kaba Phra jong ka Riti Synshar Ri ne ka 8th Schedule.
Ha ka memorandum sha u PM Modi, u president ka AHAM u George Prince Ch.
Momin u la ong “Na ka bynta ka seng bad khamtam na ka bynta ki paid nongshong shnong ki jaidbynriew Garo ngi kyrpad jur ban kynthup ia ka ktien Garo kum kawei na ki ktien ban pyndonkam da ka sorkar hapoh ka 8th Schedule bad kyntu ruh ia ka ophis u PM ba kan bishar bniah halor kane ka jingdawa.
Ha kine ki khyndiat snem ba la dep ka sorkar pdeng ka la kynthup ia ki jait ktien bapher bapher hapoh ka ri India ha ka 8th Schedule jong ka Riti Synshar Ri ne constitution lyngba ki jingai jingmut jong ki committee bapher bapher, hynrei ki committee kum ka Pahwa Committee (1996) bad ka Sitakant Mohapatra Committee (2003) ym pat shym la lah ban pynkut ban pyndep ia ki kyndon na ka bynta ban kynthup ia ktien hapoh ka 8th Schedule.
Kane ka pynpaw ia ka jingshah liang jong ka sorkar India ban ai ka jingithuh hapdeng ki jingiapher ka jinglong jingman ki jaka bad ki thain hapoh ka ri India.
Ha u snem 2003, la pass ia ka 93rd Constitutional Amendment kaba pynlong ia ka sorkar ba kan lah ban khmih biang halor ka jinglah ban kynthup ia kiwei pat ki jait ktien jong ka ri ban pynrung ha ka 8th Schedule.
Hadien la kynthup ia ki sawtylli ki jait ktien, kata ia ka ktien Bodo, Dogri, Santali bad Maithilli ha katei ka 8th Schedule.
“Ngi ki paid nongshong shnong ka Garo Hills ngi la kyrmen skhem ba yn lah ban kynthup ia ka ktien Garo ha ka 8th Schedule da kaba bishar bniah halor ki nongrim kiba shongnia.
Kumta ngi kyrpad jur ia u PM ka Ri ba un bishar bniah ha kane ka jingkyrpad ka jong ngi da u juh u lakam ban kynthup noh ia ka ktien Garo ha ka 8th Schedule jong ka riti synshar khadar jong ka ri India," ong u Momin.
Dang shen na ka liang ka sorkar Meghalaya ka la ai ka jingmynjur ia ka Ktien Garo ban kynthup ia ka 8th Schedule jong ka riti synshar ri ia kaba ngi kyrmen skhem ba ka sorkar India kan ai ka jingmynjur ia kane.
Na ka liang u Momin u la ong ruh ba ka jingdon jong ki nongshong shnong kiba dei ki jaidbynriew Garo ha ka jylla Meghalaya bad katto katne ha ki bynta jong ka jylla Assam, Arunachal Pradesh, Tripura, Nagaland bad kiwei pat nalor katto katne ki nongshong shnong kiba don hapoh Bangladesh ki la pyndonkam da ka ktien Garo ha ka jingim kaba man la ka sngi bad ha ki jingtrei jingktah ki jong ki.
Ka Meghalaya United Christian Forum (MUCF) haka sngi ba Ar ka la kyntu ia ka sorkar jylla ba ka dei ban burom ia ka jingsngew jong ki lak ngut ki paid Khristan da kaba pynkylla ia ka rai ban ym pynkut ia ka tamasa ‘Cherry Blossom’ ka ban wan ha ka Sngi U Blei.
Ha u kyrwoh ba la phah da u Chairman ka Forum u Rev Batkupar Dunai, ula pynpaw ba ka MUCF ka ngeit skhem ba man la ka sngi ka dei ka sngi kaba la ai sngewbha da U Blei, hynrei ka Sngi U Blei kadei ka sngi kaba khuid bad kaba kyrpang, kaba ki riewngeit ki leit ban mane ha ki ïingmane lait noh tang ia ki katto kane ki Balang kiba mane ha kiwei pat ki sngi.
“Ha kaba iadei bad kane ka tamasa Cherry Blossom kumba la sakhi ha ki lad pathai khubor ba kan kut ha ka Sngi U Blei, na ka liang ka Meghalaya United Christian Forum kan da sngewnguh eh ia ka sorkar jylla lada ka pynkynriah noh ia katei ka tarik pynkut da kaba pynlong noh ha kawei pat ka sngi, kata kum ka jingburom ia ka jingsngew jong ki lak ngut riewngeit ha ka jylla Meghalaya kiba shim ia ka Sngi U Blei kum ka sngi kaba kyrpang bad kaba kyntang kaba ki riewngeit Kristan kin ioh ban duwai bad ban mane ia U Blei khlem kano kano ka jingpynwit ne da kaba pynlong kino kino ki prokram ne tamasa" ong u Rev Batkupar Dunai.
Lah ban kdew ba ka sorkar jylla kala pynbna ba kan pynlong ia ka tamasa Cherry Blossom Festival kaba 3 sngi kynthih ka ban sdang naduh ka 17 tarik u Naiwieng bad ka ban kut ha ka 19 tarik u Naiwieng kaba dei ka Sngi U Blei.
Ha ka sngi Nyngkong ba la lah na ka liang ka Khasi Jaintia Christian Leaders Forum (KJCLF) ruh ha u kyrwoh lyngba u secretary Rev Dr EH Kharkongor ka pynpaw ba kam long pyrshah ia kane ka tamasa ba la pynlong da ka sorkar, hynrei ka kwah ban iai ban ba ka Sngi U Blei kadei ka sngi kaba kyntang jong ki paid Khirstan bad ki Balang bapher bapher.
Na ka liang ka Forum ka kyrmen ruh ba ka jingpynlong ia kane ka tamasa kan long hapdeng ka jingiaid beit bad hapdeng ka suk ka sain.
Ka Indian Red Cross Society, West Jaintia Hills District haka sien kaba nyngkong eh ka la pynlong iaka jing ai snam sngewbha haka Jowai Blood Bank Centre, Panaliar, Jowai haka sngi ba Ar.
Shwa ka jingai snam sngewbha ka la don ka jingialang kaba la pyniaid da u ma W Lyngdoh Chairman Indian Red Cross Society, West Jaintia Hills District.
Ka Dr.
P Shylla Medical & Health Officer Blood Bank Centre, Jowai Civil Hospital kala iaroh bad ai khublei kyrpang ia kito kiba kloi ban ai sngewbha iaka snam bad lyngba ka jingkylluid mynsiem jong ki kan iarap ia ki ba pang ba shitom ban ioh snam haka por kaba biang bad kala pynshlur ia baroh ki nongai snam sngewbha ban iai bteng iaka kam ba bha.
La ioh jingkren na u ma H.
Nongpluh Assistant Secretary Indian Red Cross Society, West Jaintia Hills, u Bah AN Sawian General Secretary Indian Red Cross Society, Meghalaya State Br Shillong bad u ma Ohiwot Laloo, Secretary Indian Red Cross Society, West Jaintia Hills.
Ha kane ka sngi la don 17 ngut kiba la ai snam na ki 22 ngut ki dkhot ka Indian Red Cross Society.
Ka Seng Kynthei jong ka Seng Khasi Kmie ha ka 23 tarik mynta u bnai ka la pynlong ia ka jingialang  pynkup burom ia la ki khun samla kiba pass bha ha ki eksamin bapher bapher jong une u snem.
Ha kane ka jingialang ba la pynlong ha Hall jong ka Seng Khasi Kmie, Mawkhar Shillong, ki la don haduh 11 ngut ki samla kynthei bad shynrang ba la ioh ia kane ka khusnam.
Nalor kata ka Seng Kynthei ka la pynkup burom ruh ia ki arngut ki longkmie katta kum ia I kong Sweetymon Rynjah bad kumjuh ia I kong Silbi Passah, halor ka nongrim u synniang u bynhei uba ki la noh synniang sha u sup u thiar jong ka thoh ka pule, ka rwai ka siaw, ka put ka tem, kiba long da shisha ki spah bah ba kordor ym tang ia kane ka pateng kaba mynta hynrei wat ia ki longdien bad ia ki pateng kiban dang iai wan.
Ha kane ka jingialang la ia don lang ruh I kong  Baiantimon Blah (MCS) kum I Kongsan ha ryngkat ka jingsakhi lang a u Acting President bad General secretary ka Seng Khasi Kmie u Rgh O.
Pyngrope bad Rgh Hainess Marbaniang, ki dkhot ka Jylli Pyrkhat Kam Seng Khasi Kmie, ki dkhot jong ka Seng Kynthei, ki kmie ki kpa jong ki khynnah ba la ioh ia ka khusnam bad kiwei kiwei.
Haba kren kum ka kongsan I kong Baiantimon Blah  I kyntu kynpham ia ki samla ba la pynkup burom ban ba kane kam dei kaba kut ha ka jingim ka jong ki, hynrei ba kin trei shitom shuh shuh na ka bynta ban lah  ban nang iai kyntiew ia ka nam bad ka burom ia ka iing ka sem bad ia ka Seng hi kumjuh.
I la ong ruh ba I lap bad shem ba don ruh ki khynnah ba hapdeng ka lynti jong ka jingpule ka jong ki, ki duh noh ia ka jingkyrmen namar ba kim ioh ia  katta ka jingialam lynti ne ka guidance, hynrei I sngewkmen pat ban pynpaw ba ha kane ka jingialang I la ioh jingtip ba ka kynhun jong ka Ka Tbian Ki Sur Hara, kaba dei kawei pat ka shlem ai jinghikai jong ka Seng Khasi Kmie, mynta ka la shim ha ka ia katta ka lyngkor ba kan ai ia ka jinghikai katno tam lei lei ban hikai na ka bynta da kumno ban nang ban kren ha ki rynsan paidbah, da kumta I kyrmen ba kine ki jinghikai kan long kaba seisoh.
Nalor kata I pynkynmaw ia ki samla ba la pynkup burom da kaba ong ba teng teng ki ju klet noh ia ki jingtrei shitom jong ki briew ba kyrshan ia ki,  pynban na ka liang ka jong I, I sngew ba in ai khblei ia ki kmie ki kpa ki hynmen ki para, ki meisan meinah, ki kha ki man, ki paralok parajor kiba iasnoh kti ban iarap ia kine ki khun samla ban kyntiew ia ki ha ka jingiaid lynti ka jong ki.
Haba phai pat sha ka bynta ka jingpuynkup burom ia I kong Sweetymon Rynjah bad Kong Silbi Passah, ia kane ka kam la pyndep da u Acting President u Rgh O.
Pyngrope lem bad u Rgh P.
D Nongrum, dkhot jong ka JPK.
Haba ai jingkren hadien ka jingpynkup burom, na ka liang I kong Sweetymon Rynjah I la ai ia ki kyntien kyrkhu kyrdoh ba ka Seng Khasi kan nang phuh nang kyrsei ha ki soh ki syntiew ki bym thoh pyut bad bym pei.
I kyntu ruh ba donkam ban kiar na ki jingleh  ki jingkam ki ban kyrtep  ha ka longryngieng longbriew,  nalor katta I ban jur ia ka jingdonakm jong ka iasneng ka iakraw,  ym ia ka rhah ka rhing,  ka bishni ka pihuin, ka kynnoh ka kynthoh,  hynrei ban pynkiew ia ki jinglong kiba khuid.
Katba na ka liang I kong Silbi Passah I pynpaw ba I dap da ka mynsiem kaba sngew sarong ba ka Seng Kynthei Seng Khasi Kmie ba ka la ai ha I ia kane ka burom kaba long ruh ka sien kaba lai kaba I la ioh ban kiew bad ban pdiang burom na kane ka iing kaba I da ieit bad don ka jingkyrmen ba haba I leit shano shano  ba im klet ba don la ka jong.
Ka sngi kaba khatduh jong ka lehniam Durga Puja kala kut hapdeng ka jingshongshit bad kaba iphuh iphieng ha kaba ki riew ngeit Hindu kila leit ban pyngngam um iaki blei durga da kaba suk kaba sain ha ka sngi ba Ar.
Kane ka jingleh niam la pyndep ha Jowai, Nartiang, Dawki ha West Jaintia Hills District bad na East Jaintia Hills District la pyngngam iaki blei Durga ha Jalyiah kiba wan na Khliehriat bad Ladrymbai kumjuh ha Umpleng bad ha ki karkhana dewbilat.
Ha nongbah Jowai ïaka lehniam la pynïaid da ka Sarbajanin Durga Puja Committee ha kaba iaka lehniam leh rukom la pyndep ha Shiv Madir kaba don ha Iawmusiang Jowai.
Haka nohphai sngi ki paid riewngeit ka niam Hindu ki la iamih paidbah da kaba pynkit iaka blei haka kali ban leit bret iaka blei Durga ha wah haka jingsynran ki lang ki longkmie bad ki khynnah kiba la shad lynter lynti naduh na Shiv Mandir haduh ban poi ha wah Myntdu kaba don ha Pohkhyllem kaba la synrang lang ruh da ki bor pynïaid District.
Hadien ba la pynngam um iaka blei teh iaka da u tyllai khnang ban suk ha kaban pynkhuid bad ban iada bad pynneh pynsah ia ka jingkhuid jingsuba jong wah.
Katba ha Nartiang ïaka lehniam Puja la sdang na Mandir ha kaba u Pandit u Oni Maskut Deshmukh ula rah marwei ïaka blei Durga kaba la shna da ka pashor naduh na Durga Mandir shaduh sha wah Myntang ha jingsynran jong u Dolloi, ki pator, ki lyngdoh bad katto katne ngut ki riewngeit hindu lait noh ki kynthei.
Ha kane ka sngi la pyndep ruh iaka lehniam shad mastieh da u Dolloi ka Elaka Nartiang Salong Lamare  ryngkat bad ki pator bad ki lyngdoh jong ka Elaka.
Hashwa ban pynngam um iaka blei Durga ka la don shwa ka jinglehniam harud katei ka wah kaba la kñia da uwei u blang kynsai bad hadien katei la pyllait sa iaka paro.
Ka jinglehniam Puja ha Nartiang ka long kaba iaid beit iaid ryntih khlem kano kano ka jingpynwit pynthud.
Ha sor Shillong iaka jingpyngngam um ka long ha Wah Umkhrah.
Ka Mukhla Evergreen kala jop da 2-0 kol iaka Sabahmuswang haka First Division Football Tournament, katba ka Niaw Wasa Utd kala iakhaid bad ka Khimusniang da 1-1 haka Duper Division Football Tournament.
Baroh ar tylli kine ki lympung la pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi ba Ar.
Ki ar kol ka Mukhla Evergreen la thep da u Kitboklang Phawa 33′ bad u Nidaioh Dhar 73 kiba la biang pura iaka ban khur iaka jingjop pyrshah iaka Sabahmuswang.
Haba phai sha ka jingialehkai Super Division Football Tournament, ka jingïakhun ka la kut da ka jingiakhait kaba mar 1-1 hapdeng ka 7 Wasa United pyrshah ïaka Khimusniang.
Ka Khimusniang ha kane ka jingiakhun kala tam shakhmat naduh ka kylla step lyngba ka kol kaba la thep u Lastborn Suting tang hapoh 6′ minit bala iaid ka jingiakhun.
Dei haka kylla miet ka Niaw Wasa United kala tan kylla iaka jingiakhun sha kaba iakhaid lyngba ka kol kaba la wan na u Samehi Ryngki 72′.
Da kane ka jingiakhaid kine ki arliang kila hap ban sam noh iaka poin.
Haka 25 tarik ka jingïakhun First Division kan long hapdeng ka Moosyiem Shangpung pyrshah iaka Mookyndur haka por 12.
00 baje mynsngi, haka Super Division ka jingïakhun kan long hapdeng ka Mynthong bad ka Sailung Ïalong haka por 2.
00 baje nohphai sngi.
Na ka liang u nongialam ka Voice of the People Party (VPP), uba dei ruh u MLA napoh Nongkrem u Bah Ardent Miller Basaiawmoit u la pynshai ha kaba iadei bad ka jingkren ka jong u ia ki lad pathai khubor ha kawei na ki jingialang kaba la long ha Pynursla da kaba pynpaw ba na ka liang ka Meghalaya Editors’ and Publishers’ Association (MEPA) ruh ki la kloi ban iakynduh bad iakren halor kane ka bynta.
Kane ka jingpynshai jong u Bah Ardent ka la wan long ruh hadien ba na ka liang ka  Shillong Press Club (SPC) ka la pynpaw ka jingsngewsih bad bad dawa ba u dei ban pan map halor kane ka jingkren ka jong u.
U la ong ba ka jingiakynduh bad ka MEPA ka long kaba sngewtynnad bad seisoh, ha kaba u la pynshai ba ka jingkren ka jong u ha katei ka jingialang ha Pynursla ka dei ka jingthmu ban pynshai sha ki paidbah bad ba kim don kano kano ka jingthmu ban kren pyrshah iano iano ne ban kdew kti ia kano kano ka channel, hynrei ki kwah ban pynshai sha ki paidbah namar ki kwah ban wanrah ka jingkylla.
U la ong ruh ba ngi hap ban shim ia kine ki sienjam namar ngi sngewthuh ba ka jingiaid lynti ka long kaba eh ha kaba ngi hap ban ialeh pyrshah ia ka sorkar ia ki seng kiba don ha ka sorkar bad ngi sngew ba ka dei ka kamram ka jong ngi ban pynshai sha ki paidbah ba kin long kiba stad bad ba sian bad ban nang ban bishar ia ki khubor kiba shisha bad ki bym shisha.
“Ka jingkren ka jong nga ka long ban pynshai ba ym tang ha kiwei kiwei ki ri ka pyrthei lane ha India bad hangne ha jylla ki don kita ki paid news bad ki fake news, kaba mut ba ki paidbah kin hap ban sngewthuh.
Ngi kwah ban hikai ia ki, bad nga da ong ruh ba ha kiwei kiwei ki jylla ki hap ban siew da ka pisa ban pynmih khubor, ka kyntien kaba nga pynkynmaw bad ai ba kan da long kumta bad ai ba ki paidbah kin long kiba stad, ngim lah ban ong ba ki khubor kiba mih kin shu kut noh kumto.
Kumta ngi kwah ba ki paidbah kin ym shah ialam bakla halor ki khubor ki bym shisha," ong u Bah Ardent.
Nalor kata u la ong ruh “Ngi sngewthuh ba ki party kiba don ha ka liang ka sorkar lane wat ka sorkar ki phaikhmat ia ka jingiaid lynti ka jong ngi, bad da ka jingkylla jong ka por nga ngeit ba kiba sngap ha kato ka sngi ngi khlem kynthoh pyrshah iano iano, ngi khlem ong baroh kita ki lad pathai khubor, namar mynta ym dei tang kito ki khubor kiba ju don mynshuwa hynrei mynta leilei khamtam kila mih sa ki private youtuber namar mano mano ki lah ban lum khubor bad pyllait khubor, te ka khubor kaba kumno ka leit sha u paidbah.
" Kumta u la ong ba ka dei ka kamram jong ngi ban hikai bad pynsngewthuh bad pynshai sha u paidbah, bad lada shim ia kane ka jingkren ka jong nga na ka bynta ban iatei kan long ruh kaei kaei kaba bha, lada ki nongialam kiba don ha ka Press club bad ki lad pathai khubor ki shim ia ka na ka bynta ban tei.
“Nga ngeit ba kin ym don mano kano kiba don ha ki lad pathai khubor ki ban ong ba em ha Meghalaya kam don kum kata, phim lah ban nujor ia ka Meghalaya bad kiwei ki jylla, lada ki la don ha kiwei ki ri ka pyrthei lada don ha ri India hangne ruh kan poi ka por ba ka sorkar kan pyndonkam ia ka bor bad ki lad pathai khubor kin ym nud shuh ban thoh pyrshah ioh kin duh ia lad jingiarap na ka sorkar ha ka rukom jong ki advertisement ne jingpynbna paidbah kiba long ka jingkyrshan ia ka jingtrei ka jong ki," ong utei u nongialam ka VPP.
Shuh shuh u la ong ba kan poi ka por ba kita ki bym thoh pyrshah ia ka sorkar ki bym kren pyrshah sorkar kin kham ioh advertisement bad jingkyrshan, bad kane ka jingkren jong ngi kan pynpyrkhat wat ia ka sorkar ba ngi ki paidbah ngi long kiba stad ban bishar bad ngin peit lada ka long na ka liang ka sorkar ne na ka linag jongno jongngo ban ialam bakla bad ba ki lad pathai khubor kin khmih ba kidei ban long kiba tei bad ym ki ban ialam bakla.
U la ong ruh, “Ki lad pathai khubor ruh ki dei ban peit bha bad pyrkhing khnang ba ki khubor kiba ki ai nangne shakhmat ki dei ban long kiba tei namar ki don ia ka bynta ban aijingtip sha ki paidbah namar ym tang ma ngi ki nongthaw ain ki ba lah ban pynbha ia ki jingmut jingpyrkhat jong ki paidbah, hynrei ki lad pathai khubor ki don ia ka bynta kaba khraw, kumta ngi la ioh ban pynpaw sha ka MEPA ba ngim don kano kano ka jingthmu ban thew pyrshah iano iano lane ban kdew kti hynrei ai ba ba kaei kaei kaba mih na kane ka jingkren kan pynpyrkhat ia ngi ba ngin ym ailad ia kiba kum kita ki khubor kiba ialam bakla ba kin mih ha ka jylla.
".
Ka Ladrymbai B SC kala lah haka ban bun jaka ialade haka kyrdan jong ka final hadien ba kala jop da ka tie breaker iaka Tpepswer SSWO haka First Division Football Tournament kaba pynïaid da ka East Jaintia Hills District Football Association (EJHDFA) kaba long ha Diengshynrum haka sngi ba Ar.
Ka jingïalehkai haka por kaba la buh ka la kut noh kam shym la don mano mano ba ioh pynkhih jar.
Wat hadien bala rah noh sha ka extra time hangne ruh ym don satia mano mano ba ioh pynkhih jar.
Ban rai iaka rem ka jop kine ki arliang mamla la rah iaka jingiakhun sha ka tie breaker bad ha kaba ka Ladrymbai B kala jop da 4-3 iaka Tpepswer.
Kane ka namjop ka Ladrymbai kala rung ruh sha ka kyrdan Super Division haka aiom ialehkai ban wan.
Nalor kata ka Ladrymbai B SC kan aireng pyrshah iaka Chiehruphi SYWSC haka final ban iaknieh iaka nam lahduh.
Shu shuh ha kawei pat ka khubor ka EJHDFA kala pyntip ba 1st Open to All Veteran FootballTournament kan sdang lashai ka sngi 25 tarik Risaw ha madan Diengshynrum, Khliehriat.
Lashai ka sngi sdang ka jingiakhun kan long hapdeng ka Old Star Football Team pyrshah iaka 12-Dolloi Football Team haka por 11.
00 baje mynstep.
Ka Ar Dolloi Football Team pyrshah iaka EJTOTA Football Team haka por 1.
00 baje nohphai sngi.
Ka lehniam Durga Puja ha ka shnong Nartiang, West Jaintia Hills District, ka jaka kaba la niew kyntang da ki riew ngeit Hindu kaba la tip kum ka Nartiang Shakti Peeth kala long kaba shongkun bad kaba iphuh iphein kaba la wan ban iashimbynta da spah ngut na kylleng ka District bad kumjuh nabar ka Jylla haka sngi pomblang kaba long haka 23 tarik Risaw.
Kane ka lehniam Durga Puja kan kut lashai ka sngi (24/10/23) ha Nartiang da ka jingleit bret ia ka Dur Blei Durga ha ka wah Myntang kaba don hajan ka Durga Temple, ka Temple kaba la rim tam ia kaba la ngeit bala tei da u Syiem Jaintiapur.
Ha Nartiang, ka jinglehniam ka long kaba khampher haba ia nujor bad kiwei pat, namar ba ha kane ka shnong ia ka blei la shna da ka pachor ym kum ha kiwei ki jaka da ka dew byrtha.
Ka shnong Nartiang, kaba jngai tang kumba 25 Km na ka Jowai kadei maka na ki na ki shnong jong ka Jaidbynriew Khasi-Pnar, kaba lehkmen ia ka lehniam puja naduh ki por hyndai hynthai kaba la leh ruh da u Syiem Jaintia.
Haba sdang ka lehniam naduh kine ki khyndiat sngi ki paidbah riewngeit niamtynre ne niam tynrai ka shnong Nartiang ki la bunkam ban pynkhreh ia kane ka lehniam ba shisien shi snem.
Ki Ksing ki dhah ki la riew kylleng ka Nartiang khamtam ha kito ki kyntoit kiba bat iaka niam tynrai.
Ha kane ka jinglehniam la pynlong iaki jingknia jingkhriam bapher bapher bala pyndep da ki Wamon ne Pandit.
Ia ka lehniam Puja ha ka Nartiang la pyllut pynsep bad la pynkreh da u Dolloi ka Nartiang da ka jingiarap ki dkhot ka Puja Committee.
La sakhi haka 23 tarik Risaw, ki paidbah na kylleng ki wanrah iala ki jong ki blang, ki paro, ki kait, ki jhur ki jhep bad kiwei kiwei ki kynja jingbam ban ai burom sha ka blei Durga.
U Dalloi ka Nartiang, u wan rah ar tylli ki blang, uwei na ka bynta u syiem bad uwei pat dei na ka bynta ka Elaka Nartiang, uba long u blang uba kyrpang bad la pom ia ha ka por shiteng synia bad ka por ba pom ia une u blang dei tang u pandit uba lah don shapoh ka temple bad ula khang khop iaka temple namar bym bit ia kiwei pat ban peit haka miet 22 tarik.
La shai ka sngi 24/10/23, hashuwa ban leit bret iaka blei sha wah Myntang kan don ka jinglehniam ha Temple bad ka jingshad Mastieh kaban iashimbynta da u Dalloi bad ki nongbud jong u bad kiwei kiwei.
Ki khynnah ialehkai na ka shnong Mawkma ki la ioh ban rah ia ka nam kum ki lahduh ha ka U-14 Football Tournament kaba la pyniaid da ka Maraikaphon Youth Club kaba don ruh hapdeng ka jingrakhe ia ka jubili ksiar ne ka jingdap ba 50 snem ia ka jingseng jong kane ka synjuk, da kaba pynliem da 1-0 ia ka Seng Samla Khliehshnong.
Kum ban shu pynkynmaw ba ha kane ka kynti kaba mynta na ka liang  ki nongkitkam ka Maraikaphon  Youth Club, ki la shim biang ia la ka jong ka sienjam ban pynlong ia ka lympung ialehkai phutbol ba kyrpang na ka bynta ki khynnah rit, kaba long kum shi bynta ban lah ban sei ne ban iarap ban pynpaw  pyrthei ia ka sap barieh kaba ki hep barit ka thain Sohra ba ki don ha ka liang ka phutbol.
Ha kane ka kynti na ka liang ka Maraikaphon Youth Club, ka la lah ba kan pynlong ia kane ka lympung ba la wan iashim bynta da 23 tylli ki klob ne ki kynhun da ka jingiarap pisa lyngba ka District Sports Promotion Scheme kaba wan lyngba ka ophis jong Deputy Commissioner ka East Khasi Hills District bad ba la pdiang ne ithuh ia ka da ka ophis ka jong u District Sports Officer ka East Khasi Hills  District.
Ha kane ka jingialehkai phainal ba la pynlong ha ka 21 tarik mynta u bnai, haba phai sha ka jingiakhun ka kylla jong ka shiteng kynta ba la pynialehkai, ka la kut shwa ha kaba khlem shym don mano mano ba ioh ban pynkhih ia ka jar.
Pynban san minit hadien ba la sdang ia ka kylla miet, ka Mawkma ka la ioh ba kan pynkhih ia ka jar lyngba u Widney Kharumni bad kane ka la neh haduh kaba kut jong ka jingialehkai.
Ia kane ka phainal la wan ban sakhi bad pynshit pynshngain da Bah Evan Maxwell Basaiawmoit, President ka Sohra Sports Association kum u kongsan, u bah Sunesh Syiem Secretary ka MFA, Pa’iem Freeman Sing Syiem, Syiem ka Hima Sohra, u SDPO ka Sohra  Civil Sub Division u bah  Pynhun Syiem, u bah A.
Khongsit OC Sohra Police Station, Fr.
A Rongrin SDB, Principal St john Bosco Boys Hr.
Sec School, Sohra,  bah Ethelbert Sawian Rangbah Shnong Maraikaphon, bah Favian Umdor Secy Shnong Maraikaphon, Shemborlang Kharwanlang Rangbah Shnong Khliehshnong, u bah Allan West, President, Secretary Seng Longkmie Maraikaphon, ki dkhot ka MYC hapoh ka jingialam  u bah Jasper Iangrai President MYC u bah Carolus W Shabong Secy  bad kiwei kiwei.
Ha kaba kut jong ka jingiakhun ka la don ka jingsam ia ki khusam ha kaba la sam ruh ia ki khusnam, ba shimet, kaba mynta ka kynti ka nam nongialehkai ba kynsai kane ka phainal ka leit sha Mom Mesasukher Lyndem seng samla Khliehshnong, nongap kol ba kynsai (Best Goalkeeper) ka leit sha u  Romius Swer Seng Samla Khliehshnong, noongialehkai ba kynsai ha ka lympung baroh kawei  (Player of the tournament) ka leit sha u  Banshanbor Nongrum Laitryngew Sport Club.
Kumban shu pynkynmaw biang sa shisien  ba ha ka snem ka ban wan ka Maraikaphon Youth Club kan pynlong biang ia kane ka lympung da  kaba kan kyntiew pat sha ka kyrdan iakhun ka U-15.
U Symbud Myntri Rangbah ka jylla u Bah Prestone Tynsong hynne ka sngi Nyngkong u la pynlong ka jingleit jngoh ia ki puja pandal kiba don ha ki bynta bapher bapher jong ka nongbah Shillong kiba pynlong ia ka jinglehniam Durga Puja na ka bynta ki paid riewngeit Hindu.
Ha kane ka jingleit jngoh la synran lang ia u Dy.
CM da ka Deputy Commissioner ka East Khasi Hills District,  ka Kong RM Kurbah nalor u SP ka East Khasi Hills, u Bah  S.
Nongtnger nalor ki nongialam jong ka Central Puja Committee (CPC).
“Nga ai khublei Durga Puja ia baroh ki paid riewngeit Hindu bad nga kyrmen skhem ba kane ka puja kan long kaba iaid beit iaid ryntih bad kaba jop ha ka jylla baroh kawei" ong u Bah Prestone Tynsong.
Ka YC Pdengkarong kala khur jingjop hadien ba ka pynliem da 2-0 iaka Man I Bha SC haka jingiakhun Super Division Football League kaba pynïaid da ka Amlarem Sub Divisional Sports Association (ASSA) kaba long ha madan mini stadium Ladjaplem, Amlarem haka sgi Nyngkong.
U Wanbor Langshiang 62′ & 82′ ula kylla long u namtam ha kane ka jingialehkai hadien ba marwei ula thep ia kine ki ar kol kaba la biang pura iaka Pdengkarong ban khur namjop.
Haka 25 tarik Risaw ka jingiakhun kan long hapdeng ka Thangbuli YSWC pyrshah iaka Jarian SCC haka por 2.
30 baje nohphai sngi.
Ka Dulong SC bad ka Mukhla Raij kila khur namjop haka jingialehkai First Division bad Super Division Football kaba pyniaid daka West Jaintia District Sports Association (WJDSA) kaba long ha Kiang Nangbah Stadium haka sngi Nyngkong.
Ka Dulong kala jop da 2-0 iaka Lutituber Ialong haka First Division Football Tournament.
Ia kine ki ar kol la thep da u Sahanu Lyngdih 25′ bad Baiahunlang Dhar (own goal) 47′ Ha kawei pat ka jingialehkai haka kyrdan Super Division, ka Mukhla Raij kala pynliem da 2-0 iaka Shangpung Lumiawmuchai.
Ia kine ki ar kol la thep da u Teddy Bang 47′ bad u Lambor Lyngdoh 90′.
Lashai ka sngi ba ar, ka Mukhla Evergreen kan ialehkai pyrshah iaka Sabahmuswang haka por 12 baje mynsngi.
Haka Super Division, ka Niaw Wasa Utd kan iakhun pyrshah iaka Khimusniang haka por 2 baje nohphaisngi.
Ka Chiehruphi SYWSC kala jop da 3-2 iaka Khliehriat West FC kala lah syndon ban buh jaka ialade haka kyrdan jong ka final haka First Division Football Tournament kaba pyniaid da ka East Jaintia Hills District Football Association (EJHDFA) kaba long ha madan Diengshynrum haka sngi Nyngkong.
Kane ka namjop ka Chiehruphi la wan haka extra time hadien baka jingiakhun kine ki arliang mamla kala kut da kaba iakhaid 2-2 haka por kaba la buh.
Ha kane ka jingialehkai ka Chiehruphi kala tam shakhmat ar kol lyngba ka kol u Sakhiat Sympli 8’ bad Bretly Nongtdu 27’.
Ka Khliehriat West kala wan nadien ban tan kylla iaka jingialehkai sha kaba iakhaid lyngba u Shanbor Malang 41’ bad u Dawyoo Bhoi 42’.
Haka kylla miet kala kut khlem don mano mano ba ioh pynkhih jar bad la rah iaka jingiakhun sha ka extra time ha kaba ka Chiehruphi kala thep lyngba u Suting Syrti 99’ kaba la biang pura ban khur iaka jingjop ba buh jaka haka kyrdan jong ka final.
Da kane ka namjop ka Chiehruphi ha ka aiom ialehkai ka ban wan kan ialehkai noh haka super division football tournament.
Ka Khasi Jaintia Christian Leaders Forum (KJCLF) kala pynpaw ba kam don satia ia kano kano ka jingpyrshah halor ka jingpynlong ia ka tamasa ‘Cherry Blossom’ jong ka sorkar jylla kynthup ha ka Sngi u Blei ha ryngkat ka jingkhmih lynti ba ka tamasa kan long kaba iaid beit iaid ryntih.
Ka KJCLF ha u kyrwoh lyngba u Rev Dr EH Kharkongor Secretary ka kwah ruh ban iai ban bad pynpaw shai ba ka Sngi U Blei hi ka long ka sngi kaba khuid bad kyntang na ka bynta ki riewngeit Khristan bad ki Balang.
Kumta ruh na ka liang ka Forum ka khmih lynti ba ka jingpynlong ia kane ka tamasa kan long kaba iaid beit iaid ryntih khlem don kano kano ka jingpynwit ne jingpynthut khnang ba kane kan long kaba kyntiew iaka jingshongsuk shongshngain ha ka jylla.
Ka HNYM West Jaiñtia Hills District kala pynpaw ba ka ieng pyrshah bad pynrem jur halor kano kano ka jingthmu ban wanrah lynti rel hapoh ka Rilum Jaintia.
Kane ka jingpynpaw jong ka HNYM ka la wan long ruh khyndiat sngi hadien ka jingkren jong u Myntri sorkar u Bah Comingone Ymbon uba dei ruh u MLA ka Raliang Constituency da kaba ong ba ka thain Jaiñtia Hills ka la donkam kyrkieh ia ka rel kit mar na ka bynta ban kham tad ki mar ki mata bad ban pynsuk ha kaba iadei bad ka kam pynkit ia u mawshun bad dewiong bad ka ban aijingmyntoi shibun ia ki paidbah ka thain.
U samla Leoferdinand Suiam president HNYM, ha u kyrwoh ba ula phah ula buh jingkylli ia u Bah Ymbon ba hato ka jingkiewdor jong ki mar bam mardih ka dei bym don rel mo naduh bala bat ia u lakam synshar da ka MDA hapoh ka jingialam jong ka Seng NPP? Ko u paidbah phi iohi ba ka jingwan ki karkhana dewbilat (cement factory) kaei ka jingmyntoi ngi ioh? Nalor kata ula ong ruh; “Haba ngi iohi ba ki nongtrei ha kine ki cement factory ba don ha Rilum Jaiñtia kiba bun ki dei tang  ki  bar jylla  suda, hato  kane mo kata jingmyntoi ia u paidbah jong ngi.
Kumjuh ruh haba ngi iohi ha kine ki sngi ki bnai  ba la leit ki association jong ki trok kamai ki la iakhih na ka  bynta ban ioh kam ioh jam ha ka ban kit ban bah ia ki mar ki mata na cement factory hynrei la iohi pynban ba ki cement factory kila thied bad buh syndon da la ki jong ki trok ban kit ban bah ia ki mar ki mata.
Hato kane mo kata ka jingmyntoi ia ka ka ri ka thaiñ jong ngi?" Ka HNYM ka la ong ba ka jingwanrah lei lei ia ka lynti rel kan nang ktah jur shuh shuh ia u paidbah jong ka thain hi baroh kawei.
Kumta ka HNYM ka pyrshah horkit hordang ia ka jingwan jong ka lynti rel katba ka sorkar India bad ka sorkar Meghalaya kim pat lah ban pyntreikam ia ka Inner Line Permit (ILP), hapoh ka jylla.
Shuh shuh ka HNYM ka buh ruh ia kane ka jingkylli ia u Bah Comingone ba balei um ju lait ang hapoh Assembly ban iakren bad iatai ia ka mat ILP, hynrei u iakren pynban ia ka lynti rel.
Ka HNYM ka la ong ba ngi donkam ia ki aiñ ban iada nyngkong eh ia ka jaidbynriew Hynñiewtrep hashuwa ba ka jaidbynriew kan jah klep na ka jingwan tyllep jong ki mynder lyngba jong kata ka lynti rel.
Nalor kata ka HNYM ka pynpaw shai ba lada une u Myntri u kwah rel palat u dei ban wanrah noh kloi ia ka ILP, bad yn sa ia peit ia kata ka rel hadien la ka biang ne em ban wanrah, bad lada une u MLA bad ka NPP kin wanrah lynti rel jubor khlem ki aiñ iada kiba biang na ka bynta ka jaidbynriew ka HNYM kan ieng ialeh da kano kano ka lynti ruh khlem salia na ka bynta ban iada ia la ka jong ka jaidbynriew.
Ka Jaintia National Council (JNC) haka Sngi U Blei, kala dawa na u Myntri Sorkar, uba dei ruh u nongthaw ain na Rilum Jaintia ban sangeh ban pynshlur ban wanrah iaka lynti rel ha rilum Jaintia bad ban iakren ia kiwei pat ki ishu ha kaba iadei bad ka jingsahdien ka thain hapoh ka kynhun myntri ha ka jaka ban pynshlur wanrah iaka lynti rel.
“Ngi kyntu ia u Myntri jong ka Sorkar Jylla kiba napoh Jaintia Hills ban kren lem hapoh ka Cabinet jong ki ha kaba iadei bad ka jingsahdien jong ka East Jaintia Hills ha kaba iadei bad ki lynti Surok, ki Hospital Sorkar, ka Government College bad kiwei kiwei de bad kim dei ban kren tang na ka bynta ban wanrah lynti rel hapoh East Jaintia Hills, namar ia mynta hi ka District jong ngi kam pat donkam ia kata ka lynti rel," la ong u kyrwoh bala phah u president JNC CEC, u Sambormi Lyngdoh.
Kane kala wan jia long hadien ka jingkren u nongthaw ain na rilum Jaintia bad u Myntri Sorkar Ma Comingone Ymbon uba la rai ba u pdiang sngewbha iaka jingwan ka lynti rel ha Rilum Jaintia ban myntoi u paidbah.
Ka JNC kala kren shai bad kwah ban pyntip sha ka MDA bad khamtam sha ki 7 ngut ki MLA napoh Jaintia Hills ba ka seng hi ka ieng halor ka nongrim kaba skhem ban pyrshah ia ka jingthmu ka Sorkar Jylla ban wanrah ia ka lynti rel hapoh East Jaintia Hills District.
Ki daw baka JNC ka pyrshah ka long ba wat ka JHADC kam pat lah ban shna ia ki aiñ kiba khlain ban iada ia ka khaïi ka pateng jong ki trai ri trai muluk bad ki Dorbar Shnong kim don kata ka jingpynkup bor lyngba ka Sorkar Jylla lane ki ADC ban pyrkhing bad tehlakam ia ka jingwanrung jong ki mynder ri.
Une u nongialam ka JNC ula ong ruh ba ka  jingwan ka lynti rel kan sa ktah ruh ia ki shnong ki thaw, ki khlaw ki btap, ki lum ki wah, ki jaka rep jaka riang bad kumjuh ruh kan sa pynjakhlia ia ki shnong ki thaw.
Kumba ka long mynta ka JNC ka la ong ba ka EJHD ka dei kawei na ki District ka bun bha ki karkhana bad ka jingwan jong ka lynti iaid rel kan pynmyntoi tang ia kine ki karkhana kiba don hapoh ka District bad kan pynsuk ia ki ban shalan ia ki jingpynmih mar ki jong ki sha kiwei pat ki jylla bad kan sa ktah pat ia ki kali kit mar jong ki trai ri trai muluk.
Kaba kham don jingma shuh shuh kalong ba ynda la wan poi ki rel, kata la kadei ka rel kit mar ruh hynrei la  tipshai ba kan sa pynsuk ia ki briew kiba na barjylla ban wan buhai shnong shapoh kane ka District ka jong ngi bad kane ka jingwan buhai shnong jong ki briew kiba nabar kan sa ktah ruh ia ka ioh ka kot jong ki trai Ri trai Muluk bad kan sa wanrah ruh ia ka jingshongkha khleh kaba shyrkhei sha ki thain nongkyndong bad ngi lah ruh ban kylla long ki rit paid ha la ka jong ka ri namar ba haduh mynta ruh ngim pat don ki ain kiba khlainbor kum ka ILP ban iada iangi na ka jingwan tyllep jong ki briew kiba na barjylla, ong ka Seng.
Kumta ka JNC kala maham ba kalong kaba la khreh ban iaid noh da kiwei pat ki lynti lada ka sorkar kam sangeh noh mardor ia kane jingthmu ban wanrah lynti rel  hapoh East Jaintia Hills.
Ka Khasi Students’ Union (KSU) Narpuh Circle kan pynkup burom da kaba sam khusnam sha kito ki samla pule ka thain Narpuh kiba pass ha ki jingpule, kata kiba wan ha ki kyrdan ba nyngkong (1st Division) ha ki eksam SSLC, HSSLC, Degree, Master Degree, ICSE, CBSE bad ki lain pule bapher bapher jong une u snem 2023.
Ia kane ka jingsam khusnam kaba la tip kum ka “12th Mait Shaphrang Academic Award 2023" yn sam ha ka jingialang ka ban long ha ka 31 tarik mynta u bnai ha Divine Word School, Lumshnong, East Jaintia Hills District ha ka por 12 baje nohphai sngi.
Kumta la kyntu ia kito ki samla pule kiba la dep ban aplai ban ioh ia katei ka khusnam kin sngewbha ban wan mih ha katei ka sngi bad ka jaka ba la kdew haneng.
Shuh shuh ha katei kajuh hi ka sngi yn pynkup burom da kaba ai momento sha kito ki khynnah skul kiba wan ha ka kyrdan ba nyngkong, ba ar bad ba lai ha ka jingiakop thoh Slogan Writing bad Drawing Competition kaba la dep ban pynlong naduh ka ka 5 tarik u bnai Jylliew 2023, kaba dei ka sngi kyrpang pynneh mariangWorld Environment Day).
Na bynta kane ruh la kyntu ia kito ki khynnah skul baroh kiba la iashim bynta ha katei ka jingiakop na sngewbha ban wan mih na ka bynta ban ioh pdiang ia kane ka khusnam.
Kane ka long katkum u kyrwoh lyngba u samla Chanmi Syrti, Education Secretary KSU Narpuh Circle.
Ki samla kim dei ban ngop ha ki rynsan social media bad pynsyrwa kai ia ka por, hynrei ban pyndonkam ia ki ha kaba wad bniah ia ki jingtip ki ban iarap ha kiba bun ki liang kiba tei ia ka jinglong jingim, ong u General Secretary ka Khasti Students’ Union (KSU) u samla Donald V Thabah haba kren kum u Kongsan ha ka jingialang pyntian smai ia ki nongkitkam jong ka KSU Wapung Unit bad pynkup burom ia ki khynnah kiba pass bha ha ka 21 tarik mynta u bnai hapoh Community Hall Wapung Shnong, East Jaintia Hills District.
Nalor kata u la kyntu ruh ia  ki khynnah samla ba kin dang ïai bteng ban trei shitom ha kino kino ki bynta jong ki jingpule bad na ka liang ka seng ka ai ka kti kamon kti ka diang na ka bynta  ki samla kiba donkam jingïarap.
Ha kane ka jingialang la ia don lang ruh ka samla Pynshai Rani Publicity Secretary KSU-CB kum ka symbud Kongsan, nalor  ki nongialam ka KSU East Jaintia Hills District Unit Kynthup ia u President Streamly S Suchen, Cherity Suja Asst Finance Secretary  KSU EJHDU, Shaniahskhem Dkhar Finance Secretary KSU EJHDU bad Ki Principal jong ka K.
B Memorial Secondary School Mr Heipor Uni Bang bad I Head Mistress jong Wapung Shnong Sein Raij L.
P & U P School.
Ha kane ka jingialang ba la pyniaid da u Samla Pynshai Kupar Dkhar Assistant General Secretary KSU EJHDU la ioh ruh ban pynsngew ia ka khana lyngkot jong u Woh Tep Kyndait u Khlawait na ka thaiñ Tuber na u Ma Helping Phawa u nongaibuit ka Sein Raij Tuber  ha ka jingwan sakhi lang da kmie ki kpa ki rangbah bad ki nongkitkam ka Shnong Wapung Shnong.
Ki nongkitkam bathymmai ka KSU Wapung Unit ki kynthup ia u president u Deiniwan Lyngdoh, Vice President Shibaitlang Rymbai, General Secretary Hamewanpynhun Ryngkhlem, Assistant General Secretary Janki Ryngkhlem, Finance Shwari Ryngkhlem, Assistant Finance Smatlang Siangshai, Environment Hamieh Dkhar, Organising Secretary Nicholas Rymbai, Assistant Organising Jomi Kyndait, Education Secretary Lucky Rymbai, Assistant Education Secretary Phulmi Dkhar, Sports Secretary, Senmon Siangshai, Assistant Sports Emiwanpynthrang Ryngkhlem, Publicity Secretary Victory Phawa, Assistant Publicity Secretary Pynibha Myrchiang, Office Secretary Nibalson Ryngkhlem bad Discipline Secretary Samla  Sikairi Dkhar kynthup ia ki Executive Member.
Ha kane ka sngi la ioh ban pynkup burom ia ki khynnah skul da ka “4th U Woh Tep Kyndait Memorial Academic Award" kiba dei na ka thaiñ Mookhep, Wapungskur, Wapung Shnong, Tuber Kmai Shnong, Tuber Shohshrieh.
Ki la don haduh 39 ngut kiba ioh ia kane ka Khusnam bad kynthup ia lai ngut ki samla ba la ioh ba mihkhmat ia ka jylla sha ka National Level Football Tournament.
U Bah JJ Lyngkhoi uwei na ki riew rangbah jong ka shnong Mynriang, East Khasi Hills District ka shnong kaba don ha syndah jong ka Wah Umkhen u la ong ba ka jingthmu ka Sorkar lyngba ka tnad Urban Affairs (MUDA) ban wanrah ne pynlong jaka theh niut hapoh Nonghali ha u lum Sohlait ka jaka kaba don ha syndah ka Wah Umkhen tang kumba 100 meter ei ei ka jingjngai na ka jaka ba thmu ban pynlong jaka the niut kan ktah jur ia ki phew tylli ki shnong ba marjan kiba hap hapoh East Khasi Hills, Ri Bhoi bad Jaintia Hills District bad ka jingkhuid jingitynnad jong ka wah Umkhen ruh kan sa duh sa dam bad lip rong noh.
U la ong ruh ba lada ka long shisha kumba la sakhi lyngba ki lad pathai khubor ha kine ki khyndiat taiew ba la dep ha kaba na ka liang u Myntri ba khmih ia ka Tnat Urban affairs u Ma Sniawbhalang Dhar ula kren shai ba lada ym don ba pyrshah ia kane ka jingthmu jong ka Sorkar ban wanrah ia ka Marten hapoh Nonghali yn pyniaid beit shakhmat.
Nalor kata u la ong ba katkum ka jingtip ba ki la ioh kane la jaka theh niut kan long beit ka Land field (Kata ka mut shuh theh pyndap beit) Ym don hi re kino kino ki plan kum ba ka Sorkar ka ju kren ban yn pyntreikam noh da kata ka New Technology ne Scientific method hynrei ka dei beit ka land field.
Kumta kum u wei na ki nongshong shnong jong ka shnong kaba don ha syndah jong kane ka wah Umkhen u pynpaw ka  jingsngewdiaw bad sngewsih ban tip ia kane ka jingthmu ka Sorkar ban wanrah ia kane ka Marten hapoh Nonghali khamtam kane ka jaka ka dei kaba don ha Syndah ka wah Umkhen kaba kum ki nongshong shnong ki ju pyndonkam ha kaba iadei bad ka rep ka riang bad kiba bun kiwei pat ki jingmyntoi lyngba jong kane ka wah namar ym don shuh da kiwei pat ki wah lait tang kane ka wah Umkhen.
Nalor kata u la ong ruh ba lada ka Sorka kan wanrah shisha ia ka Marten ha kane ka jaka kam don kano kano ka jingartatien ba kane ka Wah Umkhen kan sa kylla rong bad duh noh ka jingkhuid bad jingitynnad jong ka.
Kane kan pynjot ruh ia ki dohkha dohpnat kiba don hapoh kane ka wah bad ka lah ruh ban pynduh pyndam syndon ia kane ka wah.
Ha kajuh ka por u ai khublei ruh ia ka Synjuk ki nong Ki Nongsynshar Shnong Par Umkhen bad ia ka Seng ia ka HNYM Central Body kiba la shimkhia halor kane ka mat bad pynsngew sha ka Sorkar ba ka dei ban pynsangeh ia kane ka jingthmu.
Shuh shuh u la ong ba ha ka jingshisha ka Sorkar ka la dei ban wan sorjamin ne sorbe shuwa na ka bynta kane ka jaka ba hato ka biang ne em ban pynlong jaka theh niut ym ban shu kmen tang ba ioh jaka namar kane kan buh jingeh ia ki nonghong shnong ki ba shong ba sah ha syndah bad ka wah Umkhen.
Namar ka jingsngewkhia halor ka jingnangkiew ha ka jingdon jong ki khynnah kiba kyrni ha ka jingpyndonkam drok hapoh East Jaintia District, ka seng Jaintia Students Union (JSU) ka la phah da ka dorkhat sha u Myntri ka Tnat Social Welfare ka Sorkar Jylla u Bah Paul Lyngdoh ha kaba ka la pynpaw ia ka jingdonkam kyrkieh ban wanrah da ka ‘Drug Addiction Rehabilitation Centre’ khnang ban lah ban iarap ia kiba kum kine ki khynnah kiba la ngat ha kane ka jingeh.
Ka JSU ha u kyrwoh lyngba u Bah Livingson Sama President bad Ajoymeson Lyngdoh Secretary ki la pynpaw ba ka jingeh namar ka jingnangkiew ha ka jingdon jong ki nongpyndonkam drok hapdeng ki khynnah samla kam dei shuh ka jingeh kaba dang thymmai hapoh ka East Jaintia Hills District.
Hynrei, katba nang iaid ki sngi ki por kane ka district ka la kylla long kaba hakhmat eh halor ka jingdon jong ki khynnah samla kiba pyndonkam drok ha ka jylla hi baroh kawei, bad kaba kham sngewkhia shuh shuh ka long ruh namar napdeng kine ki nong pyndonkam drok kham bun ki dei ki khynnah kiba dang khie samla.
Ha ka jinglap jong ka JSU la ong ba ki khynnah ha kine ki snem kiba mynta la iohi ba ki la leh ngiah bad thait ban pynleit jingmut ha ki jingpule, ha ki kam ialehkai sports bad ha kiwei pat ki bynta kiba tei ia ka jingim.
Kumta khnang ban lah ban tehlakam ia kine ki jingeh, na ka liang ka JSU ka kyrpad jur ia ka sorkar lyngba une u Myntri ba dei khmih ban shimkhia lem khnang ban lah ban wanrah noh da ka ‘Addiction Rehabilitation Centre’ hapoh ka district khnang ba kito ki longiing kiba kham duna ha ka liang ka ioh ka kot kin lah ban kotbor lyngba kane ka jaka aijingiarap.
Kane ka long ka jingpyntip kaba sngewsih sha phi ki kur ki jait, ki kha ki man bad ki lok ki jor ba I Kong Bilty Rngad ba shong ba sah haka shnong Chilliangraij, Jowai i la khlad noh na kane ka sla pyrthei haka 22.
10.
2023 haka rta kaba 86 snem ka rta.
I Kong Bilty I dei I kmie jong ka Kong Wanmon Rngad, Lamki Rngad bad u Pynchit Rngad.
Ia ka niam ka rukom ba khatduh jong I, yn pyndep ha ka 24.
10.
2023 haka por 10 Am ha khnap thang bru kaba don ha Khimusniang Jowai.
Da kane ngi pyntip shaphi ki kur ki jait, ki kha ki man, ki lok ki jor ba I Ma Welborn Lamare ba shong ba sah ha Ummulong Dongmihsngi hajan CHC Ummulong i la khlad noh na kane ka pyrthei ha ka 21 Risaw (October) 2023.
I Ma Welborn i dei i hymmen jong ka Kong Mimi Lamare, i mama jong u Dasakhiatbha Lamare (Ex MLA) bad u Damanbait Lamare (MLA Umroi AC).
Ka jingleit on tep ia ka met ba dang sah yn pyndep ha ka 23 Risaw 2023 ha u lum jingtep ka Balang Presbyterian Ummulong ha ka por 1:00 nohphai sngi.
Kane ka jingpyntip ka wan lyngba ki bahaïing ha sem.
Ki dkhot ka West Jaintia Adventure and Cycling Association haka sngi Saitjain kila pynlong ka jingshangkai pyngngad daki cycle na Jowai shaduh sha Wah Kupli, Iooksi West Jaintia Hills District ban ialap iaka jingkongsan ka koit ka khiah, ka jinglehkhuid bad ban kyntiew iaka kam jngohkai.
Kane ka jingshangkai pyngngad kaba jngai kumba 53 kilomitre eiei kaba tip kum ka- Kupli River Holiday Ride bad ka matpdeng jong ka kalong Cycle for Health, Tourism and Cleanliness.
Ha kane ka prokram la iatreilang ryngkat ruh bad ka Laskein Block Tourism and Promotion Society.
La sdang ia kane ka jingniah cycle na Lad Nartiang bad la kaweh lama da u Waheh Shnong ka Mihmyntdu u ma Abul Phawa.
U President ka West Jaintia Adventure and Cycling Association, u Biangpor Shylla ula iathuh ba ka jingthmu jong kane ka jingshangkai pyngngad ka long ban ioh iaka met kaba koit kaba khiah, ban kyntiew iaka kam jngohkai bad ban wanrah iaka jingkhuid jingsuba.
Haba la poi ha shnong Iooksi, ki dkhot ka West Jaintia Adventure and Cycling Association ki la pynlong ka jingpynkhuid iaki sawdong sawkun ka Iawpynkat haka jingshim bynta lang da u Waheh Shnong u Bah C.
Tangliang.
La pyni ruh iaka sap niah cycle ha iew Iawpynkat, Iooksi.
Hadien ka jingpynkhuid iew, ki dkhot ka West Jaintia Adventure and Cycling Association ki la hiar sha ki artylli ki jaka shangkai ba paw ka thain Laskein kiba kynthup ka Kupli Holiday Retreat bad ka Himani Resort bad ha Himani Resort la pdiang sngewbha iaki da u Secretary ka Laskein Block Tourism and Promotion Society u ma Golden Dkhar.
Ka Nangbah Mulang bad ka Moosalyngkat kila khur namjop haka lympung ialehkai Super Division Football bad First Division Football kaba pyniaid daka West Jaintia District Sports Association (WJDSA) kaba long ha Kiang Nangbah Stadium haka sngi Saitjain.
Haka jingialehkai First Division ka Moosalyngkat ka la pynliem da 1-0 iaka Khliehiongriang.
Kane ka kol kala wan haka minit kaba khatduh lyngba u Edious L Laloo 90’+2 minit kaba la biang pura iaka Moosalyngkat ban khur iaka namjop.
Haka Super Division pat, ka Nangbah Mulang kala jop da 3-1 iaka Mynthong.
Ia kine ki lai kol la thep da u Albert Lyngdoh 49′ bad 85′ bad u Soki Lamare 62′.
Ka shikol ka Mynthong la thep da u Pynkhreh Talang 15′.
Haka 23 tarik Risaw ka jingiakhun First Division kan long hapdeng ka Dulong pyrshah iaka Luti Tuber haka por 12.
00 baje mynsngi.
Haka Super Division ka jingiakhun kan long hapdeng ka Mukhla Raij SC pyrshah iaka Lumiawmushai Shangpung haka por 2.
30 baje nohphai sngi.
Kane ka long ka jingpyntip sha phi ki kur ki jait, ki kha ki man, ki lok ki jor ba I Kong Lily Mary Laloo i kurim jong i (L) Saibok Khyriem ba shong ba sah ha Mynthong Pohkseh, Jowai ila khlad noh haka 21.
10.
2023 Ka jingpyndep iaka niam ka rukom ba khatduh jong i kan long haka 23.
10.
23 haka por 1:00 nohphaisngi ha lum jingtep Balang Katholik, Jowai.
Kane ka jingpyntip kala wan lyngba ki khon; U Rudolf Eustace Laloo Ka Engida Laloo U Luvincent Laloo Ka Evani Laloo Ki pyrsa kurim ki ksu bad kiba haiing hasem.
Ka Tnat Pulit ka jylla ka la rakhe kynmaw burom ia ki dkhot jong ka tnat kiba la aiti la ka jingim ha ka sngi ba kyrpang jong ki pulit ha ka jingialang kaba la long ha ka 20 tarik mynta u bnai ha West Khasi Hills.
Ia kane prokram kynmaw burom ne  ‘Police Commemoration Day’ la khot pynlong ryngkat lang da ka ophis jong u  Superintendent of Police, West Khasi Hills District, Nongstoin bad ka ophis u Commandant, BN MLP, West Khasi Hills District, Sohpian ha ka jingiadon ryngkat lang u Bikram D.
Marak, MPS ha ryngkat ka jingsynran lang u Isaac.
S.
Marak bad u SI Samuel D.
Sangma, I/C Athiabari OP shibynta ban kynmaw bad leh burom ia kito ki riewshlur kiba dei na ka thain West Khasi Hills, kata kaba kynthup ia u  (L) Namseng R.
Marak uba la shah pyniap ha ka 30.
10.
2011 ha Dobu, East Khasi Hills bad u (L) Rahul Marak uba la shah pyniap ha Tebonggre, West Garo Hills katba ki dang don hapdeng ka kam.
Ha kane ka sngi la pynlong ruh ka jingleit buh syntiew ha ki jingtep ki jong ki hapoh Aradonga bad Salpara, kiba hap hapoh Athiabari OP.
Kum shibynta ban kynmaw burom ia ki 127 ngut ki bor pulit ka jylla kiba la aiti noh iala ka jong ka jingim khnang ba ka lama ka ri kan kaweh shaphrang da ka burom, na ka liang ki nongai jinghikai bad ki nongshah hikai na ka 8 Batch Basic Training ha ka APTC (Armed Police Training Centre) jong ka  4th BN MLP, Sohpian ki la wah bujli ha ka jaka jong ka lama ka ri kaba 3 mitar x 2 mitar bad kaba ka jingjrong kaba 10 mitar ia kaba la pynher shipor ha kaba nyngkong ha u bnai Nailar 2023 shibynta jong ka ‘Har Tiranga Campaign’ ha u nar (pole) u ban iai neh uba ha ka jingjrong kaba  40 phut  (12.
2 m) uba kit ia ka lama thymmai kaba ha ka jingheh kaba  21 phut  la 14 phut (6.
4 m x 4.
3 m).
Ha ka jingpynher ia kane ka lama ka ri da u Superintendent of Police, u Bikram D.
Marak, MPS la ia don ryngkat lang ki heh pulit bad ki staff jong ka 4th BN MLP Hqrs nalor u Sordar jong ka shnong bad ki nongialam shnong jong ka shnong.
Ia ka prokram kaba pura jong kane ka jingrakhe la pynlong hapoh ka opohis jong u Superintendent of Police, Nongstoin.
Ha kane ka prokram la wan iashim bynta ruh da  u Deputy Commissioner, u Bah Garod L.
S.
N.
Dykes, IAS, kiba haiing hasem jong kine ki pulit kiba la khlad noh, ki khynnah skul ka K.
J.
P Sepngi Higher Secondary School, Nongstoin bad Rev.
J.
J.
M Nichols Roy Memorial Secondary School nalor ki bor pulit kiba la kynmaw burom na ka bynta kine ki pulit kiba la aiti iala ka jingim hapdeng ka kam ba la pynshet ha ki ha ka snem 2022-23.
Khnang ban wanrah ka jingiajan hapdeng ki bot pulit bad ki paidbah, la pynlong ruh ia ka jingleh burom hapoh ka jaka sahkynmaw ia kine ki riewshlur hapoh ka headquarter jong ka 4th BN MLP Sohpian ha ka jingiadon lang u Sordar, ki dkhot ka Dorbar Shnong, ki dkhot Seng Kynthei na ka shnong Sohpian, ki dkhot Seng Samla Sohpian nalor ki riew paidbah na kane ka shnong bad ki shnong ba marjan kiba la ioh ruh ban sakhi ia ka jingiaid parade shibynta jong kane ka jingleh burom.
Na ka liang ki khynnah skul jong kitei ki skul ki la iohlad ruh ban leit jngoh ia ka PS ha Nognstoin ha kaba la pynshlur ruh ia ki ban don ia ka mynsiem ieit ri kumba la aimynsiem bad pynshlur da kine ki dkhot kiba la aiti noh iala ka jingim.
Ka Meghalaya State Olympic Association (MSOA) ryngkat bad ka Directorate of Sports and Youth Affairs haka sngi Thohdieng ki la ai ia ka kitbok ka ktirwiang ia ka kynhun ialehkai ka jylla kiban leit ban aireng sha ka lympung bah ialehkai ka ri, ka National Games kaba 37 kaban long ha Goa naduh Risaw 25 haduh Naiwieng 9.
