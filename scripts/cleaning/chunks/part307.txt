“Ngi la don ka jingïakren bad ar tylli eiei ki kompeni ban aiti ïa ka Shillong Medical College bad haduh mynta ka dang ïaid", la ong u Conrad.
U la ong ba ka jingïakren ka long ban ai jaka ei, ban ai bhah ïa ka jingpule doktor ïa ki samla ka jylla.
“Ngi la dep jied ïa kawei ka jaka kaba heh 50 akar ha Sor Shillong Thymmai na bynta ban tei ïa ka Shillong Medical College bad ka jingïakren ka dang ïaid bad kyrmen ba kan sdang shen", u la ong.
U la ong ba ka sorkar ka shem jingeh ban pynïaid ïa ka Medical College namar ba hap pynlut da ki spah klur ha ka shi snem, nalor ban ïoh ïa ki nonghikai kiba tbit bad na kane ka daw, la phai khmat ban aiti pynïaid ha ki riew shimet ryngkat ka jingïatreilang bad ka sorkar lyngba ka Public–Private Partnership (PPP).
U Symbud Myntri Rangbah ka jylla u Bah Prestone Tynsong u la kyntu ïa ki nongshong shnong ha ka jylla ba kin kiar ban pynsaphriang ïa ka khubor ka bym don ka jingshisha ha ki Social Media.
U Bah Prestone Tynsong u ba peit ïa ka tnad kam pohïing jong ka sorkar jylla, ha ka 23 tarik Lber u la pyntip hapoh ka ïing dorbar thawaiñ ka jylla ba ki pulit ki dang pynlong ïa ka jingtohkit halor ka jingshah dung uwei u samla ha Khyndai Lad bad ki dang pynlong ka jingthwet jur ïa ka longkmie kaba la kynnoh ba ka donkti ha ka ne ka kam.
Ïa kane u la jubab ïa ka jingkylli ha ka  zero hour notice ba la wanrah u MLA ka Voice of the People’s Party (VPP) na Mawlai konstitwensi, u Bah Brightstarwell Marbaniang.
Haba juba ïa kane u Bah Tynsong, u la ong ba ha ka 19 tarik u Lber 2023 ha ka por kumba 6:30  Janmied ki pulit ki la ïoh ïa ka jingpyntip na Civil Hospital ha lor ka jingshah dung u wei u samla Khasi.
Ha ka ka jingtohkit ka ba la pynlong nyngkong ,la ïoh jingtip ba, u ba la shah dung u dei u ba la tip kyrteng kum u Zecharia Sohthiang, 25 snem ka rta na ka shnong Mawtary, Maydron, Umsning ka paw ba u la shah dung ha ka  por 3 baje mynstep ha ka 19 Lber 2023, ha Khyndailad da ki 3-4 ngut ki runar ki bym lah ban ithuh.
Ha ka ba ïa dei bad ka ne ki pulit ki la ïoh ïa ka jingujor ejahar ha ka 20 tarik lber 2023,lyngba ka Princy Sohthiang ka hymmen jong une u briew u ba la shah dung  ha Sadar PS bad la register ïa ka case ha ka kyndon jong ka case No 58.
(03)2023u/s/326/307/34 IPC.
Ha ka ba ïa dei bad ka ne ïa ka jingtohkit la pynïaid shakhmat hynrei halor kane ka bynta la lap ruh ba u ne u briew u ba la shah dung u la ai ka kyrwoh ka bymbiang halor kane ka jingjia.
“Ha ka por ba la leh ïa ka jingtohkit, la lap ba une u ba la shah dung (u Bah Sohtiang) u la leit ban rung jubor ha ka wei ka kali ka ba don ha  ha Khyndailad, hajan ka surok ka ban leit  sha Hotel Pegasus ha ka 18 tarik Lber 2023 ha ka por 9:45 janmiet eiei ".
“U la pan jingïarap  na ki saw ngut ki briew ki ba don ha kawei ka  kali ban ïarap ïa u ban wad ïa ka scooty jong u, ka ba u la kam ba u la ngat ha ka jingjia accident ha Mawprem".
“Na ka liang kine ki briew ki la leit buh ïa u sha Mawprem, bad haba la poi ha Mawprem, u Bah Sohthiang, u khlem ïalap ïa ki sha ka jaka ba don ka jingjia accident hynrei u la ïathuh ïa kine ki briew ha kali ba u la shah dung da ka tari bad kyrpat ïa ki ba kin leit buh ïa u sha ka shnong Mawshibuit ka ba u sah wai".
“Ha ba la poi ha  ka shnong Mawshibuit ha ka por 12:30  baje mynstep la aiti ïa u ne u briew ha ki ar ngut ki bahaïing ki ba sah lang bad u.
Ha ka por 3:59 mynstep uwei na ki bahaïing jong u ki la pyntip ïa ka EMRI, halor kane ka jingjia bad kyrpat na ka bynta ka kali Ambulance , ka ba la wankit ïa u sha Civil Hospital ha ka por 5:30 mynstep".
Hadien ka ne ïa u ne u ba la ngat ha ka jingmynsaw la phah kit noh sha NEIGRIMHS Hospital na ka bynta ban ïoh ïa ka jingsumar ka ba khambha ha ka jingsynran lang ki pulit.
“Ha ka 21 tarik lber 2023 une u briew u la ai biang ïa ka kyrwoh ha u Incharge Officer (IO) ba u la shah dung da ka tari na ka wei ka longkmie ka bym lah ban ithuh hajan ka Hotel Pegasus bad ïa kane ka longkmie u lah ban ithuh, ka jingtohkit ka dang ïaid sha khmat ban ïoh ban kem ïa kane ka longkmie ka ba la shah kynnoh".
“Nga kwah ruh ban kyntu ïa ki nongshong shnong ha ka jylla ba kin ailad ïa ka  aiñ kan leh ïa kaba donkam bad ba kim dei ban pynsaphriang ïa ki ki khubor bym don kano kano ka jingshisha khamtam ha Social Media bad ki pulit kin sa  leh ïa ka ba bha tam ban pynïoh ïa ka hok ïa u lanot u ba la ngat ha kane ka jingshah thombor", u la ong.
Ka ophis jong ka Krishi Vigyan Kendra (KVK) kaba khmih ïa ka Eastern West bad ka West Khasi Hills District ryngkat bad ka jingïatreilang jong ka NABARD, ha ka 23 tarik Lber ka la pynlong ïa ka jingai jinghikai kaba shi sngi kaba long kyrpang na ka bynta ban pynim biang ïa ka kam rep Krai (Millets) ha ka jylla bad ban rakhe  ruh ïa u snem kyrpang jong u Krai kaba la ai kyrteng kum ka “International Year of Millets 2023".
Ïa kane la rakhe ha ka jingïalang kaba la long hapoh ka ophis treikam jong ka KVK ha Nongshillong, ha kaba la wan ban sakhi lang u Deputy Commissioner ka EWKHD u Bah Wilfred Nongsiej uba la long kum u kongsan  ryngkat ka jingïadonlang u BDO ka Mawthadraishan Block u Bah L.
Myrthong  kum u Symbud kongsan, nangta ka S&HH KVK WKHD ka Kong Lakyntiew Warjri, ka DDM jong ka  NABARD Ka Kong P.
Nongkynrih, u Dr Ereneus K Marbaniang SMS Extension ka KVK lem bad ki nongrep jong kane ka thaiñ.
Haba kren kum u kongsan u Bah Wilfred ula ong ba ka Mawthadraishan ha ki por mynshwa ka dei ka jaka kaba bun duh kiba rep ïa u Krai lane u Raishan ha kaba ki ju thad ïa une u mar rep halor u lum Mawthadraishan bad ula ong ruh ba dei na ka jingleit thad sngi jong ki nongrep krai halor u lum, la ïoh ban buh noh ïa kane ka kyrteng jong ka shnong da ka Mawthadraishan.
Shuh shuh u Bah Nongsiej ula kyntu ruh ïa ki nongrep ba kim dei ban shu ïa beh tang ïa kiwei ki jaid rep jingrep hynrei ki dei ban pynim biang ïa ka kam rep Krai khnang ba kan nang pynshlur shuh shuh ïa kiwei pat ki nongrep hapoh ka jylla.
U la ong ruh ba u Krai u dei u mar rep uba pynduna ïa ki jingpang bad uba bha na ka bynta ka koit ka khiah ha kaba ki nongrep ki lah ban rep ïa une u mar ha kino kino ki jaka bad ki suin bneng.
Kiwei pat kiba la kren ha kane ka jingïalang ki kynthup ïa u Block Development Officer ka Mawthadraishan Block u Bah L.
Myrthong , ka S&HH KVK WKHD Ka Kong Lakyntiew Warjri, ka DDM jong ka NABARD ka Kong P.
Nongkynrih bad u Dr.
E.
K Marbaniang SMS Extension KVK Nongshillong.
U MLA bad MDC jong ka Mawhati konstitwensi, u Bah Charles Marngar, ha ka 23 tarik Lber u la wan ban buh da ka dorkhas ha khmat u Chief Executive Member (CEM) ka Khasi Hills Autonomous District Council (KHADC) u Bah Titosstarwell  Chyne, ban kyntu ban phah pynsangeh mardor ïa ka jinglehmon ki briew ka Karbi Anglong Autonomous Council (KAAC) lyngba ka tnat Khlaw.
Haba kren sha ki lad pathai khubor, u Bah Charles u la ïathuh ba ka jingïakynduh jong u bad u CEM ka KHADC ka long ban pynsngew ïa ka jingmad jingeh ki nongrep synsar ha ki shnong ki ba don ha ka thaiñ block-II ki ba hap mad ïa ka jingthom bor na ki briew ka tnad khlaw jong ka Karbi Anglong Autonomous Council, ki ba la lum ïa ka khajna beaiñ na kine ki nongrep.
“Ka KAAC, ka la buh ïa ki briew jong ka kiba dei briew shimet ki balum khajna ha ki  san tylli ki kyrdop ki ba ki la pynïeng khnang ban lum pisa na ki nongrep synsar, ki ba ki la buh ha ka  Shnong Jatalong, ha  Madan umwang, ha Sabuda, ha  Umlaper bad kawei  ha ka shnong Mawsaladiang", u la ong.
U la bynsrap shuh shuh, “Ka jingkrong ïa ka khajna ka la long ka ba palat namar ba ki oh ïa ka dor kaba heh ryngkat ka jingai ïa ka rusit kaba ki thoh ki ong Jharu mahaldar, ka mut ki dei ki kyrdop kiba buh kyrpang tang ban khrong na ka bynta u Synsar".
“Kane ka jingkrong khajna beaiñ jong ki nong Assam ka la ktah shibun ïa ki nongrep kiba don ha kine ki thaiñ ha ka ba ki ju khrong 8 tyngka shi kilo, u synsar bad shikali pickup ki nongrep ki la hap ban siew T.
15,000 sha ki briew ka Assam", u la ong.
U Bah Charles u la kyntu ïa u CEM ba u dei ban shim khia halor kane ka bynta bad ban ïarap ïa ki nongrep kiba shnong ha kine ki jaka.
“Kane ka jinglum khajna ka la sdang naduh ba la sdang ban die ïa u synsar, kata u bnai Lber bad kat ba dang mih ki sngi ka jingkhrong khajna ka dang pyrkhing bha.
U la ïathuh ba u CEM ka KHADC u Bah Titosstarwell u la kular ban phah mardor da ka jingthoh sha u CEM ka KAAC, bad ha kajuh ka por ka tnat Forest jong ka District Council ruh kan hiar ban jurip bad ban tuklar ïa kane ka jingleh jong ka KAADC.
U la bynrap, “Kane ka jingleh jong ka KAAC ka pynpaw ba ka Assam kam kheiñ snep ïa ka sorkar jylla Meghalaya bad ka pynpaw ïa ka jingleh donbor ïa ki briew kiba sah sha ki thaiñ khappud".
Ka Khasi Department jong ka skulbah North Eastern Hill University (NEHU), ha ka jingïatreilang bad ka Khasi Author’s Society, ha ka 23 tarik Lber ka la pynlong ïa ka prokram ai jinghikai ba kyrpang ne ka Special Lecturer halor ka phang “British Imperial Journalism" kaba la pynlong ha Kiang Nangbah Guest House Auditorium.
Na ka liang u Myntri sorkar u Bah Paul Lyngdoh haba kren ha kane ka sngi ula ong ba ki kot kiba la thoh da u S.
J Duncan ki ai mynsiem ïa u ban thoh ïa ki khana ba lyngkot namar ka jingnang jong u Duncan ban pynwan ïa ki jingmut jong ki khana ka khring ïa ki nongpule.
“Ngi don shibun ki riew khraw ha ka jaitbynriew jong ngi, uwei na kine u dei u Soso Tham uba la kha ha Sohra.
U Soso Tham ha ki sngi barim u Hynñiewtrep u kren kumne, ‘Ngi im ha ki wei pat ki sngi aiu ngin leh namar ka ri’, ïa kine u la thoh ha u snem 1936, bad dei  tang ha u snem 1964 ïa kine ki kyntien la kren biang da u  John F Kennedy u President ka ri USA.
U la bynrap da kaba ong ba ka jingïadei hapdeng ka wales bad ka jaitbynriew jong ngi ka ïasyriem bha, namar kane ka dei naduh ka por ba  ki wales missionary ki wan ban iuhkjat ha kane ka jaka jong ngi bad ai ruh ïa ki dak thoh lyngba u kpa ki dak thoh Khasi u Thomas Jones.
U Bah Paul u la ong ruh ba ha kane ka prokram ba ki khot ïa u, u kyndit ban ïohi ba ki thoh Shri Paul Lyngdoh.
“Lada Ngi thrang ban pynrung ïa ka ktien Khasi  ha ka kyrnit ba phra jong ka ri India sdang da kaba ong Bah Paul," u la ong.
U la bynrap ruh da kaba ong, ha ka letter head jong u ha Secretariat ym shah, namar ym dei u shri Paul Lyngdoh, ngam don por  ban ïa shri ïatbaiñ nga dei u Bah Paul.
“Ngi dei ban ñiew kor ïa ka ktien lajong," u la ong.
U la bynrap da kaba ong, “Ki shait don kiba ong haba ïadei bad ki lai tylli ki ‘K’kiba dei ka jingtlod jong u Briew, phi tip ïa kita, hynrei ngan ong pyrkhat ïa ki lai tylli ki ‘K’ ban khlaiñ beit katta ka Ktien, ka khyndew bad ka Kur, Kynmaw ïa kaba bha.
"Na ka liang u Prof.
Andrew J May haba kren ha kane ka sngi ula ong ba u la ïaleh katba lah naka bor jong u ban thoh shaphang ki khana jong ki briew kiba long ki trai shnong bad ruh ki khana kiba heh bad ka jingleh kumne kan wanrah ka jingïadei hadpeng ki briew bad ki shnong ki thaw bad kaban pynïar shuh shuh ïa ka rukom ïathuh ïa ki khana hynrei ka kamram jong ki nongthoh ïa ki khana ba la rim ka long ban peit na ki bynta bapher bapher khnang ba yn lah ban pynshisha ïa ki khana.
Ki nongïalehkai siat pistol jong ka India kiba kynthup ïa u Sarobjot Singh uba la khur ïa ka takma ksiar  ha ka thup 10m Air Pistol bad u Varun Tomar uba dei ruh u nongïalehkai ba dang khynnah tam u la ïoh ïa ka takma Rnong ha ka lympung Pistol/Rifle World Cup jong ka International Shooting Sport Association (ISSF).
Ïa kane ka jingïakob siat suloi la pynlong ha Bhopal, India naduh ka 20 haduh 31 Lber 2023.
Ka long ruh ka jingkmen na ka bynta ka India kaba pdiang (host) ïa kane ka lympung ha kaba ka la ïoh ïa ki takma naduh mar syn sdang kane ka lympung bad khamtam ban sakhi ïa ka jingmih jong ki nongïalehkai kiba dang khynnahU Sarabjot uba dei ruh u lahduh ha ka pyrthei, ha ka thup Junior bad mix team jong u snem 2021 u la pynliem noh ïa u Azerbaijan’s Ruslan Lunev da 16-0 ha ka jingïakhun phainal kaba nyngkong jong kane ka ka lympung mynta u snem.
Haduh mynta ka kynti, ka India ka la khur haduh 4 tylli ki takma, ha kaba kawei ka dei ka takma ksiar, kawei ka takma rupa bad artylli ki takma rnong.
Watla ka aiñ rew ne bill ba la wanrah u Bah Adelbert Nongrum halor ban ai bhah ïa ki samla kiba leit pule na ka jylla, ka la shah kyntait ha ka ïing dorbar hynrei ka HYC ka la leit ai mynsiem ïa u MLA ka VPP uba la pyni ïa ka bynta kum u MLA.
U Bah Adelbert ha ka 22 tarik Lber u la leit rah ïa ka Aiñ Rew ne ka Bill ka “Meghalaya Selection of Candidates for State Quota to Higher Academic Courses Bill, 2023" ban bhah kyrpang ïa ki samla kiba leit pule na ka sorkar jylla.
Ka HYC ha ka 23 tarik Lber ka la leit ban ai mynsiem ïa u bad ïa kiwei ki nongthaw aiñ kiba la pyrshang ban wanrah ei ei na ka bynta ka bha ka miat jong ka imlang ka sahlang.
Haba kren sha ki lad pathai khubor ha kane ka sngi, u President ka HYC Seng Kmie u Robertjune Kharjahrin u la ong ba watla hapoh ka Ïing Dorbar ka la kyntait ïa kane ka Bill hynrei haba pule bniah ïa ki kyndon ba don hapoh jongka, ka la ibiang pura ban pdiang halor ka jongpynlong aiñ, na ka bynta ka jingiohnong ïa ka jaitbynriew Hynñiewtrep hi baroh kawei.
U Bah Robertjune u la ong ba jin ba uwei pa uwei u MLA u wanrah tang kawei ka Bill ha kawei ka Dorbar Mang Tyngka, katno tylli ki bill bad ki resolution kin mih, kiba long ka jingkyrkhu ïa ka jaitbynriew bad ka jylla hi baroh kawei.
Kumta na ka liang ka seng HYC kan ai ka jingkyrshan bad ai mynsiem ïa u Bah Adelbert bad kiwei de ki nongthaw aiñ ba kin nang lah ban wanrah shuh shuh ïa ki Bill kiba long ka jingmyntoi ïa baroh.
Ka Myntri ba dei peit ïa ka tnad ka koit ka khiah ka jylla, ka Kong Mazel Ampareen Lyngdoh, ha ka 23 tarik Lber ka la hiar sha Ganesh Das Hospital ban jurip ïa kane ka hospital.
Ka jinghiar ka Kong Ampareen ban leit jurip ïa ka ne ka hospital ka long hadien ba ka la mih ka khubor ba ki doctor na ka ne ka hospital kim shym la ai ka jingsumar kaba biang ïa ka wei ka longkmie ka ba la wan ban phah sumar ha ka ne ka hospital.
Lah ban kdew hangne ba ka Kong Dris Mynsong, ka dei ka long kmie na ka shnong Thadrang ka ba la kynnoh ba ki doctor ka Ganesh Das Hospital ki la pynslem ban ai ka jingsumar ïa ka, wad hadien ba la khlad i khyllung i ba ka la pun ha kpoh.
Ka Kong Mazel Ampareen Lyngdoh, haba kren sha ki lad pathai khubor ka la ong ba ka jingwan ban ïa kynduh ïa ka Kong Mynsong ka long hadien ba mih kawei ka khubor halor ka jingbym ai jingsumar bha ki Doctor kane ka Hospital.
“Hynrei ha ka jingïa kynduh mynta ka sngi , la lap ba kum ba la pynmih ïa kane ka khubor kam shym la long kumta namar ba kane ka longkmie ka la dep ban tip ba i khyllung i ba ka la pun I la dep khlad lypa ha kpoh bad ka jingwan jongi ka long ban phah sumar bad mynta ki la ai da u dawai ba in lah ban  kha hi ïa ine i khyllung", ka la ong.
Ka la bynrap shuh shuh, “Ngin sa wad jingtip kumno kane ka khubor ka bym shisha  ka mih namar wat kane ka longkmie ruh ka la tip lupa ba i  khyllung i la khlad lupa naduh na ing"Ka Kong Ampareen ka la ong shuh shuh ba “kum ka minister, nga kwah ban pynshimkhia ha ka ba ïadei bad ka jingaijingsumar ka ba biang tam na ka bynta ki longkmie wat la ka long ka ba eh namar ba ka dei ka jaka ba baroh ki longkmie na kylleng ki thain ki ju wan ban kha khyllung ha kane ka hospital".
Ka la bynrap “Bun hi na ki paidbah ki ju sngew ba ki jaka sumar sorkar ki ju dei ki bym biang , hynrei ngin pyrshang kat ba ïoh ki lad  ban lah ban pynbeit ïa ka jingïohi jong ki paidbah  ba ki jingsumar ha ki hospital sorkar ki long ki bym biang bad ngin trei kat ba lah pynbeit ai kane".
Ka Kong Ampareen ka la kdew ruh ba ka sorkar haduh mynta ka la dep ban thungkam ïa ki 180 tam ki Doctor Specialist bad ka jylla ka donkam kumba 300 tam hynrei ka sorkar ka dangwad ïa ki lad ki lynti ban lah ban pynbiang ïa kane ka jingdonkam.
U Chief Executive Member (CEM) ka Khasi Hills Autonomous District Council (KHADC) u Bah Titosstarwell Chyne, ha ka 23 tarik Lber u la ïathuh ba ka District Council kan sa pan ïa ka jingshai na ka Sorkar jylla, halor ka jingkam ba ka la ïoh ïa ka No-Objection-Certificate (NOC) ban shna lynti rel ha Ri-Bhoi District.
Lah ban kdew hangne ba u Myntri ka tnad Transport u Bah Sniawbhalang Dhar, u la pyntip hapoh ka ïingdorbar ba ka sorkar ka la dep ban ïoh ïa ka NOC  na ka  KHADC na ka bynta  ban shna ïa ka lynti rel na Tetelia sha Byrnihat Ribhoi District.
Haba pynshai, halor kane ka bynta u Bah Chyne u la ong ba ka long ka ba lyngngoh, ba u Myntri ka tnad Transport u la kam ba ka KHADC ka la dep ban ai NOC na ka bynta ban shna ïa ka lynti rel ha Ri-Bhoi District namar ba halor kane kam shem la don kano kano ka record.
“Kane ka project ban shna ïa ka lynti rel ka dei ka ba ki la sdang naduh u snem 1980-81 bad kane ka khubor ka la pynkyndit namar ka Executive Committee kaba nga la ïalam  kam pat ai kano kano ka NOC sha ka sorkar ban shna ïa ka lynti rel ha Ri-Bhoi", u la ong.
U la bynrap shuh shuh,“Ïa kane ka jingpan jingbit na ka District Council ka dang ïaid haduh mynta hynrei ngi la kren shai  ba katba ngim pat ïoh ïa ka jingmynjur na ki khlieh nongshynshar ki paidbah ngin ym lah ban ai NOC ban shna ïa ka lynti rel".
U Bah Chyne u la ong shuh shuh kaba lyngngoh ba ka mih kane ka khubor ha ki lad pathai khubor ba ka sorkar ka la ïoh ïa ka NOC, kumba u la kren hapoh ïingdorbar.
“Nga la peit ïa ki file bad ki record halor kane ka jingai NOC hynrei  kam  don kano kano ka EC ka ba la ai NOC", u la ong.
“Lehse ha u snem shwa u 2013, ha kato ka por kim pat donkam ïa kano kano ka NOC na ka District Council kumta ki lah ban ïoh ïa ka jaka hynrei naduh ba la pyntreikam ïa ka Land Acquisition and Rehabilitation resettlement Act kam pat don kano kano ka jingai NOC sha ka Sorkar ha ka ba ïadei bad ka jingpyntrei ïa ka lynti rel ha ka jylla", u la bynrap.
U Bah Chyne u la kdew ba ha shwa u snem 2013, katba ym pat treikam Land Acquisition Act, ka sorkar ka lah ban shim jaka khlem da shim jingbit na ka District Council, hynrei naduh snem 2013 ter ter nga la peit ïa ki record ym don kano kano ka EC ka ba la ai NOC.
“Ka jingpan ïa ka NOC na ka bynta ban shna ïa ka lynti rel ha Ri-Bhoi ka la long naduh u snem 2016 ba ki la pan nyngkong duh, hynrei haduh mynta ngim pat ai kano kano ka jingbit bad ha u snem 2017 ruh ki la pan bad haduh mynta la 39 tylli ki shithi jingpynkynmaw ha ka ba ïa dei bad kane hynrei haduh mynta ka District Council, kam pat ai kano kano ka jingbit", u la bynrap.
:Ha ka jingkren hapoh ïing dorbar thawaiñ ha kaba ïadei bad ka kam ïalehkai (Sports) ha ka jylla u Myntri Rangbah ka sorkar jylla, u Conrad Sangma u la ïathuh ba ka sorkar kan sa bei pisa haduh T.
1,000 klur tyngka ha kine ki san snem ban wan ha ka ban tei ïa ki projek bapher bapher ha ki distrik bad ha ki block level ban kyntiew ïa ka jingïalehkai sports hapoh ka jylla.
U la pynpaw ïa kane ha ka dorbar mang tyngka jong ka jylla hapoh ïing dorbar thawaiñ na bynta ka fiscal year ban wan mynta jong u snem 2023-2024.
U Myntri Rangbah u la ong ba ha kine ki san snem ba lah dep ki khlem la lah ban pyntrei pyndep ïa ki jingtei bapher bapher kum ka sienjam ban kyntiew ïa ka jylla Meghalaya ha ka jingïalehkai sports ba kan lah ban long kata ka jylla kaba long ka national Sports hub lane kata ka jaka pdeng ha ka kam ïalehkai.
U la ong ruh ba ngin wad ïa ki khynnah ïalehkai kiba don sap khnang ban lah ban ai ka jinghikai kaba paka ïa ki naduh ba ki dangrit ka rta khnang ba ngin lah ban sei kita ki nongïalehkai Olympics ban mihkhmat ïa ka ri.
Lyngba ka jingwad ïa ki khynnah ïalehkai hapoh jong ka STAR programme kaba dang ïaid shaid shaid mynta ha ka ban wad ïa ki khynnah ïalehkai kiba don sap.
Hadien ba la dep ban jied ïa ki khynnah ïalehkai lyngba kane ka prokram yn sa ai ka bai bam (scholarship) ïa ki bad ban buh pat ïa ki ha ki shlem ai jinghikai ki ban ai ka jinghikai ïa ki ha ryngkat ki jaka sah kiba biang na bynta ki khynnah ïalehkai kiba yn sa buh ha nongbah Shillong bad ha ki distrik bapher bapher ha kine ki snem ban wan.
U Myntri Rangbah u la ïathuh ruh ba ha kane kane fiscal year kaba mynta yn sa ïohi ïa ki jingtei kiba dang ïaid shaphrang mynta kiba kot sha ka Rs 500 klur tyngka na bynta ban tei ïa ka indoor stadium bad ban pynbit pynbha ïa ka madan JN Stadium kaba don ha Shillong, PA Sangma Sports Complex kaba don ha Tura, bad kiwei kiwei de ki madan ïalehkai bad ïa kine ki projek la buh thong ban pyndep noh hapoh kine ki ar snem ban wan mynta.
Ka sorkar ka don ruh ïa ka jingthmu ban tei ïa ka aquatic complex kaba long katkum ka jingheh (standard size) jong ka Olympics bad ban tei ïa ki jaka ïalehkai tennis kiba paka ha ka jinglut kaba Rs.
50 klur tyngka.
U la ïathuh shuh shuh ruh ba u don ka jingthmu ruh ban pynbïang ia ki stadium kiba paka ha ki block bad ki district headquarters kum ki madan ïa mareh, ki madan artificial turf ha kine ki san snem ban wan.
U Myntri Rangbah u la pynbna ruh ba ïa ka lympung ïalehkai jong ka Meghalaya Games yn ïai pynlong manla u snem hapoh ka jylla bad mynta ka kynti yn sa pynlong ïa kane ka lympung ïalehkai sha Tura.
Mynta ka sngi ruh ha ka jingïakren hapoh ïing dorbar thawaiñ, u myntri ba khmih ïa ka tnat Ïalehkai ka sorkar jylla, u Bah Shakliar Warjri ha ka sngi kaba saw jong ka dorbar u la pynpaw  ba ka jingtrei ïa ka Jawaharlal Nehru (JN) Stadium kaba don ha Polo Grounds, Shillong ka kam ka la ïaid haduh 85 persen ha ka Phase I bad hapoh jong ka Phase II, ka kam ka la ïaid kumba 20 persen.
Kane ka la long hadien ba u nongmihkhmat jong ka Nongpoh Constituency u Bah Mayralborn Syiem MLA, u la ong ba ka jingtrei ha ka Phase I ka dang ïaid dang 75 per cent katba ka jingtrei ha ka Phase II, haduh mynta ym pat shym la sdang.
Ha kaba ïadei bad ka madan JN Stadium Polo, ïa ka kam la nang pyntrei bad pynsted bad kaba dei ruh shi bynta ban pynitynnad bad ban pynheh ïa kane ka stadium naduh une u snem ba lah dep.
Ka West Jaintia Hills District Cricket Association (WJHDCA) bad ka East Khasi Hills Cricket Association (EKHCA) ki la jop ïa ki jingïakhun jong ki ha ka lympung ïalehkai jong ka ‘U-14 Girls Inter District Cricket T20 Tournament 2023’ kaba la long ha Nongstoin mynta ka sngi.
Ka WJH ka la ïalehkai tyngeh bha pyrshah ïa ka West Khasi Hills District Cricket Association (WKHDCA), ha kaba ka la jop ïa ka jingïakhun da 9 ron.
Ka WJH kaba la kam ban tied nyngkong ha kaba ka la lah ban kamai 146 ron bad hap tang 8 wiket na ki 20 over, ka Anastesia S Shullai ka la long ka nongïalehkai kaba la kamai bun ron, kata haduh 41 ron bad bud pat sa ka Sawakahi Syngkon kaba la ïoh 19 ron.
Ha kawei ka khyllipmat ha kane ka jingïalehkai ka WJH ka la ïoh 92/2 tangba ka Adelia Fedelia Lyngkhoi ka ka ïoh 2/13 bad ka la lah ban pynduna ïa ki da 4 ron ban khanglad ïa ki.
Ka Adelia Fedelia Lyngkhoi ka la lah ban ïalehkai bha ha ka por ba tied bad ka la ïoh 43 ron khlem da shah pynhap ïa ka wiket.
Ka Sawakahi Syngkon ka la ïoh 4 wiket bad ka Alvarine S Shullai ka la ïoh 2 wiket, bad ha kane ka jingkhong ïa ka ron ka WKH ka la lah ban ïoh tang 137/7.
Ka Sawakahi Syngkon ka la ïoh ban pynkhyllem 4 wiket ka la khur ïa ka nam Player of the Match.
Haba phai sha kawei pat ka jingïalehkai ha kane ka sngi, Shillong Cricket Association (SCA) ka la kam ban tied nyngkong bad ka la lah ban kamai tang 86 ron na ki 16.
4 over.
Lai ngut ki nongtied ki la lah ban kamai 10 ron shaneng tangba ka ron kaba heh duh ka dei 15 ron kaba la ïoh da ka Leeny Rai.
Ka Habandarisha Shangpliang ka la ïoh 3/29, ka Lawaijanai Synnah (2/14) bad ka Eliza Lyngdoh (2/28).
Ka EKH ka khlem da shem jingeh hadien ba la dei sa ka pali jong ka ban tied.
Ka la don 8 wiket ha kti bad ka la lah ban pyndep tang hapoh 13 over.
Na ka bynta kane ka kynhun, ka Sharaisuk Marpna ka la long ka nongïalehkai kaba la kamai bun ron, kata 26  ron bad khlem shah pynhap ïa ka wiekt haduh ban da kut ka jingïalehkai.
Ha ka jingïalehkai jong kine ki 2 kynhun, Habandarisha Shangpliang ka la khur ïa ka nam Player of the Match.
Ka Ophis treikam jong u Superintending Engineer PHE Western Circle Nongstoiñ Cum Member Secretary District Water & Sanitation Mission (JJM) ha ka step jong ka 23 tarik u Lber 2023 ka la rakhe ïa ka sngi ba kyrpang ban pynneh pynsah ïa ka Um kaba la ai kyrteng kum ka ‘World Water Day 2023’ da kaba pynlong ïa ka jingïamareh marathon halor ka phang ‘Accelerating Change ‘.
Ïa kane ka jingïakob mareh thong la sdang ha ka por 6 baje mynstep naduh ka shnong Mawmaram bad la pynkut noh haduh u Mot Tirot jong ka shnong Mairang Mission Eastern West Khasi Hills District ha  ka jingjngai kaba long 10km.
Ha kane ka jingïakob kaba la phiah ha ki ar group kata na ka bynta ki shynrang bad kynthei.
Ïa ka kyrdan kaba nyngkong na ka liang ki Shynrang  la rah da u samla Shainingstar Marwein na ka shnong Lawrynjam, katba na ka liang ki kynthei la ïoh ban rah da ka samla Balasiewdor Pathaw na ka shnong Umthlong, ha ka kyrdan kaba ar bad kaba lai na ki shynrang la rah da u samla Rahjopkordor na ka shnong Mawkyllei bad u samla Mebansainborlang Pathaw na Nongthliew, ïa ka kyrdan kaba ar bad kaba lai na ka liang ki kynthei la rah da ka samla Nerisa Nongrum na Mairang bad ka samla Ibashongkun kurbah na Nongthliew.
Shuh shuh la sam ruh ïa ka Khusnam Kyrpang na ka bynta u heprit Vivian A.
E Lawriniang na ka shnong Langstieh Rim kum u nongwan ïashim bynta uba dang khynnah tam (Youngest participant) ha kane ka jingïakob.
Na ka liang jong ka Ophis Phe ka la ai ruh ïa ki khusnam sha ki nongjop kata mar T.
10,000/- ïa kiba wan Nyngkong, T.
7000/- ïa kiba wan ba ar bad mar T.
5000/- ïa kiba wan ha ka kyrdan ba lai.
Nalor kine la sam ruh ïa ki Consolation Prize kaba long T.
500/- marwei na ka bynta kito kiba wan ha ka kyrdan kaba saw haduh ka kyrdan kaba phra.
Kum shibynta jong ka jingrakhe ïa ka International Women’s Day ka ophis jong u District Sports Officer South West Khasi Hills District lyngba ka District Sports Promotion Society ka la pynlong ïa ka Basketball Tournament jong ki kynthei kaba la sdang mynta ka sngi ha Basketball Court, DC’s Office ha kaba u Bah T.
Lyngwa I A S,Deputy Commissioner jong ka South West Khasi Hills District u la long u kongsan.
Haba kren ha ka jingïalang u Bah T Lyngwa u la ïaroh ïa kane ka Tnad kaba la shimkhia ban pynlong ïa kaba kum kane ka tournament kaba long kum shibynta jong ka jingrakhe ïa ka International Women’s Day lane ka sngi jong ki kynthei da kaba ai mynsiem bad pynshlur ban mih shakhmat ha kum kine ki jingïalehkai kiba long ym tang kum ka jingkilan met ka ban pyn khlaiñ ïa ka bor met hynrei ka ban pynproh ïa ka jabieng.
Ha kajuh ka por u la ban ba ka jingpynmlien ban ïalehkai ka lah ban thaw bun ki lad lada ngi don ka jingsngewtynnad ha kiba kum kita ki jingïalehkai.
U la pynshlur bad ai mynsiem ruh ba wat lada ngi duna ha ka rynieng rynieng pynban kam don ka jingeh lada ngi don ka sap bad ki buit ngi lah ban jop wat lada ngi ïakynduh bad kiwei kiwei pat ki jaidbynriew kiba biang ha ka rynieng rynniot.
U la kyntu ïa ki nongïashimbynta ban nang ïai bteng ban pratis bad ban nang pyntbit shuh shuh ïalade ha kane ka jingïalehkai khnang ban ïohlad ban ïashimbynta ha kiwei pat ki jait  Tournament kiba lah ban nang kyntiew shuh shuh ïa ka sap ka phong jong ki bad u la ai khublei kit bok kit rwiang ïa baroh ki nongïashimbynta ban ym don ka jingsngewpher lada jop ne lada rem hynrei ban pyndonkam hok ïa ka sap kaba U Blei u la ai ha ki.
U Bah D.
Syngkon uba long u District Sports Officer u la ai ïa ki kyntien pdiang sngewbha katba u Bah Dawning Star Marwein, nongtrei (staff) jong ka ophis u District Sports Officer u la pynïaid ïa ka jingïalang.
Ka West Jaintia Hills District Cricket Association, Jowai kan sa pynlong ïa ka jingjied ïa ki khynnah ïalehkai ne ka Trials na ka bynta ki khynnah ïalehkai kynthei bad shynrang kiba hapoh ka 18 snem ka rta.
Kane ka trial ka long ban jied ïa ki khynnah ïalehkai na bynta ka ki khynnah kynthei bad shynrang kiba hapoh 18 snem ban mih khmat ïa ka Association sha ka lympung ïalehkai jong ka Meghalaya Cricket Association Inter District tournament 2023.
Katkum ki kyndon ba la buh da ka Meghalaya Cricket Association ka long ba ki khynnah Shynrang bad Kynthei kiba hapoh ka 18 snem ki dei ban kha ha lane shuwa ka 01/03/2005.
Kane ka trial kan long ha ka 26 tarik Lber hapoh madan Jrisaleiñ playground, Jowai bad kan sdang naduh ka por 8baje mynstep.
Kino kino kiba kwah ban ïashim bynta ha kane ka trial ki dei ban poi noh shuwa ka 7:45 mynstep.
Ki nongïashim bynta ki dei ban wanrah ïa ki kot ki sla ban pynshisha ïa ka rta (Original) Birth Certificate, bad kiwei kiwei.
Na bynta ki khynnah kiba don jingmut ban wan sha kane ka program, ki lah ban pynrung ïa la ki kyrteng (register) bad lah ruh ban phone ha kine ki nombar 986304885, 7005217560, 7005675177, 7005110084.
Ka long shisha ka kabu kaba khraw ba ngi lah ban im bad ring mynsiem ha la ka Ri kaba don ïa ka jingsynshar laitluid.
Hynrei, ka ju long ba ma ngi bad kito kiba ioh im laitluid ha ki ri jong ki, ngim suidñiew eh ïa ka jingkordor jong ka, katba kito ki bym ioh im laitluid ki thrang ïa ka bad ki kham sngewthuh ïa ka jingkordor jong ka.
Lada ngi la sngewthuh, balei bun na ngi ngim shimkhia ban thep ïa la ka vote katba kiwei ki jaitbynriew kiba na ri thor ki kitkhia? Nga sheptieng ba ioh ngim tip ba ngi dei ban shim khia ïa kane kum ka jaitbynriew kaba kam ba ka don ha ka jylla Khristan.
Nga i kumba ngim pat kot ban sngewthuh janai ïa ka jingsynshar paidbah.
Lada ngi kwah ïa ka jingkylla hapoh ka jaitbynriew jong ngi, kane ka long ka lad bad ka kabu ïa ngi kaba ngi lah ban leh eiei.
Nalor kane kam don pat da kawei ka lad ka lynti bad kam myntoi ïa ngi ban kynthoh ïa ki briew kiba ngi la jied ne ban babe ïa kaei kaba ngi la dep ban rai.
Ngi dei ban khmihlynti ïa ka jingkylla kaba dei ïa baroh salonsar.
Ngi dei ban don ka jingthmu kaba ai ka lawei kaba shngaiñ ïa ki longdien jong ngi ha la ka jong ka ri.
Kum ka jylla kaba kam ïalade ba ka long ka jylla Khristan, nga shu kwah ban pynkhih khyndiat ïa ki jingmut jingpyrkhat jong ngi lang baroh, halor ka jingmut jong ka jingsynshar laitluid bad nangno ngi ioh ïa kane ka jingmut jong ka?Ha nga marwei ynda haba nga shem ïa ka jingmih ne ka jingsdang jong ka jingsynshar paidbah ka pynkyndit bad pynlyngngoh shikatdei eh ïa nga bad ka la pynkylla shibun ia ka rukom pyrkhat jong nga ha kaba ïa dei bad ka synshar paidbah.
Mynshuwa nga ju pyrkhat ba ka jingngeit Khristan ka long tang kumno ba ngin ioh jingpynim bad kaba poi sha bneng, bad palat na kata baroh ki long kiba kynja doh bad kiba poi lut sha dujok.
Hynrei, mynta hadien ka jingwad ba la bun snem, nga shem ba kam long satia kumta.
Nga shem ba ka Baibl kam kren satia tang shaphang ka jingpynim bad kaba poi bneng, hynrei ka long ruh ka nongrim jong ka synshar khadar, ka ioh ka kot, ka longïing longsem, ka saian, ka put ka tem, ka pathai khubor, ka pule puthi, ka khaïi pateng bad ter ter.
Tangba ban shemphang ïa kane ngin dang shipor, namar la hikai ïa ngi la bun bun snem tang ha kawei ka bynta bad ngam ong ba ka long kaba bakla, hynrei ka long tang kawei ka bynta na kiba bun ki bynta.
Lada phi la lah ban shemphang ïa kaei kaba nga ong, phi lah keiñ ban sngewthuh balei ba ka ri Israel wat la ka long ka ri kaba rit, hynrei ka long ka ri kaba stad bad kaba khraw tam ha ka pyrthei haduh kine ki sngi kiba mynta? Namar kine ki sngewthuh ïa ka nongrim kumno ban kyntiew ïa la ka ri bad ka lah ban long ruh ïa kano kano ka ri bad ka jaitbynriew kaba kwah ioh ïa kane kajuh ka jingkyrkhu.
Ha kane ka khyllipmat kaba mynta, ngin ïa peit tang ïa kane ka jingmut jong ka synshar paidbah bad ka nongrim jong ka.
Kumba bun ngi shim ba ka jingmih jong kane ka rukom synshar paidbah ka wan na Greek, hynrei hangne pat ngin shem ba ka long kaba wan shuwa ïa ka por Greek.
Ha ka jingpeit jong nga shem ba, ka nongrim jong ka synshar paidbah ka wan nyngkong na ka Baibl, ym da kumwei pat.
"To jied phi ïa ki briew kiba stad bad kiba shemphang bad kiba donnam hapdeng ki jait jong phi, bad ngan pynlong ïa ki, ki nongsynshar halor jong phi.
" (Deut 1:13)Tang kane shikyntien, kaba la pyndonkam sawhajar snem mynshuwa ka la long lypa ka nongrim (principle) kaba khraw ban seng ïa ka synshar khadar balaitluid.
Ka nongrim (principle) kaba la pyndonkam saw hajar snem mynshuwa ka la ïathuh lypa ba kan pynmih kaei kaba U Blei U kular haba pyndonkam ïa ka, ngin ioh ïa ka jingkyrkhu bad haba ym pyndonkam ïa ka ngin long kiba tim.
Hadien sawspah snem tam eiei ha ka jinglong mraw ki Jiw (Jaitbynriew) ki long kiba la shah sloit lut ha ka jinglong briew, ki bym don la ka jong ka ri ban leit phai biang, ki bym don kano kano ka jingkyrmen na ka bynta ka lawei bad ki bym don kano kano ka lad ban shim jingkitkhlieh ïa la ka jong ka ri bad ka jaitbynriew.
Hynrei, ïano U Blei U la ai ka jingkitkhlieh ban jied nongïalam? Ia ki Israel baroh.
Ha kine ki sngi bun ki nongïalam Balang kim kwah ba kiba ngeit kin jied katba kum ka mon jong ki, hynrei ban kohnguh kat ïa kaba ki, ki pyniaid.
Ki kwah ban bat ïa ka rukom pyniaid ha ka kti jong ki, kim kwah ban ai ka jinglaitluid ha ki briew ban jied katba ki sngewdei bad ioh jinghikai na kaei ka rai kaba ki shim, kaba wan na ka jingkitkhlieh jong ki.
Ki kwah ban pynjied ma ki, hynrei U Blei U shim ïa kine ki briew ki bym tip, bym nang bym stad, ki mraw, kiba duk, kibym don jingkyrmen, kibym pat ioh ïa ka hok ban jied nongïalam bad ïa kine U ong, phi jied ïa ki nongïalam.
Lada phi shim ïa ka jinglaitluid ban jied na ki briew kin ym long lano lano ruh kiba lah khreh ban shim ïa ka jingkitkhlieh bad kane ka kynthup ruh ha kiba bun bynta jong ka jingim.
Phi iohi kaei kaba U Blei U leh? U kren tang shikyntien ka la pynkylla lut ïa ka jingmut jingpyrkhat jong nga bad jong ngi ha kaba ïa dei bad ka rukom treikam ha ka synshar khadar.
Phi lah ban pyrkhat kaei kaba don ha ka Baibl baroh kawei?Dei u Moses uba la seng ïa ka nongrim (principle) jong ka synshar khadar kaba ngi khot ka jingjied paidbah (Elective process).
U Blei U kwah ïa kine ki briew kiba dei ka jaitbynriew ba kin don ka jingkitkhlieh ban jied nongïalam, namar ki don ïa ka bor ban rai ïa kata.
Ia ka jingpyntreikam ïa kane rukom, ngi lah ban shem tang ha ki ri kiba don ka jingsynshar laitluid.
Ka jingkylli pat ka long, ha ka jingshim bynta jong ngi kum ki Khristan, lada phi long u nongïalam jong ka ri, phi kren ïa ka sur u paidbah?Lada em, ka mut phi la iaid ha ka lynti kaba bakla.
Haba kumta ngi lah mo ban ioh ïa ka rukom synshar kaba beit bad kaba khlem don jingduna? Ngi dei ban sngewthuh ba, ngi khlem ïa kren shapang ka jingbiang lut nadong shadong hangne, ka jingkylli ka long la ngi iaid jngai ne iaid jan na ka nongrim (principle) U Blei, kata ka long kaba kongsan.
Kano kano ka ri kaba pyndonkam ïa kane ka nongrim (principle) ka long da shisha ka ri kaba ioh ïa ka jingkyrkhu, namar ba ka iaid ha ka lynti kaba dei.
Kaba sngewsih ban pyrkhat pat ka long wat la ngi tip mynta ba kane ka rukom pyniaid ka dei kaba la saiñdur da U Blei, phewse bun napdeng jong ngi ki Khristan ha ka ri Khasi, ngim da shim khia satia ban ïa shim bynta ha kaba jied nongïalam.
Phi tip katno ki Khasi ki ju ïa poi ban thep vote ha ka por ilekshon? Ki dang long kiba duna bha, nga lah ban ong lehse 60 ne 70 na ka 100.
Lada tang ki Khristan ha kane ka jylla jong ngi ki vote, tang kiba ngeit kiba ju poi sha ki ïingmane man la ka sngi U Blei, kan jin da la don shibun ka jingkylla.
Phi tip ba ngi don ka sorkar kaba tlot bad kaba nang iai tlot? Phi tip balei? Namar, ki briew kim shimkhia shuh, ki la ieh ïa ka mon kaba ki don bad kim sngew donkam shuh ban ïa shim bynta bad kane ka lynti kaba ngi shim ka long kaba bakla.
Lada ka dei ka kamram jong nga ban pyntreikam ïa kane ha la ka jong ka ri bad jaitbynriew, kum u Khristan, ka kamram kaba hakhmat duh ka long ban ioh iwei pa iwei ban vote.
Ngam tip ïano kin vote, kam donkam ruh ban ong ïa ki ïano ban vote, ai ba kiwei kin leh ïa kata.
Kaei kaba ngi dei ban iohi kum ka jaitbynriew, kum ka Balang ka long ba, ngi donkam ban ïa shim bynta ha kane ka kam.
Ngi donkam ban shim ïa ka jingkitkhlieh bad shimkhia ha kaba ïa shim ïa ka bynta jong ngi bad lada ka jingmih ha ka jingjied jong ngi ka long ka bym seisoh, ngi lah ban ong ba ngi ruh ngi la ïa don bynta ban pynjia ïa kane ha ka kynti kaba mynta, ngin pyrshang ban wanrah pat ïa ka jingïapher ha kawei pat ka por.
Haba ka jingmih ka long kaba bha bad kaba seisoh, ngi lah ban ong ba, ngin iai pyrshang ban shim kum kane ka rai kham bunsien khnang ba ka ri bad ka jaitbynriew ka lah ban ioh ïa ka jinghikai.
Iano phi kyrshan ha ka jingïajied nongïalam ka wan ba ar, kaba ïa don bynta ha ka jingïajied nongïalam ka long kaba nyngkong.
Hynrei ha ngi, ngi ju buh hakhmat pynban ïano ngin jied.
Baroh kane ka jia namar ngim sngewthuh kumno U Blei U treikam ha ka kam politik, kumno U Blei u synshar lyngba ka synshar khadar.
Ka synshar khadar kam dei ba kaba wan mih hadien ka pop ha Eden.
Ki don ruh ba ong, “Ka kam politik ka long ka kam kaba jaboh bha" bad ngam tip nangno ka wan kum kane ka jingmut jingpyrkhat, hynrei mynta ngi tip ba ka kam politik ka long ka kam kaba khuid ba suba.
Namar ka pynpaw shaphang ka jinglong U Blei ba U long U Syiem.
Kaei kaba U Syiem U leh? U synshar.
Kaei ka jingthmu jong ka synshar khadar? Ban wanrah ïa ka jingsynshar hok, tangba ka pop ka la pynjakhlia ïa ka synshar khadar bad ïa ka pyrthei hi baroh kawei.
Ka long ka kamram jong ngi kum ki Khristan ban pynphai biang ïa ka synshar khadar sha U Blei, namar dei ma U Uba thaw ïa ka.
Bad U kwah ban pynpaw biang ïa ka jingkhraw jong U lyngba jong ka.
U Myntri Rangbah ka jylla, u Conrad Sangma, ha ka 23 tarik Lber u la wanrah ïa ka mang tyngka kaba duna T.
1,592 klur na ka bynta ka snem 2023-24, kaba long kumba 3.
42 percent jong ka Gross State Domestic Product (GSDP).
U Sangma u la ïathuh ba ka jingpynlut ka sorkar ka la kiew ar shah na ka T.
9,528 klur ha ka snem 2017-18 sha ka T.
20,729 klur ha ka snem 2022-23, kaba pyni ïa ka jingkiew ha ka synshar khadar bad ka jinglah ban pyntrei ïa ki kam.
“Kane ka pynpaw ïa ka jingsngew skhem kaba ka sorkar pdeng bad kiwei kiwei ki ophis treikam ki sngew ha kaba ïadei bad ka jinglah ka sorkar," la ong u Myntri Rangbah.
U la ong ruh ba ka jingbei pisa ïa ki projek na bar Ri ka la kiew na ka T.
2,300 klur sha ka T.
10,600 klur naduh u snem 2018 haduh u snem 2023.
U Sangma u la ong ba ka sorkar haduh mynta ka dang pyntrei ïa ki katto katne ki projek ha ryngkat ka jingïatrei lang bad ki agency kum ka World Bank, ka Asian Development Bank, ka Japan International Cooperation Agency, ka New Development Bank bad ka International Fund for Agriculture Development.
U Myntri Rangbah u la pynthikna ruh ba ka sorkar jong u kan wanrah ïa ki polisi bad ki prokram ban pynkiew ar shah ïa ka GSDP sha kumba T.
80,000 klur shwa u snem 2027-28 bad ban pynlong ïa ka jylla Meghalaya ka jylla kaba don ïa ka ïoh ka kot (economy) ba T.
10 billion dollar.
Ha ka jingkren haba wanrah ïa ka mang tyngka, u Sangma u la ong ba ka sorkar kan pyrshang ban thaw 5 lak ki kam ki jam da kaba pynleit jingmut kyrpang ha ki liang jong ka rep ka riang bad kiwei bynta, ka knowledge and digital services, ka seng kam seng jam lajong bad ka jngoh kai pyrthei.
U la ong ruh ba ka GSDP jong ka Meghalaya la mang haduh T.
41,779 klur na ka bynta une u snem (financial year).
“Na ka bynta ka snem (financial year) ban wan, la khmih lynti ba ka GSDP jong ngi kan kiew sha ka T.
46,600 klur, ha ka jingkiew kaba 11.
5 percent," u la ong.
U Sangma u la ong ruh ba ka ïoh ka kot (economy) jong ka jylla, ka la nang kiew bad wat hapdeng ki jingpynthut na ka khlam COVID, ka jingkiew ha ka ïoh ka kot ka long 6.
75 percent ha u 2018-2023.
U Myntri Rangbah u la ong ruh ba ka kad liengsuiñ Umroi, haduh mynta ka don ka don ka direct flight sha 9 tylli ki sor bah, kaba kynthup ïa ka Kolkata bad ka Delhi, bad u la ïathuh ruh ba ka jingpynïar ïa ka kad liengsuiñ ka dang ïaid ryngkat ka jingïatrei lang jong ka Airport Authority of India bad kiwei ki agency.
U la ïathuh ruh ba ka sorkar jong u ka thmu ban shna ruh ïa ka New Shillong City kaba long katkum ka juk ba mynta bad kaba neh (sustainable).
U Myntri Rangbah u la ong ruh ba ka sorkar ka thmu ban bei T.
5,000 klur na ka bynta kane ka projek ha ki san snem ban wan.
Dang ha kine ki khyndiat bnai ba la dep, ka sorkar MDA barim lyngba u Myntri Rangbah ka Jylla u Conrad K Sangma, ka la plie paidbah ïa ka building ba thymmai jong ka skul Sibsingh Memorial Government Higher Secondary School kaba don ha ka shnong Nongpyndeng, WKHD.
Ka jingplie ïa kane ka building kaba thymmai jong ka skul Sibsingh ka la pynkmen shi katdei eh ïa ki nongpynïaid skul kumjuh ïa ki khynnah skul kiba pule ha katei ka skul bad ïa ki kmie ki kpa, namar ba ka ïing skul kaba rim ka la jot rathai.
Hynrei kaba sngewsih ka long ba watla ïa katei ka building ba thymmai la ïoh ban plie paidbah ha ka 17 tarik Kyllalyngkot 2023, na ka liang jong ka skul haduh mynta kam pat shym la lah ban pyndonkam ïa kane ka building thymmai bad ki khynnah skul ki dang hap ban shong ha ki kamra klas kiba la jot rathai jong ka ïing skul kaba rim.
Ïa kane la lap da ka seng Khasi Student Union (KSU) WKHD ha ka 23 tarik Lber ha ka jingleit jurip ïa katei ka skul.
Katkum ka jingïoh jingtip na ka Principal bad Vice Principal jong katei ka skul, la ong ba ka daw jong ka jingbym pat lah ban pyndonkam ïa kane ka building ba thymmai ka dei namar ba u contractor ba pyntrei ïa kane ka building u khlem pat aiti (handover) sha ki bor pynïaid jong ka skul.
Kumta na ka liang jong ka seng ka dawa na ka sorkar Jylla khamtam ïa ka tnad pule puthi ba kadei ban shimkhia halor kane ka bynta khnang ba kan long ka jingmyntoi ïa ki khynnah kiba pule ha katei ka skul.
Mynta ka sngi ka 22 tarik Lber 2023, ka Kynjat Phutbol Sports bad Cultural Club Dorbar Shnong Riat Laban ka la pynlong ïa ka prokram pynkup burom ïa ki nongïalehkai sports jong ka shnong kiba ka wanrah nam bad burom ïa ka shnong bad ïa ka jylla baroh kawei.
Ha kane ka sngi ka wan ban ïa don ryngkat lem da u Bah Fantin Lakadong kum u kongsan, Bah Shaiphar Kupar Wahlang-Rangbah shnong, Bah Teilang Kharmawphlang-Secretary Sports Club, Bah H.
Kharlukhi President Sports Club, Bah Bah P.
Marbaniang Assistant Secretary Dorbar shnong, Bah D.
Nongkynrih Sports & Cultural Secretary.
Ha kane ka miet la pynkup burom ïa u samla Donborlang Nongkynrih, uba long uwei na ki nongïalehkai phubtol ïa ka jylla uba la mihkhmat sha ka lympung ïalehkai jong ka Santosh Trophy 2022-23 kaba la long ha Riyadh Saudi Arabia.
La pynkup burom ruh ïa ka kong Rihhalin Marbaniang, kaba long ka nongïalehkai Martial Artst kaba la khur ïa ka takma ksiar ha ka lympung ïalehkai jong ka 2nd World Jeet Ku Nedo Martial Arts kaba lah long ha Kandy, Srilanka.
Ha kane kajuh ka sngi la pynkup burom ruh ïa u Bah Cheston Freddy Diengdoh, uba long uwei na ki coach ba hikai phutbol uba la ïoh ïa ka Aiff “D" Coaching Certificate bad ïa ka Kong Mary Nylla Wahlang, kaba long kawei na ki thei hapoh ka jylla ban long ka coach ha ka jingïalehkai phutbol.
U Bah Cheston Freddy haba la ai jingkren u la ong ba u dap da ka jing-sngewnguh ba ka shnong ka pynkup burom ïa u bad la ki paralok.
U la ong ruh dei ka jingpynïaid u Blei ba u la ïakynduh ïa ki briew kiba la ïarap ban btin lynti lem na bynta jong u.
U la ong ruh ba un nang hap ban treishitom shuh shuh khnang ba un nang kiew kham shalor shuh shuh ha kaba u nang ïoh ban kheit ïa u soh uba u don ka jingangnud ha ka jinglong kum u coach uba paw u ban lah ban kyntiew ïa ka jingïalehkai phutbol hapoh ka jylla.
Ka jingmih ka result MLA elekshon 2023 ka la sakhi ba ki paidbah ha Khasi-Jaiñtia ki ieid ïa ki seng riewlum watla ki ïadon bun tylli kiba mih ban ïakhun ha kane ka kynti hynrei kim pat kot shaduh 31 ngut na ka jingdon jong 36 tylli ki konstititwensi.
Ka UDP ka jop 11 ngut, ka VPP ka jop 4, ka HSPDP bad PDF ki jop mar 2 ngut baroh ki don tang 19 ngut bad dang donkam sa 12 ngut ban ïoh thaw sorkar.
Ngi ïohi ba ka Congress ka la hiar sha ka 4 ngut, ka NPP kam da hiar ne kiew hynrei ka neh da kaba jop 8 ngut bad kumjuh ka BJP ka neh kumjuh tang 2 ngut bad ka TMC ka la jop 5 ngut ha ka sien ïakhun elekshon namar ba ka don ki nongïaleh kiba rim.
Kumba ka paw, ki paidbah ki kwah ba ki seng riewlum ki dei ban thaw sorkar hynrei ka lad kam plie satia namar ba ka HSPDP ka la leit kyrshan pynsted noh sha ka NPP bad hadien katto katne sngi, la leit bud sa ka UDP, ka PDF ruh kumjuh, katba ka VPP ka pyneh beit triang ban ym leit ïathaw sorkar lang bad ka NPP, kaba la synshar la san snem bad shah kynthoh bun ha ki kam bamsap.
Ka jingleit thaw sorkar ka UDP ban mareh pynsted bad ka NPP, ka la pynjew slew ïa ki paidbah ka ri Khasi-Jaiñtia namar ba kim kwah ba kan ïadon bynta bad ka NPP.
Ha Khasi Hills, ka NPP ka la jan shah brut namar na ki 16 tylli ki konstitwensi ka jop tang 2 ngut bad bun ki MLA jongka, kiba la shah rem lut bad kiba poi sha ka kyrdan balai.
Kumba haduh kine ki sngi, ki paidbah ha kiba bun ki konstitwensi kila khñium bha ïa ka UDP kum kawei na ki seng riewlum kaba heh tam ha ka jylla, namar ba kim don ka jinglong shynrang ka jingmut jingpyrkhat bad ka jingleit synrop sorkar lang jongki ha ka sien kaba ar lem bad ka NPP, kaba don lang ka BJP ka la nang pynbitar shuh ïa ki paidbah.
Ha ka jingshisha, ka UDP kam dei ban shu leh khluit palat ban leit tied jingkhang ban ïathaw sorkar lang bad ka dei ban sngap ïa ka sur jong u paidbah hynrei kumba ka paw ki nongïalam ki shim ba ka dei ka jingïalehkai politik hynrei kim tip ba ka lah ban ktah ïa ka party hadien namar ba kane ka juk kam dei shuh kumba long myn-shwa, ha kaba ki paidbah ki kham stad ki kham shai bad ki kloi ban ïoh jingtip ïa kiei kiei kiba jia shano shano bad hangno hangno bad kumno ki politishian ki leh.
Ka elekshon MDC ka la don hakhmat bad kumjuh ka MP elekshon.
Khlem pep, lada ka VPP ka ïeng skhem ha ka nongrim ban ym leh politik buit tuh, ka lah ban kiew bha bad jop bun ngut ha ka MDC lada ka ai tiket ïa ki briew kiba ki paidbah ki shaniah.
Kumta, ka MDC elekshon kan long ka jingtynjuh ïa ka VPP ban ïoh ïa ka jingshaniah jong ki paidbah bad kumjuh ka jingtynjuh ïa ka UDP bad kiwei ki seng riewlum haduh katno ki paidbah ki stad ban ai jubab ïa ki.
Ka um bam um dih ka khuid ka dei kaba donkam tam na ka bynta ki shnong ki thaw.
Ha ka sngi rakhe ïa ka World Water day, kaba dei ha ka 22 tarik u Lber 2023, U Myntri Rangbah ka jylla u Conrad Sangma u la ïathuh ba ha ka mang tyngka kaba un sa wanrah ha ka 23 tarik u Lber, yn sa ïohi ïa ka pisa kaba la mang kyrpang na ka bynta ki projek bapher bapher kiba dei bad ka jingpynneh pynsah ïa ka umbam umdih, bad kane kan dei ka thong kaba ha khmat duh jong ka sorkar.
Ha ka jingkren u la ong, “Ha kine ki 50 snem, ka jylla kam shym la lah long kumba ka dei ban long, ne ban peit ban ïada ïa ki tyllong um.
Ngan sa wan rah ïa ka mang tyngka , kan long ka mang pisa kaba bun ban bhah na ka bynta ki projek kiba ïadei bad ki tyllong um.
"“Ha kaba kut jong ka sngi, la ka dei ïa ki tyllong um, ka PHE ne ka tnat soil conservation, Ngi don hangne ban peit ba ngin pyndonkam bha ïa ki tyllong um, ban ïada, ban sumar wat ïa ka jinglong jong ka um ban peit ba ngin lah ban pynbiang ïa ka um bam umdih na ka bynta ki nongshong shnong jong ka jylla," u la ong.
U la bynrap ruh da kaba ong ba kane ka dei ka sngi ban pynkynmaw ïa ki jingbthah bad ki jingshimkhia kiba u wei pa u wei u dei ban shim, bad ka jingpynkynmaw ïa ka tnat ban pynurlong ïa ka thong kaba ki la buh, ym ban shah ïalam bakla, ne ban peit tang ïa ki skhim, ha ka jingïamareh ban pyndep ïa ki ha ka por kaba la buh.
Shuh shuh na ka liang u  Myntri Rangbah u la ong ba kat kum ka jingthmu na ka bynta ki 50 snem ki ban wan,  ka Jylla Meghalaya kan dang kynthup sa 6 % ïa ka jingdonkam ïa ka Um ha baroh ka wei ka Ri.
“Kum ka jylla ngi long kaba la kyrkhu , ngi dei ka wei na ki kato katne ki jylla kiba ïoh pdiang ïa ka um tam ban ïa kaba ngi don kam, kaba don kam mynta ka dei kumno ngin ïada ïa ki tyllong um, namar ha kaba kut ka sngi ka dei kumno ngi pyndon kambha ïa ka," u la bynrap.
Haba phai sha ki prokram kiba peit da ka jylla ka ‘Payment for Ecosystem Services’, U Conrad  Sangma u la ong baka dei ka wei na kiba kyrpang tam , ba ka jylla ka leh , bad ha baroh ka wei ka ri, ngi dei tang ma ngi kiba pyntrei kam a kane ka projek.
“Hapoh kane ka prokram, ka dei ka sien ba nyngkong ba ka sorkar ka siew sha ki paidbah ban ym pynjot ïa ki khlaw, bad ngi la mang kumba 50 klur tyngka ban sam sha baroh ki khlaw shnong, ki khlaw kiba long trai da ki riew shimet, ne sha ki khlaw shnong kiba la peit da ki nongïalam shnong," u la ong.
U la bynrap ruh da kaba ong, “Ngi don bun ki wei pat ki projek ki ban sa wan, na ka bynta ban ïada ïa ki tyllong um, bad ki jaka kiba ka um ka mih.
Baroh kine kidei ki prokram kiba kyrpang, bad ka jylla Meghalaya ka don ha ka lynti kaba dei ban peit ba ngin lah ban pyndon kam na ka bynta ki sngi ki ban wan.
"Ha kane ka sngi la ïoh ruh ïa ka jingkren na u Myntri ka tnat PHE u Marcuise Marak, na u Myntri ka tnat  Water Resources  u bah Comingone Ymbon bad na u Additional Chief Secretary u Dr Shakil P Ahammed.
Shuh shuh ha kane ka sngi na ka liang ka tnat PHE ka la sam ruh ïa ki khusnam sha ki nongjop ha ki jingïakop bapher bapher kiba ka tnat ka la pynlong kum ka dak ban rakhe ïa kane ka World Water Day ha ka jylla.
Uwei u bseiñ ba 5 phut la ïoh ban pyllait bad kem na ka ïingsah jong u MDC ka Phulbari, Habibuz Zaman ha ka 22 tarik Lber da ki kynhun jong ki nongtrei khlaw ka GHADC bad la aiti sha ka tnad Wildlife jong ka West Garo Hills.
Une u bseiñ u dei u Indian Python uba la jan duh jait.
Katkum ka jingkren jong u heh ophisar ka tnad Wildlife Divisional Forest Officer u Rupankar Marak, u la ïathuh ba ïa une u bseiñ Python la lap na ka jaka buh diengthang ha ïing jong une u MDC.
U la ong ba ïa une u bseiñ ba la ïoh pyllait la ai ka jingïada hapoh ka Scheduled I jong ka Wildlife Protection Act, 1972.
U la bynrap ba katba ka tnad Wildlife kam pat don ka Range Office hapoh kane ka thaiñ, la pyllait ïa une u bseiñ ruh da ki kynhun nongtrei ka tnad khlaw jong ka GHADC bad hadien pat la aiti ïa une u bseiñ sha ka tnad Wildlife.
Ka Seng Khasi Kmie, Mawkhar Shillong, ha ka 22 tarik Lber ka la pyndep ïa ka bynta ba kongsan shwa ban kan pynkhreh pynkhrum ban pynlong ïa ka Shad Suk Mynsiem ha ka 8, 9 bad 10 tarik u Ïaïong, 2023 da kaba ka la lah ha kaban pyndep ïa ka nguh ka dem ka khnong ka bishar naka bynta ka Kiew Ksing.
Ka Kiew Ksing, ka dei ka byrta ka shula ne ka jingpynbna ïar sha ki parakur parakha ka Bri Hynñiewtrep Hynñiew Skum ba ka por ka samoi ban pynlong ïaka shad ban ai nguh ai dem ïa U Blei Trai Kynrad kane ka la poi, naka bynta ban khreh ban sei ïa ki riam ka beit ka ksiar ka rupa naka bynta ban ïoh ha kaban pynriam ïa la ki nongshad kynthei bad shynrang, khnang ba kin ïoh ban ïa mih lympung bad ban shad hun bad palei ka mynsiem.
Haba phai sha ka Kiew Ksing, ïa ka jingïalang baroh kawei la pynïaid ïa ka da u Bah Rangpher Rynjah dkhot JPK, la ïoh ïa ka jingkren maitphang na u Bah O.
Pyngrope Vice President ka Seng Khasi Kmie.
Hadien kane, ka kynhun u Tymmen U San Seng Khasi Kmie hapoh ka jingïalam u Vice Chairman u Bah Donbokstar Kurkalang, u la leit sha ka nguh ka dem ka khnong ka bishar, da ka lengbah ka lengsan, u khaw eh u khaw khieñ,  ban khmih ïa kita ki dak ki shin ban ïa pan na U Blei Trai Kynrad ba naduh ka  ka sngi ba la pynkhreh, ba ki kam ki jam kin da ïaid beit kin da ïaid ryntih, ba ka shad ka kmen kan da phuh  kan da phieng, ba u duhalia un da ïoh ïa ka buit ka bor ba un lah ha kaban tem ban put khlem da shoh thait shoh jrem, pynban ba ka sur jong ka ksing, ka tangmuri ka kynshaw kin da sawa da ka sur ba bang ba thiang, kaban pynshoh ïa ka met ka phad ïa ki rang bad ki thei sotti haba ki mih ban iuh kjat ban shad ha lympung.
U Tymmen U San u da ieng ruh ban ïa said ïa thew ha khmat u Blei Trai Kynrad ba un ri un sumar un sukher, ba ïoh don kein ka sabuit ka sakai, u apthap, ki nong bishni ki nong pihuin, kiba thew bad sylla narud nakiar, ba ïa kum kine ki jingmut ba sniew bym lah ban ïohsngew da la ki jong ki shkor ne ban ïohi da la ki jong ki khmat, U Blei Trai Kynrad hi un pynthiah lyngdang pynthiah pyllup ïa kum kine kiei kiei baroh.
Hadien kane nguh ka dem ka peit dak ka peit shin bad haba la biang lut nadong  shadong, ki Duhalia ki la sdang ban tem ïa ka ksing lumpaid bad bynrap lang da ka jingtem sa ïa kiwei pat ki skit kiba don baroh 7 tylli.
Ïa ki kyntien ai khublei la ïoh na u Cultural Secretary Seng Khasi Kmie u Bah Hammar Sing Kharhmar.
Naduh kane ka sngi ba la pynkiew ïa ka ksing, man la ka janmiet, kan don ka jingtem ïa ka ksing bad ruh ban hikai shad ïa ki khynnah, ki samla kynthei bad shynrang, ha Seng Khasi Hall,  kaban ïai bteng haduh ka janmiet jong ka 7 tarik U Ïaïong kaba long shi sngi shwa jong ka Shad Nohkjat kaban long haka 8 tarik.
U Symbud Myntri Rangbah ka jylla, u Bah Prestone Tynsong ha ka 22 tarik Lber u la ïathuh ïa ki dkhot ka ïingdorbar thawaiñ ba ka PWD ha kaba ïadei bad ka jingshna surok kaba kynthup ruh ïa ka jingrben jong ka surok la shna katkum ki kyndon ba la buh da ka Indian Road Congress (IRC).
Haba jubab ïa ka jingkylli ba la wanrah da u dkhot ka liang pyrshah, u Bah Celestine Lyngdoh, uba long na ka seng Congress uba kwah ban ïoh jingtip shaphang ka jingrben jong ki surok ba shna da ka PWD, u Bah Prestone ula batai shuh shuh da kaba ong ba ka jingshna ïa ki surok nongkyndong da kaba pyntrei kam ïa ka skim Pradhan Mantri Gram Sadak Yojana, ka PWD ka bud ïa ki jingbthah jong ka Rural Road Manual, 2002 (SP-20) jong ka Indian Road Congress.
Ka President jong ka ri India, ka Droupadi Murmu, ha ka 22 tarik Lber ka la ai ïa ka khusnam Padma Shri ïa u Bah Risingbor Kurkalang na shnong Laitkyrhong, East Khasi Hills na Meghalaya ha ka thup saiñdur ha ka Civil Investiture Ceremony kaba la long New Delhi.
Katto katne shaphang ka jingim jong uba ïoh ïa kane ka khusnam ka long kumne harum –U Bah Risingbor Kurkalang u la ïoh ïa ka khusnam Padma Shri ha ka thup saiñdur.
U Bah Risingbor Kurkalang u dei u nongsaiñdur ba pawnam uba shna ïa ki tiar put tiar tem tynrai bad u dei ruh u nongtem nongput uba tbit.
La kha ïa u ha ka 19 tarik u Naiwieng, 1970 ha ka longïing ki nongrep ha Laitkyrhong kaba hap hapoh ka distrik East Khasi Hills jong ka jylla Meghalaya.
U Bah Risingbor u dei uba sngewtynnad ïa ka put ka tem bad u la ïoh mynsiem na u paieid jong u.
U la sdang ban shna ïa ki tiar put tiar tem tynrai bapher bapher bad u la pyntbit ïalade ban tem ïa kine.
U la sdang ban shna ïa ki tiar put tiar tem ban pynïaid iew ha u snem 2001 bad u dei uba nyngkong na ka shnong jong u ban shna ïa kine ki tiar.
Kawei ka kynhun nongtem tynrai ka la ïawer ïa u Bah Risingbor ha u snem 1990 ha ka shnong jong u ban leit sha All India Radio bad Doordarshan Kendra ban record ïa ki jingrwai hapoh ki prokram jong kine ki  rynsan kiba long kyrpang na ka bynta ki sur jingrwai tynrai.
Kane ka la ïarap bha ïa u Bah Risingbor ha ka kam jong u kum u nongput nongtem bad u nongshna tiar tem.
U la leit sha ki jaka bapher bapher jong ka jylla bad ka ri ban pyni ïa la ka sap kum u nongput nongtem bad u nongshna tiar tem bad ruh kum u nongpynneh ïa ka sur jingrwai tynrai bad ki rukom shad tynrai jong ki Khasi.
Ki tiar tem jong u Risingbor ki dei kiba shna da ka kti bad lyngba ka jingshemphang halor ka jingbha bad ka rukom saiñdur.
U Bah Risingbor u la ïashim bynta ha ki prokram bad ki workshop bapher bapher kiba kynthup ïa ka workshop halor ki sur jingrwai tynrai / ka jingshna ïa ki tiar tem tynrai ba la pynlong da ka Sorkar Meghalaya.
U la ïashim bynta ha ka Vadya Darshan ba la pynlong da ka Sangeet Natak Akademi, New Delhi ha u snem 2002 bad u la ïashim bynta ruh ha ka bynta kaba ar jong ka Thoh Shun International Art Camp 2006 kaba la long ha Cherrapunjee (Sohra), East Khasi Hills District, Meghalaya.
U la ai ïa ki sur jingrwai ha ka International Festival on Inter- Cultural Dialogue hapdeng ka thaiñ phang shatei jong ka ri bad South East Asia (2010).
U la thoh bad ai ïa ka jingrwai kaba u la khot ka ‘Mei Mariang’ na ka thup jingrwai ‘Sai-thainki Sur’ da ka Khasi-Cymru kaba la pyllait paidbah ha u 2021 ha Naxos World.
La khot sngewbha ïa u da u Gareth Bonello uba dei u nongput nongtem na Wales, United Kingdom ban put ban tem lang bad u ha ka Rajasthan International Folk Festival (RIFF) ha Jodhpur (2022).
U Bah Risingbor u la ïoh ïa ka Certificate of appreciation na ka bynta ka jingïashim bynta jong u ha ka workshop halor ka jingshna ïa ki tiar tem tynrai kaba la pynlong da ka Sorkar Meghalaya (2008).
U la ïoh ruh ïa ka khusnam Martand Singh Memorial Award 2021 jong ka INTACH, ka song tyngka ha ka thup Handicraft Category kaba T.
1 lak (Tyngka Shi lak) na ka Indian National Trust for Art and Cultural Heritage (INTACH), New Delhi.
Ka jingïalehkai mynta ka sngi ha ka lympung jong ka ‘U-14 Girls Inter District Cricket T20 Tournament 2023’ ka la long shisha ka jingïalehkai kaba itynnad bha ban sakhi bad da ka jingwan pynthut noh u slap ka la pynpulom noh ïa kane ka jingitynnad jong ka jingïakhun.
Ka South Garo Hills District Cricket Association ka la kam ban tied nyngkong ha ka jingïalehkai pyrshah ïa ka West Khasi Hills DCA, ïa kane ka jingïalehkai la hap ban pynduna noh sha ka 12 over shi liang namar ka daw jong ka suiñ bneng.
Ka WKH ka la ïoh ban pynhap kloi 2 wiket tangba ka Tempali Basumatary kaba la ïalehkai bha ka la ïoh 39 ron na ki 33 bol bad ka la lah ban ïoh 54 na bynta ka wiket kaba saw bad ka Magdaline M Sangma ka la ïoh 13 ron bad khlem shah pynhap noh ïa ka wiket haduh ban da kut ka over.
Ka SGH ka la lah ban ïoh 101 ron bad hap tang 3 wiket na ki 11 over ha shuwa ba la hap ban pynkut noh ïa ka jingïakhun.
Ki nongïalehkai jong ka WKH kiba la ïoh wiket ki long ka Evanrihun Sohshang (1/12), ka Idatyngkai Marngar (1/19) bad ka Adalyn Fedelia Lyngkhoi (1/30).
Ka ïingdorbar thawaiñ ka Meghalaya ha ka 22 tarik Lber ka la kyntait ïa ka Bill ba la wanrah da u dkhot ka Liang Pyrshah u Bah Adelbert Nongrum jong ka Voice of the People Party.
Ha kane ka sngi, ka la don ka jingailad na ka liang ka ïingdorbar ïa ki dkhot ka ïing dorbar ba ki lah ban wanrah ïa ki Bill ki jong ki bad u Bah Adelbert Nongrum u la wanrah ïa ka “Meghalaya Selection of Candidates for State Qouta to Higher Academic Courses Bill, 2023".
Hadien ba u Bah Adelbert Nongrum u la wanrah ïa ka Bill jong u hapoh ka ïingdorbar, u Lamphang jong ka ïing dorbar, u Thomas A.
Sangma u la buh ïa ka jingtyrwa ha khmat jong ka ïingdorbar lada ki dkhot jong ka ïingdorbar ki kyrshan ne em ïa ka Bill.
Ka Bill ba la wanrah da u Bah Adelbert Nongrum ka la shah kyntait na ka daw ba kiba bun ki dkhot jong ka ïing dorbar kim shym la kyrshan ïa kane ka Bill.
Haba wanrah ïa kane ka Bill, u Bah Adelbert Nongrum, u la ïathuh ba mynshuwa ruh u la wanrah ïa kiwei ki Bill ban ïoh ïa ka jingmynjur jong ka ïingdorbar, hynrei ki shah kyntait.
Ha ka jingïadon bynta lang ha ka ISSF world Cup (Rifle bad Pistol) Bhopal 20-27 lber 2023, ha ka jingïakren bad u Luciano Rossi, u President jong ka International Shooting Sport Federation (ISSF) u la ong ba ka ri India ka long ka ri kaba kyrshan bha ïa ka jingïalehkai ïasiat suloi bad u kyrmen ba ka ri India kan nang lah shuh shuh ban pynlong biang kum kine ki lympung ïalehkai nangne shakhmat.
U la ai ïa ka jingïaroh ïa ki nongsiat suloi ba tbit jong ka ri India.
Ha ka jingïakren bad u Bah John F Kharshiing, Vice President, National Rifle Association of India, u la pynpaw ïa ka jingsngewnguh ïa u Myntri Rangbah bad u Myntri ba khmih ia ka tnat Ialehkai ka jylla Madhya Pradesh, na bynta ka jingtreishitom jong ki ban kyntiew ïa ka jingïalehkai siat suloi da kaba tei ïa ka jaka hikai ha ka jingïasiat suloi kaba katkum ki kyrdan jong ka pyrthei ha Bhopal kaba long palat ïa kaba ki khlem poi pyrkhat.
U la ong shuh shuh ruh ba u lah sngewtynnad shisha ïa ka jingleh jong u Myntri Rangbah duh jong ka ri India u Narendra Modi hadien ba u la kyntiew da saw shah ïa ka bhah na bynta ka jingialehkai sports hapoh ka ri India bad u don ka jingngeit ba skhem ba kum kine ki jaka ïalehkai ba paka kin sa nangnïai mih ha kylleng sawdong jong ka ri India bad kan nang lah ban ïai kyntiew ïa ka jingïalehkai siat suloi.
U la ong ruh ba da ka jingdon ïa ki jaka hikai kiba paka, ka ri India kan sa lah ban pynlong ïa ki jingïalehkai international world championships kiba heh hapoh ka ri.
Ka ophis jong ka District Sports Officer ka West Khasi Hills District, Nongstoin kan pynlong ïa ka ‘Chief Minister’s Under-12 years Block and District Level Open Football Tournament 2023’ na ka bynta ki khynnah ïalehkai kiba don ha ka Eastern West Khasi Hills District kiba hapoh 12 snem ka rta, ia kane ka lympung yn sdang naduh ka 10 tarik u Ïaiong 2023, ban bud pat sa ka District Level Tournament bad ka State Level Tournament ïa kiba la buh ban pynlong ha u bnai Jymmang bad bnai Jylliew mynta u snem.
Ïa ka jingpynshisha (screening) ïa ka rta jong ki khynnah ïalehkai na Mairang Block yn pynlong ha Tirtot Sing Memorial Hall, Pyndengumiong, Mairang bad na ka bynta ki khynnah ïalehkai na ka Mawthadraishan Block yn pynlong ha Madan Domsohphlang, Markasa naduh ka por 10 baje mynstep jong ka 5 tarik u Ïaiong 2023.
Ki khynnah ïalehkai kim dei ban long kito ïa kiba la kha hashwa ka 1 tarik u Jylliew 2012 lane hadien ka 30 tarik u Jylliew, 2014 bad la bthah ruh ïa ki khynnah ïalehkai ba kin rah bad ki ïala ki Birth Certificate ha ka sngi ba la buh ban bishar pynshisha ïa ka rta jong ki, kata ha ka 5 tarik u Ïaiong 2023.
Na ka bynta ki jingtip kiba kham bniah halor kane ka bynta, lah ban phone sha ka ophis jong ka District Sports Officer, West Khasi Hills District, Nongstoin ha ka por long trei lyngba ki nombar phone 94023-00795 bad 80142-51242.
Ïa ki phom lah ruh ban ïoh na ki ophis jong ki BDO ka Mairang bad Maw-thadraishan Block ha ki  por long trei  bad ka tarik ba khatduh ban pynpoi ïa ki kot ki sla ba donkam sha ki ophis jong ki BDO kan long ha ka 31 tarik u Lber 2023.
:Ka jingrwai Khasi ba thymmai, ka Nongpyntngen ka dei kaba la dep pyllait paidbah ha ka 11 tarik, Lber, 2023, na ka phlim Romeo and Rossy.
Ïa katei ka jingrwai, la rwai da u Ram Suchiang bad ka Larihun Lapang.
Ha katei ka jingrwai, la shim bynta da ka puron bad u tyngshop jong ka Khasi, kynthup ïa ka Sherilin Khongwar bad u Wellborn Mynsong.
Ïa ka costume designer, la shimti da ka Soosamoi Boutique(Jowai), katba ïa ka make up artist bad hair stylist, la shimti da ka Herbie Pathaw bad ka Mediora Mylliem Umlong.
U nongpynmih ïa katei ka phlim bad u nongshna dei u Larry Suchiang.
Ka production house dei ka kompeni Suchiang arts entertainment.
Ïa ka rukom ring dur ïa katei ka phlim, la shimti da ka kompeni Elvest Thabah Studio katba u head director of photography dei u Elvest Thabah bad ki assistant jong kane ka phlim dei u Pynshongdorlang W.
Laitthma, Lumbok Thabah bad u Gordon Diengdoh.
:Ïa ka phlim Khasi thymmai, ka ‘Ka Juk Return’, yn sa pyni noh ha Ramona Cinema Hall ba don ha Byrnihat naduh ka 25 haduh 30 tarik Lber.
Ha katei ka phlim, la shim bynta da ki tyngshop bad ki puron jong ka Khasi, kynthup ïa ka Ibañiewkor Lyngdoh Mawnai, Evanius Kharsohphra, Micky Lyngdoh, Birbol Basaiawmoit bad u Keebor Kurbah kum ki kongsan bad la shna ïa katei ka phlim da u Kit Rina Nongrum bad la dep pyllait paidbah ïa katei ka phlim ha Shillong mynta u bnai.
U Myntri Rangbah ka jylla, u Conrad Sangma, ha ka 22 tarik Lber u la ong ba ka jingbym lah ka jylla ban pdiang bad pynlong ïa ka National Games ha ka snem 2022 kam dei na ka daw jong ka jingbym biang ki jaka ïalehkai, bad u la ong ruh ba kam pat dei ka pali jong ka jylla Meghalaya ban pdiang bad pynlong ïa kane ka lympung ïalehkai namar ïa ka pali la pynbeit da ka Indian Olympics Association (IOA) bad la hap ban bud ïa kata.
Haba jubab ïa ka jingkylli u MLA ka Umsning u Dr Celestine Lyngdoh halor kane, u Sangma u la ong, “Ka IOA ka don shibun ki jylla ha ka pali ban pdiang bad pynlong ïa ka National Games man ka ar snem bad ki don lai tylli ki jylla hashwa jong ngi ki bym pat pdiang bad pynlong ïa kane ka lympung ïalehkai.
Ka pali jong ngi kan wan hadien ba la dep kine kiwei ki jylla.
"Ki lai tylli ki jylla ki kynthup ïa ka Goa, ka Chhattisgarh bad ka Uttarakhand.
“Ka pali jong ngi kan wan hadien 6 ne 8 snem," u la bynrap.
Hashwa kane, la buh ïa kane ka jingkylli ïa u Myntri ka tnat ïalehkai ka jylla u Bah Shakliar Warjri, hynrei haba u Myntri u la ong ba ka jingkylli ka dei shabar ka phang ba ïakren, u Myntri Rangbah u la ïeng bad u la ïathuh ïa ka ïingdorbar thawaiñ ba ka sorkar ka dang trei shitom ban pynbiang ïa ki jaka ïalehkai khnang ban pdiang bad pynlong ïa kane ka lympung ïalehkai.
“Ngi la kwah ban pdiang bad pynlong ïa kane ka lympung ïalehkai ha ka jingdap 50 snem ka jylla hynrei namar ba ngim ïoh, ngi la pdiang bad pynlong da kaba jop ïa ka North East Olympic Games," la ong u Sangma.
:Hadien ka jingïaid ïew ka phlim ‘Local Utpaat’, u Kenny Basumatary bad ka kynhun ki la pynkhreh biang ban pynshongshit ïa ki paidbah nongpeitkai sa shisien da ka phlim thymmai ba dei shaphang ka khana biria, ba kyrteng u ‘Ki Kowa, Dosti.
!’, ka ban sa pyllait paidbah noh ha ki cinema ha ka 28 tarik Ïaiong, katba ïa ka trailer jong katei ka phlim, la dep pyni ha ka 14 tarik Lber da u Dr Lima Das.
“Bun na ngi, ngi shong ngi sah ha ki hostel bad ki ïing wai.
Hangne, ngi don saw ngut ki shynrang ba shong wai ha kawei ka ïing wai, lai ngut ki kynthei bad ka phlim ‘Ki Kowa, Dosti’ ka dei shaphang ka jingïaid lynti kaba shongshit bad kaba sngewsih ruh kumjuh hapdeng jong ki shi paralok kiba ïashong ïa sah ryngkat lang ha katei ka ïing wai," la ong u Kenny.
Ha katei ka phlim, la shim bynta da ki tyngshop bad ki puron jong ka Assam, kynthup ïa ka Rupashree Phukan, Shruti Hussain, Rimi Deori, Saju Ahmed, Kaushik Nath, Jatin Das bad u Dipjyoti Dutta.
Katba u Saju u dei u tyngshop ba ak ïa ki bynta jong ka jingbiria bad u Kaushik u la dep ak ha ka phlim ‘Local Utpaat’ bad ka ‘Bornodi Bhotiai’, hynrei, na kitei ki aktor bad aktres ba ak ha kane ka phlim, dei kiba thymmai.
U Jatin bad u Dipjyoti ki la ju ak ïa ki bynta kum ki riewsniew ha ki phlim jong u Kenny, hynrei haba peit ïa katei rukom ak phlim jong ki, u la pynak da ki kum ki kongsan ha ka ‘Ki Kowa, Dosti’.
“Ngi don ruh ïa ki khlur ak phlim kum ki nongshah khot sngewbha, kynthup ïa u Bibhuti Bhushan Hazarika, Gayatri Sharma, Bibhash Sinha, Utkal Hazowari bad u Rubul Boro," la bynrap u Kenny.
Katei ka kynhun ka la dep pynbiang lut nadong shadong, la ong u Kenny.
Ki la ring ïa katei ka phlim da ka Black Magic 6k Pro camera bad ha ka sien nyngkong, kane ka phlim ka la don ïa u production designer ba la tbit ban pynitynnad ïa ka rong ka rup jong katei ka phlim.
U Kulanandini Mahanta, u nongshna ïa ka phlim ‘Emuthi Puthi’, u la shimti kum u production designer, katba ïa ka phlim ‘Local Utpaat’, ka puron, ka Poonam Gurung ka dei ka costume stylist bad baroh, la ring ïa katei ka phlim da ka camera da u Suruj Deka.
U Dr Lima Das, jong ka phlim ‘Aamis’ ba pawnam bha u la ong: “Lada phi kwah ban ïohi ïa ka jingieid, jingrkhie bad ka jingïadei shi paralok, phi dei ban peit ïa ka ‘Ki Kowa, Dosti!’"Haba kren shaphang katei ka phlim, u Kenny u la ong: “Nga ju thrang ban shna kum kine ki phlim ba dei shaphang ka jingïadei jong ki paralok para jor, kum ka phlim ‘Friends’, kaba phi lah ban peit shi peit.
Ka ‘Ki Kowa Dosti’ ka dei ka phlim kaba nga thmu kumba nga kwah, ka dei ruh ka phlim kaba ki paralok bad shi ïing shi sem ki lah ban peit ïa ka.
".
:Ka jingrwai Khasi ba thymmai, ka ‘A ko dur ‘, ka dei ka jingrwai kaba la dep pyllait paidbah mynta u snem bad kaba la shim bynta da ki tyngshop bad ki puron jong ka Khasi, kynthup ïa u Wallamjingsuk Dkhar, Bansynshar Khongstid, Monica Mawlong, Medonkupar Buhphang, Phelida Khongmalai, Wanpynshkem Khonglam, Banshemphang Mawroh, Wanpynshngaiñ Umsong, Mentri Suting bad u Marbor Khongnoh.
La shna ïa katei ka jingrwai da u Vashi Diengdoh, katba ka make up artist dei ka Banpyntngen Dkhar bad ki nonghikai shad jong kane ka jingrwai dei u Vashi Diengdoh bad u Bansynshar Khongstid.
Ki nongrwai jong katei ka jingrwai ki kynthup ïa u Banker Khongjee, Kyrshan Khonglam, Albanus Khongstid, V baron Mylliemngap.
Ka kynhun jong katei ka jingrwai ka ai khublei ïa u Snarwell Diengdoh (Executive producer), Planningstar Lyngdoh, Barimore Khongkrom, Banshanlang Nongrum, Batkupar Khongmalai, Tyngshaiñ Khriam, Hima Diengdoh, Brilliancy Suting, Bashisha Mawlong, Bettera Lyngdoh Mawphlang, Embracestar Lyngdoh bad u R.
K.
U Myntri Rangbah ka jylla u Conrad K Sangma u la ong ba ka jingkhynñiuh ka jynkieng Umiam kam pat lei lei katkum ka jinglap ka jingthew ne ka safety audit ba la leh ha u snem 2022.
Haba jubab halor ka jingïathir ïa ka jingkren u Lat ka jylla ha ka 21 tarik Lber hapoh ka ïingdorbar, u Conrad Sangma u la ong, “La leh ïa ka safety audit ne ka jingthew ïa ka shngaiñ ka jynkieng ha u snem 2022, ka jingkhynñiuh ka dang biang katkum ka jingthew".
Hynrei ha kajuh ka por, u la ong ba namar ba ka dei ka jynkieng kaba ïaid paidbah da ki hajar tylli ki kali ha ka shi sngi, ka sorkar kan sap hap thew biang ïa ka jinglong shngaiñ kane ka jynkieng.
“Ngin sa phah thew biang namar ba ka dei ka jynkieng kaba donkam, ka jingim ïa ka jylla", la bynrap u Sangma.
Lah ban kdew ba u dkhot ka ïing dorbar na Nongthymmai u Bah Charles Pyngrope u la pynpaw ba ka sorkar ka dei ban shim khia ïa ka jinglong jingman ka jynkieng Umiam namar ba ka lah ban buh jingma ïa ka ïaid ka ïeng lada jia ryngkhat ba kan khyllem.
U Deputy Commissioner ka South West Khasi Hills District, u Bah T.
Lyngwa, ha ka 22 tarik Lber u la ot ribon kum ka dak ka jingplie ïa ka 7th District Level Industrial Exhibition and Aqua Fest ha Mawkyrwat, kaba neh ar sngi lynter kata naduh ka 22 tarik haduh ka 23 tarik Lber 2023.
Ïa kane ka ïew pyni nam la pynïaid da ka ophis jong ka General Manager District Commerce & Industrial Centre ha ryngkat ka jingïatrei lang bad ka ophis u Superintendent of Fisheries South West Khasi Hills District.
Ïa kane ka Aqua Fest la pynlong ha jaka ïeng kali jong ka Kong P.
Syiemlieh.
Ha kane ka jingpynlong ïa kane ka ïew pyni nam, yn pyni nam ruh ïa kiba bun jait ki tiar kiba ki briew ki la pynmih hi bad ki la shna hi da la ki kti.
Kiwei kiwei ki mar ha kane ka ïew ki kynthup ïa ki marbam, ki umsoh, ki um ngap, ki dohkha bad shibun kiwei de kiba ki briew ki pynmih hi lyngba ki kharkhana rit na ki kynhun bapher bapher jong ki shnong na ka thaiñ Mawkyrwat bad ruh na kiwei de ki distrik.
Ha kane ka sngi la ïoh ïa ka jingkren lyngkot na u Bah T.
Lyngwa, ki ophisar sorkar bad na kiba wan ïashim bynta ha kane ka sngi.
Ki District Council kila wan ha kane ka jylla Meghalaya naduh u snem 1952 ban ri ban sumar, ban ïada, ban pynneh ïa ka riti dustur, ka niam ka rukom, ka riam ka beit, ka synshar khadar katkum ba la buh ki longshwa manshwa, ka rukom bat khyndew bad ka jinglong kyrpang jong ka jaitbynriew Khasi, Jaiñtia bad Garo.
Ha kine ki hynriew phew tylli ki snem, ki don shibun ki jingtynjuh ïa ka District Council bad ka la don teng ha kaba ki bar jylla kila ujor da ka mukotduma sha Supreme Court ban pynduh noh hynrei ka Kashari ka la pynksan ïa ka jingdon ka district council.
Ym lah ban len ba ka jingdon ka district ka la long ka atiar ïa ka jaitbynriew bad ha ka por mynshwa, ka la leh shibun ki kam bad ka synshar khadar ka kham ïaid beit ïaid ryntih ha ki shnong ki thaw, watla ki don ki jinghuri hura.
Hynrei ha ka jingïaid lynti mynta, la ïohi ba ka District Council ka la nang tlot ban pyndonkam ïa ka bor ban pynbeit ïa ka jingsynshar ha ki shnong ki thaw, ki Hima bad kane ka paw ha kaba kiba bun bah ki shnong, ki la mih ka huri hura, ka kynrum kynram ha ka kam jied ïa u Rangbah Shnong, ïa u sordar kylleng ka ri Khasi.
Kane ka paw ba ka la don eiei kaba bakla ha ka rukom leh ka District Council haduh ba kiba bun ki shnong ki leit ban tied jingkhang sha High Court ban ïoh ïa ka jingbishar hok.
Ka daw ka jingmih ka huri hura ka dei namar ka dei ka jingrung jubor ka bor politik ha ki shnong ki thaw, ha ki kam shnong kam thaw, ha ki kam kur kam jait wat ha ki kam niam ruh.
Shisien ba la rung ka politik, la thikna ba ka jingsniew ka jingïapait ïapra kan mih beit hangno hangno ruh.
Ka la paw ba ka bor politik ka kham khlaiñ bor napdeng baroh ban wanrah ïa ka jingïapait ïapra ha kano kano ka shnong ne ka Hima.
Ka jingjied ki paidbah ïa ki MDC ban synshar ban saiñdur ïa ka synshar ka khadar man ka san snem ka la long pynban ka jingpynjot namar ka daw politik jong ki parti bapher bapher.
Ka juk jong ka jingstad ka la kylla bad ym lah ban neh sah hajuh khlem da pynbeit ïa ki jingkylla katkum ka jinglong ka jaitbynriew khlem da klet ïa kaba rim, khnang ban lah ban pynjanai biang.
Kumta, ka la donkam ïa ka District Council ki briew kiba don ha ka, ba kin pyrkhat thymmai ban sangeh shi syndon ban wanrah ïa ka jingsngew politik ha ki shnong ki thaw.
Ban lait na kane, ki paidbah ki dei ban peh ban tai sani bha shwa ban jied ïa ki MDC, kiba don shisha ka bor sngewthuh, ka jingtbit, bad ka jingkitkhia ïa ka kam namar ba lada jied ïa kiba stad katno katno ruh, hynrei lada kim kitkhia kim kitkhlieh ïa ka kam, kata ka la long kamai.
U Deputy Commissioner ka Eastern West Khasi Hills District, u Bah Wilfred Nongsiej, ha ka 22 tarik Lber u la plie paidbah ïa ki artylli ki Dukan die dohkha ïa kiba la bei tyngka lyngba ka skhim jong ka sorkar pdeng kaba la ai kyrteng ka “Blue Revolution 2018-19" ha ka jingïalang kaba la pynlong da ka ophis jong ka Fishery Officer, Eastern West Khasi Hills District, ha ïew Langstieh, Mairang.
Ha kane ka jingïalang la wan ban sakhi lang u Syiem ka Hima Nongkhlaw, u Pa’iem P.
M Syiemlieh, ki Myntri jong ka Hima, ki nongïalam shnong, u Superintendent of Fisheries ka West Khasi Hills District, u Bah E.
R Laloo, ka Fishery Officer ka Eastern West Khasi Hills District, ka Kong J.
L.
Nonglait, ki nongri dohkha jong ka thaiñ bad kiwei kiwei.
Haba kren ha kane ka sngi, u Bah Wilfred Nongsiej uba long u kongsan, u la ong ba ïa kane ka projek kaba la pyntreikam da ka tnat ri dohkha ka jylla lyngba ka skhim “Blue Revolution", la pyndep ha ka jinglut kaba long T.
10 lak kawei ka dukan die dohkha, ha kaba, T.
6 lak la bei tyngka lyngba ka subsidi katba T.
4 lak pat la bei tyngka da ki nongïohbhah na ka skhim.
Shuh shuh u la ong ruh ba ka jingplie paidbah ïa kane ka projek ha kane ka sngi kan plie lad ruh ïa kiwei pat ki nongri bad nongdie dohkha ba kin kyntiew shuh shuh ïa ka kam ri bad die dohkha ka jong ki ha ki sngi ki ban wan lyngba ka jingkyntiew ïa ka jingdon jong ki nongïohbhah na kane ka skhim da ka tnat ri dohkha ka jylla.
Ka Myntri ba khmih ïa ka tnad Information & Public Relations, ka Kong Ampareen Lyngdoh, ha ka 22 tarik Lber ka la ïathuh ïa ka ïingdorbar thawaiñ ka jylla ba la pynlut T.
29.
44 lak na ka bynta ki jingpyntip bad ki jingpynsaphriang lyngba ki video ha YouTube ha ka bynta ba khatduh jong ka snem (financial year) 2022-23.
Haba jubab ha ka kynta kylli jingkylli, ka Kong Lyngdoh ka la ong ba la pynlut ïa ka fund na ka Planning Department.
Ka Kong Lyngdoh ka la ong ruh ba kam shym la don kano kano ka mang tyngka na ka bynta ka jingpynlut ha ka jingpyntip paidbah bad kam don ruh kano kano ka jingpynïaid ïa ka fund lane ka jingsei palat ïa ka fund na kiwei ki account na ka bynta kane ka jingpynlut.
Ka la ïathuh ruh ba ïa kane ka jingsiew la siew beit sha ka YouTube Google Ad Account, bad ka la bynrap ruh ba ym shym la pynlut eiei na ka bynta ki advertisement ha ki kotkhubor bad kiwei ha ka bynta ba khatduh jong ka snem (financial year) 2022-23.
U Myntri Rangbah ka jylla, u Conrad Sangma, ha ka 22 tarik Lber u la ong ba ka sorkar ka shim khia halor ka jingtalasi bad ka jingpyrkhing ïa ka jingkhaïi beaiñ ïa u rnga ha ka jylla, ha kaba ka sorkar ka la pyntip lyngba ka Meghalaya Charcoal (Control of Production, Storage, Trade and Transport) Rules, 2008, ïa kaba la pynkylla shuh shuh ha u snem 2019.
U Sangma u la ong ïa kane haba jubab halor ka mat kaba la wanrah da u MLA ka Nongpoh u Bah Mayralborn Syiem, uba la kdew na ka kot khubor halor ka jingbym lah ka tnad Forest ban tehlakam ïa ka jingkhaïi beaiñ ïa u rnga ha ka jylla.
Haba ong ba ka sorkar ka don jingtip halor ka jingpynmih bad ka jingkhaïi beaiñ ïa u rnga, u Myntri Rangbah u la ong ba ki don ki aiñ ki kyndon kiba la buh bad kine ki aiñ ki kyndon ryngkat kiwei kiwei ki tehlakam ïa ka jingpynmih, ka jinglum, ka jingdie, ka jingthied bad ka jingshalan ïa u rnga.
“Lada don ka jingpynkheiñ ïa kine ki aiñ ki kyndon, lah ban pynduh noh ïa ka laisen jong kito ki nongpynmih ne ki nonglum kiba la registar.
Kine ki nongpynmih bad ki nonglum kiba la registar ki hap ban ai ka jingbuh jingthoh kaba dei bad kaba shisha halor ka jingpynmih, ka jingïoh, ka jingduh bad ka jingkhaïi ïa u rnga," la bynrap u Sangma.
Ha ka sngi ba lai jong ka dorbar mang tyngka ka jylla Meghalaya, kata ha ka 22 tarik Lber, la sakhi ïa ka jingïatai kaba sani bha halor ka jingpynïaid ïa ki skul bos hapoh ka prokram Sustainable Transport and Efficient Mobility Society (STEMS), kaba pynleit jingmut ha ka jingpynïaid ïa ki kali khnang ban pynkylluid ïa ka sor Shillong.
Haba jubab ïa ka jingkylli ha ka kynta buh jingkylli, u Myntri Rangbah ka jylla u Conrad Sangma, u la  ong ba ka jingthmu ban pynrung ïa ka STEMS ka long ban pynduna ïa ka jingdheng kali hapoh sor bad u la ïathuh ruh ba ki don kumba 27,000 ngut ki khynnah skul kiba leit skul ha ki thaiñ Laitumkhrah-Dhanketi bad kumba 60 per cent na kine ki khynnah skul ki wan da ki kali kamai lane ki kali shimet.
“La don ka jingïasyllok la bunsien bad ki skul, ki kmie ki kpa, ki pulit bad ki bor pynïaid sorkar, bad katto katne ki sien jam la lah ban shim ha ryngkat ka jingïatrei lang bad ki skul, ban sdang ïa ka jingpynïaid ïa ki skul bos, hynrei ngi shem ba ki skul kim mon ban pynïaid ïa ki bos namar ba ka long ka kam kaba jwat bad ba ka kam kaba kongsan jong ki ka long ban ai jinghikai bad ym ban pynïaid ïa ki bos," la pynshai u Sangma.
U la bynrap shuh shuh ba ban pynurlong ïa ka thong ban pynkylluid ïa ka sor bad ha kajuh ka por ban shim khia ïa ki jingeh kiba ki skul ki ïashem, ka sorkar ka la rai ban sdang ïa kane ka prokram kaba dei ka rukom pyrkhat kaba thymmai ha kaba baroh ki donkti lang ban pynïaid ïa kine ki bos.
“Ngi la pyrshang ban sdang ïa kane ka projek bad haduh mynta 15 tylli ki skul ki la wan shakhmat ban pyndonkam ïa kane ka lad jingïarap bad lada ka treikam ha ka rukom kaba biang, ngi lah ban pynïar ïa ka sha kiwei pat ki bynta jong ka jylla," la ong u Myntri Rangbah.
U la bynrap ruh ba la mang T.
11.
3 klur na ka bynta kane ka projek bad la pynlut T.
0.
19 klur.
“Ïa kane ka projek la bei tyngka pura da ka sorkar lyngba ka Planning Department," la ïathuh u Sangma.
Kiwei ki dkhot ka ïingdorbar thawaiñ kiba la buh jingkylli halor kane ka bynta ki kynthup ïa u MLA ka Nongthymmai u Bah Charles Pyngrope, u MLA ka Mawhati u Bah Charles Marngar, u MLA ka Mowkaiaw u Bah Nujorki Sungoh, u MLA ka Gambegre u Saleng Sangma, u MLA ka Nongkrem u Bah Ardent Basaiawmoit, u MLA ka Mawlai u Bah Brightstarwell Marbaniang bad ka MLA ka Ampati ka Miani D Shira.
Ka Khun Hynñiewtrep National Awakening Movement (KHNAM) ka la buh ka jingkyrpad ïa ka sorkar jylla ban pynduh noh ïa ka jingpynlong ïa ka personal interview na ka bynta ka kam ka ba hap ha ka group B,C bad D.
Haba kren sha ki lad pathai khubor ha ka 21 tarik Lber, u nongïalam ka KHNAM u Bah Thomas Passah u la ong ka seng ka la dep ban leit aiti  ïa ka dorkhat sha ka sorkar MDA-I ban dawa  halor ban pynduh noh ïa ka personal interview ha ka ba ïa dei bad ka group B,C bad D.
“Kum ba ka long mynta ka Sorkar India ka la dep ban pynduh ïa kane khnang ban lah ban  pynduh pyndap ïa ka jingthungkam da ka lynti bym dei bad kane ka interview ka pynsep ei ïa ka pla pisa sorkar bad ïa ka por ki ophiser", u la ong.
“Naduh u snem 2016, ka sorkar India ka la weng ïa ka ne bad 23 ki jylla ki la dep ban weng, bad ngi la ai ka dorkhas ban kyntu ban weng noh ïa kane khnang ban ym don ka jingshah shiliang", u la bynrap.
U Bah Passah u la ong ruh “Hadien 50 snem ka jylla ka la donkam ruh ïa ka recruitment Policy, ïa ka SOP ban buh  por halor ka jingpynbna, ka written test, halor ka jingpynbna ïa ka result bad ban thungkam noh kum ba ka long mynta kane ka rukom thungkam kam long ka ba beit".
U la bynrap shuh shuh ba “U Myntri rangbah ka jylla,u dei ban ai ka shithi ha ka ba ïadei ka jubab halor ki dorkhas jong ngi, bad ngi khmied lynti ba ka dang ïaid ka ne ka dorbar ki kwah ban don ka jingïatai halor kine ki mat ki ba ktah ïa ki khun samla jong ngi".
U Bah Passah u la kdew ruh ba “Kawei ka mat ka long halor ka jingpynhap jong ka sorkar jylla ïa ka state Reservation policy ha ka Academic Reservation, kumba ngi la lap na ka RTI 2013-15 bun ki jaka pule ba la bhah da ka sorkar ka pynsepei kai da ki khynnah pule namar ba kim lah pyndep ïa ka jingpule jong ki".
U la bynrap shuh shuh ba “Ka ba donkam hi ka long ba ka sorkar jylla ka dei ban ai ïa ka bhah pule kat kum ka merit list khnang ba ki ba donhok kin ïoh ban pule bad kan ym don ka jingpynleh nohei".
Ki sngi, ki bnai, ki snem ki mareh sted bha hynrei lada ngi phai sha ki mat jingdawa kiba ki kynhun sengbhalang, na ka por sha ka por ki mih ban dawa, ban pynurlong ïa ki ka suki bha bad ki don ruh ki mat jingdawa kiba haduh mynta kim pat urlong satia.
Haba ïa kren bad u General Secretary ka Hynñiewtrep Youth Council (HYC), u Bah Roykupar Synrem, halor ki mat jingdawa jong ka seng kata ka jingpyntreikam ïa ka Inner Line Permit (ILP) bad ka jingithuh noh ïa ka ktien Khasi ha ka Khyrnit kaba Phra jong ka riti synshar jong ka ri India u la ong, kumba ka long ka ILP bad ka jingithuh noh ïa ka ktien khasi ha ka kyrnit kaba phra jong ka ri India ki dei ki mat kiba ha khmat eh jong ka seng HYC.
“Ka HYC ka ïeng ban ïada, ban pynneh pynsah ban kyntiew, khamtam eh ban ïaleh khlem kynran dien ïa ki mat kiba kyrpang jong ka jaitbynriew," u la ong.
U la bynrap da kaba ong, “ka ILP ka dei ka mat kaba don kam eh ka dei ka mat kaba donkam eh ïa ngi kum ka jaitbynriew ban ïada ïa ka jingrung kyrthep jong ki bar jylla ha kane ka ri ka jong ngi".
“Ka Ktien Khasi ka dei ka eiei kaba ngi  kum ka jaitbynriew ka thrang ban ithuh noh ha ka kyrnit kaba phra, namar ngi sngewthuh ba lada ka ktien khasi la ithuh ha ka kyrnit kaba phra , ka long ka jingplie lad plie lynti ruh ïa ki khun samla ba kin ïoh kam ïoh jam," u la ong.
U Bah Synrem u la bynrap da kaba ong, ba ngi la ïoh ïa ka sorkar thymmai, kaba ki paidbah ki la jied bad aiti ha ki ba kin shna ïa kata ka sorkar, ngi la ïohi ruh ba ki don ki seng saiñ Hima kiba  la leit sha u Paidbah halor ki mat kum ka ILP bad ka jingpynrung ïa ka ktien khasi ha kyrnit kaba phra jong ka riti synshar jong ka ri India.
“Kine ki seng ki leit sha u paidbah bad ong ba ki thrang ban pynurlong ïa kine ki mat kiba ki paidbah ki khmieh Lynti, na ka liang ka seng kan buddien ïa kane ka kam," u la ong.
U la bynrap ruh da kaba ong, “Ngin Pynkynmaw ïa ki nongïalam jong kane ka sorkar kaba thymmai, ïa ki seng kiba don ha kane ka sorkar, ïa ki mat kiba dang shah teng haduh mynta.
"Haba phai ha kawei pat ka mat kata ka jingkren Hindi u Lat hapoh ka ïingdorbar thawaiñ , u Bah Synrem u la ong, ngim tip la u Lat u nang ne em ban kren ïa ka  ktien Phareng, hynrei ha ka jylla jong ngi ka Hindi kam dei ka ‘Official language’, ka lah ban dei ka ‘official language’ hapoh Parliament ne ha kiwei ki jylla, hynrei hangne ha ka jylla jong ngi ka ‘official language’ ka dei ka English, ka Khasi bad ka Garo ki dei kiba ngin kren lada kim tip ïa ka English.
“Ngi khmih  lynti ba uno uno u Lat u ba wan ban ai jingkren hapoh ka ïingdorbar thawaiñ u dei ban burom ïa kata, da kaba un kren ne pule ha ka phareng," u la ong.
U la bynrap ruh da kaba ong, kam don jingeh ban pule ïa kata kaba la pynkylla ne thoh.
“Ban pynbor ïano ïano ban kren hindi ngi pyrshah ïa kata, hynrei ngi kwah ba ka ktien kaba ngi sngewthuh ngin ïakren da kata", u la ong.
Ha kine ki sngi, ba la don ka jinghap slap ha ka jylla bad khamtam ha Ri Bhoi, ka la wanrah ïa ki jingjia aksiden ba harukom ha ki bynta ka surokbah NH-6 ha Ri Bhoi, ha kaba la ong ba ha ki kynta hap slap, ki don kumba 5 haduh 6 tylli ki jingjia aksiden, ki jingkylla kali bad hap nala ki kali, kiba ïaid lyngba ka surokbah NH-6.
Katkum ka jingïathuh u Bah Gilbert Lyngdoh Marshillong, u la ong ba kiba kham ngat ha kitei ki jingjia aksiden, ki dei  kito ki kali nabar khamtam eh kiba na ka jylla Assam, namar ka jingpynher stet palat ki nongñiah ïa ki kali bad ki kali kiba la ngat ha ka apot aksiden, kylla bad hap sha nala.
Na kaba la ïathuh da utei u heh Pulit, la ong haba kheiñ kyllum lang na baroh kitei ki jingjia aksiden, ki la shu don tang kiba mynsaw, ha kaba don napdeng kiba la mynsaw jur bad don kiba mynsaw tang malu mala, hynrei ym shym la don pat kiba la khlad.
Na ka liang utei u heh Pulit ha Ri Bhoi, u la kyntu ïa ki nongñiah kali, ba ki dei ban long kiba husiar haba ki ñiah kali bad khamtam eh ha ka por ba hap slap, namar ki jingjia aksiden ki kham jia ha ka por ba hap slap.
Ha kawei pat ka jingjia kylla kali, kaba la jia ha ka miet jong ka 20 tarik Lber ha surokbah NH-6 ha Ri Bhoi, kawei ka bos Night Surper kaba don ïa u number AR-20-9099, kaba mih na Guwahati ban leit sha Kamrimganj, hynrei haba ka la poi ha kawei ka jaka kaba kham long khongdon hapoh ka shnong Shangbangla, katei ka bos ka la kylla sha kawei ka liang jong ka surok bad kaba la wanrah ïa ka jingmynsaw ïa kiba bun.
La ong ba ki la don kumba 60 ngut eiei kiba shong hapoh katei ka Bos, hynrei na kitei ki 60 ngut ym shym la don kiba la khlad, hynrei tang kiba mynsaw, ïa kaba la pynkit noh mar mar sha ki jaka sumar.
Ka daw kaba la pynlong ïa katei ka jingjia aksiden, la ong ba ka dei na ka daw jong ka jingpynher stet palat da u nongniah ïa katei ka bor, ha kaba ynda u la poi ha katei ka jaka kaba kham long khongdong, um lah shuh ban tehlakam ïa u lakam bad kaba la pynlong syndon ïa katei ka bos ba kan kylla.
Ka liangpyrshah ka la ther ïa ka sorkar jylla khamtam halor ka jingbym paw eiei ki jingtreikam ban tehlakam ïa ka jingwan buhai shnong beaiñ ki briew nabar sha kane ka jylla.
U MLA ka Congress na Umsning u Dr.
Celestine Lyngdoh haba wanrah ïa kane ka mat ha ka 21 tarik Lber hapoh ka ïing dorbar, u la ong ba ha ka jingïapynbeit pud hapdeng ka Meghalaya bad ka Assam, ym dei ban ktah ïa ki jaka kiba khlem don kano kano ka jingïakajia.
U la ong ba ha Maikhuli, ka jaka ba ïaknieh ka dei ka lum jingtep hynrei ka jaka kaba khlem don jingïakajia kaba don ka pung dohkha, la aiti sha Assam ka bym don jingïakajia eiei.
“Lada dei ban ïabujli, ym dei ban ai ïa ka jaka ka bym don kano kano ka jingïakajia", la ong u Dr.
Celestine.
U la kdew ruh ïa ka jingtreikam jong ki pulit ka jylla ha kaba ïadei ban ïakhun pyrshah ïa u drok.
“Lada ki pulit ki tbit ban kem drok tang khyndiat ruh, ngam sngewthuh balei kim lap ban kem ïa ki trok 16 shaka kiba kit 30 ton kiba ïaid ha surok myn sngi.
Balei kimlap ban kurup ïa kine ki trok".
“Hato ki pulit ki lah ban jied ha kano ka bynta ki pyni ba kiba tbit, lane ha kano ka bynta kim kwah ban long kiba tbit.
Lada ki tbit ha baroh ki liang, balei kim lah ban lap ïa ki trok kiba heh?" la ong u Dr.
Celestine.
U la ong ba ka sorkar jylla ka ong ba kam don ka jingshalan dewïong beaiñ bad ki paidbah kim lah ngeit namar ba man ka sngi la ïohi ïa ki spah trok ba ïaid kit dewïong ha surok.
Ha kajuh ka por, u la ong ba ha ka jingkren u Lat u khlem kdew ïa ka jingwan buhai shnong beaiñ ki briew nabar, ïa ka jingshngaiñ ki paidbah ha khappud, ban pynbha ïa ka pule puthi ha ka kyrdan ba shajrong, ban pynbha ïa ka tnad ka koit ka khiah, ka jingphiel ka tnad bording ka MeECL, ka jingpynslem ban sdang ïa ka Medical College, ka jingbym don ka jingshai ha ka jingtreikam ka sorkar, ka jingphiel ka skhim sam um Jal Jeevan Mission (JJM), ka jingshah iehbein ki  Asha bad nongtrei Agwanwadi.
Kum shi bynta ban rakhe ïa ka World Water Day jong u snem 2023, na ka liang ka Ophis treikam jong u Superintending Engineer PHE Western Circle kan pynlong ïa ka jingïakob mareh thong (Marathon) ha ka 23 tarik u bnai Lber 2023 halor ka phang Accelerating Day.
Kane ka jingïakob Mareh thong kan long kyrpang tang na ka bynta kito kiba shong ba sah hapoh jong u pud u sam jong ka Eastern West Khasi Hills District.
Ïa kane ka jingïakob mareh la phiah ruh ha ki ar tylli ki bynta (Group) kata na ka bynta ki shynrang bad ki kynthei bad ïa kane ka jingïamareh thong yn sdang naduh ka por 5 baje mynstep ka ban long naduh ka shnong Mawmaram bad yn pynkut haduh madan Mot Tirot jong ka shnong Mairang Mission ha kaba ka jingjngai ka long 10 km.
Shuh shuh na ka liang ka Ophis Phe ka la pynkrhreh ruh ïa ki khusnam na ka bynta ki nongjop, kata kiba wan ha ka kyrdan ba nyngkong kin ïoh rah ïa ka song pisa kaba long T.
10,000/- kiba wan ba ar kin ïohrah T.
7,000/- bad kiba wan ba lai kin ïoh rah T.
5,000/-, nalor kine ki khusnam sha ki nongjop yn sam ruh ïa ki consolation prize kaba long T.
500/- na ka bynta kito kiba wan ha ka kyrdan kaba saw haduh ka ba phra.
Ka Ophis u  District Sports Officer, Ri Bhoi District, ka la pyntip paidbah ba kan pynlong ïa ka Chief Minister District Level Inter School Athletic Meet 2023 na ka bynta kiba hapoh ka 18 snem, hapoh ka 16 snem bad hapoh ka 14 snem ka kyrta  (Shynrang bad Kynthei) na ka bynta ka Ri Bhoi District.
Ka jaka ban pynlong ïa kane ka Athletic Meet kan long ha madan Kurkalang Bhoirymbong.
U District Sports Officer, Ri Bhoi District, Nongpoh u khot sngewbha ïa baroh ki skul na Ri Bhoi District ban wan ïa shim bynta ha kane ka Chief Minister District Level Inter School Athletic Meet 2023 ka ban sdang naduh ka 19 haduh 21 Ïaiong, 2023.
Ïa ki phom lah ban ïoh na ka Ophis treikam jong u District Sports Officer, Nongpoh bad ka tarik ba khatduh ban pdiang ïa ki phom ka dei ka 6 Ïaiong 2023.
Ka screening na ka bynta ki nongïalehkai kan long ha ka 11 bad 12 Ïaiong 2023 ha ophis u District Sports Officer, Nongpoh naduh ka por 11:00 mynstep haduh 4:00 baje Janmiet.
Ïa ki jingtip ba kham bniah lah ban phone ha u u nombor 7085941454 jong ka Ophis u DSO Nongpoh.
Ha kajuh ruh ka por ka ophis ka khmih lynti bad ka plie jingïakhang ïa baroh ki skul ba kin wan ïashim bynta ha kane ka lympung.
Ka kynhun ïalehkai jong ka Meghalaya Table Tennis hapoh ka jingïalam jong u Bah Banshan Diengdoh (Coach) ka la leit ban ïashim bynta ha ka lympung ïalehkai ‘UTT 84th Senior National & Inter-State Table Tennis Championships-2022’.
Kane ka lympung ïalehkai jong ka UTT 84th Senior National & Inter-State Table Tennis Championships-2022 ka la sdang naduh mynhynnin ka sngi ka 20 tarik ha Gymnasium Hall, University of Jammu kaba don ha Baba Saheb Ambedkar Road, University of Jammu, Gujarbasti, Jammu and Kashmir bad ka ban kut haduh ka 27 tarik Lber 2023.
Kane ka kynhun kaba don 10 ngut nongïalehkai bad 5 ngut na ki, ki dei ki shynrang kiba kynthup ïa u Suranjit Dey, Sandeep Kumar, Zakir Hussain, Banehkupar Sancley,Vibek Hajong.
Katba ki kyrteng jong ki nongïalehkai kynthei ki long ka Tanushree Dasgupta, Camelia Diengdoh, Diva Tang, Ilapynkmen Synrem, Wan-pyntngenlang Lyngdoh.
Da ka jingïalehkai bha jong ka Shreya R Marak kaba la iarap borbah ia ka South Garo Hills District Cricket Association ban khur jingjop da 21 ron ha ka jingïalehkai pyrshah ïa ka East Khasi Hills Cricket Association ha ka jingïalehkai jong ka lympung U-14 Girls Inter District Cricket T20 Tournament 2023 kaba la long ha Nongpyndeng, West Khasi Hills, mynta ka sngi.
Ka EKH ka la jied ban bol nyngkong, da ka jingdon ïa ka 7 ober ka la ïoh 52.
Ka Shreya ka la lah ban kamai 21 ron na ki 16 bol khlem da shah pynhap wiket.
Hadien ba la dei sa ka pali ban tied sa ka East Khasi Hills District, kane ka kynhun ka la lah ban ïoh tang 31 ron bad khyllem noh 6 wiket.
Ka Shreya ka la ïoh ban pynkhyllem 3 wiket na ki 2 ober, katba ka Dejiansua M Sangma ka la ïoh 2/12 bad ka Mania Sangma 1/2.
Ha kane ka jingïakhun mynta ka sngi, ka Shreya ka la ïoh ban khur ïa ka nam Player of the Match.
Haba phai sha kawei pat ka jingïalehkai ha kane kajuh ka sngi, kata hapdeng ka Shillong Cricket Association bad ka West Jaintia Hills District Cricket Association, la hap ban pynsangeh noh shuwa hadien ka jingpynthut jong ka mariang.
U Bah John F Kharshiing u la shah thung thymmai mynta ban long kum u Dkhot jong ka Organising Committee jong ka International Sports Shooting Federation (ISSF) World Cup, ka ba la sdang mynta ka sngi hapoh Bhopal.
U Bah John F Kharshiing uba long ruh u Working President jong ka Meghalaya State Olympic Association (MSOA), President jong ka Meghalaya Wrestling Association (MWA), President jong ka Shooting Association of Meghalaya (SAM) bad ha hajuh ka por u long ruh u vice-president jong ka National Rifle Association ka ri India (NRAI).
La pdiang sngewbha ia u Bah John mynhynnin ka sngi ha Bhopal Airport da ka Dr.
S Shrivastav, Assistant Director, tnat Sports, jong ka sorkar Madhya Pradesh kynthup lang ki heh jong ka NRAI bad ki longheh jong ka MP Rifles Association.
Ka ISSF World Cup Rifle/Pistol ha Bhopal, kan sa ïohi ia ka jingshim bynta jong ki 198 ngut ki nongiasiat suloi na kylleng ka pyrthei kynthup ki nongiasiat kiba kynsai kiba paw bad kiba la jop Olympic bad ki World medal.
Ki Ri kiba iashim bynta ki la phah mar 37 ngut ki nongiasiat, hynrei ka Ri India bad Ri China ki la phah bun ngut ki nongiashim bynta.
Ka Denmark, Switzerland, USA, Korea, France bad ka ri Germany ki long ki Ri kiba paw ha kaba ki nongiasiat jong ki la khmih lynti ba kin ialehkai bha ban khur takma.
Ia kane ka jingiakob siat suloi la plie pyrda hynnin ka sngi ka 21 Lber tarik bad ka jingialehkai kan sdang naduh mynta ka sngi ka 22 tarik Lber 2023.
MEGHALAYAKa tnad Sorkar Pdeng kaba peit ba jngoh ia ka jingpyniaid ia ki rel ha India, kaba angnud ban ym pyniaid shuh ia ki rel kiba pynmih ia ka tdem ka lyer jakhlia Carbon, kiba pynja-boh bad pynjakhlia ia ka mariang, mynta ka la sdang ban pyniaid noh da ki rel elktrik ha ka Dong Shatei Lam Mihngi jong ka Ri India.
Ha kaba ia dei bad kane bad kum juh ruh ban pynurlong ia sain pyrkhat jong u Myntri Rangbabduh Narendra Modi ban pynduna ia ka jingpynmih ia ki lyer kiba pynjakhlia ia ka Mariang, ka Northeast Frontier Railway ka la dang ban pyniaid ia ki artylli ki rel elektrik naduh ka 15 tarik u Lber 2023.
Ka jingpyniaid ia ki kine ki artylli ki rel elektrik ka long hapdeng Dudhnai bad Mendipathar jong ka Meghalaya bad kum juh ruh hapdeng Abhayapuri bad Pancharatna jong ka Assam.
ïa ka jingpyniaid rel hapdeng ka Budhnai bad Mendipathar la plie da u Myntri Rangbahduh ka India, u Narendra Modi ha ka snem 2014.
Northeast Frontier Railway ka la iathuh ba ka jingpyniaid ia kine ki rel elektrik, ka dei ka sien kaba nyngkong ha ka Dong Shatei Lam Mihngi bad jingjop kaba khraw ia ka tnad Sorkar Pdeng kaba peit ba jngoh ia ka jingpyniaid ia ki rel ha India.
Ka jingpyniaid ia ka rel hapdeng Dudhnai bad Mendipathar ha ka jingjngai kaba 22.
832 Kilomitar.
Ka rel ka lah ban iaid lyngba kane ka lynti rel ha ka jingsted kaba 65 Kilomitar ha shikynta.
Ka jingjngai jong ka lynti rel hapdeng Abhay-apuri bad Pancharatna ka la 34.
59 Kilomitar ha ka shikynta.
Ka rel ka leh ban iaid lyngba kane ka lynti rel ha ka juh ka jingsted kaba 65 Kilomitar ha ka shikynta.
Ka jingpyniaid ia kine ki rel elektrik ka la nang pynkloi shuh shuh ia ka leit ka wan jong ki leit jingleit.
Ka jingiaid jong kine ki rel ruh ka la sted shibun ban ia ka jingiaid jong kito ki rel kiba kiba mynshuwa ba pyniaid da u dewiong, kiba long ruh ka jingpynjakhlia ia ka mariang.
Ka jingpyndon ia kine ki rel elektrik, ka la iarap ban lah ban kit shibun ki nongleit nongwan bad la lah ruh ban kit shibun ki tiar kitar bad ki mar ki mata.
Ym tang katta, da jingpyniaid ia kine ki rel elektrik, yn lah ruh ban poi thik ha ka por kaba buh bad yn ym don shuh kata kaba ong ban poi slem.
La iathuh shuh shuh, ba ka jingpynpoi ia ki song jingkit, ki parcel bad kiwei ki tiar na kiwei ki jylla jong ka ri India, kin poi beit thik sha Meghalaya.
Ka jingpyniaid ia kine ki artylli ki rel elektik, ka long da kaba pyndonkam haduh 25 KV ka bording electric ia kaba la shim na New Bongaigaon Sub-Station.
Ha shuwa jong kane, u Principal Chief Electrical Engineer, NF.
Railway, Ravilesh Kumar u la pynlong ia ka jingleit jngoh ia ki jinglong long jingman jong kine ki lynti rel, ki khyrdo rel, ki jynkieng ba kine ki rel ki hap ban iaid lyngba, ki switch station, ki khongdong rel, ki jingpynshai ding elektrik ha ki jaka badonkam.
U Ravilesh Kymar u la ai jingmut ruh ki nongtrei ha ki station ba kin shim lut ia ki laid ki lynti bad ki jingtrei kam baroh, ba ka jingiaid jong ki rel ka long kaba shngain bad kaba lait na kino kino ki jingpynthud pynwit.
Ki ophisar jong ki Headquarter, divisional bad electrification DRM, RNY, u VK Srivastav, u Sr.
DSTE Amit Kr Mani, DOM u Ankit Gupta, DEN II, RNY, u Shitanshu Verma bad u Sr.
DEE, TRD, RNY u Pankaj Pal ki la don lang ha katei ka sngi ba la sdang ban pyniaid ia kitei ki rel.
Ki nongpyniaid jong kine ki rel, ki la mahap ia ki paidbah ba kin long kaba phikir haba ki iaid ha ki station rel jong kitei ki artylli ki rel elektrik.
Kane ka long ba ha kawei ka jaka, ka don ka jingpyndonkam ia ki sainar ding elektrik kiba khlain bor.
U MLA ka North Shillong Konstitwensi u ba dei na ka seng Voice of the People Party (VPP), u Bah Adelbert Nongrum, ha ka 21 tarik Lber u la ong ba ka sorkar jylla ka dei ban ujor ejahar mynrain khmat pyrshah ïa u Myntri Rangbah duh ka ri, u Narendra Modi bad u Myntri ka sorkar pdeng u Amit Shah halor ka jingkynthoh jong ki ïa ka jylla Meghalaya kum ka jylla ba bamsap tam kaba ki la kren ha ka por ba ki la wankai sha ka jylla ha u bnai Rymphang, shisngi ar sngi shwa ka elekshon.
Haba wanrah ïa ka jingïatai ba lyngkot ha ka sngi ba-ar ba la pynlong ïa ka dorbar mang tyngka, u Bah Adelbert Nongrum u la ong ba lada ki jingkynnoh shaphang ka bamsap pyrshah ïa ka sorkar ka long ka bym shisha, “kamut ka sorkar ba mynta ka dei ban ai ka jubab kaba tyngeh halor ki jingpynthohbria jong u Myntri Rangbahduh ka ri bad u Myntri ka sorkar pdeng, lane da kaba ujor da ka ejahar mynrain khmat pyrshah ïa kine ki arngut ki nongïalam ka Ri namar ba ki la kren ïa kaei kaei kaba ktah ïaka nam bad ka kyrteng jong ka jylla".
Shuh shuh u la bynrap ba lada ka sorkar ba mynta ka pheil ban ai ïa ka jubab ba tyngeh pyrshah ïa ka jingkynthoh jong u Myntri Rangbahduh ka ri kaba u la kren ha ka 24 tarik Rymphang bad ki jingkren jong u Myntri ka sorkar Pdeng kaba u la kren ha ka 16 bad 17 tarik Rymphang, “kamut ki paidbah ka jylla kin sngewthuh ba ki jingkynnoh halor ka bamsap kaba sngewsih, kalong kaba shisha".
Naduh ki por ha shuwa ban ngin duh ïa la ka jinglaitluid haka liang ka synshar ka khadar da ki Syiem, ki Doloi, ki Lyngdoh bad kiwei kiwei ha ka sorkar Bilat bad ruh ba ngin duh ïa ka nam ‘Ghazi’ kumba la ju khot ïa ngi ki Khasi Jaintia da ki nong-mynshuwa na kylleng ka pyrthei.
La shem ba ki phareng bad ki dkhar ki kwah dik dik ban wan ïuhkjat sha kane ka Ri Khasi – Jaiñtia baieit jong ngi, namar ki dei ki briew kiba lah kham shai bad tip bha ruh ïa ka khaïi ka pateng kylleng kylleng bad nangta ruh sa kiwei kiwei pat ki jait kam.
Ki long ki briew kiba sian bad kiba ïa tylli para ma ki.
Kumta kine ki nongwei ki wan kiew sha kane ka Ri jong ngi ban ïa khaïi pateng bad ban lum spah lum phew bad ruh ynda ki la hehspah bad longtrai, ki leit shaw shuh shuh ruh ïa la ki para jait lajong ban wan ïa snoh kti lang ban ïa seng kam seng jam bad ban ïa khaïi pateng kiba kham heh shuh shuh ban ïa kaba ki wan nyngkong hangne ha Ri jong ngi namar ki peit bad ki iohi ba ki Khasi ki kwah ban biang tang ïalade shimet ym ïa kiwei pat bad ruh ki Adong Shnong Adong Hima ki long ki bym trei kam ei ei.
Kine harum khyndiat ki long ki jingai jingmut bad ki nuksa ba kumno ngi ki Khasi ngim lah ban ieng joit ha ïa ki jong ki kjat bad ban pynkhie im biang sa shisien ïa la ki jait bynriew :-(1) Ba ki Hima Khasi-Jaiñtia kim long kiba ïa tylli kawei.
(2) Ba kim don ïa ka Aiñ ne Adong rung shnong, shong shnong, rung kam rung jam ïa ki nongwei.
(3) Ba ki Hima Khasi- Jaiñtia kim don ïa ki Aiñ ne Adong ban pyrkhing ïa ka shongkha shongman hapdeng ki jait bynriew Khasi – Jaiñtia bad kiwei pat ki jait bynriew lane lada don ruh kim pyntreikam tikna ha ki Hima bad ki Shnong.
(4) Ki Hima Khasi -Jaiñtia ki dei ban pynthymmai ïa ki jingïatehkular ne ki agreement kiba ïa tyngkhuh bad ka sorkar ne company la ha kino kino ki liang baroh la ka long ha ka synshar ka khadar ne ki jaka treikam treijam bad kiwei kiwei.
(5) Ba ki Seng Saiñ pyrthei ki ba jop ha ka Election bad kiba ioh ha ka bor na ka Sorkar India ban Synshar ïa ka Jylla Meghalaya ki dei ban ïa snoh kti lang bad ki paidbah jong ki Hima Khasi Jaiñtia bapher bapher ba kin tynruh noh shaid shaid sha ka Sorkar ba ka dei ban pyntreikam noh wut wut ïa ki Adong Hima bad ruh ïa ki Adong Shnong bapher bapher kiba don ha ka Ri Khasi- Jaiñtia bad ruh ban pynioh jaka ka ktien Khasi ba kan ioh rung ha ka Khyrnit baphra (8th Schedule) ka riti synshar ka Ri India.
(6) Ba man la ki Skul, kolej (college), ki Hima Sima, ki Shnong ki thaw, ki longïing longsem bad ruh ki Niam bapher bapher ki dei ban don kyrpang ki jinghikai ïa baroh ki jaitbynriew kiba shong ba sah ha u pud u sam ka Ri Khasi – Jaiñtia ba ki dei ban riam don Akor, kren don Akor ha ka ktien ka thylliej, iaid don Akor, khap don Akor ïa u ‘ñiuhkhlieh (Kynthei bad Shynrang) khnang ba ngi ki Khasi ngin ioh biang ïa ka jingiaroh na baroh ki jaitbynriew Kum ka Ri Tip briew Tip blei, Tip Akor Tip Burom , tip kur tip kha bad kamai ïa ka hok.
Khatduh Khatwai lada ki jait bynriew Khasi- Jaiñtia ki kwah biang sa shisien ba ka Ri kan long ka Ri kaba dap bad dang tuid biang da ka dud bad ka ngap.
Ko! ki Hima Khasi – Jaiñtia, to ngin ïa snoh kti lang bad ïa tylli kawei bad ruh kito ki paradoh parasnam Khasi- Jaiñtia kiba la nang la stad bad tip bha ruh ha ki kam ïa said Aiñ ne thaw Aiñ ryngkat ruh kito ki briew kiba don ka spah ka phew bad ruh kito ki briew kiba la ïa bat ïa ki kyrdan kiba kham halor ha ki Ophis Sorkar bapher bapher bad ruh ki Seng Saiñ Hima Sima ba kin don ka jingkitkhlieh ïa la ka jong ka Ri Khasi- Jaiñtia, ïa ki Seng Bhalang bad ïa kito ki briew kiba la len ïalade na ka bynta ka Ri bad ka jait bynriew na kylleng ki Hima Khasi- Jaiñtia ( Nuksa : Tirot Sing Syiem bad u Kiang Nongbah) ban pynioh biang ïa ka hok long briew man briew bad ban pynneh ïa ka Riti ka dustur bad ruh ban pynioh biang ïa jingshongsuk shongsaiñ bad shong shngaiñ ha ki liang baroh ha ka Ri Khasi – Jaiñtia.
U MLA ka Trinamool Congress (TMC) na Songsak, u Dr Mukul Sangma, ha ka 21 tarik lber u la ong ba ka ïingdorbar thawaiñ ka la dei ban wanrah da ka rai (resolution) na ka sorkar, ban kyntu ïa ka sorkar India ban ai ïa ki sakhi sabut halor ki kam bamsap hapoh ka jylla, ïa kiba la kam bad kynthoh da u Myntri Rangbah ka Ri u Narendra Modi bad u Myntri ka kam Pohïing ka Ri u Amit Shah, mynba ki la wan jngoh ïa ka jylla ha u bnai Rymphang mynta ka snem.
U Sangma u la ïashim bynta ha ka jingïatai kaba lyngkot kaba la sdang da u MLA ka North Shillong u Bah Adelbert Nongrum halor ka jingkynnoh da ki ar ngut ki nongïalam ka Ri ba ka jylla Meghalaya ka long ka jylla kaba bamsap tam.
“Lada don kino kino ki dak ba kaba kum kata ka don, ai ba ka sorkar India kan leh ïa kaba donkam ban tohkit halor kita ki kam bamsap khnang ba ngi, lada ngi khuid, ngin long kiba lait na ka jingpynrem bad ka jylla ruh kan laitluid na kata ka dak sniew," la ong u Sangma.
Haba ong ruh ka bamsap ka pyndkhoh bad ka kham sniew shuh shuh ban ïa ki kam pyntriem, u nongïalam ka TMC u la ong, “Ka bamsap ka lah ban pyndkhoh ïa ka jylla bad kan ktah ïa ki pateng kiban wan.
To ngin ym kheiñ sting ïa kane ka bynta.
Nga kyntu ïa ka sorkar hapoh ka jingïalam u Myntri Rangbah, namar ka long kaba dei ba kane ka ïingdorbar thawaiñ  kan pdiang ïa ka rai (resolution) na ka sorkar.
"U la bynrap shuh shuh ba kiba don ha ka bor ki dei ban shim khia ïa kino kino ki dak halor ka jingbamsap, “namar ka long ka jingkitkhlieh kaba la bynshet ha ngi, da ka rai u paidbah, ban shim khia ïa ka kamram kaba wan haba ngi don ha ka bor bad ha ka shuki.
".
Ka seng Hynñiewtrep Youths’ Council (HYC), Mawshynrut Circle, ha ka 21 tarik Lber ka la leit ban jurip ïa ka Community Health Centre (CHC) Mawshynrut ha kaba ka la lap ïa shibun ki jingduna hapoh katei ka CHC.
Ki katto katne ki jingduna ba la lap da ka HYC ki long ba katei ka CHC kam don ïa ka kali kit nongpang (Ambulance) kaba biang, ka um bam um dih ruh kam biang, bun ki dawai dashin la hap ban shu thied na shabar kum ki dawai khunlung, bad kiwei kiwei.
Shuh shuh ka rukom ai bam ïa ki nongthiah pang kam biang bad ka jingdon ki nos ruh ka dang duna bha haba ïanujor bad ka jingdonkam kaba kane ka CHC ka donkam ban ai ka jingshakri ïa u paidbah, nalor kiwei kiwei de ki jingdonkam.
Kumta na ka liang ka seng ka kyntu ïa ka sorkar khamtam ïa ka tnad ka koit ka khiah bad ïa ka Myntri ba dei peit ïa ka tnad ka koit ka khiah ba kan shim khia ha kaba ïa dei bad kane ka CHC.
Shuh shuh ka seng ka kyntu ruh ïa u nongmihkhmat jong ka thaiñ ba u dei ban shim khia ha kaba ïa dei bad kane ka bynta.
Ka ïingdorbar thawaiñ ka jylla ha ka 21 tarik Lber ka la ïashim bynta ha ka jingïatai kaba lyngkot halor ka jingkynnoh u Myntri Rangbah ka Ri u Narendra Modi bad u Myntri ka kam Pohïing ka Ri u Amit Shah, ba ka jylla Meghalaya ka long ka jylla kaba bamsap tam, mynba ki la wan jngoh ïa ka jylla ha u bnai Rymphang mynta ka snem.
Haba sdang ïa ka jingïatai ha kane ka sngi, u MLA ka North Shillong U Bah Adelbert Nongrum u la ong ba ba ka sorkar jylla ka dei ban ujor ejahar mynrain khmat pyrshah ïa u Myntri Rangbah duh ka ri, u Narendra Modi bad u Myntri ka sorkar pdeng u Amit Shah halor ka jingkynthoh jong ki ïa ka jylla Meghalaya.
Haba ïashim bynta ha kane ka jingïatai, u MLA ka Trinamool Congress (TMC) na Songsak, u Dr Mukul Sangma, u la ong ba ka ïingdorbar thawaiñ ka la dei ban wanrah da ka rai (resolution) na ka sorkar, ban kyntu ïa ka sorkar India ban ai ïa ki sakhi sabut halor ki kam bamsap hapoh ka jylla.
U la bynrap da kaba ong, “Lada don kino kino ki dak ba kaba kum kata ka don, ai ba ka sorkar India kan leh ïa kaba donkam ban tohkit halor kita ki kam bamsap khnang ba ngi, lada ngi khuid, ngin long kiba lait na ka jingpynrem bad ka jylla ruh kan laitluid na kata ka dak sniew.
"Haba jubab halor kane, u Myntri Rangbah u Conrad Sangma u la ong ba ha ka por elekshon, ka jingïa kawang ktieh ka long kaba baroh ki leh, ha kaba ym tang ka BJP hynrei kiwei kiwei ruh ki dkhot ka sorkar synrop ki kynnoh shibun ki jingkynnoh pyrshah ïa ka NPP bad ïa ka sorkar MDA-I, “hynrei ka elekshon ka la kut bad ïa ka rai la ai.
Ka la dei ka por ba ngin trei ryngkat kum ka kynhun.
"“Nga lah ban sngewthuh ba katto katne ka jingshit elekshon kam pat duh bad ngin ïa kynnoh pyrshah iwei ïa iwei, hynrei ka elekshon mynta ka la kut.
Ngi ong ïa kaei kaba ngi hap ban ong ha ka por elekshon, namar kata ka ju dei ka rukom jong ki elekshon bad ngi ju ïakhun elekshon ha kane ka rukom, hynrei haba ki paidbah ki la ai ïa ka rai, ki khmih lynti ïa ngi ban long ki nongïalam kiba don ka jingkit khlieh bad ban rah bad kyntiew shakhmat ïa ka jylla," la ong u Sangma.
U la ong shuh shuh ba ka jingïatrei lang ka BJP bad ka NPP bad ka jingwan donlang u Myntri Rangbah ka Ri bad u Myntri ka kam Pohïing ka Ri ha ka jingbam smai u Myntri Rangbah ka jylla bad ka kynhun Myntri jong u, ka kren shai halor ka jingsngew skhem ka sorkar pdeng ïa ka sorkar MDA-II.
U Superintendent of Police ka Ri Bhoi, u Giri Prasad, ha ka 21 tarik Lber u la ïathuh ba ka daw jong ka jingshah pynïap u Bah Elius Ryndong, 70 snem ka rta, ha ka 9 tarik Lber ha Paham Mawlein 20 mer ka dei namar ka jingïashun shimet.
Katkum ka jingïathuh u Prasad, ka jingtohkit kaba nyngkong ka pynpaw ba une u rangbah uba la duh noh ïa la ka jingim, u la don ka jingïakajia bad ki ar ngut ki rangbah kiba la suba ba ki donkti ha kane ka jingjia, kata u Bah Prince Abraham Sylliang (35)bad u Bah Sushil Kurbah (72), bad u la bynrap shuh shuh ba u Bah Ryndong u la don ka jingïashun ba shimet bad kine ki rangbah kiba la suba.
“La kem noh ïa kine ki ar ngut ha ka janmiet jong ka 20 taik Lber katkum ka kaiphod bad ki jingïathuh kiba la ïoh lum ha ki katto katne sngi ba la dep.
La wanrah ruh ïa ki hakhmat ka ïing kashari mynta ka sngi bad ka jingtohkit ka dang ïaid shakhmat," la ong u SP.
Ha kawei pat ka liang, u Myntri ba dei peit ïa ka tnad ki kam Pohïing ka jylla, u Bah Prestone Tynsong, u la ïathuh ïa ka ïingdorbar thawaiñ ka jylla ha ka sngi ba ar jong ka dorbar mang tyngka ba ki pulit ki dang trei shitom halor kane bad u la pynthikna ruh sha ki dkhot ka ïingdorbar thawaiñ ban leh ïa kaba donkam hadien ba la dep ïa ka jingtohkit.
Kumban shu pynkynmaw, u Bah Ryndong u la shah pynïap dusmon ha ka 9 tarik Lber, ha kaba la lap ïa ka met jong u na ka lyngkha hajan ka madan phutbol ha shnong 20 mer Paham Mawlein.
Shwa ka elekshon ka la don ka jingpynsngew na ki seng saiñ pyrthei kiba ïalam ki Khasi kum ka Congress, ka UDP, wat na ka NPP ruh ba ka la donkam ban ïoh Myntri Rangbah da u Khasi hadien ba 15 snem la long Myntri Rangbah na Garo Hills.
Kane ka la long ka mat elekshon ba dang shu dep, haba ki nong-ïalam jong ki seng saiñ pyrthei kila kren ha ki rynsan elekshon wat ki sengbhalang ruh kila iakren ia kane ba la dei ban shimti Myntri Rangbah u Khasi ha kane ka kynti.
Hynrei ynda la ïoh ïa ka result ka elekshon MLA, ka la long da kumwei pat ka rai jong u paidbah na Khasi-Jaiñtia Hills.
Ka UDP kaba dei ka seng trai jylla kaba heh tam ka jop 11 ngut ki MLA na Khasi-Jaiñtia bad kam ïoh eiei na Garo Hills, katba kiwei ki jop tang 2 ngut, 4 ngut bad kane ka la buh ka jingeh kaba khraw ïa ki seng riewlum ban ïalam ïa ka sorkar jylla.
Ka NPP ka jop 8 ngut ki MLA na Khasi-Jaiñtia Hills bad ka la jop haduh 19 ngut na Garo Hills bad baroh ka la kot sha ka 26 ngut ki MLA ha ka ïing dorbar kaba 60 ngut.
Lada kheiñ bad ïalum lang baroh ki seng trai ri kiba don ha kane ka jylla, ka jingdon ki MLA ka la kot tang 19 ngut, kumta kam long kaba suk ban ïoh ïalam ïa ka sorkar khamtam haba ki la ïapharia, ki la ïapra para maki.
Kumba ka paw, ha Khasi-Jaiñtia ka jingjied ïa ki MLA ka la pharia hapdeng kiba bun ki seng saiñ pyrthei katba sha Garo Hills ki jied beit tylli ïa kawei ka seng bad kata ka dei ka NPP.
Ha ka thma kam pohïing ka NPP ban long nongïa-lam, la ioh lypa u Garo namar ba u jop 19 ngut katba na Khasi Hills la jop tang 8 ngut.
Mynta ki paidbah kila kren shit ban kynthoh ïaka UDP, ka HSPDP, PDF ba kila shet kylla ia ki paidbah namar ba ki la leit ïathaw sorkar lang bad ka NPP ha kane ka kynti ba mynta.
Hyn-rei haba phai dien bad bishar bniah, ka jingkynnoh jong ki paidbah kam ïeng satia namar ba ka rai kaba ki ai ia ki seng trai jylla, kam pat ïahap kumba ai ki paidbah Garo ïa ka NPP.
Hangne ka paw ba ki paidbah Khasi ki dang duna ha ka rukom pynshong nongrim ban jied ïa ki MLA na ka parti riewlum hynrei ki la pharia hi para maki bad ki sa kynnoh pat bym ïoh ïa kaba kwah.
Lada jin ba ki paidbah kin jop tang 25 ngut ki MLA na ki seng riewlum na Khasi-Jaiñtia Hills, la thikna ba ïa ka shuki Myntri Rangbah yn ioh da u Khasi namar la jan baroh ki nongïalam ki seng trai jylla, ki dei ba long nongïalam ki Khasi.
Kawei pat ka jingpynmih ïa ka mat ban long Myntri Rangbah u Khasi kam ïahap satia namar ba ka jylla Meghalaya kam dei ka jylla tang ïa u Khasi-Jaiñtia hyn-rei ïa u Garo ruh kumjuh.
Kumta, kane ka jingpynmih ia kane ka mat, kam long kaba ïadei dur namar ba haba ïashong lang ha kajuh ka jylla, ym lah ban leh shiliang ïano ïano ne ban ñiew beiñ ïano ïano hynrei ka shong ha ka jingstad jong u paidbah ban jied ïa ki nongïalam.
Haba jied ïa ki nongïalam kum u maw-lun, tharai long ban long nongïa-lam bad ha ka politik ka jingbun khlieh ka dei kaba kongsan.
Hynnin ka sngi, ka sorkar MDA-2 ba la lamkhmat da ka party NPP+BJP+UDP+PDF+HSPDP, etc.
ka la sdang ban ailad ïa ka ktien Hindi hapoh Meghalaya Legislative Assembly lyngba ka jingkren u Lat da ka ktien Hindi.
Ha ka jingshisha, kat haduh mynta, ka ktien Khasi/Garo ka dei ka 1st language namar ka dei ka ktien lajong (mother’s tongue), ka ktien Phareng pat ka dei ka 2nd language ne ka ktien kaba ar bad ka Hindi pat ka dei ka 3rd language ne ka ktien kaba wan ha ka kyrdan kaba lai ha Meghalaya.
Hynrei kane ka sorkar ba la lamkhmat  da ka NPP, BJP, UDP, etc pat ka la pynkylla khongphong pynban da kaba pynlong ïa ka ktien Hindi kum ka ktien kaba nyngkong (1st language) da kaba ailad ïa u Lat ba un kren da ka Hindi.
Ki paralok Garo i kumba ki kmen bha  katba ki para Khasi pat ki sngap jar jar.
Mar ïa sdang kane ka sorkar, la ai dak lypa ba ki paralok na Garo ki la sdang ban leh trai khlieh (dominate) ïa ka ri Khasi-Jaiñtia jong ngi.
Ka dei ka buit barieh (hidden plan) jong ka sorkar BJP na Delhi ban thung khnang ïa u Lat kum u  ksiang (central political agent) da u bym nang ban kren Phareng ha ki Christian state ba shong ki ‘riewlum (tribal areas)  kum ka Meghalaya khnang ba ka Hinduism kan treikam noh suki suki ha kum kine ki jylla.
Ki tip bha na Delhi pyllein pyllein ba ha kito ki Christian State kum ka North East bad South India, ki briew ki kham khein kor, kham bang bad sngewthuh bha da ka ktien Phareng (English language) namar ka dei ka ktien ki nong Europe.
Hynrei, ki BJP bad ki riew ngeit Hindu pat ki shun thlong mluh thlong sying bha ïa ka niam Christian bad ka ktien Phareng namar ki dei kiba wan na shabar ka ri India.
Na kata ka daw, ki pyndonkam da ki party bad ki briew jong kito ki state ban da rapjot ïa ka jingthmu barieh jong ki Hindu bad RSS nangthie na Delhi.
Lyngba kane ka buit rieh jongki, suki suki kin sa jop ban pynduh jait ïa ki Christian kumba ki la sdang leh ïa ki Muslim ha Assam mynta.
Ka jingpynrung ïa ka ktien Khasi bad Garo ha ka Khyrnit kaba phra (Eight Schedule) ka la kylla long pynban tang kum ka jingphoh sniew ruma namar ki nongïalam jong ngi kim nud saham satia ïoh duh shuki ne duh iktiar.
Dei hi ma ki kiba shet kylla ïa la ka jong ka ri bad jaitbynriew lajong.
Ki ïa shah bad kyrshan pynban ïa ki briew na Delhi ba kin iuh roit bad leh trai khlieh katba ki mon ïa ka ri jong ngi.
Mynta ki la lah ban pyntroin ïa ka party Congress bad sa ka thong kaba ar ka long sa ban pyntroin ïa ki Niam nongwei kum ka niam Muslim bad Christian.
Lada ki nongïalam  Niam kim sngewthuh ha kane ka por, bad kin dang  ïai  ngat ha kane ka apot bad  jingriam (political trap) jong ka BJP, kan sa poi ka por ba kin nym lah shuh ban  khie khlieh namar ka BJP kan ñion beit ïa ki kumba ñion ïa ka party Congress ha kine ki snem ba la dep.
Da u Babu Kular Khongjirem.
Ka MLA na ka seng National People’s Party (NPP) na East Shillong ka Kong Ampareen Lyngdoh ka sngew ïahap ïa ka jingpyrshah ka Voice of the People Party (VPP) ban pyrshah ïa ka jingkren ktien Hindi u Lat u Phagu Chauhan ka jylla hapoh ka ïing dorbar thawaiñ ka jylla.
Ka Kong Ampareen kaba bat ruh ïa ka kam myntri ba peit ïa ka tnad kam aiñ, ka la ong ba ha u 2018 haba ka don ha ka liangpyrshah, ka la rah ïa kane ka mat.
“Ha ka 2018 nga don ha ka liangpyrshah, nga la rah ïa kane ka jingpyrshah, ki dei ban pyntip sha ka sorkar pdeng ba kam lah ban wanrah ïa u Lat bym sngewthuh ïa ka ktien Phareng.
Ka liangpyrshah ka la leh ïa bynta ka bha shibun bad ngi na ka liang ka sorkar, kan leh la kajong ka bynta", la ong ka Kong Ampareen hadien ba la mih na ïing dorbar mynta ka sngi.
Ka la ong ba ïa ka Language Bill ban kynthup ïa ka ktien Khasi bad Garo ha ka 8th schedule ka dang sahteng.
“Ka liangpyrshah ka la leh ïa ka bynta, nga don ha ka liangsynshar ka lynti kam ïalam ïa nga ban leh ïa kata hynrei ngin peit pat ha kiwei ki bynta kiban wan nangne shakhmat", ka la ong.
Lah ban kdew ba ki MLA ka VPP kila pyrshah jur ha ka por ba u Lat ka jylla u kren da ka ktien Hindi ha ka dorbar mang tyngka ka jylla mynta ka sngi.
Kila mih jyndat ruh napoh ka ïing dorbar kum ka dak ka jingpyrshah ïa kane ka jingwanrah da ka ktien ka bym sngewthuh.
Ka Hynniewtrep Achic National Movement (HANM) hapoh ka jingïalam u President ka Eastern West Khasi Hills District, u Bah Artist Ryntathiang, u Bah Bung Sohpdang u President  ka Baridua circle ha ryngkat ka jingïadon lang bad ki dkhot na seng kmie mynnin ka sngi u Blei ki la leit ban shaw bad haka juh ka por ban pdiang burom ïa u wei u samla Obinas Warjri, khun jong I kong Skila Warjri ba shong ba sah ha Pyndengumiong Mairang u ba la wanrah nam ïaka Ri bad ïaka jylla haka jingïakhun ka jong u ïa ka MMA kaba dang shu dep shen ha Thailand bad u la shah rem noh haka phainal pyrshah ïa u Nong Mexico bad u la ïoh ban khur noh da ka takma  RupaU samla Obinas Warjri u dei ba la shah jied ha kawei ka tournament  ka ba dang shu dep ha Nongbah Guwahati hadien ba ki nong jied ki la i bit ïa u ba un leit ban shim bynta pat ha kawei ka jingïakhun kaba heh bad ban mih khmat naka bynta ka Ri India kane ka jingïakhun kaba heh kaba la tip kum ka 5th International Thai Martial Arts Games and Festival ha ka Ri Thailand kaba la sdang naduh ka 12 tarik haduh 17 mynta u BnaiNaka liang jong ka seng kala kyrpad ïaka sorkar ba ki dei ban leh eiei ïa kum kine ki khynnah ki ba don sap ban kyntiew ïaki haki ba bun ki liang khnang ba kin ïoh ka lawei ba phyrnai, naka liang jong u President  u la kyntu ïaki samla ki ba don sap ban pyndonkam hok ïala ka sap bad ban mih shakhmat  bad ban wanrah ïaka nam naka bynta ka ri bad ka jylla baroh kawei.
Ka West Jaintia Hills District Cricket Association (WJHDCA) ka la pynliem noh ïa ka East Khasi Hills Cricket Association da 9 wiket ha ka jingïalehkai jong ka lympung ïalehkai kriket jong ki kynthei kaba la tip kum ka ‘U-14 Girls Inter District Cricket T20 2023’ kaba la long ha Nongpyndeng, West Khasi Hills, mynta ka sngi ka 20 tarik Lber.
Ïa ka jingïalehkai hapdeng ka WJH bad EKH  la hap ban pynglyngkot noh da 12 over shi liang bad ka EKH ka la kam ban tied nyngkong.
Kane ka kynhun ka la lah ban kamai 59 ron bad khyllem noh 3 wiket, Sweetcemary Khongthiang kaba dei ka nongïalehkai kaba la lah kamai bun ron tam na ka bynta ka kynhun ka la ïoh 16 ron.
Katba ki nongkawang bol jong kane ka kynhun, ka Sawakahi Syngkon, ka Linimandakini Ksoo bad ka Sareeka Jat ki la ïoh mar 1 wiket.
Ka Sawakahi Syngkon ka la shah pynliem noh ïa ka wiket ha ka Eliza Lyngdoh (1/9) tangba ka WJH ka lah ban poi sha ka thong lyngba ka Anastesia S Shullai kaba la khur ruh ïa ka nam Player of the Match, ha kaba la lah ban kamai 29 bad khlem noh ka wiket haduh ban da kut ka jingïalehkai na ki 31 tylli bol.
Ka WJH ka la lah ban tam 2 ron na ka ron ba la buh da ka EKH, kata da 60/1 na ki 8.
2 over.
Haba phai pat sha kawei ka jingïalehkai kaba la buh ban pynïalehkai ha kane ka sngi kaba la long hapdeng ka Shillong Cricket Association pyrshah ïa ka West Khasi Hills District Cricket Association, la hap ban pynsangeh noh na ka daw ka jinglong jingman jong ka suiñbneng.
U Symbud Myntri Rangbah ka jylla u ba dei ruh u Myntri ba dei khmih ïa ka Public Work Department (PWD), haba kren ha ka Ïing dorbar thawaiñ ka jylla ha ka 21 tarik Lber u la ong ba ka jinglong jingman jong ka surok four-lane ba wan na Umshyrpi sha Baniun ka dang don hapdeng ka jingphah biang ïa ka tender hadien ba ka kompani ba la shim kam ka la ieh noh shiteng ïa ka kam khlem pyndep.
Ïa kane u Bah Tynsong u la jubab halor ki jingkylli ba la buh da u MLA ka Mylliem Konstitwensi, u Bah Ronnie V Lyngdoh haba u dang kren ha ka samoi buh jingkylli jong ka sngi kaba ar jong ka dorbar mang tyngka.
U Myntri ka tnad PWD u la ïathuh ïa ka ïingdorbar thawaiñ ba ka jingtrei ïa kane ka surok na Baniun sha Dawki hapoh ka Package II ka long 37.
75 per cent, hapoh ka Package III ki dang ap ïa ka kaiphod ba kham bniah lane ka Detailed Project Report (DPR), ka jingtrei hapoh ka Package IV ka long 30.
10 per cent bad hapoh ka Package V ka jingai biang ïa ka tender ka la poi ha ka bynta kaba kut.
U Bah Tynsong u la ong ruh, “Ka kompeni kaba ka tnad ka la aiti ïa ka kam hapoh ka National Highways and Infrastructure Development Corporation (NHIDCL) ka la ieh noh shiteng ïa ka jingtrei bad nga kynmaw ka dei ha u Lber/ Ïaïong 2022, nga la leit sha Delhi bad kynduh ïa u MD bad Secretary jong ka tnad  ba dei khmih ban ïakren bad pynpaw ïa kine ki mat ha kaba ki la rai ba dei ban sdang noh ban phah biang ïa ka tender".
Shuh shuh u la bynrap da kaba ong ba hadien ba la pynïaid shakhmat ïa ka kam, tang kawei ka kompeni ka la ïashim bynta, namar kata la phah biang ïa ka tender ban sdang biang ïa ka kam bad u la ong ruh “hapoh u nai Ïaïong, yn pyndep ïa ka jingpynbiang bad lah ban sdang biang ïa ka kam.
Ki la don katto katne ki jingïalang ha ka kyrdang jong nga bad ha ka kyrdan u Chief Secretary ban khmih bad peit bniah ban pynthikna ba ka jingpynpoi lut ïa ki tiar ban trei yn pyndep hapoh ka 15 tarik  Ïaïong".
“Ka jingtrei hapoh ka Package III ka la sah kut namar ka jingpyrshah ki trai jaka bad ki nongïalam shnong ïa kane ka projek, hynrei mynta la lah ban pynbeit ïa kita baroh bad ka NHIDCL ka dang pynkhreh ïa ka DPR," u la ong.
Hashwa kane, u MLA ka Mylliem u Bah Ronnie V Lyngdoh u la ong ba ka jingpynslem ïa ka jingtrei ïa kane ka surok ka la pynthut ïa ka jingïaid beit ki kali kaba la wanrah jingeh ïa ki paidbah bad ki nongleit nongwan.
Ha ka jingkylli kaba bud, u Bah Lyngdoh u la kylli ruh halor ka jingtrei ïa ka western bypass kaba la pyntrei ryngkat bad ka projek four-lane.
U la ong ba lada ka jingtrei ïa ka projek four-lane ka shim por, ka sorkar ka la dei ban shim ïa ka projek bypass kum ka mat kaba kongsan khnang ban pynsuk ïa ki jingeh kiba ki paidbah ki ïakynduh.
Haba jubab halor kane, u Bah Tynsong u la ïathuh ba ka Western Bypass kaba poi shaduh Pynursla, kaba dei ruh ka konstitwensi jong u, ka dang don ha ka bynta ban ïoh ïa ki jaka.
“Ngi la poi ha ka Section 19 jong ka Land Acquisition Act bad nga ngeit ba lada baroh kiei kiei ki ïaid beit, hapoh ar ne lai bnai ngin lah ban aiti ïa ka jaka sha ka kompani ba trei khnang ba ki lah ban sdang noh ïa ka kam," u la bynrap.
Ha kawei pat ka liang, u MLA ka Nongkrem u Bah Ardent Miller Basaiawmoit u la kylli lada la shim kam ne em ïa ka kompani kaba la ieh ïa ka jingtrei khlem da pyndep, ïa kaba u Bah Tynsong u la jubab ba watla ka jingtrei kam hap hapoh ka jingpeit jong ka PWD ka jylla, u la ïathuh ba ka tnad Road Transport & Highways jong ka sorkar India ka la leh ïa kaba donkam.
“Haba la pyllait ïa ka tender, ka tnad ka la khot ïa ka kompani bad la pyndep ïa ki kam baroh bad hadien la bynshet ïa ka kam ryngkat ki katto katne ki kyndon hashwa ban ai ïa ka final work order.
Kawei na kita ki kyndon ka long ba lada ka kompani kam lah ban pyndep ïa ka kam lane ka ieh noh ïa ka kam khlem pyndep, ka kompani kan duh noh ïa ka security deposit kaba ki la siew," u la ong.
Ka jingïalehkai T20 kriket kaba la pynïaid da ka Eastern West Khasi Hills District Cricket Association kala poi noh sha kaba kut ha ka Sngi saitjain jong ka taiew ha kaba ka jingïakhun phainal ka la long hapdeng ka Dynamic CC pyrshah ïa ka Super 11.
Kum ban shu pynkynmaw ba ha kane ka Lympung Kriket kila don haduh 10 tylli ki kynhun kiba la wan ban  ïashim bynta na kylleng ka distrikbad ki kynhun kiba poi sha ka phainal ki long ka Dynamic CC bad ka Super11.
Ha ka jingïalehkai kaba la long ha katei ka sngi, ka Super11 ka la kam ban tied nyngkong bad ka la lah ban kamai haduh 141 Run da kaba duh noh 7 tylli ki wiket bad ha kaba beh ïa kane ka thong ka Dynamic kala lah ban kamai tang 121 ron bad duh noh 6 tylli ki wiket bad hadien ba la tam ïa ka Dynamic CC da 20 run ka kynhun  Super11 ka la ïoh ban rah syndon ïa ka nam lahduhHa kane ka Lympung ïa ka nam ‘Man of the match’ la ïoh rah da u samla Lancekeny Nongbri na ka Super11 da kaba u la lah ban Kamai haduh 35 run, ‘Best Bowler’ la ïoh da u Rafaelson Warjri jong ka Dynamic CC uba la ïoh khur haduh 14 wcket, ‘Best Batsman’ la ïoh da u samla Kevin Kynshikhar jong ka Dynamic CC da kaba lah ban kamai haduh 208 run bad ïa ka nam ‘Man of the Series’ la ïoh ban rah da u samla Kevin Kynshikhar Jong ka Dynamic CC.
Ha Katei ka sngi u Bah Riewehkupar Kharsyntiew District Project Manager NRLM West Khasi Hills District u la long kum u kongsan ha ryngkat ka jingïadon ryngkat lang ki riew rangbah bad ki dkhot jong ka Association.
Ka Bible Society of India Mawkyrwat Branch mynta ka sngi kala ïoh ban pynlong ïa ka jingïalehkai kynjatbol ba la tip kum ka “Golden Jubilee Charity Football Macth hapdeng ki Pastor bad ki Tymmen basan kum shi bynta ban rakhe lehkmen ïa ka jingdap 50 jong ka Bible Society of India Mawkyrwat Branch bad ruh naka bynta ban pynmih pisa naka bynta ban tei ïaka ïing jong ka Bible Society of India Mawkyrwat Branch ha Mawkyrwat.
Ka Bible Society of India Mawkyrwat Branch kala ïoh ban sdang nyngkong ha u snem 1972 bad mynta u snem 2023 kala kynjoh 50 snem ïaka jing ïaid lynti jong ka, namar kata kum ka BSIMB kala pynlong khnang ïakane ka lympung ïalehkai kynjatbol hapdeng ki Tymmenbasan (Rangbah Balang) bad ki Pastor da kaba buh ïa ki Donation Box ha kane ka sngi kum ka dak ban pyn ïoh pisa naka bynta shna ïa ka ïing jong ka BSIMB ha Mawkyrwat ba kan long ka jingsah kynmaw ïaka sngi bad ïa u snem jong ka jingrakhe ïa ka Goldden Jubilee jong ka Bible Society of India Mawkyrwat Branch.
Ïa kane ka jingïalehkai ki la pynlong ha Madan Saitsnad Mawlangwir South west Khasi Hills District ha kaba u Bah Renikton L.
Tongkhar, MLA ka Mawkyrwat Constituency u la long kum u kongsan bad u Bah Carnes Sohshang MDC ka Mawkyrwat Constituency kum u Symbud kongsan.
Ha ba ai jingkren ha kane ka sngi naka liang u kongsan bad u symbud kongsan kila ai mynsiem shibun ïa ki Pastor ki rangbah Balang bad ïa baroh ki dkhot kiba dei jong ka Bible Society of India Mawkyrwat Branch ba ki la lah ban pyntyllun ïaki kam naka bynta ka kam shakri ïa u Blei ban pynsaphraing ïaka khubor ka jingpynmim jong u Blei ha kylleng ki jaka ban pynsngew thuh katkum ka jingngeit ki khun Khristan kiba ngeit katkum ka ktien u Blei (Bible) khamtam ïa kita ki bym pat tip shaphang ka ktin u Blei ba im.
Ngeit skhem ba kine kiei kiei baroh ki jingthmu kin long kiba seisoh ban pynurlong ïa ka jingthmu jong ka Bible Society of India Mawkyrwat Branch.
Ha kane ka sngi kala long shisha ka ba ishongshit hapdeng ka jingïalehkai kynjatbol jong ki Pastor bad Tymmen basan ha kaba ka Kynhun jong ki Tymmenbasan ki la ïoh ïa ka nam jingjop da 3 Goal la 2 Goal pyrshah ïa ki Pastor.
Ha ba kut jong ka jingïalehkai kynjatbol la ïoh ruh ban ai sngewbha na ka BSIMB ïa ki nongïalehkai bad ruh ïa ki nongpynïaid ha kane ka sngi ha kaba la sakhi da ki spah ngut ki paidbah kiba la wan ai jingkyrshan ha ka jingïadon lang ruh ki pastor ki Rangbah Balang kiba wan ban pynshit pynshngaiñ lem ha kane ka sngi.
Ka National Cricket Academy (NCA) jong ka BCCI ka la jied lai ngut ki nongïalehkai kriket nangne napoh ka jylla kiba dei ruh hapoh jong ka Meghalaya Cricket Association ba kin leit ban ïashim bynta sha ka ‘North East Senior Men Camp’ ka ban sdang ha une u bnai ban wan, ka ban sa long ha Bengal Cricket Academy ha Kalyani.
Kine ki lai ngut ki nongïalehkai kriket ki long u Raj Biswa, Kishan Lyngdoh (both batters) bad u Arbin Singh (spin bowler).
Kane ka camp kan sdang naduh ka 24 tarik Ïaiong haduh ka 18 tarik Jymmang.
Kumba 25 ngut ki khynnah ïalehkai na ka North East zone kiba la shah jied ha ka BCCI na bynta kane ka camp.
Kine ki nongïalehkai kiba la shah jied ka dei hadien ba ka peit pyrman bha ïa ka jingtbit ïalehkai ka jong ki ha ka lympung ïalehkai kriket jong ki samoi ïalehkai kiba lah dep kum ka ‘Syed Mushtaq Ali Trophy T20 tournament’, ‘Vijay Hazare Trophy One Day Tournament’ bad ka ‘First-Class Ranji Trophy’.
La plie pyrda ïa ka lympung ïakob siat khnam ‘2nd Ntpc National Ranking Archery Tournament’ hangne hapoh nongbah mynta ka sngi ka 20 tarik bad  yn sa pynhap pyrda ha ka 28 tarik Lber.
Ha kane ka sngi la wan ban ïa don lem ryngkat da u Pramod Chandurkar, Secretary General Archery Association of India kum u kongsan, Bah Paia War Nongbri Secretary Archery Association of Meghalaya, Rajendra Singh Tomar Treasurer AAI, Bah Finely Pariat General Secretary MSOA, Shri Upendra Mishra, DGM NTPC, Robi Kapoor Commandant 58 GTC, Kong Balarina Syiem District Sports Officer West Khasi Hills District.
Ka kane ka lympung ïakob siat khnam kaba 8 sngi la pynïaid da ka Archery Association of Meghalaya kaba la long ha Archery Ground, SAI.
NEHU Campus, Shillong.
Ha ka jingïalehkai ‘Sub junior Recurve, jong ki shynrang, u Agastay Singh na ka jylla Haryana u la long ba nyngkong ha kane ka sngi ha kaba u la lah ban kamai 668 poiñ, u Aditya Jawa na ka jylla Rajasthan u la lah ban kamai 667 poiñ u la wan ba ar bad u Mudit n ka jylla Haryana u la wan ba lai hadien ba u la kamai 644 poiñ.
Haba phai pat sha ka jingïalehkai ‘Sub Junior boys compound’, u Abhi Khatri na Delhi u la wan ba nyngkong hadien ba u la kamai 694 poiñ, u u Harsh Kumar na Chandigarh u la wan ba ar bad u la kamai 688 poiñ bad u Surendra Gat na Rajashthan u la wan ba lai hadien ba u la kamai 687 poiñ.
Katba ha ka liang jong ki kynthei, ha ka thup ‘Sub Junior Girls Compound’ ka Tanishka Bhatia na Delhi ka la wan ba nyngkong hadien ba ka la kamai 685 poiñ, ka Kamid Saini na Delhi ka la wan ba ar bad kamai 682 poiñ bad ka Ekta Rani na Delhi kaba ka kamai 681 poiñ ka la wan ba lai.
U Lat ka jylla Meghalaya, u Phagu Chauhan ha ka 20 tarik Lber u la ai khublei kitbok kitrwiang ïa ki dkhot bathymmai jong ka Ïing Dorbar Thaw Aiñ ka Meghalaya ha ka sngi banyngkong ba la pyllong ïa ka Dorbar Thaw Aiñ bakhadwei.
Haba kren ha kane ka sngi, u Lat ka jylla u la ong ba ka dei ka dei ka jingkitkhlieh jong baroh ban peit ban jngoh ba ka jylla ka kiew irat ha baroh ki liang bad ka sorkar ruh ka pyrshang ban kyntiew ïa ka bha ka miat jong ki nongshong shnong.
Na ka liang u Chauhan u la pyntip ba halor ki jingjia ha Mukroh, ka sorkar ka la thung ïa ka kynhun tohkit, (Judicial Commission of Inquiry) ban tohkit ïa ka jingjia ha Mukroh khnang ba yn lah ban pynïoh hok ïa kiba haïing basem jong kito kiba la shah ktah ha katei ka jingjia.
Ha kawei pat ka phang, u Lat Phagu Chauhan u la ïathuh ba ka seng kieng atiar Hynniewtrep National Liberation Council (HNLC) ka la pynpaw ba ka kloi ban ïakren bad ka sorkar khlem da bud kyndon, tangba kan long pat hapoh jong ka Riti Synshar jong ka Ri India.
“Kane ka jingïakren ka la sdang bad ka sorkar ka angnud ban yn lah ban pyndep noh kham kloi ia kane ka kam", la ong u ChauhanU Lat Phagu Chauhan u la ïathuh ruh ba ka kam kaba ïadei bad ka jingpynbeit pud pynbeit sam hapdeng ka Meghalaya bad Assam ka la ïaid shaphrang.
U la ïathuh ba hadien ka jingïaphylliew jingmut kaba la bun wat, ka Meghalaya bad ka Assam ki la iasoi ïa ka soskular pynbeit pud  hapdeng jong ki na ka bynta ki hynriew tylli ki shnong, kum ka Tarabari, Gizang, Hahim, Boklapara, Khanapara-Pilangkata bad Tatachery napdeng ki khatar tylli ki jaka kiba ym pat ban ïa pynbeit.
U Lat Phagu u la ong ba ki pulit ka Meghalaya, ki la trei shitom haduh katta katta ha kaba ïa dei bad ka jingïaleh pyrshah ïa u drok hapoh ka jylla.
“Ka jingïoh kurup ïa ki tiar khaïi beaiñ haba kheiñ ha ka dor pisa ka la kot sha ka 71 klur tyngka.
La ïoh ruh ban kurup ïa ki  lut tyngka haduh 60 lak tyngka ha ka snem 2022".
Shuh shuh u la ïathuh ba ka Sorkar ka la pyntrei kam ïa ka skim na ka bynta ki nongrep bad ruh ïa kito kiba pynmih tiar lyngba ka FOCUS ban lum lang ïa ki nongrep kum ka kynhun Producer Groups bad Cooperatives.
Ha kane ka sngi, na ka liang u Lat ka jylla u la pyntip ruh shaphang kiwei kiwei ki mat kam pynroi kiba ka sorkar jylla ka la lah ban wanrah ha ki san snem ba la dep bad kumjuh ki jingthmu ban wanrah biang shakhmat.
Ka jubab halor kane ka long ba ka Right To Education (RTE) ka la treikam ha Meghalaya naduh u snem 2013, kaba thmu ban ïoh leit skul ei ki khynnah haduh 14 snem ka rta ha kaba ka sorkar kan pyn-biang ïa ki jingdonkam naduh ka uniform, ki kot pule bad kiwei.
Ka pule puthi ka dei kawei u rishot bah ba khraw tam jong u briew ha kane ka juk stad mynta bad khlem ka jingnang jingstad, ka long kaba eh haduh katta katta ia u briew ban ïatyllun bad kane ka pyrthei stad mynta.
Haba phai ïa ka RTE ha kane ka jylla Meghalaya, ym lah ban pdiang ba ka la treikam shisha bad ai jing-hun ïa ki khynnah.
Ka jingdon ki briew kiba nang ban thoh ban pule ha kane ka jylla Meghalaya ka dang duna bha bad kiba bun bah ki khynnah kiba dang sah sha lum, dang sharai masi, thoh dieng, leit bylla, leit trei lyngkha ban ïarap ïa ki kmie ki kpa, ban pyndap ïa ka jingdonkam ha ïing ha sem namar ba ka jingduk ka la ksam jubor ha ka longïing jongki.
Peit ïa ki skul sha jaka nongkyndong, bun kiba khongreng, kiba jaw slap tang shu wan ka aïom lyer, kiba khlem jing-ker, kiba duna nadong shadong.
Don lei ki nonghikai ruh kiba ai bylla sngi ïa ka kam nonghikai jongki da kaba leit trei da kawei ka kam ïalade.
Lada kren ïa ka jingshisha, ki kmie ki kpa, kiba bun ki briew sha sor ne sha nongkyndong kim bna eiei ïa kata ka RTE kaba kumno, ka dei kaei wat ki nongpynïaid skul, ki nonghikai ruh kiba bun kin tip kumno ka treikam bad ka ïarap ïa ki khynnah skul.
Kaba shai kdar, ka long ba kane ka RTE ka sahkut tang ha Secretariat jong ki ophi-sar, ha ka Directorate ka tnad pule puthi kiba tip lut nadong shadong ïa kane ka RTE hynrei ka bym treikam eiei ruh em sha madan.
Ha u snem 2017, u Comptroller and Auditor General (CAG) u la thalain tyngeh ïa ka sorkar Megha-laya ka bym lah ban pyntreikam ïa ka RTE 2009.
Katkum ka kaiphod u CAG ha katei ka snem, ka jing-bym lah ka sorkar ban pyntreikam ïa ka RTE ka la phiel namar ba ka sorkar kam lah ban pyntreikam ïa ka pisa kaba T.
900 klur.
Ka la don ka jingduna ki nonghikai skul haduh 1700 ngut nalor ka jing-thung ïa ki nonghikai ki bym pat pyndep ïa ka kyrdan pule haduh 70 percent eiei ha ki skul.
Ka CAG ka la kdew ba ki don 1748 ki kam kiba thylli ha ki primary school bad 224 tylli ha ki primary school kiba don tang uwei u nonghikai.
Nalor kane, la kdew ba kumba 77 percent ki nonghikai Primary kiba khlem ïoh ïa kano kano ka jingshah pyntbit  bad 85 percent ha ki Upper Primary school bad 68% ki school ki bym don ki nonghikai science bad maths.
Namar ba ka sorkar jylla kam lah ban pyntreikam ïa ka pisa, ka sorkar pdeng ka la bat noh ia ka pisa kaba la mang ? 908.
46 klur wat ha ka jingshisha ka la dei ban ai? 2,000.
12 klur ha kaba ka sorkar jylla ka dei ban pyllait? 222.
23 klur hapdeng u 2010 bad 2016.
Ka RTE ka la phiel ruh ha kaba ka sorkar kam shim khia ban pynïadon bynta lang ïa ki kmie ki kpa, ki bor shnong khamtam ha nongkyndong ban peit ïa ka jingpynïaid ïa ki skul.
Hynrei ka sorkar ka la pynkiew tulop ïa ki nonghikai skul katba ka klet pat kumno ban pynbha ïa ki khynnah skul namar ba kam myn-toi bad kam don jingmut ban pyn-heh tulop ïa ki nonghikai, ïa ki nongtrei sorkar haba ym lah ban pynbha ïa ka rukom pule ïa ki khyn-nah skul.
Dei ban tip shai ba ka pule puthi ka dei u budlum ka jing-stad bad ka jingkiew shaphrang ka ri.
Ka ri India ha kine ki khyndiat snem ka la paw bha ha ka jingkiew ha ka kamai kajih, ka trei ka ktah bad ka jingshalan ne die tiar shabar ri bad kane ka jinglah jongka, ban shalan mar shabar ri ka la pyllong ïa ki ri ka pyrthei ban phaikhmat ïa ka jingkiew sted ka India ha ki liang bapher bapher.
Kumba ka long mynta ka India ka la poi ha ka kyrdan kaba san ha ka jingkhlain bor ha ka khaïi ka pateng ha ka pyrthei bad ka kiew ha ka kyrdan balai ha ka jingkiew ha ka ïoh ka kot ha ka pyrthei ha une u snem 2023 bad kane ka dei katkum ka repot jong ka International Monetary Fund (IMF).
Ha kawei ka bynta ka dei ka report jong ki ri ba khraw ka ri sepngi kiba la ithuh ïa ka ri India ha ka jingkiew sted ha ka khaïi pateng.
Tang ka USA, China, Japan bad Germany kiba kham hakhmat ban ïa ka India ha ka jingkiew ha ka khaïi pateng.
Ka kaiphod ka IMF ka la ong ba ka India ka shalan mar sha ki 74 tylli ki ri kum ka shini, kew, atta, ki dawai, ki tiar IT sha ki 35 tylli ki ri, ki tiar thma ba kham rit sha ki 13 tylli ki ri.
Ha kine ki shiphew snem duna, ka ri India kala kiew sted bha bad ka la ïoh ïa ka nam kum ka ri kaba sted bha ha ka jingkylla ha ka jingkiew ha ka ïoh ka kot napdeng ki ri ba dang ïaksaid ban kiew.
U Myntri Rangbahduh ka ri u Narendra Modi u la buh thong ban pyllong ïa ka ri India kaba ïaryngkat bor bad ki ri ba khlain bor kum ka USA, Japan, UK, China ha u snem 2030 ha kaba ka ri India kan long ne kan rung ha ka thup ki ri ba riew spah ne developed nation kumba long lem ki ri sepngi.
Ha ka ri India ki jylla kiba bsa, kiba kyrshan ïa ka ïarong ka jingkynshew jong ka ri, ki dei ka Kerala, Tamil Nadu, Puducherry, Karnataka, Goa, Maharashtra,  Gujarat,  Haryana, UP, Telengana bad Madhya Pradesh.
Hynrei haba phai sha kane ka jylla Meghalaya, bad kiwei ki jylla ha kane ka thain shateilammihngi ka ri India, ki dei tang ki nongkhrong.
Ka Meghalaya ha kine ki sanphew snem ba la leit, ka dei tang ka jylla kaba shu khrong na ka sorkar pdeng ïa kano kano ka kam ban pyndap ban pynbiang ïa ki jingdonkam ka jylla naduh ka bam ka dih, ki projek, ki kam pynroi.
Ha ka jingshisha, kam dei ka jylla kaba duk ha ka jingdon ki spah mariang, bad kiwei ki jingdonkam hynrei kaba sngewsih ka long ba ka spah na kane ka jylla ka tuid lut shabar namar bym don ka jingsaindur kaba janai, kaba ai jingmyntoi ïa ka jylla.
U dewiong, u mawhun, u maw, bad kiwei ki marpoh khyndew la shu khlong na kane ka jylla ban leit die kilo shabar jylla.
Ka jingïoh khajna ka jylla na kine ki spah jongka, ka long tang shi shutak katba kijuh ki mar kiba la sain ynda kila wan sha kane ka jylla, ka dor ka ïapher da ki spah shah.
Ka jingbym pat lah ka jylla ban pyndonkam ïa ka spah kaba la don, ka la long ka jingduk hapdeng ka jingriewspah.
Lada ki paidbah kim pat nang kim pat tbit ban jied ïa ki nongsynshar, ka jylla kan dang im ha ka jingduk tasam bad ka jingjynjar kan long ïa ki paidbah hi.
Hadien katto katne sngi ka jingkam u Myntri Rangbah ka Assam ba ka shnong Mukroh ka hap hapoh u pud u sam ka jylla Assam, ha ka jingpeit ka West Karbi Anglong, u Myntri Rangbah ka jylla u Conrad Sangma ha ka 20 tarik Lber u la ong ba ka shnong Mukroh kam dei ka jaka kaba hap hapoh ka jingïakajia bad ba ka dei ka shnong kaba hap hapoh u pud u sam ka jylla Meghalaya.
“Ngi la kren shai ba ka shnong Mukroh kam dei ka jaka ba don ha ka jingïakajia.
Ka dei ka shnong kaba hap hapoh u pud u sam ka jylla Meghalaya bad kane kadei ka nongrim jong ngi.
Ngi la pynshai ïa kane naduh ka sngi kaba nyngkong," la ong u Sangma.
Kumban shu pynkynmaw, u Myntri Rangbah ka Assam u Himanta Biswa Sarma ha ka 13 tarik Lber u la ïathuh ïa ka ïingdorbar thawaiñ ka jylla Assam ba ka shnong Mukroh ka hap hapoh ka West Karbi Anglong District ka jylla Assam.
Ka shnong Mukroh, kaba don hapoh ka West Jaiñtia Hills District ka jylla Meghalaya, ka sah kum ka jaka ba ïakajia hapdeng ki ar jylla, hadien ka jingjia ha u bnai Naiwieng 2023 ha kaba 5 ngut ki paidbah bad uwei u forest guard ki la duh ei ïa la ki mynsiem.
Ka UDP ka la mad ïa ka jingkiew jinghiar ha ka saiñ pyrthei ha ka jylla ha kaba ka la don ha ka liangsynshar bad kumjuh ha ka liangpyrshah.
Don ki khep ba ka kiew haba ka don ha ka liangsynshar bad ka hiar shuh haha ka don ha ka liangpyrshah namar ba u paidbah u ïa ka rai ha man ka elekshon.
Haba kren mynta ka sngi bad u General Secretary ka UDP u Dr.
Jemino Mawthoh u la ong ba ki paidbah ki kynnoh ki kren ïa ka UDP hynrei haba ki pynjop tang khyndiat ym lah ban leh eiei.
“U paidbah u la ai ïa ka rai na ka 6 ha 2018 sha 11 ngut ki MLA ha 2023, ka jingïoh vote ka la kiew hynrei ngi khlem lah ban ïoh ïa ka magic number ne ban jop 31 ngut", la ong u Dr.
Jemino.
U la bynrap, “Ha kane ka elekshon 2023, baroh ki parti riewlum naduh ka UDP, HSPDP, PDF, VPP ki jop tang 19 ngut, ban shna sorkar lang kumno kan long, long seh ban ïashna sorkar bad ka TMC, Congress, u paidbah u la ai ïa ka rai, ieh nangne shakmat kaei kaban jia", la ong u Dr.
Jemino.
Haba phai dien ïa ka elekshon ha 2013 haba ka UDP ka don baroh san snem ha ka liangpyrshah, u Dr.
Jemino u la ong, “Mynshwa ha ka por 2013-2018, ngi don ha ka liangpyrshah ngi ïoh 8 ngut, ngi la shah shitom san snem hynrei ynda la poi eleskhon 2018 hiar sha ka 6ngut, ngin ïakren kumno".
U la ong ba ha ka jingshisha ha kato ka por, ka UDP ka la khmih lynti ban jop bun bha namar ba ka la shong ha ka liangpyrshah hynrei ki paidbah ki ai ïa ka rai da kumwei pat.
“Ngi khmih lynti ban jop ar shah lai shah, ngi ïoh pynban tang 6 ngut, ha kano ka rukom ka ïarap ban don ha ka liangpyrshah.
Long katba long ngin ïatrei na bynta u paidbah, ngin shakri ïa u paidbah, ngin nang pynkhlain shuh shuh", ula bynrap.
Kane ka jingkren u General Secretary ka UDP ka long halor ka jingkren ki paidbah ba ka UDP ka la leit iasoh ban iathaw sorkar lang bad ka NPP ha kane ka kynti.
“Ka UDP ka shu shah beiñ shah khoh, hynrei ngi bteng ban shakti ïa u paidbah", u la ong.
U la ong ruh ba ka UDP kam ju kren pyrshah ne kren beiñ ïa kiwei ki para seng riewlum hynrei ka kwah ba kin ïatylli lang kawei ban ïoh ban synshar dalade ïa ka jylla.
Ha kane ka kynti ba mynta ka UDP ka jop 11 ngut haba ka don baroh san snem ha ka sorkar kaba ïalam ka NPP bad ka kiew na ka 6 ha u 2018, katba ka PDF ka jop 2 na ka 4 ngut, ka HSPDP ka jop 2 ngut bad ka Voice of the People Party (VPP) ka jop 4 ngut ha ka sien ïaleh kaba nyngkong.
Ka jingshimti ïa ka jingkitkhlieh ha ka jingtrei jlih bad jingtrei dep ïa baroh ki kam ki jam bakhraw bad kiba rit bad ki jingtrei baroh ka jaid da ki Trai ri ki Trai Muluk lada ban jop ïa ki jingeh kiba khang lad.
Ka jingïatai bad jingkren paidbah kaba la long kham mynshuwa ha u bnai Lber 31, 1998 ha kaba ki nonghikai University bad nonghikai skul bad ki student ki la ïa don ryngkat ka ai ka jingpynshai ba ka jingtrei kitkhlieh ïa la ki kam ki jam bad jingtrei jingktah baroh khamtam kito kiba da trei ni trei jlih bad trei pynitynnad ka thew lane ïalam sha kine ki thong kiba la buh kumne harum.
(i) Nyngkong Nyngshap ka mut ka jingshimti ïa baroh ki jaid jingtrei da ka jingsngew kitkhlieh ka jingthrang bad ka jingpynshong ryntih da ka jingbynrap lang ka bor jong ka khlieh ka met bad ki kti ban pynlong ki kam kiba biang ka rynieng ka ryniup bad ka dur ka dar bad kiba don ka jingitynnad ha ki.
Ka mut ka jingseisoh jong ki jingtrei kiba ngi da trei ni bad leh ryntih kumta ka mut ba ka jinglong bad jingleh thurmur bad ka trei tang dep ïa la ki kam ki jam dei ban pynrit bad pynduna katta katta.
(ii) Ka jingtrei kitkhlieh kam ju don ka jingsngew khohñioh ka jingkhñium bad jingsngewrit eiei ban pynbiang bad pyndep ïa la ka bhah trei kam jong uwei pa kawei kiba la shimti ïa la ka jingtrei jong ki ban trei pyndep bad trei jlih.
(iii) Ka jingtrei kitkhlieh kam mut ka jingpynsyrwa kai ïa la ka baiseng khaïi ka ioh ka kot bad ka bor bad ka por.
Ka jingthylli jong ka jingsngew kitkhlieh ka pynmih shibun ki kam bymman ki kam kai, ka sniew ka smeh bad ka pynsuhsat ïa ka imlang sahlang ka longshong bad ka longïing.
(iv) Ka jingtrei kitkhlieh ka ïarap shibun ban khyllie ïa ka tipbriew ka jingshemphang ka akor ka buit bad ka spah mynsiem ban pynkhie bad pynriewspah ïa ka longbriew manbriew kaba dap rynieng bad ki kam kitkhlieh.
(v) Ka trei kitkhlieh ka ïarap ban pyllait lada na ka jingthala da ka jingtrei aiti lut.
(vi) Ngi dang sah madei mynta kum ka jaitbynriew imat dang shu don ki briew kiba don ka jingsngew kitkhlieh.
Lada ki hajar bad ki phew hajar ki pynrung ka jingkitkhlieh ïalade bad kiwei ngin jin da la kiew rasong hakhmat baroh ki jaitbynriew shisnieh pyrthei khamtam ha ka bor bad ka sap treikam(vii) Kiwei kiwei ki wan knieh ïa ka jingtrei jongngi namar ngi kyntait ïalade ban trei naphang bad da ka jingtbit ba kham kyrpang ha ki jait kam bad jingtrei kam baroh.
(viii) Ka jingkyrduh kam ka dung shisha lymda ngi shimti ban trei ki kam naphang bad ka sei bor lada.
(ix) La katta ka lad ka plie lada ngi ioh ki kynhun nongtrei da ki briew lajong halor ka jingbun briew ha ki shlem bad korkhana ka khaïi pateng, ka rep ka spah jingri bad ter ter.
Ka khlieh bad ka bor treikam naduh khlieh haduh khongdong ka dei ban long shisha kaba jlih bad ryntih.
(x) Ngim lah len ba ki jingtrei shitom ïa baroh ïa ki briew ka donkam eh lada ngi kwah ban roi ban kiew bad manbha ha kane ka khep shuwa haba ki jaitbynriew pyrthei ki rung sha ka spah snem 2000 A.
D.
Ka paw shai ba ka jinglong thylli jong ka jingsngew kitkhlieh bad ka jingpynsyrwa ïa ki lad trei kam katkum ka jingdon jingem ha ka spah mariang ka la pynthut ïa ka bor kynshew jong ki paidbah ha ki shnong kyndong ba dang sahdien.
Kumta lah ban pynkhlaiñ ïa ka bor kynshew katba lah na kaba sah tam man ka sngi kam pher wat lada kan kham shim por ba kan long ban khyllie ka seng khaïi ngi mut shuwa ka bai seng ha ki lyngkha ba bun bah ka khaïi pateng ne ka trei ka ktah.
Wat hapdeng ka jingduk bad ka suhsat ngi hap tuklar ban pynkhlaiñ ïa ki bor kynshew pisa bad ka bor kyrshan lade na ka bynta ban pynmih ki lad bai seng.
Namar ka jinghiar ka bor treikam ka ïalam bunsien sha ka jingduk, ka sahdien bad hiran pyrthei.
Katba kine ki jingkitklieh ki ban khia ïa ka jaitbynriew kaba thrang ban ieng ha la ki jong ki kjat kumno ban shimti ïa ki jingkitkhlieh kat kine hynrei haba don ka mon lade ka jingthrang ka jingangnud bad ka jingsngewbang ne jingshitrhem ban pdiang bad pyntrei kam ïa ki da ka bor balang bad da ka mon lade ki long pat kiba ai ka jingkmen (job satisfaction) bad ka jinglah (interest) ban leh ïa kaba donkam baroh ryngkat bad ki shnong ki thaw ki paidbah paidsan kiba ïa kit ïa bah.
Bad ka thong kaba ha lyndet duh ka long beit ka jingkyntiew ïa ki longïing bad ki shnong ki thaw ka jingroi bad jingmanbha ïa ki briew bad ki paidbah baroh.
Namarkata ngi donkam ban wad ïa ki daw ka jingsuda jong ka jingangnud bad ka jingshitrhem ïa ka kam ha ka liang ki jingtrei jingktah baroh kiba ai ka jingim ïa ki paidbah baroh (kaba ha ka phareng ka ïalong ryngkat bad ka embodiment and fulfillment of work culture and social discipline).
Kata ban wad ïa ki daw ka jingsahdien ha ki rukom treikam kiba bit dur bad biang rynieng bad weng shisyndon ïa ka jingsahdien ha ki rukom treikam bad pynlong ki jingtrei kam kiba tbit kata ki jingtbit bad ki sap treikam dei tang ïa uwei bad ar hynrei ka mut baroh phar u paidbah paidsan uba treikam ha la ka jong ka jingtrei shityllup ha kane ka jylla jongngi.
Ka trei dep bad shitrhem da u paidbah baroh ka pynlong ka imlang kaba iaid ryntih.
Lada lah ban weng syndon ka jingsahdien ha ka trei ni trei ryntih trei pynitynnad.
Ngim lah ban len ïa ka jingshisha jong ka jinglong briew jongngi ba ka dei ka hok tynrai jongngi ban ieit ïa la ka jingtrei da ka jingtrei ryntih bad pynitynnad ïa ka ba kan long kaba seisoh bad long ka jingkyrkhu ïa kiwei ki para mynsiem bad ka jingpyndep ïa ka mission kaba uwei pa kawei ngi dei ban pyndep ïa ka.
Ka Sorkar Pdeng ka la pynsngew ia ka Iing Bishar ba ha khliehduh jong ka ri India ka Supreme Court ia ka jingpyrshah jong ka ban pynlong ai ia ka jingshongkha parash-ynra bad ruh ia ka jingshongkha parakhythei.
Ka Sorkar Pdeng ka la ong ba lada pynlong ia kaba kum kane ka jait jingsh-ongkha, ka lah ban pynk-ylla khngpong khongdeh ia ki ain kiba ia dei bad ki niam bad jong ki briew shimet bad ka akor ka burom jong ki nongshong shnong jong ka ri India hi baroh kawei.
Ha kaba ia dei bad kane, ka Sorkar Pdeng ka la ong ba wat la ka don ia ka jingpynkhain ia ka kyndon ain  ia ka Section 377 jong ka Indian Penal Code, ka nong shah ujor kim lah ban kam ba kata ka dei ka hok ka jong ki ba ki lah ban ia shongkha parashynrang lane ban iashong kha parakynthei.
Ha katei ka mukotduma, ka Sorkar Pdeng ka la pyni ba ka jingiashongkha parashynrang lane paraky-nthei ka dei kaba ka imlang sahlang kam lahn ban pdiang bad ba kane ka ktah ia kiwei ki ain kiba ia dei bad kiwei pat ki niam ha kaba ia dei bad ka jingshongkurim lane ha kiwei pat ki ain.
Ka Sorkar Pdeng ka la ong ruh ba ka jingmut bashisha ka jingshong kurim ka long hapdeng jong u shynrang bad ka kynthei.
Ka la ong ruh, ba ka jingshong kurim hapdeng u shynrang bad ka kynthei, ka dei kaba la pdiang da ka imlang sahlang, ka long ka bynta jong ka lari jong kano kano ka jaitbynriew kaba la longdoh longsnam bad ba ym dei ban pynkylla ia ka.
Ka la ong ruh ba dei ban buh jingmut ba ka jingpynlong ain ia kaba kum kane ka jait jingshongkha kam dei ban ioh jaka bad ban ithuh da ka ain.
La ong ruh ba ka jingkyrpad kaba kum kane kan ym lah ban ieng.
Ka Sorkar Pdeng ka la ong ruh ba baroh ki ain, la ki long kiba don da ka jingthoh lane ki bym don jingthoh la ka long ha ki niam ne kiwei ki jaitbynriew, ki bud pyrkhing ia kane jingshong kurim ha u shynrang bad ka kynthei.
Hapdeng jong ki Hindu, la niew ia ka jingshong kurim ba ka dei ka Sakrament, ka dei ka kam kaba khuid kaba kyntang bad ba ka dei kamram ba u synran u dei ban pyndep na ka bynta ka kynthei bad ka kynthei na ka bynta jong u shynrang.
Ha ka niam Islam, ka jingshongkurim ka dei tang ka jingiateh.
Hynrei, wat la ka ain Islam ka long kumta, ka jingshisha pat ka long ba ka shongkha shongman ka long beit tang hapdeng jong u shynrang bad ka kynthei.
Ka Sorkar Pdeng ka la ong ba dei ban pdiang ia kiba kum kine ki jingkyrpad ban ithuh ia katei ka jingshongkha jong ki da ka ain kiba lah ban pynkylla khong-pong khongdeh ia ki ain ba ka imlang sah lang ka la pdiang baroh shi katta bad kiba la shongtynrai bad ki niam bad pdiang ruh kum ki ain jong ka imlang sahlang.
Ka Sorkar Pdeng ka ong ba wat lada ka la don ka jingpynkhein ia ka kyndon ain  ia ka Section 377 jong ka Indian Penal Code, ki nongkyrpad pynlong ain, kim lah ban kam ba ka jingshongkha hapdeng parashynrang bad parakynthei ba ka dei ka hok jong ki.
Kum shi bynta ban rakhe ïa ka sngi World Water Day ka ophis treikam jong u District sports officer ka East Khasi Hills District ha ryngkat ka jingïatreilang lang bad ka ophis Public Health Engineering department ka sorkar jylla ka la pynlong ïa ka jingïamareh marathon hangne hapoh nongbah Shillong mynta ka sngi ka 18 tarik Lber 2023.
Kane ka jing ïa mareh marathon kaba 5km, la ai kyrteng da ka 2023 5k Run Accelerating Change ha kaba la sdang naduh ka por 6:30 mynstep na ka khyrdop jong ka Polo JN Stadium.
Ïa kane ka jingïakob mareh la sdang naduh Polo JN stadium – Golf Club – Lad Shyiap – MPPS School – Lad Sanker – Mawroh Junction – FCI Junction – FCI – Meecl Main gate – bad pynkut biang ha Polo JN stadium.
Ha kane ka sngi ka la don ka jingsam ïa ka khusnam sha ki nongjop, ha kaba ïa ki nongjop ba la ïoh ha ka kyrdan ba nyngkong la sam 5,000 tyngka, 3,000 tyngka sha ki nongmareh kiba wan ba ar bad 2,000 tyngka sha ki nongmareh kiba wan ba lai.
La don ruh ka jingsam ïa ka consolation prize kaba 1,000 tyngka sha ki nongmareh kiba lah 50 snem shalor kiba lah ban pyndep kloi ha ka ban mareh.
Ha ka liang jong ki shynrang, u Wolbetstar Ramsiej u la wan ha ka kyrdan kaba nyngkong, ha kaba u la lah ban mareh pyndep hapoh 17:08:37, u Sainkupar Jyrwa u ka wan ha ka kyrdan kaba ar, u la mareh 17:17:92 bad u Michael Ramsiej uba la wan ba lai u la lah ban mareh 18:09:81.
Katba ki nongmareh kiba la heh ka rta ha ka liang ki shynrang kiba la wan shakhmat ki long u Badon Sing Tham uba la mareh 22:29:38) bad u Pynshngainlang Dkhar uba la mareh 22:43:75.
Ka Lyntijingkyrmen Kharjahrin kaba la wan ha ka kyrdan kaba nyngkong na ka laing jong ki kynthei, ha ka la lah ban mareh pyndep hapoh 21:40:16, ka Claire Jones Jala Kharbhih ka la wan ha ka kyrdan kaba ar ha kaba ka la mareh 22:42:24)bad ka Balarisha Thyrniang kaba la wan ba lai ka la mareh 3:45:55.
Katba ki nongmareh kiba la heh ka rta ha ka liang ki kynthei kiba la wan shakhmat ki long ka Bitaris Marbaniang kaba la mareh 31:54:32 bad ka Starina Jasain kaba la mareh 32:33:05.
Ki nongmih khmat na ka seng Voice of the People Party (VPP) ki la mih jyndat na ka Ïingdorbar thawaiñ ha ka sngi ba nyngkong jong ka samoi Mang Tyngka ha nongbah Shillong ha ka 20 tarik Lber 2023 kum ka dak ka jingpyrshah ïa ka jingkren u Lat ka jylla u Phagu Chauhan ba u la kren da ka ktien Hindi.
U president ka seng VPP, u Bah Ardent Miller Basaiawmoit mar ïa sdang u Lat ban kren da ka Hindi u la ïeng bad ong ba ka jylla kam dei satia ka jylla ba kren da kane ka jait ktien.
Shuh shuh u la bynrap ba ka jylla ka la ïa khlad na ka Assam hadien ba ka la pynbor ïa ka ktien Assamese haki paid riewlum ka thaiñ.
U Bah Basaiawmoit u la ong, “U Lamphang u dei ban lam ïa ka jingïalang da ka ktien kaba ngi sngewthuh lang namar ban ailad ïa kane ka rukom ban ïai long hapoh ka Ïingdorbar ka long kumba ïaid pyrshah ïa ka jingsngew ki paidbah ka jylla Meghalaya".
Ha kane ka por ba la kren u Bah Ardent, la knieh ktien lem u Myntri Rangbah ka jylla u Conrad Sangma bad u la ong, “Kane kam dei ka jinglong balah ban khmih lynti na u dkhot ba shah jied sha ka Ïing dorbar thawaiñ ka jylla ban kren kumne ha ka por ba dang ai jingkren u Lat hapoh ka Ïing dorbar thawaiñ.
"Ha kane ka kynti na ka liang u Conrad Sangma u la pynshai da kaba ong haba ka jingthoh halor ka jingkren u Lat lah dep sam ha baroh ki dkhot ka Ïing dorbar thawaiñ, kam don daw ei ei ban pynsahgeh ïa u Lat ban kren da ka ktein kaba u kham sngewsuk ban kren.
“U Lat um dei ba u leh khnang ïa kane ba u kwah hynrei ka long namar ba hap ban antad haba kren ha ka kten phareng," la ong u Conrad Sangma.
Kumta ki MLA ka seng VPP ki la mih jyndat noh na ka Ïing dorbar thawaiñ da ka jingsngew bitar halor kane.
U nongïalam ka seng Voice of the People Party (VPP) ba dei ruh u MLA na Nongkrem konstitweni, u Bah Ardent Miller Basaiawmoit haka 20 tarik Lber u la kynnoh ba ki jingkren jong u Lat da ka ktien hindi ha ka sngi ba nyngkong jong ka dorbar mang tyngka ka long kum ka jingbym burom ïa ki paidbahka jylla Meghalaya.
Haba kren sha ki lad pathai khubor hadien ka jingmih jyndat na ka dorbar ha shuwa ban kren sa u Lamphang ka Ïing dorbar thawaiñ u Thomas Sangma da ka ktien Hindi, u Bah Basaiawmoit u la ong ba katkum ki kyndon, ka jingkren ki dei ban long ha ka ktien pharen namar ka jylla Meghalaya ka dei ka jylla bym kren ïa ka ktien Hindi.
“Ngim khmih lynti ba ka sorkar jong ka ri India kan phah da u Lat u bym lah ban kren phareng namar um nang ban ïa kren bad ngi.
