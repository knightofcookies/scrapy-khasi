Shillong, Nohprah 09 : Ka Shillong Cricket Association (SCA) ka la pynbna ba kan sa sdang noh ka jingïalehkai jong ka samoi 2022-23 ha ka taïew ba lai mynta u Nohprah 2022.
Ka SCA ha ka kyrwoh khubor ka la pyntip ïa baroh ki club kiba ïasoh bad ka ba kin wan shakhmat ban thep kyrteng bad kyntup ruh ïa ka jingïadie ïathied player.
Ka jingthep kyrteng kan long ha ka 14 tarik Nohprah 2022 naduh katba ka jingïadie ïathied player kan long ha ka 16 tarik Nohprah naduh ka por 12 baje nohphai sngi haduh ka por 6 baje janmiet.
Ka jingpynrung kyrteng na bynta ka 2nd bad 3rd Division kan long ha ka 17 tarik Nohprah katba ha ka 1st bad Super Division kan long ha ka 3 tarik Kyllalyngkot 2023.
Ka elekshon MLA ha baroh ki 60 tylli ki constituency ka sah sa tang hynnniew bnai tam ei ei bad kane hi kadei ka por ïa ki nongthep vote ban phai dien aiu ki la ïoh na u ne ka nongmihkhmat jong ki ha kine ki saw snem tam bad kaei kaba u ne ka la wanrah ha ki shnong ki thaw jong ki ha kine ki snem baroh.
Dei ruh ha kum kane ka por ba ki nongthep vote ki pynap shibun ki jingkylli na bynta u/ka MLA ha shwa ba kin leit biang ban jied ïa u/ka MLA ba thymmai ha u 2023.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u ne ka MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Ka saiñpyrthei hi ha Meghalaya ka pher bha bad la ju ïohi ruh ba man ka san snem kumba 20 haduh 30 ngut ki MLA ki ju shah rem bad mih bujli da kiba thymmai.
Katkum ka jingïohi kane ka lah ban dei ruh na ka rukom sam ne pynpoi ïa ki skim kam pynroi sha ki shnong ki thaw ne ki ïing ki sem.
Ki nongïalam jong ki unit bapher bapher kim dei satia ban shaniah tylli tang ha iwei ne ar tylli ki nongïalam hynrei ban da don ki briew kiba peit pyrman man la ki unit khnang ba ki kam pynroi kin ym poi tang ha ki ba haïing jong ki nongkitkam jong ki unit.
Kane ka ju jia beit ha man la ki constituency bad kane hi kadei ka daw kaba hakhmat eh kaba u ne ka MLA kim ju tip ei ei ïa kaei kaba ki nongkitkam ki leh hynrei ha kaba khatduh dei ma ki ba mad ïa ka jingshah rem.
Ka por mynta ka la ih bha ruh na ka bynta ki kynhun kiba ju wad jingtip lyngba ka RTI ban tih ïa ki kam pynroi kiba poi ha ki shnong ki thaw.
Kito ki kynhun kiba smat ban wad ïa kum kitei ki jingtip ki dei ruh ban da wad bniah hato kiba ïoh ïa kitei ki skim kam pynroi na ki nongmihkhmat ki dei kiba dei hok shisha ban ïoh ne dei pynban da ki ba haïing suda jong ki nongkitkam ha ki shnong ki thaw.
Lada ki lap ba kadei pynban ka skim tang na ka bynta ki ba haïing ki dei ban pynshai paidbah khnang ba kiba bun balang kin tip bad kin ïoh ruh ban rai ha ka por thep vote.
Ki paidbah ki dei ruh ban husiar ba ha ka por thep vote kim dei satia ban shah pynngop noh shi khyllipmat tang ha ki tyngka pliah hynrei ban ïeng beit ha ka nongrim.
Lada ki don tang kumba mar shiteng na ki nongshong shnong kiba sngewthuh ïa kane, ka jingshah thied ha ka por elekshon kan ym treikam shuh bad ka constituency hi kan sa ïoh da u ne ka nongmihkhmat kiba paka.
Shillong, Nohprah 09 : U samla Lakhon Lanong u la ïoh ban khur takma Rupa ha ka jingïalehkai Karate kaba la tip kum ka Junior National Karate Championship ba la pynïaid da ka Karate Association of India (KIA) ha New Delhi, katba u samla Ram Lanong u la khur takma Rupa ha ka North East Olympic Games 2022 kaba dang shu kut shen hangne ha jylla Meghalaya.
Halor katei ka jingïoh khur takma, kitei ki arngut shi para kiba dang ha ka rta ba 15 snem ki la shah pynkup burom ha u Bah M Kharkrang (Retd IPS) uba dei mynta u State Executive Member bad Spokesperson jong ka BJP ha ka jingïadonlang u Bah Shri Daniel Diengdoh President BJYM Shillong City bad u Bah Dayo Sutnga President BJYM 17th North Shillong.
U Bah Kharkrang u la pynpaw ka jingsngewkmen ba kine ki arngut ki samla ki la ïoh ban khur takma na kitei ki rynsan ïalehkai bad kitbok kitrwiang ba kin nang ïai kiew shaphrang ha ka kam ïalehkai.
U la kyntu ruh ba kidei ban don ka mynsiem ïakhun bad ban trei shitom khnang ba kin nang lah ban wanrah nam bad burom ïa ka ïing ka sem, ka shnong ka thaw bad ïa ka jylla hi baroh kawei.
Mawkyrwat, Nohprah, 09: Ka Seng Samla Shnong Mawkyrwat ryngkat ka jingïatreilang bad ka ophis jong ka Deputy Commissioner, South West Khasi Hills District ka la pynlong mynta ka sngi ïa ka District Talents & Musical Evening, Mr & Miss Mawkyrwat 2022 ha Nativity Stadium Mawkyrwat kum shi bynta jong ka jongrakhe ia ka jingdap 50 snem ka jongioh ia ka jylla ba pura ha kaba u Myntri ba donbirom jong ka sorkar jylla u bah Renikton Lynhdoh Tongkhar u la long u kongsan.
Haba kren ha kaba ïadei bad ka jingrakhe lyngba kane ka prokram u bah Tongkhar u la ong ba kum ka jylla ngi la kiew ha ka roi ka par ha baroh ki liang la la long ha ka ïoh ka kot, ki lynti ki syngkien, ka koit ka khiah, ka pule ka puthi haba ïa nujor bad ki 50 snem kiba la leit bad ngi dei ban sngewnguh ïa ki longdien mandien kiba la long ki nongsaiñ dur bad ki nongprat lynti bad mynta ka shong sa ha ki kum ki samla kumno ban pyndep ïa kaba dang sah bad ban nang kyntiew ïa ka jylla bad ban nang kham pynbha ha baroh ki liang.
Haba phai sha ki samla u la ai mynsiem ïa ki ban nang kiew shaphrang ha ka jingim bad ban nangtrei shitom khnang ban nang rah ïa ka ri bad ka jylla kham shajrong.
Haba kren ha ka jingïalang ka kong Catamai Kharkongngor, Deputy Commissioner ka Maw-kyrwat ka la ong ba kane ka sngi ka long kum shibynta jong ka jingrakhe ïa ka jingdap 50 snem ka jingïoh ïa ka jylla ba pura jong ka Meghalaya bad ha kaba ïadei bad kane ka sngi ka la ïaroh ïa ka sap ki phong jong ki khun samla kiba la pyni halor kane ka rynsan ha kane ka sngi da kaba ong ba ki samla jong kane ka thaiñ kim duna shuh haba ïa nujor bad kiwei pat ki samla kiba ha kane ka jylla ha kaba ïadei bad kane ka bynta.
Ka ong ruh ba kane ka jylla jong ngi ka la biang lut nadong hadong bad kam da duna than haba ïa nujor bad kiwei ki jylla bad ki la don shibun ki jingkylla ha ka jylla jong ngi da kaba ai mynsiem ïa ki samla ba ka jingmih jong ki lyngba kum kine ki rynsan kan ïarap ban pynshlur bad ai jingkyrmen ïa ki ban don ka mynsiem ïakhun bad ban kiew arted ha ka jingim.
U bah Carness Soh-shang, MDC jong ka Mawkyrwat Constituency haba kren ha kane ka sngi ula pynpaw ïa ka jingkmen ban ïohi ba ki samla jong kane ka dong ka thaiñ ki la nang kiew ha kaa sap ka phong kaba ki don hynrei u pynkynmaw ruh ba wat hapdeng ka jingroi bad ka jingkiew sted ha ki liang baroh namar shibun ki jingkylla ngim dei ban klet ïa la ka jong.
U khmih lynti ba lyngba kum kine ki rynsan yn lah shuh ban pyni ïa ka riam ka distur tynrai bad ban pynneh da kaba ngi sarong la ka jong bad ban nang ban burom ïa ka jong kiwei.
Ha kane ka sngi la ïoh ruh ka jingpynkup burom da ka Seng Samla ïa u bah Renikton Lyngdoh Tongkhar, MLA, u bah Carness Sohshang, MDC, ka kong C.
Kharkong-ngor, DC, u bah H.
S.
Diengdoh Red MCS bad Myntri barim ka shnong Mawkyrwat bad kiwei de ki ‘riew rangbah.
La sam ruh ïa ki khusnam sha ki nongjop ha ki jingïakop bapher bapher ha kaba u bah Dawningstar Marweiñ, Gen Secretary jong ka Deng Samla Shnong Mawkyrwat u la ai ïa ki kyntien pdiang burom katba u katba u bah J.
Lyngdoh, Asst.
Secretary jong ka Seng Samla Shnong Mawkyrwat u la ai ia ki kyntien khublei.
Nongstoiñ, Nohprah 9: U Deputy Commissioner (Excise) jong ka West Khasi Hills, u la pyntip ba katkum ka bor ba la pynkup ha u hapoh ka section 324-A jong ka M.
E Act (Assam Excise Acts and Rules as adapted), u la pynbna DRY DAY ne sngi tyrkhong kyiad ha baroh jong ka West Khasi Hills District ha ka 25 tarik Nohprah 2022 bad 1 tarik Kyllalyngkot 2023, namar ka jingrakhe ïa ka Khristmas bad ka New Year.
U la bthah ïa baroh ki dukan die kyiad pyrsi bad IMFL ki bar, Hotel, Bonded warehouse, ba ki dei ban khang khyrdep ïa la ki dukan ha kitei ka sngi.
Lada lap ïa kiba leh pyrshah yn pynshitom ïa ki hapoh ka kyndon aiñ kaba la teh.
Nongstoiñ, Nohprah 9: Ka seng trei mon sngewbha kaba la tip kum ka Nongstoiñ Social Service Society, ha ka sngi palei ka la ïoh ban rakhe ïa ka sngi kyrpang jong ki briew kiba duna dkhot met, da kaba pynlong ïa ki jingpynbyrngia bapher bapher, ba kynthup ïa ki jingïakop dro dur da ki khynnah kiba duna dkhot met bad kiwei kiwei ki jingïalehkai.
Ha ha katei ka sngi kyrpang u bah Polestar Nongsiej kyrtong MLA na ka seng UDP na ka Nongstoiñ konstitwensi u la long kum u kongsan.
Katba ka kong V.
C War District Social Welfare Officer Nongstoiñ, ka la donlang kum ka symbud kongsan bad ïa katei ka jingïalang la pynlong ha NSSS Hall Nongstoiñ.
La ong dei na ki daw ki bym lah ban kiar namar ka jingïatyngkhuh bad kiwei pat ki kam, ka seng ka la hap ban rakhe noh ha ka 8 tarik u Nohprah 2022.
Ïa kane ka sngi kyrpang ym shym la lah pat ban rakhe ha ka 3 tarik kaba dei ka sngi kaba la buh ryntih da ka UN, kaba la don lang ruh bad ka theme kaba la ong “Transformative Solution for Inclusive Development the Role of Innovation in fueling an Accessible and Equitable World".
“Nga kyntu ïa kiba duna dkhot met ba phim dei ban sngewpher bad ngi namar nga kum uwei u nongkhaïi, nga lap ba don bun ki briew kiba duna dkhot met ki long kiba don kham bun ka sap ka phong kaba U Blei u la ai, ha ki ban ïa kaba ngi don ma ngi bad ki don ruh kaba kham kyrpang.
Nga lap ïa kita namar ki don kiba trei bad nga, don uwei u ba matlah kawei ka khnat.
Hynrei u dei uba tbit bha ban trei kam makhanik don ruh kawei ka longkmie kaba dei ka accountant ha ka kam jong ngi", ong u Bah Polestar Nongsiej.
“Kum ki briew kiba bit ba biang ruh kim dei ban kynthoh ne mudui ïa ki jingbakla jong ki briew kiba duna dkhot met ha kino kino ki kam, haba lah tip ba ki dei kiba duna kumno phi dang mudui.
Don ruh ki bym patiaw ïa ka jingdonkam jong ki briew kiba duna dkhot met haba ki ïadei kam.
Kum ïa kita ki jinglong ka lah dei ka por ba ngin pynduh noh", u la ong.
Ha katei ka sngi nalor kitei ki kynrem ki lyndan, la ïadonlang ruh u Lyngdoh ka balang katholik u James Anderson Syiemlieh, Director ka Nongstoiñ Social Service Society, NSSS, kong Mariantina Lyngkhoi bad la pynïaid ïa katei ka jingïalang da u samla Govinsen Ïawphaniaw dkhot ka NSSS.
Mawkyrwat, Nohprah, 09: Ka ophis jong ka District Legal Services Authority (DLSA), South West Khasi Hills District ha ryngkat ka jingïatreilang ka Meghalaya State Legal Services Authority, Shillong, ka ophis jong u Superintendent jong ki Pulit, South West Khasi Hills District & ka ophis One Stop Centre, Mawkyrwat bad ka Dorbar Shnong Nongkulang, South West Khasi Hills District mynta ka sngi ka la pynlong ïa ka program jong ka jingrakhe ïa ka “World Human Rights Day" ha kaba ïa ka jingïalang la pynlong hapoh ka Yeiñ Dorbar Nongkulang.
U bah S.
J.
Kharbhih, Officer In-charge jong ka Nonghyllam Police Station haba kren ha ka jingïalang u la kren bad batai ïa ki katto katne ki mat ba kongsan kiba ïa dei bad ka hok longbriew manbriew jong ki paidbah nongshong jong ka ri India kata ïa ki 6 tylli ki hok kawei ka dei ka hok ban ïalong kajuh, ka hok jong ka jinglaitluid, ka hok ban ïeng pyrshah ïa ka jingshah leh beiñ, ka hok ban mane Blei laitluid, ka hok ban pynïeng ïa la ka jong ka riti ka dustur, ka hok ban pule, bad kiwei de ki hok.
Nalor ki hok, ha kajuh ka por u la batai ruh khyndiat shaphang ki kamram ba ki nongshong ki dei ban leh.
Ka kong Memory Marweiñ na ka One Stop Centre office, South West Khasi Hills District, pat ka la kren halor ka jingtreikam jong ka ophis bad ka ïarap ruh ha kiba bun ki bynta lada ki paidbah ki donkam.
Kiwei pat ki nongkren ki long u bah B.
Syiemlieh, Co-ordinator jong ka Meghalaya State Legal Services Authority, ka kong Nosmi Hahshah, Panel Lawyer jong ka DLSA, bad u Assistant Secretary Shnong jong ka Shnong Nongkulang.
Ha kane ka sngi la ïoh ruh ban pynlong ïa ka jingïakop dro jingdro ha kaba u Dametipbha A.
Sangma ba nyngkong, ka Ridaplin Hahshah ka wan ba ar bad ka Clearinsis Nongbri kaba wan ba lai kiba dei ha ka karta ba 4 haduh 14 snem.
Nangta, sha u Wallambok Nongbri ha ka kyrdan ba nyngkong, u Desmond Nongtnger ha ka kyrdan ba ar, bad u Saiñborlang Nongbri ha ka kyrdan ba lai kiba dei ki khynnah ba 13 haduh 18 snem.
Ban pynsngewthuh shuh halor kane ka jingrakhe ïa kane ka sngi kyrpang la ïoh ruh ban pyn i ïa ka phlim ba lyngkot kaba kyrteng ka “Nangno ka jingïarap kan wan".
Nongstoiñ, Nohprah 9: U bah K.
P.
Pangñiang President rangbah ka HSPDP, u la ong ba hadien ba u la wanphai na ka jingïalang kaba la long ha Tura, na ka liang ki nongïalam ka GSMC bad kiwei kiwei ki kynhun kiba la ïadon lang hapoh ka shatri jong ka National Federation of News State, ki la pyntip ha u ba ki kwah ban ïakynduh biang sa shisien ban ïatai sani halor ki mat kiba donkam, ha shuwa ba kin leit aiti sha ka Dorbar Lok sabha ba kan pynsngew sha ka ri India halor ki mat jingdawa.
U la ong ruh ba kitei ki para dkhot kiba la don hapoh ka lama jong ka NFNS, ki la pyntip ruh ba ki kwah ban pynlong ïa katei ka jingïakynduh lang jong ki ha kano kano ka jaka kaba hap hapoh Khasi Jaiñtia Hills, hynrei kam dei pat ha ka Nongbah Shillong.
Hadien ba ki la pyntip ïa kata, na ka liang ka HSPDP ka la pynbeit ba ïa katei ka jingïakynduh lang kin pynlong ha ka 12 tarik mynta u bnai ha ka shnong Mawphanlur, kaba dei kawei na ki jaka jngohkai ba itynnad bad kaba la biang ki jaka sah na ka bynta ki ba wan sah miet.
Ka dei ruh ka shnong ha kaba la tei ïa u mot sah jingkynmaw ïa u (L) Maieit Hopingstone Lyngdoh u nongprat lynti halor ka jingdawa jylla la ka jong kata ka Khasi Jaiñtia State.
Nongpoh, Nohprah 08: Na ka bynta ban dang bteng ïa ki kam shakri ïa ki para doh ki para snam bad ïa ka imalang ka sahlang ha ka lama ka ka Hynniewtrep National Youth Front (HNYF), u President ba rangbaha ka HNYF, u Bah Sadon Blah ha ha ka 7 tarik u Nohprah 2022 u la wan ban shim bynta na ka bynta ban pynskhem ïa ki nongïalam ba thymmai ka HNYF Nongpoh Circle kum kita ki dkhot ba pura ka seng katkum ki riti treikam jong ka seng.
Ïa kine ki nongïalam ba thymmai ka HNYF Nongpoh Circle la pynskhem da u Bah Sadon Blah kum u nongïalam ba ranghah ha ka jingïalang kaba la long ha Dorbar Hall Nongpoh bad ba la sakhi lang da ka jingdon lang u President ka HNYF Northern Region, u Bah Marcus Marten, u Secretary, u Bah Edelbert Nongrum, u Vice president, u Bah J.
M Cyne bad kynthup kiwei kiwei ki nongnïalam bad ki dkhot ka HNYF na sengkmie bad na Ri Bhoi District.
Kitei ki nongïalam ka HNYF Nongpoh Circle kiba la pynskhem da u Nongïalam ba rangbah, u Bah Sadon Blah ki kynthup ïa u President ba la jied ïa u Bah Robert Thabah, Vice president, Syrpailang Makdoh, General Secretary, bah Fullbok Lyngdoh, Assistant Secretary, Bah Virbor Khongbeh, Finance Secretary, Bah Kyrshïan Urïah bad kynthup kiwei kiwei ki nongïalam bad ki dkhot ka executive Committee.
Haba kren ha kane ka jingïalang pynbam smai ïa kitei ki nongïalam ba thymmai ka HNYF Nongpoh Circle, u President ba rangbah ka HNYF, u Bah Sadon Blah u la ai mynsiem ïa kine ki nongïalam ba kin shim ïa kata ka lyngkor nongïalam da ka jingkitkhlieh bad ym da kano kano kaba shu pynbor, namar ban shim ïa ka lyngkor nongïalam ki hap ban kynduh shibun ki jingtynjuh na ka bynta ban ïada ïa ka ri bad ka jaid bynriew.
Na ka lïang u Bah Sadon K.
Blah kum u nongïalam ba rangbah ka HNYF, u la kren ruh halor shibun ki phang kiba ktah ïa ka ri bad ka jaid bynriew, bad kum ki nongïalam ka seng pat ki hap ban shim ïa kata ka jingkitkhlieh ban ïada ïa ki para doh ki para snam bad ruh ba kim dei ban long kita ki nongïalam tang ban myntoi ïa lade shimet bad ban myntoi ka ri bad ka jaid bynriew.
Nongstoiñ, Nohprah 9: Kum shibynta jong ka jingpynkhreh ïa ka election ha u snem ban wan kata ha u 2023, ka Bharatya Janata Party na Delhi ha ka sngi thohdieng ka la phah ïa u Dr.
Shyamal Saikia sha Nongstoiñ ban ïakynduh ïa ki nongïalam jong ka BJP Nongstoiñ Mandal, ban pynshai ha ki ïa kiba bun ki mat treikam ba kin pynshai sha ki paitbah ha ka por kanbas election.
Lah ban kdew hangne ba u Dr Saikia u dei uwei na ki nongpeit pyrman jong ka party, u ba la thung na ka bynta ba un peit ïa ka jinglong jingman jong ka party ha ki jylla jong ka thaiñ shatei lam mihngi, ba kynthup ïa ka Assam, Meghalaya, Manipur, Mizoram, Arunachal Pradesh Tripura bad kiwei kiwei ki jylla bad u shong u sah ha Guwahati.
U Dr Saikia u dei ruh u heh pulit u ba la shong thait bad u ba la bat teng kum u SP jong ka Kamrup Distirct.
U la shah pynkiew haduh ka kyrdan Additional Inspector General of Police jong ka sorkar Assam bad hadien ba u la shnong thait u la shah jied kum u nongpeit pyrman jong ka Bharatya Janata Party.
Ha ka jingwan ha Nongstoiñ la synran lang ïa u Dr Saikia da u bah David Kharsati State President ka BJP Meghalaya, u bah W.
Marbañiang bad kiwei kiwei ki nongïalam jong ka BJP.
La pynlong ruh ïa ka jingïalang ha ka ophis treikam jong ka party ha Upper New Nongstoiñ, ha kaba bun ki paitbah bad ki dkhot na kylleng ki shnong ba kynthup ïa ki samla, ki longkmie bad ki rangbah ki la wan ha katei ka jingïalang.
U bah David Kharsati u la ong ba ha kane ka election ba dang shu dep ha Gujarat, ka Congress ka la pyrshang katba lah ban theh da ka pisa bad ka thong ka long ban pynrem kput ïa ka BJP hynrei kam shym la lah satia.
U la ong ruh ba uno uno u ba thmu ban rung sha ka BJP bad ban ïaleh elekshon na ka bynta ka jingmyntoi shimet jong u, yn ym don jaka satia namar ka thong ba hakhmat eh jong ka BJP, ka long ban shakri ïa ki paitbah da ka hok khlem kano kano ka jingbam sap.
U Dr Shyamal Saikia u la ong ba naduh ba ka BJP ka la ïoh ban synshar ha Assam, ka roi ka par ka la kiew sted bha, ka jingïoh kam ïoh jam jong ki samla ka la kiew sted bha, ki longkmie ki la ïoh shibun bah ki jingmyntoi lyngba ki skhim bapher bapher ba ka sorkar pdeng ka la ai na ka bynta jong ki.
U la ong ruh ba ha Meghalaya ka sorkar pdeng ka la mang pisa kyrpang haduh ar lak tyngka na ka bynta kawei ka longïing kaba duk tasam ban shna ïa ki ïingsah kiba bha.
ïa katei ka pisa la phah lyngba ki Bank account jong ki, khnang ba kan ym don kano kano ka jingshah khate haba ki leit ban sei ïa ka pisa, na ka bynta ban thied ïa ki tiar ki tar kiba don kam ha kaba shna ïa ki ïing ki sem jong ki.
U la ong ba kawei pat ka skhim kaba kyrpang ba u Narendra Modi Myntri u la leh bha ïa ki paitbah nongshong shnong, ka dei ka skim ban pynpoi umbam umdih ha man la ki thliew ïing kaba la tip kum ka Jaal Jivan Mission (JJM).
Hynrei kaba lyngngoh pat ka long ba kane ka sorkar Meghalaya kam shym la pyntrei kam hok, namar katkum ka jingtip ba u la ïoh na ki paitbah ka long ba wat la ki pipe ki la poi ha man ki thliew ïing ruh kim ïoh um satia.
U la ong ruh ba katei ka jingbym ïoh um ka dei namar ka jingtorti jong ki nongpyntrei bad ka jingpyndon kam bakla jong ka sorkar ïa ka pisa ba la mang da ka sorkar pdeng.
U Dr.
Saikia u la kyntu ruh ïa ki paitbah ba halor ka jingbym poi thikna jong ka umbam umdih ha ki ïing ki sem jong ki, kim dei ban ailad hynrei ki dei ban pyntip sha ki nongïalam jong ka party, khnang ba kin phah ïa ka kaiphod sha u ba un pyntip sha Delhi bad ka sorkar pdeng kan leh ïa kaba donkam.
Hadien ba la wai ka jingïalang kum ka dak jong ka jingsngewkmen na ka bynta ka jingjop ha ka election ha Gujarat, ki la pynlong ïa ka jingthang bom pataka ha jrong jong ka mala jong ka ophis treikam.
Nongpoh, Naiwieng 08 : Wat hapdeng shibun ki jingduh jingkyrmen bad ba u lyoh badum u la wan tap ïa ka jingmut jingpyrkhat ki kmie ki kpa, ki nonghikai bad ki khynnah skul kiba la shah ktah ïa ka puel ka puthi na ka jignwan lynshop ka khlam COVID-19 ha ki snem ba la leit noh, hynrei ki kmie ki kpa, ki nonghikai bad ki khynnah skul ki la ioh jingkyrmen biang mynta u snem kaba dei hadien ba ka pule ka puthi ka la ïaid beit ïaid ryntih bad ki la lah ban long kumba ka ju long baroh shi katta ha ka por bay m pat wan lynshop ka khlam COVID-19.
Kine ki jingkyrmen bad ka jingkmen ka mynsiem kiba la wan phai biang sha ki khynnah skul, ki kmie ki kpa bad ki nonghikai ka la paw prythei ruh mynta ka sngi, kaba dei hadien ba ka Alpha English Higher Secondary School, Nongpoh kum kawei na ka shlem ai jingnang jingstad ïa ki khynnah skul ka la lah ban pynbna noh ïa ka risot ki khynnah skul kumba ka ju long baroh shi katta.
Kine ki ar ngut ki samla rangbah ka Ri Bhoi kiba la paw ha ka kam ïalehkai sport ki la shah jied ban long kum kita ki Ri Bhoi Idol ka dei ha ka 20 tarik u Naiwieng 2022 ba kin long kita ki nongrah khubor ban pynshlur ïa ki paidbah ka Ri Bhoi kiba la kot 18 snem shaneng ban pynrung kyrteng ha ka Electoral Roll na ka bynta ban ioh ïa kata ka hok ban jied ïa ki nongmihkhmat paidbah.
Lah ban ong ha kine ki ar snem ba la leit noh na ka jingwan lynshop ka khlam COVID-19 ka la ktah lut ïa ki jingmut jingpyrkhat ki kmie ki kpa, ki nonghikai bad ki khynnah skul, namar ba ha ka liing ka pule ka puthi ki la shah ktah jur na ka daw ba ki hap ban bud ïa kita ki kyndon bapher bapher ban ïada na katei ka khlam COVID-19.
Mynta ka sngi, ka la long ka sngi kaba phuh ba phieng naduh ki nonghikai, ki kmie ki kpa bad ki khynnah skul, ha kaba khlem da don shuh kano kano ka jingpynthud ka Alpha English Higher Secondary School, Nongpoh ka la lah ban pynbna ïa ka resot ki khynnah skul bad ka jingpynïaid na ka bynta ki skul kan sa long noh kaba ïaid beit ïaid ryntih khlem da don shuh kano kano ka jingpynthud khamtam ïa ki khynnah skul ba kin wan sha skul.
Na ka liang ka Alpha English Higher Secondary School, Nongpoh mynta ka sngi hadien ba ki khynnah skul ki la thoh ïa ki eksamin naduh ka Klas Nursery haduh Klas- X jong u snem 2022 bad la lah ruh ban pynbna ïa ka resot ba ki khynnah skul kiba la pas ïa ka eksamin kin sa ioh ban kiew klad bad ka jinglong skul ruh kan long noh kaba ïaid beit ïaid ryntih kumba la pynbna da ki bor pynïaid skul.
Kaei kaba la paw shabar ha kane ka jingpynbna risot, ka dei ka jingkmen kaba la rung ha ki jngmut jingpyrkhat ki khynnah skul, ki kmie ki kpa bad ruh ki nonghikai sku, ha kaba ki la don ka jingkyrmen ba kin dang lah shuh shuh ban kyntiew ïa ka pule ka puthi hadien ba ym don shuh kano kano ka kyndon kaba teh ba khum ban wan sha skul bad ban pule puthi kumba la leh ha ki snem ba la leit noh na ka jingwan lynshop ka khlam COVID-19.
Kumba la ai jingkren ha kane ka sngi, da ka Principal ka Alpha English Higher Secondary School, ka Kong W.
K Blah ka la pynpaw ka jingkmen ba ka jinglong jingman ka la wan phai biang kumba long baroh shi katta khlem da don shuh kano kano ka jingshah pynthud ïa ki khynanh skul bad ka buh ruh ka thong ban don ka jingïatrei lang na ka bynta ban ai jingstad ïa ki khun ki ban long ki lawei jong ka imlang ka sahlang bad ka jaid bynriew.
Ka la ong ruh ba ka jingnang jingstad ka long kaba donkam haduh katta katta bad dei namar kane ka daw ngi donkam ka jingïatrei lang naduh ki kmie ki kpa, ki nonghikak bad ki khun bad lada don ka jingïatrei lang ngin dang lah ban ai ka jinghikai kaba biang tam ïa ki khynnah khnang ba kin kynjoh sha ka thong jong ka jingim.
Shuh shuh, ka la ong ruh ba mynta u snem kin sdang noh kham kloi ïa ka skul khnang ba kin lah ban pyndep ïa ki syllabus bapher bapher bad ban kyntiew ïa ki khun ki kti ba kin kiew ha ka pule ka puthi, la donkam ka jingïatrei lang naduh ki kmie ki kpa, ki nonghikai bad ki khynnah skul, bynrap ka Kong W.
K Blah ha kane ka sngi ba la pynbna paidbah ïa ka risot ki khynnah skul.
Kum ban pynpaw paidbah, kane ka jingkyrmen kam dei satia tang ïa ka skul Alpha bad ïa ki skul hi baroh kawei ha ka jylla bad wat ha ka imlang ka sahlang, ha kaba lah ban ong ha ki ar snem ba la leit noh ka jingsyrtok ka la ktah ha baroh ki liang na ka jingwan lynshop ka khlam COVID-19 ha ka prythei hi baroh kawei.
Khliehriat, Nohprah 09: U myntri ka sorkar jylla, u bah Kyrmen Shylla ha ka jingdon ryngkat lang u Secretary jong ka Social Welfare jong ka jylla Meghalaya, u bah I.
W.
Ingty, IAS, mynta ka sngi u la pylllait paidbah ïa ka CM Cares bad ha kajuh ka por la rakhe ïa ka District Convention of Front Liners ha East Jaiñtia Hills District kiba dei ki nongtrei kiba hakhmat eh ha kaba ai ïa ka bam kaba biang ïa ki khynthei bad ïa ki khynnah kiba na ka tnat Social Welfare, ïa kane ka prokram la khot pynlong da ka tnat Social Welfare ha ryngkat ka jingïatreilang bad ki bor district jong ka East Jaiñtia Hills District.
Haba kren kum u kongsan, u bah Kyrmen Shylla, uba dei ruh u myntri uba dei peit ïa ka tnat Social Welfare hapoh ka jylla, u la ong ba u myntri rangbah ka jylla, u Conrad Sangma u la pynbna paidbah ïa kane ka CM-CAREs skim (Kaba pynsuk, kaba ïarap, kaba burom bad pynkup bor ), kaba ai jingkyrshan da ka pisa ïa kito ki nongshongshnong kiba la tymmen, ki longkmie ki bym don kpa shuh bad ïa kito kiba don jingduna ha ki dkhot met, u la ong ruh ba ka sorkar Meghalaya ka la shim ïa ka synjam ban pynduna ïa ka SAM bad MAM ha ki khynnah, la ong ruh ba da ka jingtrei shitom bad trei bor bah ka tnat ka koit ka khiah, ka tnat Social Welfare, ka tnat ka pule puthi bad kiwei kiwei ki tnat kiba don bynta lang (Line Departments) ka jylla Meghalaya ka la kynjoh haduh 90 percent ïa ka SAM bad MAM ha ki khynnah.
La ong ruh ba ka tnat Social Welfare ka la pynbit pynbiang ïa u khaw uba na ka tnat Food Coorporation of India (FCI) ha kaba la phah sha Delhi bad pynbit pynbiang ruh ïa ki jait vitamin bad mineral ban kyntiew ïa ka koit ka khiah ha kaba ynda la dep ban test la wanrah biang shapoh ka jylla bad sam lyngba ki ICDS Centre.
U bah Kyrmen u ban jur ruh halor ka jingdonkam ban ai ki jingpynshai paidbah halor ki skim bapher bapher kiba wan na ka tnat Social Welfare bad kyntu ïa ki heh sorkar, ki ASHA, ki Aganwadi bad ki bor shnong ba kin shim khia halor kane, u kyntu ruh ïa ki paidbah ba kin leit mih sha ki tnat sorkar kiba don hapoh ka district ban wad jingtip halor ki jait skim kiba wan na ka sorkar.
U Consultant, Poshan Abhiyan, u bah G.
Nengnong, ha ka jingkren lamphrang, u la ïathuh ba ha u bnai nailur jong u snem 2020 ka jylla ha ryngkat bad ka ri hi baroh kawei ka la shim ïa ka synjam ha kaba la pynlong da ka drive ban wad jingtip ïa ki khynnah kiba don ha ka SAM & MAM bad lyngba kane ka Drive la lap ba ki don haduh 16,327 ki khynnah kiba dei ki MAM bad 1,788 ngut ki khynnah kiba dei ki SAM bad kat haduh u bnai rymphang jong u snem 2021 ka jylla ka la kynjoh haduh 95 percent shaneng, katba ka jingjurip jong ka National Family Health Survey 6 (NHFS) kan sdang ha u bnai lber jong u snam 2023 bad khmihlynti ba ka East Jaiñtia Hills District kan shim ïa ka synjam kaba radbah ban don ki khynnah kin poi 80 haduh 90 percent ha ki Aganwadi Centre bad yn lah ruh ban peitbniah ïa ka koit ka khiah jong ki.
Ka DPO, jong ka tnat ICDS, ka kong Y.
Najiar, ka la kren halor ki kam bad ki jingkitkhlieh ba ki nongtrei Aganwadi , ki ASHA bad ki dkhot SHGs ki dei badn leh ïa ki kam kumba la bthah da ka MSRLS ban pynduna ïa ka MAM bad SAM ha ki khynnah.
Kiwei pat kiba la ai jingkren ki kynthup u Deputy Commissioner, u Abhilash Banarwal,IAS, ka District Social Welfare Officer, East Jaiñtia Hills District, ka kong R.
Passah.
Kum ka dak ka jingiaroh ïa ka jingtrei shitom jong ki AWW bad kiba ïarap ïa ki AWW, u bah Kyrmen Shylla u la pynbna ïa ïa ki incentive kaba T1500 tyngka ïa ki AWW, T 750 tyngka ïa ki Mini AWW bad T 500 tyngka ïa ki jingïarap ïa ki AWW.
La sam ruh ïa ki ID Cards sha ki nong ioh jingmyntoi na kane ka CM-CAREs bad la ai ruh ia ka khusnam sha ka Rymbai Pompyrthad Anganwadi Centre bad ki nongtrei Aganwadi bad ki nongiarap bad kumjuh ruh sha ki Village Organisation kiba don hapoh ka district kiba la ai ka jingiatreilang ha kaba pynduna ïa ka SAM bad MAN hapoh ka district.
Jowai, Nohprah 09: Ka Lion Sports & Youth Affairs ha ka thong ban sei bad pynmih pyrthei ïa ka sap ka phong jong ki khun samla don sap ha ka liang ka rwai ka siaw ka put ka tem, mynta u snem ka la pynlong ïa ka Rokustica Unplugged Music Competition 2022.
Ha ka Grand Finale jong kane ka ïakop ba la pynlong ha ka 8 tarik Nohprah ha Lion Mission Compound Dorbar Chnong Auditorium u Wailadmiki Shylla, MLA Jowai u la wan ban donlang kum u kongsan ryngkat u Octomewot Lamin, Nominated MDC-JHADC kam u symbood kongsan.
Ha ka jingïalang maitphang jong kane ka janmiet ba la pynïaid da u Donkupar Syngkrem, President LSAYA, u Pynhiam Kharkongor, Advisor LSAYA u la ai ki kyntien lyngkot halor ka thong bad ka jingthmu jong kane ka prokram katba u L.
Dauni Laloo, Secretary Rokustica u la pashat ki kyntien khublei.
Ha kane ka Rokustica Unplugged Music Competition 2022, ki nongïashimbynta kiba la poi sha ka Grand Finale jong kane ka jingïakop ki long ka kynhun Meraki, Melodic Hues, Dawbhaki Pde, Saini Diang Bareh, The Hawk, Saiwansa Challam, Radiant Wave, Teibok Tongper, Audio Garde wa u Donean Laloo bad ïa kane ka jingïakop lawan ban bishar da ki riew don sap ka ri lum Jaiñtia ha ka liang ka rwai ka siaw ka put ka tem ba kynthup ïa u Ram Suchiang (singger) ka Amable Susngi (singer) bad u Starly Shullai (vocalist)Ka kynhun MERAKI ba la mihkhmat da u Byron Mandy Lamare, u Jobian Mandy Lamare bad u Mardy Pohdweng kum ka lah duh jong kane ka Rockustica Unplugged Music Competition 2022 ka la ïoh ban rah ïa ka song pisa ba 30 hajar tyngka, ka Dawbhaki Pde kum ka Runners-up ryngkat ka song pisa ba 15 hajar tyngka katba ka Melodic Hues ba la mihkhmat da u Alexis Syngkrem, Winifred Passah, Rilana Lawai, Donald Syngkrem wa u Posperwell Dhar ka la rah ïa ka nam Best Original Song ryngkat ka song pisa basan hajar tyngka.
Shillong, Nohprah : Ka Kur Jyrwa Nongsiej ha ka Executive Committee kaba la long ha ka 23 tarik u Naiwieng 2022, ka la ïakut ban pynlong ka jingsam khusnam sha ki samla ka Kur kiba pass bha ha ka SSLC bad HSSLC (Arts, Science bad Commerce), kata kiba poi ha ka Top 20 na ka bynta u snem 2019, 2020, 2021 bad 2022.
ïa katei ka khusnam yn sam ha ka jingïalang paidbah ne General Meeting jong ka Kur ka ban long ha ka 7 tarik u Kyllalyngkot 2023 ha Madan Malki, Shillong.
Kumta na ka liang ka Kur ka kyrpad ïa ki par Kur kiba pass bha ha ka eksamin jong ki, kiba ïoh katkum kitei ki jingkdew haneng ba kin pynpoi ïa ki Xerox copy jong ki marksheet sha i Rev.
L.
D.
Nongsiej, General Secretary jong ka Kur Jyrwa Nongsiej ha lane shwa u bnai Nohprah mynta lane da kaba ki lah ruh ban shu phah lyngba ka whatsapp ha une u phone no.
9366970687.
Kane ka long katkum u kyrwoh lyngba u Genl Secretary ka Seng Kur Jyrwa Nongsiej, Central Body.
Shillong, Nohprah : U MLA ka Mawlai u Bah P T Sawkmie bad u MDC bah Teiborlang Pathaw hynne ka sngi kum ka dak jong ka jingplie ki la khap ïa u ribon plie na ka bynta ka mini fete ba la pynlong da ka St.
Aloysius Secondary School, Mawlai Kyntonmassar na ka bynta ban pynmih pisa ïa ka skul.
Ha kane ka jjngplie la ïa don lang ki heh UDP, Mawlai Circle, ki nonghikai, ki khynnah skul bad kiwei kiwei.
Haba ai jingkren u bah PT Sawkmie bad bah Teibor Pathaw ki la pynpaw ka jingkmen ba ka skul ka la kynmaw ïa ki ban khot snegwbha ban ïa don lang ha kane ka sngi plie ïa ka mini fete.
Baroh ar ngut ki nongmihkhmat ha kane ka sngi ki la noh synñiang da ki song pisa kum shi bynta ban pynpaw ïa ka dak ka jingdon bynta lang jong ki ha kane ka jingpynmih pisa ka skul.
Shillong, Nohprah : U MLA ka Mawlai u Bah PT Sawkmie hynne ka sngi ula pynpaw ka jingsngewkmen bad pdiang sngewbha ïa ka hukum jong ka Meghalaya High Court badonburom ha kaba ïa dei bad ka jingphah pynsangeh halor ka kam ïa pynbeit pud hapdeng ka Meghalaya bad ka Assam.
“Nga sngewkmen shikatdei eh ba ka ïingbishar Meghalaya High Court ka la phah pynsangeh ïa ka jingpynbeit pud bad ka la phah pynsangeh ruh ban pynïeng ïa ki Mawpud hadien ka jingujor da ki khlieh nongsynshar," ong u Bah Sawkmie.
Nalor kata ula ong ruh, “Kane ka paw shai ïa ka jingphiel ka sorkar ha kaba ïa dei bad ka Memorandum of Understanding (MoU) ne ka soskular kaba kine ki ar tylli ki jylla ki la ïasoi hapdeng jong ki.
"Shuh shuh ula pynpaw ba naduh ka por ba soi ïa ka MoU u sngewthuh ba kam biang satia namar ba bun ki jaka ki leit sha Assam bad bun ki sengbhalang bad kumjuh ki Khlieh Nongsynshar ki pynpaw ïa ka jingbym sngewhun jong ki ha kaba ia dei bad kane ka jingïapynbeit pud.
U pynpaw ruh ba ka sorkar bathymmai ka ban wan ha u 2023 kan hap ban pynduh pyndam ïa ka MoU ba ïa soi ia ka phase banyngkong jong ka Meghalaya bad Assam.
Kum ban shu kdew ka ïingbishar Meghalaya High Court ka la pynmih ïa ka hukum ba ym dei ban sieh mawpud ha ki jaka ïaknieh hapdeng ka Assam- Meghalaya tad haduh ka 6 tarik Rymphang, 2023.
Katkum ka hukum ka ïingbishar ka la pynpaw ha kum kane khep kam dei ban don ka jingpynbeit ïa u pud lane pynieng mawpud ha kitei ki jaka halor ka MoU ba la soi ha ka 29 tarik Lber 2022 tad haduh ban shong bishar biang.
Ka Iingkashari ka la buh sngi ban bishar biang ïa kane ka mukotduma ha ka 6 tarik Rymphang, 2023.
Shillong, Nohprah : Ka Nongshluid Govt LP School kan rakhe ïa ka jingdap ba 100 snem ha ka 17 tarik u Nohprah 2022.
Ha kane ka jingrakhe kan don ka jingplie ïa u mawmer ka synjat kynmaw tympang jong ka jingïaid lynti ba 100 snem jong kane ka skul kaba don Nongshluid ha Mawsynram.
Ha kane ka sngi ka skul kan don ruh ka jingrakhe lehkmen Khristmas nalor kiwei ki prokram da ki khynnah skul bad ki nongshong shnong.
ïa kane ka jingrakhe la ïasnohkti lang da ka shnong Nongshluid.
Kat kum ka kyrwoh na u Secretary ka Managing Commiittee, kane ka skul ka dei kaba la seng naduh ki 1920 ha kane ka shnong bad la wan hikai nyng kong eh da u shipai Khasi ha ka por ka jingsynshar phareng na Sohra bad hapdeng kine ki 100 snem ka skul ka lah ban ai jinghikai ïa ki khynnah bad la sngewthuh ba kane ka skul kan dei ka skul sorkar kaba rim eh ha ki thaiñ Mawsynram.
Kane ka skul kala lah ban pynmih shibun ki samla pule kiba la kiew shaphrang ha ki kyrdan bapher bapher.
Kumjuh ka skul kala wer ïa baroh ki khynnah skul ba rim jong kane ka skul bad ki nongshong shnong baroh ba kin wan ïa don bynta lang ha kane ka jingrakhe.
Shillong, Nohprah : Kum shi bynta ban pynkhlaiñ shuh shuh ïa ka seng BJP hapoh ka North Shillong Constituency u Bah L Michael Kharsyntiew uba dei ruh u kyrtong ba dang pan tiket na ka BJP u la leit ban pynlong ïa ka prokram pynrung dkhot hapoh Khyndailad ha ka sngi Palei ba la lah.
Ha kane ka jingleit pynrung dkhot ne Enrolment Drive ïa kiba bun ki nongshong shnong katei ka thaiñ bad kumjuh ruh kiba dang hap hapoh ka North Shillong Constituency la ïohi ba bun bha kiba don vote hapoh kane ka Constituency kiba la leit ban ai kyrteng.
Ban pynlong ïa ka prokram kaba jop bad seisoh ïa u Bah Kharsyntiew la synran lang da ka Kong Judy Surong -State Mahila President, ka Kong Eunescy Khyriem -State Mahila Vice President, ka Kong Darihun Marbaniang -State Mahila Vice President, u Dayanadkumar Singh -State Executive Member, ka Arundithi Paul -State Secretary & Mahila Incharge, ka Kong Sumie Laloo -National Executive Member, ka Gita Sarin -Mahila State Secretary, ka Kong Priya Blah -Shillong City Mahila President, u Bah Dapkupar Nongrum – General Secretary Youth EKH district, u Shri Prosenjit Mandal – State Executive Member bad ka Kong Anu Rynjah – State Executive Member Mahila.
Ha kane ka prokram na ka liang u kyrtong bad kitei ki heh ka BJP ki la pynshlur ïa ki nongthep vote ba kim dei ban pynleh nohei ïa ka vote jong ki da kaba kyrpad ba ha kane ka kynti kaba mynta ba kin ailad noh ïa ka BJP ban synshar ha ka jylla bad khamtam eh ba kin ai jingjop ïa u kyrtong ka BJP uba ka party kan sa pynbna shen.
Nongpoh, Nohprah 08: Kumba la pynkup bor da ka riti synshar ka ri India bad ba ka Election Commission ka ri India ka la ju pynshlur ïa ki nongshong shnong ka ri India ba ki dei ban tip ïa la ka hok ban jied ïa kita ki nongmihkhmat da kaba pynrung kyrteng ha ka electoral roll, ka bor synshar District na Ri Bhoi lyngab ka tnad Election ha kane ka kynti ka la jied ïa ar ngut ki riew pawkhmat ha ka kam ïalehkai sport kum kita ki ‘Ri Bhoi Idol’ ba kin long kita ki nongmuna ban ai mynsiem bad ban pynshlur ïa ki paidbah nongshong shnong ka Ri Bhoi ba ki dei ban don ïa la ka jong ka hok ban jied ïa ki nongmihkhmat.
Kine ki ar ngut kiba la shah jied ban long kum kita ki ‘Ri Bhoi Idol’ ki kynthup ïa ka Kong Margret Pathaw na Umsning kaba la paw ha ka kam ïalehkai sport ba la tip kum ka Arm wrestling bad dang shen ruh ka la ioh ban khur ïa ka takma ksiar na ka jingïalehkai Arm Wrestling kaba long ha ka ri Turkey bad u Bah Donald Rymbai na ka Shnong Mawroh uba la ioh khur ïa ka nam jop ha ka kyrdan ka balai ha ka jingïakhun ïa ka Weight Lifting ha ka North East Game kaba dang shu kut dang shen ha Nongbah Shillong.
Kine ki ar ngut ki samla rangbah ka Ri Bhoi, kiba la shah jied kum ki Ri Bhoi Idol ki dei kiba la ithuh da ka sorkar Meghalaya lyngba ka ophis u Deputy Commissioner ka Ri Bhoi na ka tnad Election bad ha kane ka kynti kin long kum kita ki nongmuna ki ban ïalap sha ki paidbah halor ka jingkordor jong ka hok ban ioh ban jied ïa ki nongmihkhmat bad ruh ba ki paidbah ki dei ban sgnewthuh ba ka riti synshar ka ri India ka la dep ban pynkup bor ba ym don ba lah ban tuklar ïa kane ka hok kaba ki don ban jied ïa ki nongmihkhmat paidbah.
Kumba la pynpaw, kane ka jingthmu ban jied ïa kine ki ar ngut ban long kita ki Ri Bhoi Idol, ki dei ban long kita ki nongpynphriang khubor kaba khlem da shah liang ïa kano kano ka pollical party ha ka jylla bad ka kamram ka jongki kum kita ki Ri Bhoi Idol ka long ban leit sha ki paidbah bad ban ai jingpynsngewthuh na ka bynta ba kin wan shakhmat ban pynrung kyrteng ha ka Electoral Roll bad dei tang ka jingpynrung kyrteng ha kane ka thup ban ioh jied ïa ki nongmihkhmat ki paidbah kin lah ban jied ïa uno uno u nongmihkhmat paidbah ha kano kano ka election jied nongmihkhmat khamtam mynta ka jylla Meghalaya ka don ha ka jingïaid lynti ban jied pynthymmai biang ïa ki MLA na ka bynta ban long kita ki nongïasaid aiñ sha ka ïing Dorbar thaw aiñ ha poh ka jylla.
Shillong, Nohprah, 09: Ka Federation of Khasi Jaiñtia and Garo Peoples (FKJGP)-Mawprem Circle ka la dawa ïa ka tnad PWD (Roads) ba siang rong noh ïa ka surok ha shilynter jong ka shnong Mawprem, kaba la jot na ka jingthep ïa ki pipe um jong ka tnad PHE.
Ka Seng ha ka jingïalam jong u President Bah Reginald Thabah, ka la buh ïa kane ka jingdawa hakhmat u Executive Engineer ka PWD (Roads) u Bah Kharmyndai ha ka ïakynduh bad u ha ka Sngi Thohdieng.
Ka Seng ka la dawa ïa ka tnad PWD ban shna bad ban siang rong noh ïa ka surok naduh ka khyrdop jong ka KHADC, Lower Mawprem bad Lumkshaid namar ka jingiehshrah hadien ba la tih ban thep ïa ki pipe um jong ka tnat PHE kaba la ktah shikatdei eh ïa ka leit ka wan bad ka rah ka rong jong ki paidbah bad kumjuh ruh ïa ki nongshong shnong namar ka jingpumpum kaba la i shyrkhei.
Shillong, Nohprah 09: U Nongïalam ka liang Pyrshah bad u ba dei ruh u Myntri Rangbha barim ka jylla u Dr Mukul Sangma u la ong ba kam ju kham jia koit ba u paidbah un hap ïakhun da ka mukotduma pyrshah ïa ka sorkar ba u jied hi na bynta ban ai jingshakri na bynta jong u namar kaei kaba ka sorkar ka leh ka long markhongpong ïa kaei kaba u paidbah u angnud bad khmih lynti na ka sorkar, ong u Dr Mukul haba kren halor ka jingleit ujor ki katto katne ki khlieh nongsynshar bad kaba ka ïing Bishar ruh ka la pynsahngeh shipor ïa ka jingpyntreikam ïa ka MoU pynbeit pud ba la ïasoi hapdeng u Myntri Rangbah ka jylla Meghalaya bad Assam.
Haba kren sha ki lad pathai khubor, u Dr Mukul u la ong kane ka jinghap leit tied jingkhang da ki riew paidbah sha Ïing bishar ban don ba sngap ïa ka sur jong ki namar ka sorkar kaba dei hok ban leh ka la kyllut ki shkor ban sngap ïa kiei kaba u paidbah u dawa halor ka MoU.
“Ha ka jingshisha kadei ka kamram jong ka sorkar ban ïakhun na ka bynta ka bha ka miat ki paidbah hynrei ka long kaba sngewsih ban ïohi ba ki paidbah jong ka jylla ki hap ban ujor mukotduma hi pyrshah ïa ka sorkar halor ka jingbym hun ïa ka jingpynbeit pud bad ka jylla Assam," u la ong.
U la ong ba kum u nongïalam pyrshah uba hap ban kdew ïa ki jingtreikam bym ïahap jong ka sorkar bad kum uwei ba la ïeng pyrshah ïa ki kyndon kiba la ïasoi MoU u sngew dei ba ka sorkar ka dei ban pyndam noh syndon ïa kane ka MoU namar ka jingleh ka sorkar ka long kaba shu leh bam ja khluit khlem don kano kano ka jingïasyllok shuwa bad ki paidbah kiban shah ktah ïa kane ka jingïasoi MoU jong ki ar jylla.
U Dr Mukul u la khublei ïa ki khlieh nongsynsharkiba la ujor da ka mukotduma pyrshah ïa ka sorkar Meghalaya namar ka la ïasoi MoU bad ka jylla Assam khlem da ïamir jingmut lang bad ki trai khyndew bad ki paidbah nong shong shnong khamtam kito kiba na ki thaiñ khappud.
U Dr.
Mukul u la ong ruh ba ha shuwa ban ïasoi ïa ka MoU bad ka sorkar Assam kum ka liang pyrshah ki la pynsngew sha ka sorkar jylla ba kam dei ban ïaid shakhmat namar kane ka MoU kam pat pynhun ïa ki paidbah khamtam ïa ki trai jaka bad nong shong shnong ha ki thaiñ khappud hynrei ka sorkar Meghalaya kam sngap wat ïa ka sur u paidbah ka jylla.
“Kane ka ka hukum jong ka ïing kashari kan dei ban pynkyndit thiah ïa ka sorkar jylla ba kam dei ban leh pyrshah ïa ki paidbah, ki trai jaka bad ki nong shong shnong ka jylla bad na ka liang ka AITC kan ap shuwa namar na ka liang ka ïing kashari kan shong bishar biang halor kane," u la ong.
U Dr.
Mukul u la ong ba ka jingshah ktah ki trai jaka bad ki nongshong shnong ha ki thaiñ khappud ka ktah lang ïa baroh ki paidbah ka jylla bad dei namar kane baroh ki la ïeng pyrshah halor ka MoU namar ka sorkar Meghalaya kam shym la ïaid ha ka lynti ba ïa mynjur lang da baroh ha ka por ïakren pynbeit pud bad ka Assam.
U la ong na ka liang ka AITC bad kiwei ki sengsain pyrthei, ki seng bhalang bad baroh kiba don bynta ha ka jingïakren pynbeit pud ki la ai jingmut ïa ka sorkar jylla ban ïaid katkum ka jingaijingmut khamtam na ki trai jaka hynrei ka sorkar MDA haduh mynta mynne kam shym la sngap bad dei namar kane ki paidbah ki hap ban ujor da ka mukotduma pyrshah ïa ka sorkar.
Lah ban kdew hangne ba ki saw ngut ki khlieh nongsynshar kiba la leit ban ujor da ka mukotduma pyrshah ia ka sorkar halor ka MoU ki kynthup ïa u Syiem ka Hima Jirang u R Hamberly Wahlang, u Acting Syiem ka Hima Mylliem u Ainam Manik Syiem, u Sirdar ka Nonglang Sirdarship u Pholasly Nianglang bad u Acting Syiem ka Hima Nongspung Syiemshipu Erald Jyrwa.
Shillong, Nohprah 09 : Ka sorkar jylla ka la thmu ban pynkha haduh saw tylli ki PWD Division na ka bynta ban pynsuk ïa ka rukom treikam kiba ïadei bad katei ka tnad ba peit ïa ki lynti syngkien ha ka jylla.
Kitei ki Division ba thymmai ki kynthup ïa ka Dadenggre bad Kharkutta ha rilum Garo katba ha rilum Khasi pat ki kynthup ïa ka Mawshynrut bad kynthup lang ïa ka Mawphlang Division kaba la plie paidbah ha kane ka sngi Thohdieng ha Mawphlang.
Ïa kane la pynbna da u Symbud Myntri Rangbah ka Jylla, Bah Prestone Tynsong ha ka jingïalang plie ïa ka ophis treikam jong u Executive Engineer PWD (Roads) Mawphlang Division, ha Mawphlang ha kane ka sngi Thohdieng.
“Kane ka Division kam dei satia kaba kyntiew kyrdan hynrei kadei beit ka Division kaba thymmai namar ki Sub Division kiba rim kiba don hangtei bad kawei pat ha Sohïong kin treikam beit kumjuh," u la ong.
Nalorkata, u ïathuh ruh ba ka jingwanrah da ka Division kan long ka jingmyntoi kaba khraw ïa ki paidbah khamtam ïa ki kontraktor namar kim donkam shuh ban leit lut sha Shillong na ka bynta ki kam jong ki khamtam ha kum kane ka por ba jur ka dheng kali.
“Kadei ka thong jong kane ka sorkar ba ïa ka jingshakri yn pynjan sha u paidbah da kaba rah ïa ki ophis treikam ha kylleng ki bynta jong ka jylla," u la bynrap shuh.
U Bah Prestone u la ong ruh ba ki la mih bun ki jingkynthoh ba kane ka sorkar MDA ba ïalam da u Conrad bad Bah Prestone ki dei tang ki nongpynbiej elekshon da kaba buh mawnongrim.
“Nga kwah ban pynshai hangne ba une uba plie mynta ha Mawphlang Division un neh pateng la pateng bad kane ka ophis kan treikam pura naduh u Kyllalyngkot jong u snem ban wan namar ïa mynta yn ailad shwa ban pyndep ïa ki kam barim," u la bynrap biang.
Nalorkata, u la ong ruh ba kadei ka jingshisha ba ka jingurlong katei ka Division kadei da ka jingbuh kyndon jong ki arngut ki rangbah kata u MDC ka thaiñ Bah Lamphrang Blah bad ruh u Bah Kennedy Khyriem ha shwa ba kin wan ban pynïasoh sha ka NPP.
“Kumta da ka jingdon kane ka ophis phim donkam shuh ban leit shaduh Shilllong namar ïa ki kam baroh la lah ban leh hangne," u ong da kaba bynrap ba kane ka Division kan peit haduh 380 KM ka jingjrong ka surok.
Shwa kane, u MLA ka Sohïong u la ai ka jingïaroh ïa ka sorkar jylla hapoh ka jingïalam jong u Conrad bad Bah Prestone kiba la ïakhun borbah na ka bynta ban kyntiew ïa ka roi ka pa khamtam eh ban pynïoh ia ki surok kiba bha.
Ha kane ka sngi la ïoh ruh ïa ka jingkren na u MLA ka thaiñ Bah Eugeneson Lyngdoh, MDC ka thaiñ, Bah Lamphrang Blah nalor ka jingdonlang u Bah Sherbor Mawlong Sohïong, Bah K K Mawa, Chief Engineer, PWD (Roads), Bah S Kyndiah, Superintending Engineer, PWD (Roads), Eastern Circle, Bah W Rilang Lyngdoh, Executive Engineer, PWD (Roads), Shillong South Division, ki nongïalam ka Hima Mawphlang bad kiwei kiwei.
Shillong, Nohprah, 09: Ka Hynñiewtrep National Youth Movement (HNYM) ka la rai ban phah da ka jingthoh sha u Registrar jong ka ïingbishar Meghalaya High Court ha ka Lah Sngi U Blei jong ka taiew ban wan pyrshah ïa ki trok ba kit palat pud kiba pynkheiñ ïa ka hukum jong ka tnat Transports bad ka Deputy Commissioner jong ka East Khasi Hills District ba la mana ban ïaid lyngba na ka surokbah ba pynïasoh da ka jingkieng Damsite.
Haduh 42 tylli ki trok ba kit ïa u mawleiñ, u mawshun, u dewiong, u coke ki la shah bat ha ki Pulit jong ka Mawlai Police Station ha ka step Sngi Thohdieng da ka jingujor jong ka HNYM katba ki dang ieng laiñ naduh Mawlai Nongkwar ter ter shaduh Ryndang Briew.
Ka Seng ka la mudui da ka ejahar pyrshah ïa kine ki trok ba la kynnoh kit palat pud ha Mawlai Police Station bad ujor ruh sha u Superintendent of Police ka East Khasi Hills District.
U President ka HNYM u Bah Louis Dohtdong ha ka jingïakren bad ki lad pathai khubor u la kam ba kine ki 42 tylli ki trok kiba la ïohbat da ka seng ki dei kiba kit palat ïa ka 20 ton.
U la ïathuh ba ka seng ha ka jingïakren bad ki Pulit pynïaid kali ki la kam ba ki la ïoh jingbthah na ki bor bahalor ban pyllait tang kawei kawei ym ha kajuh ka por.
“Ngi la ïakren ruh bad ki dalal ba pynïaid ïa ki trok kit dewiong bad ngi la ong ba ki dei ban pyrkhat lem ïa ki parari kiba shong basah ha them Ri Bhoi namar lada ka jingkieng ka twa kan ktah ïa ka jylla baroh kawei namarba ïa ka ri Khasi baroh kawei la tan bording na ka pung Umïam," u la ong.
“Ka seng ka pynrem jur ïa ki heh spah ki bym kheiñ snep ïa ki parari ha them Ri Bhoi bad shwa ban jia ka jingïap kiba lui lui, ngi kyntu ïa ka tnat Pulit bad ïa u Commisioner jong ka Transports ban phah ïa ki MVI manla ka sngi," u la ong.
“Ngi la kyrpad ban buh lai tylli ki Point ban peit ngor ïa ka jingïaid jong ki trok kiba kit palat pud, kawei ha Umshyrpi, kawei ha ISBT bad kawei ha Polo.
Ka tnat Transport kam dei ban shu hun tang ban shu pynmih ïa ka Notication hynrei shaei ki MVI ki jah, bad ka hukum ba la pynmih da ka DC ruh ka dei ban pyntreikam pura," u la ong bad bynrap da kaba ong, “kine ki trok ki ïaid manla ka sngi, shaei kane ka hukum ba la pynbna hynrei kim leh eiei pat.
"“Ha ka taiew ba ladep ngi la ïakren bad ki nongpynïaid kali ba ki dei ban pynïaid ïa ki trok na Mawryngkneng hynrei ki don pat kiba ïaid tuh na surok Mawlai Byepass.
Hadien ba ngim lah shah shuh ïa kane ka jingkhwan myntoi jong ki heh spah kiba ki bym suidniew, ngim banse ban mih bad ban bat mynta ka step," la bynrap u Bah Dohtdong.
Ka seng ka la pynpaw ruh ka jingsngewthuh ïa ka Officer-in-Charge jong ka Mawlai Police Station kaba la shimkhia ban phah mar mar ïa ki Pulit Traffic ban pynphai lut ïa ki trok na Ryndang Briew.
Shuh shuh u la ong ba ka seng kan sa leit buddien ïa ki 42 tylli ki Trok ba la bat da ki Pulit ka Mawlai Police Station ha ka Lah Sngi U Blei ka taiew ban wan.
“Dei ban kurup lut ïa ki 42 tylli ki kali, lada pyllait ngin leit wad namarba ngi la ïakren bad u Superintendent of Police ba ka Seng kan ym ailad ba kawei ka trok ruh kan jah bad ngin sa buddien ha Mawlai Police Station bad ban pan jingtip la kine ki kali ki dang don neem hajuh," la ong shuh shuh u Bah Dohtdong bad bynrap, “lada jah wat tang kawei ruh ngim banse ban ïaid da kawei ka lynti kaba tyngeh.
"“Kiei kita ki High Level bad ka seng kam pdiang ïa ki bad ngim tip hi ruh ki dei ki ei.
Ki dei tang ki myntuh mynthiem bad kaei ka kyrdan jong ki ngim tip.
Lada ngi lap sa shisien ngim bah khlieh," la maham une u nongïalam ka HNYM.
Shillong, Nohprah 09 : Ka sorkar jylla ha ka sngi Thohdieng ka la jied ïa ka Khrawsing College kaba don ha Mawngap kum ka Poeple’s College, lane ka college kaban ïoh lang ïa ka jingkyrshan na ka sorkar jylla.
Ïa kane, la leit ban pynbna da u Symbud Myntri Rangbah ka Jylla, Bah Prestone Tynsong ha ka jingïalang kaba long ha katei ka College hynne ka sngi.
“Lyngba kane, kane ka College kan sa ïoh ban ryngkat dor bad kiwei kiwei ki college kiba pawnam ha ka jylla la ka long naduh ka St.
Anthony’s College ne haduh ka St.
Edmund’s College.
Nga ïohi ba ki don bun ki college kiba pynïaid da ki kynhun niam bapher bapher kiba paw bha bad kumta nga ïohi ba ka biang bha ban treilang bad ka sorkar ban wanrah ïa ka pule puthi kaba paka," u la ong.
Shuh shuh u ong ba dei halor kitei ki nongrim ba ka sorkar ka phaikhmat sha ki college kiba kiew shakhmat bad ïaid katkum ki kyndon ban ïoh ïa kitei ki jingkyrshan na ka sorkar jylla.
Ha kane ka sngi la ïoh ruh ïa ka jingkren na ka Principal jong ka College, Dr.
Banida Kharkongor, nangta na ki ophisar ka tnad pule puthi nalor ka jingdonlang u MLA ka Mawphlang, Bah Eugene Lyngdoh, MLA ka Sohïong Bah Samlin Malngiang bad ruh u MDC ka Mawphlang Bah Lamphrang Blah nalor ki Pastor bad ki nongpynïaid ïa katei ka College.
Shillong, Nohprah 09 : Ka North East Student’s Organistion da kaba bteng ïa ka jingpyrshah kaba jur ïa ka Citizenship (Amendment) Act, 2019, ka la rai ban pynlong da ka jingwah lama ïong ha kylleng ki jaka paidbah jong ki 7 tylli ki jylla ka thaiñ shatei lam-mihngi jong ka Ri ha ka 11tarik mynta u bnai.
Ha ka kyrwoh, u Chaimran ka NESO, Bah Samuel Jyrwa u la ong ba ka seng ka la pynbna ba ha ka 11tarik mynta u bnai yn ïai rakhe ïa ka kum ka ‘Sngi Badum’ ha baroh ka thaiñ shatei lam-mihngi jong ka ri.
“Kumta, da kaba snohkti lang bad kane ka sngi badum, ka NESO ka la rai ban pynlong da ka jingwah lama ïong ha baroh ki jaka ba kongsan jong ki 7 tylli ki jylla," ong ka kyrwoh.
Shuh shuh u ong ruh ba ha ka 11tarik Nohprah, 2019, wat hapdeng ka jingpyrshah kaba jur na ki jaidbynriew trai muluk jong ka thain shatei lam-mihngi jong ka Ri pyrshah ïa ka CAA hynrei ka sorkar pdeng kam shym la pynsngew hynrei ka la ïaid beit shakhmat bad mynjur ïa katei ka aiñ kaba la tip kum ka Citizenship (Amendment) Act 2019.
“Kane ka jingrakhe ka long ban ai ka khubor sha ka sorkar India ba ngi pyrshah jur ïa ka CAA bad ruh ha kajuh ka por ban pynkynmaw ïa ki briew jongngi ïa ka jingleh bym hok jong ka sorkar India ïa ki trai ri trai muluk jong ka thaiñ shatei lammihngi jong ka Ri," u la ong.
Kynshi, Nohprah 09: Ïa ka Rural Mart ba la pynïaid da ka Mawlaidong VO jong ka Shnong Kynshi Mawria ka la plie paidbah ha ka 8 tarik mynta u bnai da u DC ka Eastern West Khasi Hills District u Bah W.
Nongsiej, IAS ryngkat ka jingïadon lang u BDO Mawthadraishan, u Bah L.
Myrthong, MCS nangta ki ophisar jong ka NABARD, NRLM, MSRLS bad ki dkhot jong ki SHG na Kynshi Mawria bad ki shnong ba marjan.
Ïa kane ka Rural Mart lane ka dukan ban pynïaid ïew ïa ki jingshna ne ki jingmih na ki SHG, la plie da ka jingkyrshan pisa ka NABARD ryngkat ka jingïatreilang ka Meghalaya State Rural Livelihood Society, Block Mission Management Unit, Mawthadraishan.
Kane ka dukan ka don ha Steshon Kynshi ha ka dukan kaba ha armala, ha kaba la buh ïa i jingshna kum ki Ashar, ki Umsoh, ki Kriah, ki shang, ki symbai jhur, ka ngap bad kiwei kiwei de ki jingshna da ki SHG.
U DC haba kren ha kane ka jingplie ïa kane ka Mart, u la ong ba ka jingdon ki SHG ka long ka jingkyrkhu kaba khraw ïa ki longkmie baduk ba kyrduh, namar lyngba jong ki, ki lah ban treikam da kaba pynmih ïa ki ashar, ki umsohk, ki kriah ki shang , ban suh jaiñ bad kiwei kiwei ki kam kiban ïarap ban kyntiew ïa ka kamai kajih bad ka ïoh ka kot jong ki.
U la ong ba kane ka dukan kan ïarap ruh ïa kiwei pat ki SHG na kiwei pat ki Shnong ban wanrah ne pynïaid ïew ïa ki jingshna jong ki.
U la ong ruh ba donkam ban pynïadei bad kiwei pat ki SHG na kiwei pat ki jaka bad ban shna bha ïa ki jingmih naduh ka rukom shna, ka rukom sop bad kumjuh ruh ban da ïaid lyngba ki kyndon jong ka sorkar kum ki Food Security License, khnang ban lah ban shalan shabar jylla ne wat shabar ri ruh.
La ïoh jingkren ruh na i Kong P.
Nongkynrih, DDM jong ka NABARD, iba la ïathuh ba ka NABARD ka kyrshan ïa kane ka Rural Mark ban siew baiwai dukan na ka bynta lai snem bad kumjuh ruh ban siew ïa i nongap dukan na ka bynta lai snem kum ka da ka jingkyrshan lang ban pynïaid ïew ïa ki jingshna jong ki SHG.
La ïoh jingkren ruh na u BDO Mawthadraishan, bad kiwei de ki ophisar ba don lang ha kane ka jingïalang.
Ïa ka Mawlaidong VO la seng ha ka snem 2020 da ka jingïasnoh ktilang ki SHG ba don ha Kynshi Mawria.
Nalor kaba pynïaid ïa kane ka dukan, ka VO ka ju peit ruh ïa ka jingkhuid jingsuba ka Shnong Kynshi Mawria da kaba ju pynkhuid shnong bad tam plastik arsien shi bnai.
Shillong, Nohprah 09: U MLA ka north Shillong Constituency u Bah Adelbert Nongrum ha ka sngi Thohdieng u la aiti sha ki phra tylli ki kynhun ïa ki kali ba kynthup ïa ki kali kit nongpang bad ki kali kaba kin pyndonkam na bynta ban shakri ïa ki nongshong shnong ka North Shillong bad ïa ka jylla hi baroh kawei.
Kine ki 8 tylli ki kynhun kiba la ïoh pdiang ïa kine ki kali kiba u Bah Adelbert u la pynmang a ka MLA Scheme ki kynthup ïa ki kali kit nongpang sha ka KSU Jaïaw Circle, FKJGP Jaïaw Circle, HYC Mawkhar Circle, sha ka 17 North Shillong Constituency Implementation Committee ki kali na bynta ki jingdonkam ki kynhun ban pyntyllun ïa ka jingshakri ïa ka imlang sahlang kynthup ïa ka Church of God Educational Trust, La I Sap, Jaïaw Eh Rngiew Transport Society.
Haba kren ha kane ka jingïalang u Bah Adelbert u la ong ba ka jingaiti jong u sha kine ki kynhun ïa ka kali kam dei namar ba la dei ka aiom elekshon hynrei ka dei beit ka jingai beit ïa ka bhah ba dei hok na ka pisa ba la mang na bynta hi u paidbah da ka sorkar.
“Ka jingai jong nga kam dei namar ka elekson namar ngam da dei uba pylleit jingmut eh kum kiwei tang sha ka elekahon hynrei nga pylleit jingmut sha ka next generetaion ne ka pateng ban wan ban shakri hok ïa u paidbah da kaba pyrshang wanrah da ki aiñ bad ki policy kiba donkam na bynta u paidbah ka jylla bad ki pateng ban wan hi," u la ongU la ong ruh ba kine ki kali kim dei ban kut ka jingshakri tang na bynta kiba shong ba sah ha North Shillong hynrei ha baroh kawei ka jylla haba ki don kino kino ki khep ba ki donkam jingïarap na ki.
Ha kane ka sngi na ka liang u Bah Adelbert lyngba ka Implementation Committee ka 17 North Shillong u la pynkup burom ïa ki briew kiba la don ka jingsynñiang kaba khraw sha ka imlang sahlang, ïa ki nonghikai, ki samla ba pyndep ïa ka PhD, ïa ki briew kiba don ka jingduna dkhot met, ïa ki nongïalehkai bad kiwei kiwei.
Shillong, Nohprah 09: U state President ka BJP u Bah Ernest Mawrie ha ka sngi Thohdieng u la kynnoh ba ka sorkar NPP ka la shimram haduh kumba 1,500 klur tyngka na bynta ban sam pisa sha ki paidbah lyngba ka skhim FOCUS.
U la maham ruh ïa ki paidbah ba ki dei ban sngewthuyh shai ba ka pisa kaba ki ïohpdiang lyngba kane ka skhim kam dei ka grant hynrei ka ram kaba kin hap siew ha ki por ban wan ryngkat ka sut jong kata ka pisa.
Ha ba kren sha ki lad pathai khubor u la ong ba lada peoit na kaei kaba u Symbud Myntri Rangbah u kren sha ki lad pathai khubor halor kane ka skhim um shylm la lah satia ban pynshai ïa kane ka khim la ka dei kaba ïoh ïa ka mang tyngakja na ei.
U la ong ba kat kum ka jingtip kaba u ïoh kae ka pisa kaba 1,500 klur ka dei kaba shimram na sha bar ri ban ïoh theh sha ki paidbah.
“Lada ka dei shisha ka ram kaba ki shim ban ïoh sam sha ki paidbah khlem lait ki paidbah kin hap siew kumba la jia ha ka por ba synshar ka Congress kaba kin hap siew ruh ryngkat ka sut, namarkata, nga kyntu ïa ki paidbah ba kin husiar ban shim ïa kane ka pisa ba 5,000 namar ka dei ka ram kaba kin hap siew biang ma ki," u la ong.
Shuh shuh na ka liang u Bah Ernest u la pynrem ïa ka NPP namar ka pynlong ïa kane ka FOCUS kum ka skhim na ka party ym jong ka sorkar.
“Ki pyrshang ban pynbieit ïa u paidbah na kawei ka constituency sha kawei pat da kaba leit pan u account number ryngkat ka kular ban ai pisa balei kim leh ïa kane ha kine ki ar lai snem ba la leit balei ki leh kynsan kynsan mynta ba dei sa tang khyndiat bnai ban leit sha ka elekshon," u la ong.
Shuh shuh u la ong ba ka sorkar ka dei ban kren shai sha u paidbah ba naei ka ïoh ïa ka mang pisa ban pyntrei ïa kane ka skhim FOCUS ha ka jylla.
U la ong ruh ba dang shen u Myntri ka kam rep kam riang u Bah Banteidor Lyngdoh u la kam ba kae kqa skhim ka dei kaba la mang kyrpoang a bynta ki Producer Groups (PG) kiba dei ïa ki nongrep bad ba kane ka skhim dei ban pyntrei ha ki jaka nongkyndong , “kaba lyngngoh ka long ba ba ba ki nongtrei ka NPP ki leitm sha ki paidbah ban pan ïa u number account ryngkat ka jingkular ban pynpoi pisa lyngba ka skhim FOCUS wat ha Shillong kaba la dei ka sor ruh bad kane ka pyni shai kdar ba ka NPP ka pyrshang ban pyllong ïa kane ka FOCUS kum ka skhim ka party hynrei na ka liang jong ngi ngin ym ai li ïa kane ka jingpyndonkam bakla ka NPP ïa ka skhim jong ka sorkar na bynta ki jingmyntoi ka party," u la ong.
U la ong ruh ba na ka liang u Bah Sanbor u MLA na ka BJP u la pynpaw ïa ka jingpyrshah ïa kane ka jingpyndonkam bakla ka NPP ïa ka skhim ka sorkar ha ka jingïalang ba dang shen jong ka MDA bad u la kam ruh ba kiwei kiwei ki kynhun kiba don lang ha ka MDA ki pynpaw ïa ka jingkyrshan ïa kane ka sienjam ka BJP.
Shillong, Nohprah 09: Ka Seng VPP lyngba u Nongaiktien jong ka, u Dr.
Batskhem Myrboh, kala ong ba ki jingtohkit ba shisha ïa ki kam bamsap bad kiwei kiwei de ki jingtohkit ïa ki jingjia ha jylla kin urlong tang lada wan da kawei pat ka sorkar hadien ka elekshon MLA 2023.
Ha ka kyrwoh ba la pyllait mynta ka sngi, u Dr.
Myrboh, u la ong ba katba dang thaw sorkar hi ki Party kiba don mynta ha ka MDA, kata ka NPP, UDP, BJP, PDF, HSPDP bad kiwei kiwei, ki jingtohkit halor ki kam bamsap kiba jyllei ha ka jylla ha kine ki sngi, ki jingtohkit ba la thung da kane ka sorkar kin nym poi shano shano ruh, hynrei kin shu long tang ka jingpyllutkai ïa ka pisa paidbah.
U Dr.
Myrboh u la ong ba ka ju long ka rukom ba ki jingtohkit ba thung hi da ka sorkar kin nym pynshitom ïa kiba don ha ka sorkar bad kumta ka jingïadawa ka jingïathnum ban pynshitom ïa kiba donkti ha ki kam bamsap, ha ki kam sniew kan shu long lehnohei namar ba kita kiba donkti ha ki kam bamsap bad kiwei de ki kam sniew kin shu ïaid sahuh khlem pyrwa ei ei.
Kumta u kyntu ïa ki paidbah ba lada ki kwah ban ïohi ba ki jingtohkit bamsap kin treikam shisha dei ban kyntait noh ïa kine ki Party baroh kiba don ha ka sorkar MDA ha ka elekshon MLA 2023 bad ban jied da kiwei pat ki Party ban wanrah da kawei pat ka sorkar hadien kane ka elekshon.
Shillong, Nohprah, 09: Ka Sorkar Jylla ka la pynjlan ïa ka por sa 45 sngi ïa ki Regional Committee ba kin aiti ïa ki kaiphodÏa kane la pyntip da u Chief Secretary ka Jylla u Bah D.
P Wahlang ha ka sngi Thohdieng.
Ïa ki lai tylli ki regional committee la thaw ha ka 26 tarik Nailur, ban bishar ïa ka jinglong jingman jong ki hynriew tylli ki jaka ba don ka jingïakajia pud hapdeng ka jylla Meghalaya bad Assam bad ban phah ïa ka kaiphod hapoh 45 sngi.
Ki hynriew tylli ki jaka ba dang don ha ka jingïakajia pud ki long ka Langpih ha West Khasi Hills District, ka Borduar, Nongwah-Mawtamur, Deshdoomreah, Block-II ha Ri Bhoi district bad ka Block-I, Psiar-Khanduli ha West Jaiñtia Hills district.
Ïa ka Regional Committee na ka bynta Ri Bhoi District kaba don hynriew ngut ki dkhot la khlieh da u Symbud Myntri Rangbah ka Jylla u Bah Prestone Tynsong, ïa ka Regional Committee na ka bynta ka West Khasi Hills District la khlieh da u Myntri ka Sorkar Jylla u Bah Renikton Tongkhar bad ïa ka Regional Committee na ka bynta ka West Jaiñtia Hills District la khlieh da u Myntri Sorkar u Bah Sniawbhalang Dhar.
Katkum ka jingpynbna ba la pynmih ha ka 26 tarik, Nailur, ka la ong, “ki komiti ki dei ban phah ïa ka kaiphod sha ka Sorkar Meghalaya hapoh 45 sngi naduh ka sngi ba la pynmih ïa kane ka jingpynbna ban pynshong nongrim na ki jingleit sorjamin ïa ki shnong bad ba la pynshong nongrim ba la mynjur lang halor ka histori, ka jingdon jong ki jaidbynriew ba shong shnong, ka jingsngew hun ki paidbah ban ïoh ïa ka jingshakri ka Sorkar bad ka mon jong ki paidbah ka thañ.
"Ka rai ban thaw ïa ki Regional Committee ka long hadien ba ka Sorkar Meghalaya bad ka Sorkar Assam dang shen ki la pynsdang ïa ka jingïakren pynbeit pud ha ka wat kaba ar ban ïapynbeit sa ïa ki hynriew tylli ki jaka ba dang don hapdeng ka jingïakajia pud.
La bthah ba kin leit sorjamin sha manla kawei pa kawei ka shnong, ban ïasyllok bad ki nongshong shnong bad ki nongmihkhmat jong ki Autonomous District Council bad kiwei kiwei ki kynhun khnang ban sngewthuh ïa ka jingangnud jong ki paidbah kiba sah ha ka thaiñ, ban buh jingthoh ïa ki jingtip bathikna ha kaba ïadei bad ka jingjngai jong ki shnong sha ki Administrative Unit.
New Delhi, Nohprah 09: Ka Dorbar Rajya Sabha mynta ka sngi, ka la pdiang ïa ka jingwanrah ïa ka Bill halor ka jingpyntreikam ïa ka Uniform Civil Code lane ka Bill kaban pynduh noh ïa ki Aiñ jong ki Niam kaba kaba ïadei bad ka jingshong kurim bad kiwei kiwei.
Ïa kane ka Bill la wanrah da ka Private Member’s Bill lyngba u Kirodi Lal Meena, u MP ka BJP na Rajasthan.
Kane ka jingwanrah ïa kane ka Bill ka la wanrah ka jingpyrshah kaba jur na kiwei pat ki MP jong kane ka ïingdorbar, ha kaba ki la hylla ki la pynthut ïa ka jingïashong dorbar.
Hynrei u Shongknor ka ïing Dorbar, u Jagdeep Dhankar, u la pynlong da ka jingïathep vote bad lyngba kane ka jingïathep vote kiba kyrshan ban wanrah ïa ka Bill ki long 63 ngut bad kiba pyrshah ki long 23 ngut.
Ym shym la ïoh jingtip la u MP ka jylla sha Rajya Sabha, u Dr.
WR Kharlukhi u kyrshan ne u pyrshah ban wanrah ïa kane ka Bill.
Hadien ba la ïoh jingbit ban wanrah, ïa kane ka Private Member’s Bill yn buh kun ka Pending Bill bad hadien kan sa don biang ka jingïajied napdeng ki Private Member’s Bill bad lada kane ka Bill ka shah jied kan sa don ka jingïatai ha Rajya Sabha ha ka sien shong dorbar kaba hadien.
Lah ban kdew hangne ruh ba ka Seng BJP lyngba u Myntri Rangbah Duh u Narendra Modi kala jopkput ha ka elekshon MLA ha Gujarat dei halor ka nongrim ban wanrah bad pyntreikam ïa ka Uniform Civil Code ha baroh kawei ka ri India.
Shillong, Nohprah 09: Hadien 17 sngi ba u la shah sumar ha NEIGRIHMS namar ka jingshah siat ha ki Pulit Assam ha Mukroh, u Bah Cheini Nartiang, mynta ka sngi, u la mih noh na kane ka Hospital na ka jingsumar ïa ka khmut jong u ha kaba u kuli u la ksam ha ka por ba shah siat ha ka 22 tarik u bnai baladep.
Haba pynpaw ïa ka jingkmen ba un ïoh mih na ka jaka sumar, hynrei u la pynpaw pat ka jingsngewtieng ba un dang leit rep biang sha kajuh ka jaka ba u ju rep, namar ka jingwan pyndik bad ka jingwan thombor ki Assam na ka por sha ka por.
U Bah Cheini, u dei u nongrep bad u don 6 ngut ki khun bad baroh kidei ki kynthei.
I ba nyngkong i la don 28 snem bad iba khatduh idon 5 snem.
“Ngam tip shuh mano ban peit ïa ka rep ka riang jong nga mynta, namar ki khun kidei ki kynthei suda bad nga ruh ngam pat lah ban leit rep mynta", u la ong.
Une u rangbah uba la mih ha ka 22 tarik ban leit sha lyngkha, hynrei u la ngat ha u kuli jong ki Pulit Assam ha katei ka sngi ba sngewsih na ka bynta ka ïing ka sem jong u, kaba long ka ïing kaba duk kaba u shu sah ruh ha ka ïing kaba shu lape da ka dew byrtha.
U Bah Sarlangki Dkhar, uba dei shibahaïing bad u Bah Chaini, u la wan shaw lang ryngkat bad i kurim jong u Bah Cheini, u la ïathuh kane ka ïing ka mad bun ki jingeh naduh ba u kpa u la leit shah sumar ha Hospital, namar ba ym don nongkamai shuh ha ïing hasem.
Mynta ba wan shaw ïa u ruh hap pyllut pisa ka bai kali.
Une u rangbah, u la ïathuh ba u Bah Chaini u la ïoh ïa ka jingïarap na ka sorkar 50 hajar tyngka ha kaba u la pyni ruh ïa ka Cheque kaba la ai na ka bynta jong une u kpa jong ki 6 ngut ki khun.
U Bah Sarlangki, u la beiñ ruh ïa u MLA jong ka Mowkaïaw, u Bah Nujorki Sungoh, uba la iehbeiñ ïa ki paidbah jong ka Mukroh, hynrei uba shu wan jngoh tang hadien ba la jia ka jingshah siat ki paidbah bad u wan ruh tang haba khot ki paidbah ba don ki jingialang ne ki kam.
U la pynpaw ruh ka jingsngewkhia ba ki paidbah ka Mukroh kin dang ïai mad jingeh bad jingshah thombor, namar ba kane ka Shnong kam shah kynthup lang ha ka jingïapynbeit pud.
“Hooid ka sorkar ka ong ba kane ka Shnong ka hap ha Meghalaya, hynrei balei pat ki paidbah ki dang shah thombor ha ka Assam, haba kam dei ka jaka ba ïaknieh ne ka jaka ba hap ha Meghalaya?", u la ong.
U la pynpaw ruh ba ki paidbah kin nym pat shangaiñ wat lada la don ki Pulit, namar ki don tang khyndiat eh haba ïanujor bad ka jingbun ki Pulit Assam.
“Kaba bha hi ka long ban ai suloi ïa ki paidbah ka Mukroh ban ïada hi dalade ïalade", u la ong.
Haba ai khublei ïa kito baroh kiba la wan jngoh bad ïarap ïa u Bah Chaini bad kiwei pat kiba mynsaw, u Bah Sarlangki, u la ong ba ka jingpynduna noh ïa ki Pulit SF-10 kiba la ïoh jinghikai pyntbit bha, ka la long ka jingduhnong kaba khraw.
Shillong, Nohprah 10 : U Christiano Ronaldo u khlur thep kol bad kapten ka kynhun ïalehkai phutbol jong ka Portugal, hadien ba la kut ka jingïalehkai u la mih noh na madan ha ryngkat ki ummat sngewsih hadien ba ka kynhun ka la mad nam rem da 0-1 kol ha ka Morocco ha ka jingïalehkai quarterfinal ha ka jingïalehkai hynne ka miet sngi Saitjaiñ ha Al Thumama Stadium ha kane ka World Cup 2022 ha Qatar.
Ha kane ka jingïalehkai, u head coach jong ka Portugal u Fernando Santos u la pynneh ka rukom pynmih ïalehkai na ka jingjop da 6-1 kol ïa ka Switzerland ha ka Round of 16 kata da kaba pynshongben ïa u kapten jong ka u Christiano Ronaldo.
Ha katei ka jingïalehkai, naduh kaba sdang ka jingïalehkai ka long kaba mar ïakhaid bha baroh arliang ki kynhun ki la ïoh ban pynsmiej thep kol, hynrei dei ha ka jingïalehkai ba la jan poi artad sha kaba kut jong ka kylla step (42min) ka Morocco ka la ïoh ban lehkmen hadien ba u Youssef En-Nesyri u la thep ïa ka shi kol kaba la pynkmen ïa ka kynhun bad kumjuh ruh ïa ki paid nongkyrshan.
Ka Morocco ka la lah ban kyrda na ka jingshah thep kol ha ka Portugal kaba la ñion naphang sha ka kut ha kaba ka la lah ban lamkhmat da 1-0 kol haduh kaba kut jong ka kylla step.
Haba wanphai sha ka jingïalehkai jong ka kylla miet, u head coach ka Portugal u la pynmih madan ïa u Christiano Ronaldo ha kaba ka jingïalehkai ka la sdang ban kylla.
Ka Portugal ka la ñion sha khmat da kaba lah ban bat bad pashat bol bha ïa ki rangïalehkai ka Morocco.
U Ronaldo watla u la mih madan ha ka kylla miet, hynrei u la lah ban pynsmiej ïa ka kynhun jong ka Morocco bad ïoh tang shisien ka kabu thep kol hynrei u rangap kol ka Morocco u la ïoh ban kyrda noh.
Ka Morocco ha ka jingïalehkai jong ka minit ba 90+3 ka la hap ban ïalehkai tang 10 ngut hapdeng madan hadien ba u Walid Cheddira u la shah beh na madan hadien ba u la ïoh pdiang ar tylli ki yellow card.
Hynrei ka por na bynta ka Portugal ka la lyngkot, kumta haduh kaba kut jong ka jingïalehkai ka khle lah ban pynphai ïa katei ka shi kol bad syndon ka nam rem.
Ka jingïaid lynti jong ka Portugal ha kane ka World Cup 2022 ka la poi noh sha kaba kut tang ha ka jingïalehkai quarterfinal bad lehse ka dei ruh ka jingïalehkai kaba khatduh ïa u Christiano Ronaldo uba la don mynta 37 snem ka rta.
Ka jingroi jong ka jingbun briew ka dei kawei na ki jingroi kaba stet bha ha ba ngi peit na ka jinglong ba man la ka sngi jong ka sor ba katba nangmih ki sngi katta ka sor ka la nang khapngiah khapngiah.
Ka jingnang bun jong ki briew kaba nangkiew na kawei ka sngi sha kawei ka sngi ka la wanrah ruh ïa ka jingbun ki kam ki jam bad ka jingkhapngiah jong ki ïew ki hat bad ki jaka trei kam.
Hynrei haba phai sha ki daw jong ka jingkiew jong ka jingbun briew ym lah ban len ba ka jingkiew hok jong ki trai shnong ka long tang khyndiat eh, pynban ka jingkiew kaba ratbah ka dei hi na ka daw jong ka jingïai wan buhai shnong jong ki briew kiba na bar bad kane ka dei kaei kaei kaba buh pat ïa ki trai jaka trai muluk ha ka jingma kaba ki lah ban shah tyllep noh ha kiwei pat ki heh paid kiba wan nabar ka jylla katba ki trai jylla pat ki dangïai sah kumjuh shi kumjuh.
Ha kaba iadei bad ka jingnangbun ki nongshnong shnong katba nangmih ki sngi kane ka la nang pynktha khlieh ruh ïa ki nongsynshar shnong ban peit ïa ka bha ka miat jong ki paidbah bad ban khanglad ïa ka jingwan buhai shnong jong ki briew kiba nabar.
Hynrei ha ka juh ka por ka kam ka dawa ruh ba ki nongpyniaid shnong ki dei ban long ki briew kiba stad bad kiba ïohi jngai ban pyniaid ïa ka shnong ha kata ka rukom khnang ba kan ym ktah ïa ka lawei jong ki longdien.
Katba nangbun ki briew kumta ruh ki jingtei bad jingshna ïing ki la nangbun bad ki shnong bad ki dong ki la ieng da ki ïing bun mala khamtam lei ha sor bad ruh ha nongkyndong kumjuh.
Kumta dei ka jingstad jong ki shnong bad ki bor pynaid shnong ba yn lah ban peit ba kan ym don kano kano ka jingpynkhein ia ka ain ha ka por ba tei bad shna ïa ki ïing ki sem.
Ha ki por kiba mynshuwa ki paidbah kim da salia eh ban mang lypa ïa ka jaka ban set ne buh ïa ki kali namar ba ha kito ki por ka kali kam pat da dei eh ka sobjek kaba hakhmat jong ka jingim ba man la ka sngi bad ki briew ha kito ki por kim pat da riewspah than hi ruh ban thied ïa ki kumba long ha kine ki sngi.
Kumta katba nangmih ki sngi ryngkat ryngkat bad ka jingbun briew ki kali ruh ki la nangbun bad kane ka la buh jingeh bha haba leit sharum shaneng wat ki surok bad surok bah ruh ki dap da ki kali haduh ba ki la ju don ki jingsahkut kali ba hap ban ap da ki kynta ban poi sha ba leit ba wan.
Kat haduh kine ki sngi ki la don shibun ki dong kiba ki ïing jong ki paidbah kim long kiba lait surok bad kumta bun napdeng jong ki, kiba iadon kali ki la hap ban pynieng ïa ki kali jong ki sha surok.
Kumta ki shnong ki dei ban long kiba iohi jngai bad buh kyndon lypa ïa ki nongshnong shnong kiba shna ïa ki iing ki sem jong ki ba kin da mang lypa ïa ki jaka na ka bynta ban buh ïa ki kali jong ki khnang ba kin lait na ki jingeh.
Ka jingiohi jngai jong ki nongpyniaid shnong kan wanrah ka jingmyntoi ia ki paidbah hi baroh bad ka pynlong ruh ïa ka shnong ka thaw kaba ïtynnad bad kaba lait na ki kynrum kynram bad jingkhap ngiah.
Ka long shisha kaba eh na ka bynta kito ki shnong kiba la don lypa hapoh ki jaka sor bad khap sor kiba la rim namar kiba bun na ki ïing ki sem ki dei kiba la rim bad kiba la tei skhem lypa la palat 20 snem bad tam, hynrei wat la katta ruh haba don kino kino ki jingtei kiba thymmai ka long kaba donkam ban pyntreikam ïa kitei ki kyndon kiba pynsuk ia ki trai ïing hi hadien.
Na ka bynta ki jaka kiba don hapoh ki thaiñ Municipal, ka sorkar ka la buh hi ïa ki kyndon kiba donkam, hynrei kito kiba don shabar jong ka Municipal ki nongpyniaid shnong ki donkam ban phikir bha khnang ban lait na ki jingeh hadien.
Ka jingdon jong ki nongsynshar shnong kiba tbit kan wanrah ka jingmyntoi kaba khraw sha ki paidbah bad kan ïarap ruh ha ka juh ka por ban kyntiew ïa ka imlang sahlang.
Kumta ka long kaba donkam ba wat na ka liang jong ka sorkar ruh ban pynioh ïa ki lad jingai jinghikai sha ki nongialam shnong khnang ba kin long ki nongialam kiba tbit bad kiba tip ruh ïa ki kyndon jong ka ain ka imlang sahlang.
Ka sorkar bad khamtam lei ki nongmihkhmat paidbah ki donkam ban shim khia ban peit ba ki nongialam ki ioh ïa ki jingiarap kiba donkam khnang ba kin lah ban pynioh ïa ka jingshari kaba bha sha ki paidbah ha kum kine ki sngi kiba ka jingbun briew ka nangroi stet katba nangmih ki sngi.
Nongstoiñ, Nohprah, 10: Ki paidbah ka thaiñ Mawshynrut baroh kawei, ki la pynkynmaw biang bad dawa ruh na u MLA/MDC jong ka thaiñ u Bah Gigur Myrthong, ban pynurlong noh ïa ka Mawshynrut Civil Sub Division ba pura, kumba la ju angnud bad ap khmih lynti da ki paidbah nongshong shnong baroh shikatta.
Lah ban pynkynmaw hangne ba ha u jylliew jong u snem 2020, ki nongïalam ka KSU Mawshynrut lyngba ka sur jong ki paidbah, ki la pynkynmaw hakhmat u nongmihkhmat ryngkat bad ka dorkhas halor ka jingangnud jong ki paidbah ka thaiñ.
Ka mat ba hakhmat ka dei khamtam bad ka roi ka par bad ka kyrdan longrynieng jong ka thaiñ Mawshynrut, kaba watla ka la ïoh ïa ka Civil Sub Division la katto katne snem mynta, pynban ym pat don jingkylla ei ei wat tang khyndiat ruh hynrei ka dang ïaineh sah kumjuh.
Lah ban kdew ba ka seng lyngba ka jingthoh, ka la ïoh ban pynkynmaw ba lah dei ban pyntreikam noh pura ïa ka Civil Sub Division da kaba wanrah noh ïa ki tnad treikam bapher bapher, khnang ban kyntiew ïa ka ïoh ka kot bad ka roi ka par.
La donkam kyrkieh ruh ban pynkiew noh ïa ki jingthiah ki nongpang ha Riangdo CHC.
Ban wanrah bad thung noh ïa u SDMO, nangta ban wanrah noh ïa ki Specialist ban sumar ïa ki khunlung bad longkmie (pediatric & gynecologist).
La donkam wanrah noh ïa ki tiar sumar nongpang kum ki X-Ray bad Ultrasound Machine, ban pynkiew ïa ki jingdon jong ki Nurse bad ki nongtrei ha ka jaka sumar, khnang ban lah ban ai ka jingshakri ka janai sha ki paidbah.
Namar ka Mawshynrut Civil Sub Division ka la long ka jaka ba kham ïar bad ka nang bun bad nang kiew ka jingbun ki paid nongshong shnong.
Nalor kine ki mat ba kham kongsan, ka seng ka la pynpaw ruh ïa kiwei kiwei ki mat kiba ïa dei bad ka bha ka miat bad ka roi ka par jong ki paidbah nongshong shnong ka thaiñ.
Ka seng ka da kyrmen skhem ba u Bah Gigur Myrthong kum u nongmihkhmat sha ïing dorbar thawaiñ ha ka liang synshar bad kum u nongmihkhmat sha District Council kum u Dy CEM, u don ha ka bor bad lah ban leh shibun kiei kiei na ka bynta ki paidbah ka thaiñ.
Lah ban pynkynmaw ba na ka liang u Bah Gigur Myrthong haba pdiang ïa ka jingdawa jong ka seng, u la pynpaw ba un sa shimkhia bad ban pyni da ki kam halor ka mat kaba ïadei bad ka bha ka miat jong ki paidbah nongshong shnong.
Namarkata, ka jingkylli ka long hato u la leh aiu haba mynta la jan sa ka elekshon MLA 2023.
Nongstoiñ, Nohprah 10: Ki paidbah nongshong shnong jong ka thaiñ Nongtrai ba kynthup ïa ki palat 30 ei ei tylli ki shnong, ki la kyntu ïa ka tnad ka koit ka khiah jong ka sorkar jylla bad ïa u myntri ba dei peit ïa ka tnad ka koit ka khiah, ba un thaw ki lad ki lynti ban kyntiew kyrdan noh ïa ka Umsohpieng Sub Centre.
Ka sur na ki paidbah ka thaiñ Nongtrai ka long ba katkum ka jingïaid jong ka por bad ka jingroi ki paidbah nongshong shnong, katei ka Sub Centre kam lah shuh ban shakri ïa ki paidbah.
Tad haduh u snem 2011 ka jingdon ki nongshong shnong, ka long kumba 5378 ngut ha katei ka thaiñ.
Hynrei, kat nang mih ki snem ka jingdon ki nongshong shnong ka la nang roi.
Halor kane ka juh ka phang, ka seng Hynñiew-trep Youths Council Nong-trai Area unit ha u snem ba la lah, ka la leit ban buh jingthoh ban dawa kyntiew PHC noh ïa ka Umsohpieng Sub-Centre ba dei ka jaka ai jingsumar ïa ki paidbah ka thaiñ Nongtrai baroh kawei.
Ka seng hadien ba ka la peit pyrman bha ïa ka jinglong jingman ha ka thaiñ Nongtrai, ka la I dei ban dawa noh da ka Umsohpieng PHC ha ka jaka jong ka Umsohpieng Sub-Centre katkum ka jingdonkam jong ki shnong kaba la kot haduh 30 tylli ki shnong ba katei ka Centre.
Ka seng ka la buh da ka jingthoh ban dawa na ka sorkar lyngba I District Medical Health Officer (DMHO) West Khasi Hills District.
Na ka liang I DMHO I Dr M.
Bareh I la ong ka sorkar mynta ka dang ïaleh ban pynbha ïa baroh ki jaka ai jingsumar kiba la don lypa, kum shi bynta ban ïakhun ïa ka khlam Covid 19.
Hynrei, ban kyntiew ïa kino kino ki Sub-Centre sha ki Primary Health Centre (PHC), hap ban ap haduh ba kane ka pyrthei ka la kham lait na ka khlam Corona.
Na ka liang ka seng ruh ka kyntu ba ki paidbah kin shah shitom shwa shi por, namar ka liang ka seng kan ïai buddien ïa kane ka bynta ban wanrah jingsuk ïa ki paidbah, ong u President HYC Nongtrai Area Unit u samla Ollnington Sohmad.
Nongstoiñ, Nohprah, 10: Ha ka jingïalang paidbah ba la pynlong da ka seng saiñ pyrthei kaba dang thymmai ha ka thaiñ bad ha ka jylla hi baroh kawei ka All India Trinamool Congress ha madan shnong Tiehsaw Nongstoiñ West Khasi Hills District ha ka sngi palei, u myntri rangbah barim ka jylla Meghalaya u Dr.
Mukul Sangma u la kynthah tyngeh ïa ka sorkar MDA hapoh ka jingïalam jong ka seng NPP, da kaba u la ong, “Nga la kyndit haba nga ïoh sngew ïa ka kyntien High Level haba nga tur sha Rilum Jaiñtia, sha Ribhoi bad haba mynta nga wan sha thaiñ West Khasi hills ruh nga ïoh sngew ïa kajuh ka kyntien.
Hynrei nga ong pat ka bor kam shong ha ki High Level, hynrei ha phi u paidbah u ba la jied ïa ki, kumta ka la dei ka por ban pynduh noh ïa kita kiei kiei baroh".
U Dr Mukul u la ther ruh ïa ka seng BJP bad ki seng trai ri da kaba ong ba kim don jingïapher ei ei bad ka BJP.
Ha kaba ïa dei bad ki seng trai ri bad ka jingthmu khang bam doh masi jong ka BJP, u Dr.
Mukul Sangma, u la kynthah tyngeh ïa ka BJP da kaba u la ong ba katei ka seng saiñ pyrthei, ka la khang wat tang ban bam ïa ka doh masi, kaba dei kawei na ki doh kaba ngi ju bam man ka sngi bad kaba ngi bang ban bam.
Hynrei ki seng trai Ri kiba ju kam bad pyrta ba ki ieid ri, kum ka seng HSPDP, UPD, KHNAM, PDF bad kiwei kiwei, ki shu sngap jar jar bad ki kyrshan pynban ïa kum kata.
U la ong ba ka jingdonlang jong ki ha ka sorkar ka pynpaw ba ki kyrshan ban khang bamdoh masi, hawto kim kynmaw ïa kaei kaba ki la kular ïa u paidbah da ki kyntien ieid ri.
U la ong ruh ba ka MP jong ka seng NPP kaba dei ka para trai jong u Conrad K.
Sangma, kumno ka nud ban leit kyrshan ïa ka CAA, katba u hynmen jong ka pat shuwa kata u ong ka seng jong u da lei lei kam mon ïa katei ka aiñ khyllah.
U bah George B.
Lyngdoh MLA ka Umroi konstitwensi haba ai jingkren ha ka jingïalang paidbah, u la kynthah tyngeh ïa ka BJP da kaba u la ong ba katei ka seng saiñ pyrthei ka la pynkiew dor lut ïa ki marbam mar dih, ka wanrah jubor ïa kiei kiei kiba kum ka jaidbynriew rit paid kam mon hynrei la shu pynrung jubor.
“Saw snem shiteng ka la shu leh politik mynta ka kynti haba lah jan ka elekshon, ka wan ban pynbiej da ki scheme bad ka sam da ki sniang, ha kaba ki nongrep kiba ïoh ïa kito ki sniang ki la duh ei noh wat ïa kiba ki lah don lypa, namar ka jingïap bad ka jingpang jong ki sniang kaba la ai da ka sorkar", u la ong.
Ha katei ka sngi kaba dei ruh ka jingïalang paidbah la ïadonlang ruh u samla Macmillan Kharbani kyrtong MLA ka TMC na ka Nongstoiñ konstitwensi ha kajuh ka por kum President ka Nongstoiñ Block Trinamool Congress, u Fernandez Dkhar uba dei ruh u President Meghalaya Pradesh Trinamool Youth Congress uba dei ruh u kyrtong MLA ka TMC na ka Rambrai Jyrngam konstitwensi, bah Charles Pyngrope President ka Meghalaya Pradesh Trinamool Congress, kiwei kiwei ki riew rangbah jong ka thaiñ bad la pynïaid ïa katei ka jingïalang da u bah Manik Sing Kharbani.
Nongpoh, Nohprah 10: Ban ai burom ïa ki samla ka Ri Bhoi kiba la wan rah ïa ka nam bad ka burom da kaba ki la ioh ban khur ïa ka nam jop ha ka North East Olymping Game kaba dang shu dep shen ha Nongbah Shillong, ka Synjuk ki Rangbah Shnong Ri Bhoi District mynta ka sngi ki la pynkup burom ïa kitei ki samla da kaba ai burom da ki jingai sngewbha ryngkat ka song pisa kum shi bynta ban ai burom halor ki nam jop ba ki la wan rah burom ïa ka Ri Bhoi District bad ïa ka jylla hi baroh kawei.
Ha kane ka sngi, ka Synjuk ki Rangbah Shnong Ri Bhoi District ki la pynkup burom ruh ïa ka Kong Margret Pathaw, kawei na ka Longkmie kaba la ioh khur ïa ka takma ksiar na ka World Arm Wrestling Championship kaba dang shu dep shen ha ri Turkey bad ki la ai burom ruh da ki jaiñ ryndia bad kiwei kiwei jingai sngewbha ryngkat ka song pisa.
Ïa kane ka jingpynkup burom la pynlong ha Ing Dorbar Nongpoh, ha kaba la wan ban shim bynta da u DSP ka Ri Bhoi, u Bah G.
Marshillong kum u kongsan bad la don ryngkat ruh naduh u Bah B.
B Makdoh, President ka Synjuk, u bah P.
B Sylliang, Secretary, u Rocky Kylla, u Bah Marcus Marten, president ka HNYF Northern Region nalor kiwei kiwei ki nongïalam bad kynthup ruh kitei ki samla kiba la ioh khur ïa ki takma bapher bapher ha North East Olympic game kaba dang shu dep long shen ha Shillong.
Kitei ki samla kiba la shah pynkup burom ki kynthup ïa u Samla Skhemlang Suba uab al ioh rah ïa ka takma ksiar ha 800 bad 1500 Mts, u samla Albinus Rongpeit ba la ioh khur takma ksiar ha ka High Jump, Primus Ronghi ba la ioh khur takma ksiar ha ka Long Jump bad takma rnog ha ka High Jump, ka samla Rinalis Ingti takma ksiar ha ka High jump, ka samla Ritina Hanse kaba la ioh khur takma ksiar ha ka 400 ,4×400 Mixed Relay bad takma rnong ha ka 4×100 relay race, ka samla Melibad Kro takma ksiar ha ka Javelin throw, Joytiful Narlong ba la ioh khur takma rupa ha ka Long Jump, ka samla Anrisha Klein ka takma rupa ha ka High jump, Anastasius Ryndongsngi ba la ioh khur takma rnong ha ka weigh Lifting, u samla Donald Rymbai ha ka weight lifting ba la ioh khur takma rnong ha ka jingkhia ba 109 kg bad ka samla Ibakhamtilut Namsaw kaba la ioh khur takma rnong ha ka jingkhia ba 71kg.
Na ka liang u DSP ka Ri Bhoi, u Bah G.
Marshillong haba kren ha kane ka snig u la ai khublei ïa ka Synjuk kaba la shim ïa kane ka bynta ban pynkup burom ïa kine ki samla kiba la rah ïa ka nam bad ka burom ka District bad ka jylla bad kum kane ka jingpynkup burom ka long ka jingai mynsiem ïa kiwei pat ki khun samla ba kin dang shlur ban im sngi ha ki kam ïalehkai sport.
Shuh shuh, u ong ruh ka sorkar ka la phai khmat mynta sha ki samla don sap ha ka kam ïalehkai sport bad ka dei pat ka kamram jong ki samla ban pyndonkam hok ïa ki sap ki phong ba ki don, namar dei tang kito ki samla kiba pyndonkam hok ïa ka sap ki lah ban poi sha ka thong kaba ki angnud khamta ka jingïalehkai sport ha kine ki sngi ka la dei kawei na ka lad ai kam ai jam ïa ki khun samla ka jylla, u la bynrap.
Nongpoh, Nohprah 10 : Ki nongïalam ka Congress party ha Ri Bhoi mynta ka sngi ki la pynpaw pyrthei ba kam tieng satia ïa ka jingpyntieng kohtympan kiwei ki party ba ka Party Congress ka la duh bor ha ka jylla, hynrei kum ki nongïalam kin ieng beit ha ka nongrim ka party ban shakri ïa ki paidbah bad ki sngewthuh shai ruh ba ka party congress ka don ha ka lynti ym tang ban jop na ki san tylli ki Constituency na Ri Bhoi bad ka don ruh ka jingkyrmen ba kan ioh ban bat ïa u lakam wat ban synshar ha ka jylla hadien ka election 2023 ha ka jylla.
Ki nongïalam bad ki kyrtong ka Congress naduh u Dr.
Celestine Lyngdoh, u Bah Charles Marngar bad ka Kong Rona Khymdeit haba kren mynta ka sngi ha ka General Meeting ka Ri Bhoi District Congress Committee bad ha ka jingplie ïa ka ophis treikam ka seng ha Nongpoh, ki la ong ba ngim artatien ba kin jop na ki 5 tylli ki constituency ha Ri Bhoi bad kumba long haduh mynta ki paidbah ki dang phai khmat sha ka party Congress namar ba ka dei ka party kaba trei shisha na ka bynta ki paidbah.
Halor ka jingphet ki MLA ka Congress sha kiwei pat ki party, kitei ki nongïalam ka Congress na Ri Bhoi ki la ong ba kim sheptieng satia bad ki la don ki nongïalam kiba la mih bujli bad kine ki nongïalam ba thymmai ki ioh ïa ka lad ban trei shisha na ka bynta ki paidbah katkum ka thong jong ka party kaba ju trei na ka bynta ki paidbah.
Na ka liang kitei ki nongïalam ki la phla ruh baroh ki jingkren bein ïa ka party Congress ki dei tang ban ïalam bakla ïa ki paidbah bad lada ym dei kumta balei ki wan ban tyrwa ïa ki ban ïaleh election na ki party jongki bad dei namar ba kim kohnguh ïa ki jingtyrwa ki la bein la khoh ïa ki ba kum ki nongïalam kim kwah ban ïalam bakla ïa ki paidbah bad kin ieng ha ka nongrim ban shakri shisha na ka bynta ki paidbah.
La mih ruh ka jingkynnoh na ka liang kitei ki nongïalam ka Congress, da kaba ong ba ki paidbah ki tip kham bha ban bishar ha kane ka election 2023, namar kum ki paidbah ki la dep ban mad ïa ki jingeh kiba bun ha ka jingsynshar ka NPP ba la ïasoh lang bad kiwei ki party riewlum khamtam ka UDP kiba kam ba ki trei na ka bynta ka jaid bynriew bad na sha lyndet ki ïatrei ryngkat pat bad ka party BJP kaba u paidbah ka jylla da lei lei kin nym pdiang satia halor ki kam buittuh ka BJP kaba thmju ban wan rah kawei ka ri bad kawei ka niam.
Ki la pyni nuksa ruh kum ka Uniform Civil Code kaba dei kawei na ka matpdeng ba ka BJP ka kwah ban pyntreikam hapoh ka ri halor ka thong ban khniot ïa ki jaid bynriew barit paid bad kaba sngewsih ka long ba kita pat ki party na ka jylla kiba kam ba ki shakri ïa ka jaid bynriew ki ïa trei lang bad kane ka party BJP, ki la ong.
Ki la ther tyngeh ruh da kaba ong ba ka party Congress kan ioh ban bat ïa u lakam jong ka jingsynshar hadien ka election 2023, ka dei halor ka nongrim ba ki paidbah ki la ngiah ïa kane ka sorkar NPP bad la ïasoh lang bad kiwei ki party riewlum kum ka UDP, PDF bad HSPDP kiba kam ba ki trei na ka bynta ki paidbah bad ka kam kaba ki la pyni sha ki paidbah pat ka long da khongpong ha kaba haduh mynta ki paidbah ki don hapdeng ka jinglynniar kaba khraw ba ka jylla ka la hiar arsut ha baroh ki liang na ka jingjur palat ka kam bamsap.
Na ka liang u president ka MPCC bad uba dei ruh u MP ka Congress, u Ma Vincent H.
Pala haba kren ha kane ka sngi, u la kam ba ka Congress kam duh jingkyrmen wat hadpeng shibun ki jingkynthoh na kiwei ki party bad ka daw kaba ki kynthoh ka dei halor ka nongrim ba ka party Congress haduh mynta ka ieng halor ka nongrim bans hakri ïa ki paidbah.
U la ong ruh ba ka party Congress kam kwah ban ai ka jingkular ba lamler ïa ki paidbah bad ruh ban shu thok ne pynbiej ïa ki paidbah tang ban ioh ïa ka bor bad kum ka party kan kan ieng skhem ha ka nongrim, namar ban shu thok ïa ki paidbah ha kane ka juk ba mynta ki paidbah ki tip kham bha ba kiei kiei baroh ki la don hapoh ka kti lyngba ki Mobile lada ngi leh ïa ka ba bha ki paidbah ki ai ka jingshaniah bad lada ngi leh ïa kaba sneiw ki paidbah hi kin bishar.
Shuh shuh, kum u nongïalam ba rangbah ka Congress ha ka jylla, u Ma Vincent H.
Pala u la kyrpad ruh ïa ki nongïalam bad ki kyrtong ba kim dei ban kynthoh ïa kiwei khlem da don ka nongrim, namar ka election commission ka ri India ka la khang pyrshah bad kum ki nongïalam ki hap ban ieng ha ka nongrim bad ban ai ka jingpynshai kaba bniah sha ki paidbah bad ai ba ki paidbah kin bishar ïa ka nongrim jong ka party kaba thmu ban shakri shisha na ka bynta ki paidbah kumba ka Congress ka la synshar la bun phew snem bad ba ka la wan rah shibun ki jingkylla ha ka ri bad wat ha ka jylla Meghalaya, u la bynrap.
Lyngba jong kane ka sngi, ka Ri Bhoi District Congress Committee ka la lah ruh ban plie paidbah noh ïa ka ophis treikam jongka ha Umlyngkdait Nongpoh ba la plie da u Ma Vincent H.
Pala bad ha kane ka sngi la aiti ruh ïa ka kyrteng jong ki kyrtong na ki 4 tylli ki Constituency ba kynthup na Nongpoh ban ïa khun da ka Kong Rona Khymdeit, na Umsning ban ïa khun da u Dr.
Celestine Lyngdoh, na Jirang ban ïa khun da u Bah Adrian C.
Mylliem, na Mawhati ban ïa khun da u Bah Charles Marngar bad na ka Umroi kim pat pyntip ïa ka kyrteng jong u kyrtong.
Kitei ki kyrteng jong ki kyrtong la aiti sha u Ma Vincent H.
Pala ba un leit ban aiti pat sha Delhi ba kin bishar bniah shuwa ban pynbna kum kita ki kyrtong ba pura ka Congress na Ri Bhoi.
Jowai, Nohprah 10: Hadien ba u ma Andrew Awhai Shullai uba long ruh u MDC ka Jaiñtia Hills Autonomous District Council (JHADC) ula rung sha party All India Trinamool Congress (AITC) kum ka jingpynithuh paidbah ïa u ma Andrew Awhai Shullai kum u kyrtong ka LA na ka 2-Jowai Constituency ka 2 Jowai LA Constituency TMC Block Committee kala pynlong ïa ka jingïalang paidbah mynta ka sngi 10.
12.
2022 ha madan Jrisaleiñ Jowai ha kaba palat 6 hajar ngut ki paidbah (haba kheiñ na ki shuki) kila ïawan sha kane ka jingïalang.
Ha kane ka sngi la ïoh ïa ka jingkren na ki nongkyrshan jong u ma Shullai kum u ma Philemon Lyngdoh Ex MDC, ma Madonbai Rymbai Ex CEM ka JHADC, bah George B.
Lyngdoh MLA, Dr.
Mukul Sangma MLA Ex Chief Miniester ka Meghalaya, uba long ruh u nongïalam ka liang pyrshah hapoh ka ïing Dorbar thaw aiñ jong ka jylla nalor kiwei de.
Kham hashwa la ïoh ïa ka jingkren pdiang sngewbha da u ma Rana Lakiang Vice President ka Trinamool Congress Jowai Block bad na u ma Andrew Shullai MDC uba long ruh u President ka Jowai Block Congress Committee bad uba pynithuh ïalade kum u kyrtong ka TMC na ka 2 Jowai Assembly Constituency.
Ha kane ka sngi la pynskhem ruh ïa ki TMC Block Member Committee jong ka 2 Jowai LA Constituency na ki shnong kiba hap hapoh ka 2 Jowai LA Constituency.
Ha kane ka sngi la ïadon bad sakhi lang da u Manas Ranjan Bhunia ba dei peit ïa ka TMC Meghalaya, u Charles Pyngrope MLA President Meghalaya TMC, u bah Waibon Sohlang Secretary Jowai Block Committee bad kiwei de ki nongkyrshan ba radbah jong u ma Andrew Awhai Shullai, katba ïa ka jingïalang la pynïaid da ka kong Rinibeth Patlong.
U Dr Mukul Sangma ha ka jingkren ula pynsngew katba nangmih ki sngi ka TMC hapoh ka jylla kala nang kiew da ka jingwan ïasoh jong ki nongïalam ba hakhmat, ula pynkymmaw ruh ba ki nongïalam napoh ka Ri-Lum Jaiñtia naduh mynshwa kila long shisha kiba trei shitom ban pynkiew ïa ka jylla kaba kynthup naduh ki kam pynroi bad ban wanrah ïa ka jingkylla naduh ki nongïalam kum u Prof.
R.
C Laloo.
Ula pynkymmaw ba ki don shibun ki kam pynroi kiba la dep sanction ban wanrah hapoh nongbha Jowai bad ha ka Ri-Lum Jaiñtia ha ki snem ba dep kiba kynthup ïa ka B.
Ed bad ka Engineering College bad kiwei de hynrie haduh mynta kim shem la treikam khlem da don shuh kiba buddien bad kane ka bun jingeh pynban khamtam ïa ki paidbah nongshnong shnong jong ka Ri-Lum Jaiñtia, u kyrmen skhem ba ka TMC hapoh ka jylla ha kane ka kynti jong ka Election 2023 kan sa wan ha ka bor ban pyndep lut ïa ki kam ba sahteng.
Ula kynthoh jur ïa kane ka sorkar MDA ba mynta kaba la buh maw jyngthuh ïa ki khun samla kiba thmu ban wan kam wad jam wat hadien ba la pyndep ïa ki jingpule ha ki kyrdan bapher bapher, ula ong wat ïa ki kam sorkar kiba lait ruh kane ka sorkar mynta kam shem la khot Advertisement ban pyndap ïa ki.
Kane ka jingkyrduh kam jong ki khun samla kala long pynban ka jingeh ïa ka jylla hi baroh kawei namar wat ïa ki nongkhaïi, ki Contractor ka kam jong ki ka la hiar shaba palat bad kane kaba la wanrah ïa ka jinghiar ha ka ïoh ka kot jong ka jylla.
Kumta u kyntu ïa ki nongthep vote jong ka jylla ba kin jied ïa ka sorkar kaba trei hok bad ka sorkar kaba sngap ïa ka jingeh ki babuh ba lang, ula kynthoh jur ba mynta ka jingïohnong ka long satang kita ki High Level namar ‘kat shaba leit la ïohsngew satang kita ki High Level’.
Shuh shuh ula kynthoh ïa ki kam bam sap jong kane ka sorkar MDA ba mynta naduh ka kam Smart Meter, ki surok bad kiwei de.
Ula pynkynmaw ba ka JHADC ka dei kawei na ki Council hapoh ka jylla kaba pynmih shibun eh ka khajna na ki marpoh khyndew da kaba ai nuksa kum u Dewïong hynrei mynta wat ïa ka tulop kaba shem shitom pynban ban siew ïa ki nongtrei.
Naka liang jong u u kyrmen ba ka TMC kan wan ha ka bor ha kane ka kynti bad kin don bun ki MLA ki ban jop na kane ka party ha kane ka Election 2023.
La pynshong shit shuh shuh ïa kane ka jingïalang da ki jingpynbyrnia na ka kynhun Chiiung, ki jingshad tynrai bad kiwei kiwei de.
Shillong, Nohprah 10: Namar ka jingbym seisoh shuh ka khyndew ban thung da ki soh ñiamtra kaba dei kawei na ki lad kamai ki nongshong shnong ka Tyrna dang tang ha ki khyndiat snem kiba la leit mynta pat kiba bun ki nongshong shnong katei ka shnong ki im ja na ka kam jngohkai pyrthei.
Kumba long mynta nalor ka kam jngohkai pyrthei ki nongshong shnong kane ka shnong ha kane ka kynti mynta ki la sdang ban phai khmat sa sha ka kam rep tympew namar ki lap ba une u jait jingthung u long bad seisoh bha ha kane ka thaiñ.
Haba ïakren bad uwei napdeng ki nongïalam shnong u Bah DL Syiemlieh u la ïathuh ba ka jingbym long shuh u soh ñiamtra ban thung ha ki bri ha kine ki khyndiat snem ka pynlong ïa ki nongshong shnong ban phai khmat noh sha kiwei pat ki jait kam bad ka jingwan ka kam jngohkai pyrthei sha kane ka shnong ka la mih bujli noh ban ai kam ïa ki nongshong ha kine ki snem kiba la leit.
U la ïathuh ba nalor ka kam jngohkai ki nongshong shnong mynta ki la sdang sa ka kam rep tympew ban long kawei na ki lad kamai jong ki khamtam namar une u jait jingthung u long bha ha kane ki sharing lum bad ki jaka rep jong kane ka shnong barim.
“Ka jinglong bha u tympew ka pynlong ba ki nongshong shnong ban phai khmat sha kane ka kam bad khamtam eh namar ka dor jong u ruh kam dei kaba tad hynrei kaba pynïohnong ïa ki nongrep," u la ong.
Haba kylli haduh katno ka kam jngohkai ka ai kam ïa ki nongshong shnong, u la ïathuh ba nalor ka kam leit ïalam sha ki jaka ba don ka jingkieng jri sha Nongriat ki ïoh kamai ruh da ka kaba ki buh ïa ki dukan, ki jaka sah ki nongwan kai bad kiwei de ki jaitkam kiba mih da ka jingwan jingkai ki briew sha kane ka shnong.
Shuh shuh u la ïathuh ba ka jingwan ka kam jngohkai pyrthei ka la ai jingmyntoi shibun bha ïa ka shnong ha kaba ha ka shisnem ka kumno kumno ka shnong ka ju ïoh lum pisa da palat ïa ka 10 lak ha ka shisnem.
Lah ban kdew hangne ba kane ka shnong kaba ki nong Tyrna ki wan ban shong shnong thymmai ka dei namar ka jingjulor kaba shyrkhei ka shnong Tyrnarim kaba ki ju shong na ka daw u Jumaibah jong u snem 1897 kaba ka shnong ruh ka pynlong ïa ka lyngkhuh snem ba 125 jong ka jingkynriah shnong sha kane ka shnong thymmai.
Ban pynkynmaw ruh ba u Bishop ba nyngkong tam jong ka Balang Catholic napdeng ki Khasi u dei na kane ka shnong u Most.
Rev Abp T Resto Phanrang uba la shah kyntang Bishop ha ka 23 Nailur 1990 ban long kum u Bishop synrop bad uba la shimti pat ban sharai ïa ka jylla niam kum u Archbishop pura ha ka 10 Nailur 1995.
Shillong, Nohprah 10 : U Myntri ka tnad Arts and Culture ka sorkar jylla, Bah Sanbor Shullai ha ka sngi Saitjaiñ u la plie paidbah ïa ka Working Women’s Hostel, jong ka Garo Welfare Society kaba don ha Rilbong, Shillong ïa kaba la tei ha ka jinglut kaba kot sha ka 4.
50 klur tyngka.
Ïa kane ka Women’s Hostel la plie ha ryngkat ka jingdonlang u Bah IW Ingty, Secretary jong ka tnad Social Welfare ka sorkar jylla nalor kiwei kiwei ki ophisar ka tnad Social Welfare bad ki Rangbah Shnong na katei ka thaiñ.
Na ka Liang u Kongsan, Bah Sanbor Shullai haba kren ha kane ka sngi u la ai khublei ïa ki ophisar ka tnad Revenue khamtam ïa u Prof RC Laloo uba dei u Myntri barim ka tnad Revenue bad ruh ïa u Myntri ba rim ka tnad Social Welfare kiba la ai ka jingkyrshan ban pynurlong ïa kane ka Hostel kynthup ïa ki Nongïalam Shnong na ka thaiñ.
“Dei ha ka por jong ki ba ngi la soi ïa ka soskular kynthup ïa ki ophisar kiba la trei ryngkat ryngkat ha kito ki por," u la ong.
U la ïathuh ruh ba ha ki por mynshwa katei ka jaka ka kylla long kum kawei na ki ktem kam sniew, ban leh kam bymman, dih drok bad kiwei kiwei ha shwa ban ïeng katei ka hostel.
“Naduh ka por ba nga dang long MDC nga ju ai jingmut ban phah jingtyrwa sha ka sorkar ban leh eiei hynrei ym don ba leh," u la ong.
Shuh shuh u la ïathuh ba mar ïa jop kum u MLA ka thain, u la trei jar jar bad phah jingtyrwa sha ka sorkar.
“Haba ka file ka poi sha u Myntri Revenue, Dr.
RC Laloo hangtei hi u ai ka jingmynjur bad kumta ngi la soi ïa ka soskular.
Bad ïa kane la mang ban tei ha ka jinglut 4.
50 klur tyngka na ka bynta kane ka hostel," u la ong.
U Bah IW Ingty ha ka jingkren u la ong ba kane ka Hostel kan ai ka jaka sah kaba shngain bad kaba bit dor na ka bynta ki kynthei na Rilum Garo ba wan trei wan ktah ha nongbah Shillong.
Na ka liang u Rangbah Shnong, Bah G Lyngdoh ha ka jingkren u la ong baroh baroh ki kynhun bad ki seng ki kwah ban ïoh ïa katei ka jaka ba dei jong ka sorkar.
Hynrei u ong ba dei lyngba ka jingtrei shitom jong u Bah Sanbor ba la pyn ïoh ïa katei ka jaka na bynta ka Garo Welfare Society kaban peit ïa ka bit ka biang jong ki paid Garo ba sah bad ba trei ha nongbah Shillong.
Shillong, Nohprah 10 : Ka Meghalaya Peoples’ Human Rights Council (MPHRC) kum shibynta ban ïasnoh kti lang ha shityllup ka pyrthei, ka la pynlong ka jingkynmaw burom hynne ka sngi kum ka Sngi Rakhe ïa ka Hok Longbriew Manbriew.
Katkum ka kyrwoh na u Secretary General ka Council, Bah NJ Nongrem la ong ba dei ha kane ka sngi ha u snem 1948 ba ka Dorbar Bah jong ka Synjuk ki Ri (United Nations) ka la pdiang ban pynjari ïa ka Dulir pawnam kaba tip salonsar kum “Ka Jingpynbna-ïar Satlak ïa ki Hok Longbriew Manbriew" (Universal Declaration of Human Rights).
Ka phang jong ka jingrakhe ka dei “Ka Jingburom, Ka Jinglaitluid bad Ka Jingbishar Hok".
“Kane ka Dulir pawnam kaba tip mynta kum ka jingpynbna-ïar satlak ïa ki Hok Longbriew Manbriew ka la pynskhem ba ïa ki bynriew baroh la kha laitluid bad ki ïaryngkat ha ka burom bad ki hok kynti bad jinglaitluid khlem ka jingpynïapher la ka long kum ka jaitbynriew, ka rong ka sniehdoh, ka ktien ka thylliej ne kano kano ka jinglong," la bynrap shuh shuh ka kyrwoh na ka MPHRCShuh shuh na ka liang u Bah Dino DG Dympep, Chairman ka MPHRC u la ong, “Ha kane ka sngi, ngi khot bad ngi wer ïa baroh ki paid nongshong shnong ba ngin ïai pynskhem bad ïaikut jingmut ban ïeng tylli bad ïada ïa ka Hok Longbriew Manbriew, ban ai jingkyrshan khamtam eh ïa kito ki briew kiba dang ïaksaid ban ïoh ïa ka Jingbishar Hok bad ha kajuh ka por ban pynrem jur pat ïa kito ki briew ne ki kynhun kiba ïuhroit bad pynhiar dor ïa kyrdan jong ka Hok Longbriew Manbriew kaba la pynkhamti katkum riti synshar paidbah ne da ka aiñ hi.
"Nalorkata, u ong ruh ba ki ai ka burom ba kyrpang khamtam eh ïa ka jingnud bad ka jingshlur jong ki riew shimet, ki nongtrei monsngewbha, ki seng bhalang kiba ju mih shakhmat khlem jingtieng ne jingsmiej ban kren bad ïaksaid ïa ki mat kiba ktah ïa ka hok paidbah ha kane ka jylla, la ka long da ka lynti jong ka jingïasaid ban pynshongnia lyngba ki jingïakhih kiba jai jai bad ka basuk basaiñ.
“Ngi ïai ai ka jingkyrshan kaba pura ïa kiba paidbah ka shnong Mukroh kiba la dawa ban pynïoh ïa ka jingbishar hok khamtam eh na ka bynta kito ki briew kiba la ngat ha ka jingshah sait ïap bad mynsaw jur bad shah pynkheiñ, shah ïuhroit ïa la ka Hok Longbriew Manbriew ha ka kti ki Pulit Assam.
Halor kane ka jingjia kaba sngewsih ngi ban jur ba ka sorkar Meghalaya bad ka Assam ki dei ban pynïoh mardor ïa ka Jingbishar Hok sha ki bahaïing hasem jong kitei kiba la khlad noh bad kiba mynsaw bad ban pyntikna ba ki paidbah ka shnong Mukhroh kin lah pat ban ïoh ïa ka lad ban im suk, im saiñ kumba marïaryngkat lang salonsar" ong ka MPHRC.
Ka kyrwoh ka ong ruh ba ki pynrem jur ïa baroh ki kam sniew bad ka jingïakhih kiba la jia shen ha ka jylla khamtam eh ba ki la don bun ngut ki riew shimet kiba la ngat ha ki jingjia kiba khlem poi pyrkhat la ka dei ïa ki paid trai ri muluk, ki jait bynriew ritpaid ne kino kino ki kynhun bad khamtam eh ïa ka jingshah ktah kti jong ki nongthoh khubor.
“Ha kum kine ki jingjia ka Sorkar ka dei pynlong da ki jingtohkit kaba bniah khnang ba ki briew kiba ngat ha kum kita ki apot kin lah pat ban ïoh ïa ka jingbishar kaba hok," ong ka MPHRC.
Ka kyrwoh ka ong ruh ba ki kynmaw kyrpang ruh ïa ka jingshah siat ïap jong u Bah Cheristerfield Thangkhiew ha ki kynhun jong ki Pulit ha ka 13 Tarik u Nailar 2021.
“Ngi dawa jur na ka Sorkar ba haba ka don kano kano ka jingshah kynnoh ba ka don ka jingthombor bad ka jingshah ïuhroit ïa ka Hok Longbriew Manbriew ïa kum kita ki jingshah kynnoh dei ban pynlong da ka jingtohkit kaba khlem ïa shah liang bad haba lap ïa kino kino ki briew Sorkar ba ki long ki nongpynkheiñ aiñ ka dei ban pynsaja mardor ïa ki," la bynrap biang.
U kyntu ruh ïa ka Commission jong ka sorkar ba kam dei ban shu shong khli kti bad ban shu peitkai ïa baroh ki jingjia kiba ïadei bad ka jingthombor ïa ka hok Longbriew Manbriew, hynrei ka dei ban shim khia mardor ïa ki sienjam ban pynlong ïa ka jingtohkit khnang ba kan don ka jingbishar hok ïa kita ki kam thombor kiba ju leh da ki kynhun pulit bad ki briew Sorkar.
Shillong, Nohprah 10 : Ka sorkar jylla ka la pynkhreh ban kyntiew ïa ka jingïarap pisa sha ki longiing jong ki san ngut ki lanot kiba la kyllon ïap ha ka jingshah siat ha ki pulit Assam ha Mukroh ha ka 22tarik u Naiwieng mynta u snem.
Haba kren bad ki lad pathai khubor, u Symbud Myntri Rangbah ka jylla, Bah Prestone Tynsong u la ong, “Ka Sorkar ka la bthah ïa ka tnat Revenue ban pynkylla noh ïa ka katto katne ki kyndon kiba don ha ka aiñ ban ai jingïarap pisa sha ki lanot, khnang ba yn lah ban kyntiew ïa ka jingïarap sha ki 5 tylli ki longïing ha Mukroh.
"Nalorkata, u la ïathuh ruh ba ka tnad mynta ka la sdang ïa ka kam haba ïadei bad katei ka bynta.
Ha kaba ïadei bad ka jingdawa ban thung kam ïa kiba ha ïing jong ki 5 ngut ki rangbah kiba la khlad, u Bah Prestone u la ïathuh ba ïa kane ka Sorkar ka dang bishar bniah namar ka buh shwa ha khmat kumno ban kyntiew ïa ka jingïarap pisa sha kitei ki longïing.
Haba jubab halor ka jingkylli, u Symbud Myntri Rangbah u la ïathuh ba na ka bynta ki ar ngut kiwei pat kiba mynsaw ha katei ka jingshah siat, na ka liang ka sorkar ka la bishar ruh kumno ban ai ka jingïarap pisa ba shisien ai.
U la pyntip ba na ka liang ka Sorkar ka la bah khlieh ïa ka jinglut jingsep ha kaba ïadei bad ka jingsumar ïa kine ki ar ngut.
Lah ban kdew ba hadien ka jingjia shah siat ha Mukroh ha ka 22 tarik u bnai ba la dep, kaba la shim ïa ka jingim jong 5 ngut ki rangbah ha Mukroh bad mynsaw 2 ngut, na ka liang ka Sorkar ka la pynbna ban ai mar T.
5 lak sha ki longïing jong kiba la khlad bad ban siew ruh ïa ka bai sumar jong kiba la mynsaw.
Dang ha ka taiew ba la dep, na ka liang u Myntri ka tnad Arts & Culture ba dei ruh u MLA ka Shillong South, Bah Sanbor Shullai u la kyntu ïa ka sorkar jylla ba kan wad ki lad ki lynti kumno ban ïarap ïa kitei ki longiing kiba ki nongkamai ha iing ki la hap ban shongiing bad shah sumar ha NEIGRIHMS Hospital na ka jingshah siat ha ki pulit Assam.
Shillong, Nohprah, 10: Ka Hynñiewtrep Youths Council (HYC) ha ka sngi Thohdieng ka la dawa ïa ka Meghalaya Medical Services Recruitment Board (MMSRB) ban pynkynriah noh ïa ka tarik ban pynlong ïa ka eksamin thungkam ha ka tnat ka Koit ka Khiah ba la buh sngi ban pynlong ha ka 14 tarik mynta u bnai bad ban pynshai bniah ruh ïa ka jingdon jong ki Post Medical & Health Officer (M&HO) bad ki Junior Specialist.
Halor kane, ki nongïalam ka HYC ki la aiti da ka jingthoh ha u Chairman jong ka Meghalaya Medical Services Recruitment Board (MMSRB) u Dr.
Joram Beda bad dawa ruh ba ka jingthungkam ka dei ban long kaba khuid bad kaba shai bad ba ki trai ri trai muluk kim dei ban shah leh shiliang khmat.
Ha ka jingïakren bad ki lad pathai khubor, u General Secretary ka HYC u Bah Roykupar Synrem u la buh jingkylli ïa ka Sorkar da kaba ong, “ka Sorkar ka leh aiu ha ki saw snem ba la leit noh.
Ha ka por ba ka jylla ka la shah lynshop ka jingpang khlam COVID-19 ki paidbah ki la ud ïa ka jingduna doktor hynrei ka Sorkar kam shym la leh eiei ïa kane.
Hynrei kynsan kynsan ynda la jan kut ka samoi shwa ban poi ka elekshon ka Sorkar ka la pynmih 400 tylli ki Post doktor.
"U la ïathuh ba u Dr.
Joram Beda u la kular ba kan kan ïaid beit shakhmat bad ba kan ym don kano kano ka jingleh shiliang bad ba ka jingthungkam ruh kan long kaba khuid kaba suba.
Ïa ka Advertisement la pynmih ha ka 2 tarik, Nohprah, 2022 bad bthah ïa ki nongaplai ban thep noh hapoh ka 10 tarik, Nohprah, 2022.
Ïa ka tarik ban pynlong eksamin la buh sngi ha ka 14 tarik, Nohprah, 2022.
Ka HYC ka la pynpaw ruh ïa ka jingsngew artatien halor ka jingpynbeit ba la pynmih ha ka 8 tarik, Nohprah, 2022 ka la pynkylla lut ïa ki sngi ba la buh ban pynmih ïa ka Rejection List bad ka por ban ïoh jingpynshai bad sha ka sngi ban thoh ïa ka eksamin ka long kaba lyngkot bha.
“Katkum ka jingsngewthuh jong ngi kane ka jingpynkyrkieh ban pynlyngkot ïa ka por ka pyni ba ka Recruitment Board ka la shim sting ban ïoh ïa ki nongtrei kiba kynsai ha ka tnat ka Koit ka Khiah," la pynpaw ka seng.
Shillong, Nohprah, 10: U National Spokesperson jong ka All India Trinamool Congress (AITC) u Saket Gokhale u la mudui ha u Superintendent of Police, East Khasi Hills pyrshah ïa u Symbud Myntri Rangbah ka Jylla u Bah Prestone Tynsong halor ka jingshah sin kum u ‘shiteng khlieh’ (psycho).
“Ha ka 16 tarik, Nohprah, 2022, u (Bah Prestone Tynsong) la kynthoh ha ki lad pathai khubor ïa nga kum u shiteng khlieh (psycho).
Ïa kane ka jingkynthoh la pynmih ha ki lad pathai khubor ka jylla Meghalaya bad ha ki lad pathai khubor jong ka ri," ong u Gokhale ha ka jingujor ha u SP.
“Namarkata, ng kyrpad ba phin rejister ïa ka jingujor hapoh ka Section 499 Indian Penal Code (IPC) pyrshah ïa u Bah Prestone Tynsong halor ka jingkynnoh ba pynlehraiñ bad ban ai jingtip sha u nongujor," ong u Gokhale.
Shillong, Nohprah 10 : Ka Dorbar Shnong Nongmen song kan pynlong ïa ka jingpynkhuid shnong ha ka 12/12/2022 naduh ka por 8 baje mynstep, kumta la kyntu ïa baroh ki paid nongshong shnong ba kin ïa mih ryntih ha katei ka sngi.
Ha kajuh ka por ka Dorbar Shnong ka buh ruh ka jingkyrpad sha baroh ki nongleit nongwan ba ïaid lyngba ka Nongmensong ba kin long ki ba adkar haba ñiah ïa la ki kali ha ki surok shnong naduh ka por 8:00 baje mynstep haduh ka por 2:00 baje noh phai sngi khnang ba kan ym wanrah ka jingthut lane ka jingmynsaw ïa ki paidbah kiba ïa shim bynta ha kane ka jingpynkhuid shnong.
La kyntu jur ruh ïa ki paidhah ki bym shong bym sah ha ka shnong Nongmensong hynrei kiba don ïa ki jaka bad iing ai wai ha ka shnong ba kin in shim bynta lang ha kane ka sngi.
Shillong, Nohprah 10: U Nongïalam ka Liang pyrshah u Dr.
Mukul Sangma ha ka sngi Thohdieng u la ong ba ka All India Trinamool Congress (AITC) Meghalaya kan sa leh ïa ka ba donkam ban pynshisha ïa ka jingkynnoh ka party ba ka don ka jingpyndonkam bakla ka sorkar haduh T.
632 klurïa ka Meghalaya Ecotourism Infrastructure Development Project ba pyntrei da ka Meghalayan Age Limited (MAL).
U la ong ruh ba lada ka sorkar ka sngewthuh ba kam don kano kano ka jingbamsap kam dei ban tieng ban sei ïa ki jingshisha ba kam don ka bamsap hynrei namar ka tieng bunsien ka dei ka rukom jong ka ban shu sait khuid khlem da lah ban sei ïa ki jingshisha.
Haba kren sha ki lad pathai khubor, u Dr.
Mukul u la ong ba ka sorkar jylla ka don hok ban ujor mukotduma pyrshah ïa u National Spokesperson ka AITC u Saket Gohkale halor ka jingkynnoh bamsap hynrei ha ka juh ka por kadei ruh ban pynshai bad pyni ïa ki sakhi sabut lada kam don kano ka ka jingbamsap.
“Ka sorkar ka don ïa ka kamram ban pynshisha halor ka jingshah kynnoh bamsap bad na ka liang ka AITC ruh kan sa leh ïa ka ba donkam ban ïoh ïa ki sakhi sabut halor kane ka jingkynnoh bamsap ïa ka sorkar jylla" u la ong.
U Dr.
Mukul u la ong buh jingkylli ruh ïa ka sorkar jylla, la ka kwah ban rieh ha kum kine ki jingshah kynnoh bad lada ka kwah ban pynshisha kadei ban pynbit pynbiang ïa ki sakhi kumno la pyndonkam ïa ka song pisa ba la mang na ka bynta ki kam pynroi ne ki projek.
Shillong, Nohprah, 10: Ka Meghalayan Age kaba dei ka kompeni kaba hap hapoh ka jingpeit jong ka tnat Planning ka Sorkar Jylla bad ki Heh Ophisar ka Sorkar Jylla, ki la mudui da ka bai mynrain khmat pyrshah ïa u National Spokesperson jong ka All India Trinamool Congress u Saket Gokhale namar ka jingkynnoh bamsap ïa ka song pisa kaba kot haduh T.
632 klur ba la mang ban pyntreikam ïa ka Meghalaya Eco Tourism Infrasture Development Project (MEIDP).
Ïa kane la pyntip da u Commissioner & Secretary ka Tnad Planning ha u kyrwoh ba la phah ha ka Sngi Saitjaiñ da kaba pyntip ba ka Sorkar Jylla ka dang shong bishar ban mudui lang da ka mukotduma bai mynrain khmat pyrshah ïa u Gokhale namar ki jingïai kynnoh lamler, ki jingkynnoh bym shongnia, ki jingkynnoh ba pynthohbria lyngba ki lad pathai khubor, kaba la pynjah burom ïa ka Sorkar Jylla bad ïa ki Heh Ophisar.
Ha ka 4 tarik Nohprah, u Gokhale u la pynmih ïa u kyrwoh lyngba ki lad pathai khubor da kaba kynnoh ba u Myntri Rangbah ka Jylla u Conrad K Sangma bad u Commissioner & Secretary ka tnad Planning Dr.
D.
Vijay Kumar, ki la pyndonkam bakla ïa ka pisa kaba kot T.
632 klur lyngba ka Meghalaya Age Limited ban pyntreikam ïa ka MEIDP.
“Ka Meghalaya Age Limited, ka la mudui ïa ka mukotduma bad phah tuklar ïa ka Kashari jong u Chief Judicial Magistrate ka East Khasi Hills katkum ka kyndon 200 bad ka kyndon 190 jong ka Criminal Procedure Code, 1973, ban ai da ka jingpynsajia ïa u Gokhale namar ka jingpynthohbria bym shongnia katkum ka kyndon 499, ban pynsajia katkum ka kyndon 500 jong ka Indian Penal Code, 1860" ong u kyrwoh na u Commissioner & Secretary.
U Commissioner and Secretary u la ong ba katkum kane ka jingmudui, ki jingkynthoh jong u Saket Gokhale ka la khring ruh ïa ka jingtian bishar katkum ka kyndon 505 jong ka Indian Penal Code kaba dei bad ka jingïalam bakla ïa u paidbah.
Da kaba pyntip ba ka Meghalaya Age Limited ka dei ka kompani jong ka Sorkar Jylla kaba treikam hapoh jong ka tnad Planning ïa kaba la pynkha katkum ka kyndon 2 (45) jong ka Companies Act, 2013, u Commissioner & Secretary ula ong “la seng ïa kane ka kompani tang ban pyntreikam ïa ki projek kiba wan pisa na shabar (Externally Aided Project), ban kyntiew ïa ki kam jngohkai, ban pynlong ïa ki tamasa kiba ïadei bad ki kam jngohkai, pynlong ïa ki jingïalang ban pynneh pynsah ïa ki nongkynti/jingtei ba la rim ha ka Jylla Meghalaya".
“Ka jingmudui ka kdew ba u Gokhale u dei uba ju mlien ban kynnoh bad bym da kheiñ snep ïa ka lynti jong ka aiñ bad u dei uba bna nam ruh halor ka jingpynmih ïa ki jingkynnoh lamler pyrshah ïa ki nongmihkhmat bad ïa ki heh Sorkar" ong u kyrwoh.
Katkum u kyrwoh jong u Commissioner & Secretary, ka Kashari jong ka Delhi High Court ha u snem 2021, ka la kynthoh tyngeh pyrshah ïa u (Gokhale) namar kijuh ki rukom kynnoh ba la pynjah burom pyrshah ïa ki shakri Sorkar.
U ong ba kane ka Kashari ka la bthah ruh ba u Gokhale u dei ban da wad bniah shuwa ïa kiei kiei baroh hashuwa ban pynmih ïa kine ki jingkynnoh bad ba u la dei ruh ban da pan jingpynshai na ki briew kiba u kynnoh pyrshah.
Ka jingujor ka la kdew ruh ba u nongshah mudui (Gokhale) u dei uba dang shu shah kem dang shen ha ki Pulit jong ka Jylla Gujarat namar ka jingpyllait ïa ka khubor lamler kaba ïadei bad ka jingjia ba sngewsih ha ka Jylla Gujarat.
U Commissioner & Secretary jong ka tnat Planning ula pynpaw ruh ha ka jingujor jin lada u (Gokhale) u la pan jingpynshai na ka Meghalaya Age Limited katkum ka hukum jong ka Delhi High Court, kan jin da pynpaw ba kine ki jingkynnoh ki dei kiba khlem nongrim bad ki bym shongnia.
U la kdew ruh ba kine ki jingkynnoh lamler pyrshah ïa ka Meghalaya Age Limited ka lah ban ktah jur hadien habud ha ka jingpyrshang ban pynïoh ïa ki projek ban pynïoh pisa na shabar ka Jylla Meghalaya na ki kynhun bapher bapher.
“Kane kan sa ktah jur ïa ka buit ban wanrah ïa ki kam pynroi jong ka Jylla kaba long da kaba wanrah ïa ki jingkynshew pisa lyngba ki projek ban wan ka pisa na shabar ha kaba la thaw ïa ki lad aikam aijam bad ban kyntiew ïa ka ïoh ka kot hapoh ka Jylla" ula ong.
Lah ban kdew ba hapoh ka Externally Aided Project ba la pyntreikam ha ki jylla ka thaiñ Shatei Lammihngi, ka Sorkar India ka pyllait haduh 90% ka song pisa kum ka Grant sha ka Sorkar Meghalaya.
Shillong, Nohprah 11 : Ka jingap khmih lynti jong ka England ban ïoh rah ïa ka World Cup 2022 ha Qatar ka la poi noh sha kaba kut hadien ba ka la rem noh da 1-2 kol ha ka France ha ka jingïalehkai quarterfinal ha ka sngi U Blei ha Al Bayt Stadium.
Haduh mynta ka England ka la mad nam rem noh hynñiew sien tang ha ka jingïalehkai quarterfinal ha ka World Cup kata ha u 1962 ha Chile, 1970 ha Mexico, 1982 ha Spain, 1986 ha Mexico, 2002 ha South Korea bad Japans, 2006 ha Germany bad mynta u 2022 ha Qatar.
Haba phai sha ka jingïalehkai quarterfinal hapdeng kitei ki ar tylli ki radbah jong ka dewbah Europe, ka jingïalehkai ka long kaba mar ïabiang bor bad ïakhaid bha, hynrei dei ka France kaba dang bat nam lahduh ka la ïoh ban plie pyrda nyngkong ha ka jingïalehkai ba la ïaid 17 minit ba la thep da u Aurelien Tchouameni bad ka la ïoh ban lamkhmat da 1-0 kol ha kaba kut jong ka kylla step.
Haba wanphai sha ka kylla miet, baroh ar ki kynhun ki la ïakhun tyngeh bad ka England ka la ïoh ka kabu ban pynphai kylla ïa katei ka shi kol hadien ba u Saka u la shah pynur jubor hapoh box.
Bad ïa katei ka penalty u Harry Kane uba la wan ban bahkhieh khlem da pynsep ei u la pynrung suk ïa ka bol shapoh ka jar.
Lyngba katei ka jingïathep ba mar shi kol ka jingïalehkai ka la nang ïakhluit ha baroh arliang khamtam ha ka jingïapyrshang thep kol, hynrei dei ka France kaba la ïoh ban pynphai kylla ha ka minit ïalehkai ba 78 lyngba u Olivier Giroud uba la sangah da ka khlieh ban pyntam thep kol da 2-1 kol.
Ka England ruh khlem da ailad ka la ñion sha ka kut jong ka France ha kaba ka la ïoh biang sa kawei ka kabu ban pynphai kol lyngba ka penalty, hynrei ha ka sien kaba ar u Harry Kane uba dei ruh u kapten jong ka kynhun uba la wan ban shimti ïa ka jingshut penalty u khlem lah ban pynurlong ha kaba ka bol ba u la khyrwit ka la tam palat ïa u dieng kol.
Ka France ka la nang pynskhem shuh shuh ïa ka kut jong ka ha kaba ka la lah ban khanglad ïa ki katto katne ki jingpyrshang thep kol bad pynkut syndon ïa ka jingap khmih lynti jong ka England ban ïoh rah nam lahduh ha kane ka World Cup.
Lyngba katei ka nam jop, ka France mynta kan pynkhreh pat ban aireng pyrshah ïa ka Morocco ha ka jingïakhun semifinal kaban long ha ka 15 tarik Nohprah ha ka por 12:30 am.
Ka jylla katba nang mih ki sngi bad ki snem ka la sdang ban paw ha ki kam ïalehkai la ka long ha ka football, athletic, cricket, boxing, swimming, judo bad kiwei kiwei.
Ym lah ban leh ba ka jingkiew ka kam ïalehkai hapoh ka jylla kadei lyngba ka jingtrei shitom ki state asscociation, ki skul, ki college, ki shnong, ki kynhun seng bhalang haduh ki riew shimet kiba la shim khia ban pynlong ïa ki jingïalehkai lyngba ki state level, inter-district, inter-school, inter-dong, knock-out bad kiwei kiwei kaba ïarap na bynta ki samla ba kin pynpaw pyrthei ïa la ki sap ïalehkai.
Watla ki samla ki don ka sap ka phong ïalehkai hynrei kiba bun ki kut hajuh tang ha la ka jong ka jylla namar kim don lad don lynti ban jam sha kiwei pat ki kyrdan na ka daw ba ka mei sorkar kam ithuh ban ïarap kyntiew lem na bynta jong ki ban poi sha kiwei pat ki rynsan ïalehkai kiba kham heh kum ha ka national bad wat ha ki international ruh kumjuh.
Ka sorkar jylla ka la ïaid lynti mynta ha ki sanphew tylli ki snem ka jingïoh la ka jong ka jylla ba pura hynrei haduh mynta mynne kam pat don ki lad ki lynti ban ïarap na bynta ki samla ïalehkai khamtam kito kiba don shisha ka sap bad kiba wan na ki longïing baduk ban kyrshan lem ha ka pule puthi, ha ki kam ba ki trei man ka sngi.
Ki don shibun ki samla la ka long ki shynrang bad kynthei kiba don ka sap ïalehkai hynrei namar bym don ka jingïarap ki hap ban kynran dien noh ba ban ka jingduk ha kaba ki hap ban pynlut ka por ha ki jingbylla ban pyndap ïa ka ïing ka sem, ïa ki jingdonkam shimet.
La ju sakhi ba ka sorkar lyngba ka tnad ki kam ïalehkai ka ju kren na ka por sha ka por ba ka buh ka thong ban kyntiew ïa ka jingïalehkai hapoh ka jylla da kaba kular ban tei ïa ki stadium, ki jaka ïalehkai naduh na nongkyndong, ban pynbiang ïa ki tiar ïalehkai, hynrei kine ki shu kut tang ha suiñ.
Ha u snem 2019 ka sorkar jylla ka la wanrah bad pruid dak halor ka sports policy da ka thong ban ïarap ïa ki samla ïalehkai ka jylla, hynrei haduh mynta mynne ka dang sahkut ha suiñ kut tang ha kaban eksamin.
Ha kane ka rukom shaei ka lawei jong ki samla ïalehkai ka jylla kiba don ka mynsiem bad kiba thrang shisha ban kiew ha ki kam ïalehkai.
Dang shen u Myntri ka tnad ïalehkai u la kyntu ïa ki skul bad ki college ba kin dang pyntreikam noh ïa ka sports polisi ha ki jaka pule jong ki bad ba ka sorkar kan sa ïarap ïa kiba ki skul bad college kim lah ban pyntreikam.
Kane kan long ka jingïarap na ka bynta kito ki samla kiba wanrah nam bad burom kiba khur takma ïa ka jylla na ki jingïalehkai bapher bapher shabar jong ka jylla ba kin ïoh ban ithuh ha ki skul bad ki college ha ki kyrdan pule jong ki.
Hynrei wat ka sorkar dalade kam pat lah ban pyntreikam kumno tharai ki skul bad ki college kin pyntreikam, hato ka sorkar ka thmu tang ban pynlut kai ïa ka por, ka bor jong ki nongpynïaid jong ki skul bad college ne ka shu long tang ka jingkren lait jynhaw jong u myntri.
Bad lada kane ka urlong shisha kan long ka jingkyrkhu ïa ki samla ïalehkai bad ka burom ruh ïa ka sorkar jylla.
Lada ka sorkar ka don shisha ka thong bad lada ka kwah ba ki samla kin kiew ha ka kam ïalehkai bad ba ki samla kin ym kut noh tang shiteng lynti kadei ban pyndep ïa kiei kiei kiba ka la dep ban pruid dak.
Ban ap tang na ki state association, ki skul, ki college, ki kynhun seng bhalang, ki riew shimet haduh katno eh kin lah ban ïarap ïa ki samla ban kiew ha ki kam ïalehkai, ynnai ïakren ïa ka ïoh kam ïoh jam, hynrei ka shong eh ha ka sorkar ba kan pynstet ban pynbit pynbiang noh ïa kiei kiei kiba la pruid dak ban ïoh pyntreikam noh ïa ka sports polisi.
Khliehriat, Naitung 31: Na ka daw ka jingsniew palat ka surok, kawei ka trok ka la kylla ha surok ha Malidor, kumta sa shi sien pat ki paidbah nongleit nongwan kiba ïaid lyngba na ka surok National Highway na Ratacherra, malidor bad Sonapur, East Jaiñtia Hills District ki la shah ktah biang ha ka jingdheng kali kaba jur bha kaba la jan don mynta ar phewsaw kynta, namar ka jingdheng kali ka la sdang naduh mynnin mynmiet ha ka por kumba 9 baje mynmiet bad kat haduh ba thoh ïa kane ka khubor ki kali ki dang lait suki suki haduh mynta janmiet por kumba 6 baje janmiet.
Ha kane ka jingdheng kali, baroh ki kali kynthup ki kali heh bad ki kali rit ki la sahkut lut, ki don ruh shibun ki kali kiba wan na kiwei kiwei ki jylla ruh, kum na Assam, Manipur,Tripura, Mizoram bad kiwei kiwei kiba iaid lyngba na kane ka national highway ki la sahkut ha ka jingdheng kaliWatla ki kali ki la lait ban ïaid suki suki, hynrei ki nongleit nongwan ki dang don hapdeng ka jingartatien namar ka jinglong jingman ka surok national highway ha Narpuh ka dang buh jingeh ïa ki kali kiba ïaid na kane ka surok bad ha kano kano ka por ka lah ban jia ka jingdheng kali.
Jowai, Naitung 31: Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association Jowai ha kane ka sngi ha madan Kiang Nangbah Stadium, Jowai.
Haba phai sha ka jingïakhun ba nyngkong kaba la long hapdeng ka Ladthadlaboh pyrshah ïa ka Kseh Sylle Ialong kala kut noh da ka jingïakhait da 0-0.
Ha ka jingïakhun kaba ar kila ïakhiad da mar shikol 1-1 hapdeng ka Iawmulong Nartiang bad ka Evergreen Mukhla, ïa ka kol na ka Iawmulong Nartiang la thep da u Shemhok Phalynki ha ka minit ba 39 bad na ka Evergreen Mukhla la thep da u Ariwotki Dkhar ha ka minit ba 53.
Ka jingïakhun ba lai kila ïakhaid 0-0 hapdeng ka Lumkyrwiang pyrshah ïa ka Mynthong, Katba ha ka jingïakhun kaba saw ka kynhun jong ka Chilliangraij kala pynliem da 1-0 kol ïa ka Sohmynting, ïa katei ka shikol la thep da u Willing Kurbahha haka minit ba 6.
Jowai, Naitung 31: Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long ha kane ka sngi saitjaiñ ha madan Kiang Nangbah Stadium Jowai.
Haba phai sha ka jingïakhun kaba la long hapdeng West Madan Mustem pyrshah Pynthorlangteiñ, ka kynhun ïalehkai jong ka West Madan Mustem kala jop da 3-1 kol ïa ki kol la thep da u Rilangki Lyngdoh ha ka minit ba 19, u Sumi oo Tariang ha ka minit ba 49 bad kawei ka (Own Gaol) ha ka minit ba 60+1.
Katba ïa ka shikol na ka Pynthorlangteiñ la thep da u Wanbiang Bang haka minit ba 43.
Amlarem, Naitung 31: Ka ophis jong ka Addl.
Deputy Commissioner (Supply), i/c Amlarem Sub-Division, kala pyntip paidbah ba la pyllait ïa ka (online services) na ka bynta ba apply thymmai ïa ki Rashon Cards jong baroh ki nongïoh myntoi hapoh ka thaiñ.
Kane ka long katkum ka jingdon jong ki nongïoh myntoi kiba kwah ban apply thymmai lyngba ka jingïarap jong Ministry of Foods & Civil Supplies), naduh kiba la pynrung kyrteng Aadhaar, kiba la dep aiti (surrender) ïa ki Ration Card, kiba pynkynriah jaka ïa ka Ration Card sha kiwei pat ki FPS, kiba pynthymmai ïa ki jaka sah bad kiwei kiwei de.
La ïathuh ba kane ka treikam naduh ka 13 July, 2022 bad ha ka juh ka por ki lah ban leh lyngba ka online @  ka bynta baroh ki nongïoh myntoi ki lah ban register dalade da kaba pyndonkam da u Aadhaar Number, User Name, Password bad ka Number jong ka Ration Card.
Nongpoh, Naitung 31: Shuwa ba ki paidbah kin kynjoh sha ka samoi ban pynthymmai biang ïa ki Nongmihkhmat na ka bynta ka election jied nongmihkhmat jong u snem 2023, ka TMC party ka la dang ioh bor ha Jirang Constituency kaba dei hadien ba ki nongïalam ka BJP, Congress bad UDP ki la wan ban pynïasoh sha ka TMC party.
Na ka liang ki nongïalam ka BJP, Congress bad UDP ki la wan ban pynïasoh sha ka TMC Party ka dei ha ka sngi Saitjaiñ ha ka jingïalang kaba la long ha Patharkhmah, ha kaba kitei ki nongïalam ki la wan ban pynïasoh sha ka TMC kaba ki pynpaw ba ki don ka jingkyrmen ïa kane ka party ba kan ïalam ïa ka sorkar hadien ka election 2023 hapoh ka jylla.
Kiba bun na ki nongïalam kiba la wan ban pynïasoh sha ka TMC ki dei na ka party BJP ha ka jingïalam u Bah Nesting Syiem kum u President barim ka BJP Jirang Mandal bad ruh u Vice President barim ka BJP na Ri Bhoi ryngkat kiwei de ki nongïalam na ka Congress bad UDP.
Ïa kine ki nongïalam la pdaing burom ba kin wan ban pynïasoh sha ka TMC party da u State Vice President ka TMC bad uba dei ruh u MLA ka Umroi, u Bah George B.
Lyngdoh, u State Vice President ka TMC, u Bah James Lyngdoh, u Convenor bad u kyrtong ka TMC na Jirang, u Sunnymoon Marak bad kiwei kiwei ki nongïalam.
Haba kren ha kane ka sngi, kitei ki State Vice President ka TMC, u Bah George B.
Lyngdoh bad u Bah James Lyngdoh ki la pynpaw ka jingkmen ba kat dang mih ki sngi bun ki paidbah ki la wan ban pynïasoh sha ka TMC party bad ka daw hi ka long ba ki sngewthuh ba ki don ka jingkyrmen ha kane ka party bad ruh ba ki nongïalam ba shemphang ban saiñdur ïa ka jylla ki don hapoh kane ka party.
Ki la ong ruh ba bun ki paidbah ki pyrshang ban pynsngewthuh bakla ïa kane ka party ba ki shemptieng ba tang ha ki khyndiat por kane ka party ka la suhthied hapoh ka jylla bad ka daw hi ka long ba ha kane ka party ki don ki nongïalam kiba shemphang bad kiba don ka jingiohi jngai ban kyntiew ïaka jylla.
Na ka liang u Bah George B.
Lyngdoh bad u Bah James Lyngdoh kum ki nongïalam ba hakhlieh ka TMC hapoh ka jylla, ki la pynshai ruh sha ki paidbah halor ka nongrim jongka TMC party bad kane ka party ka dei ka party kaba trei na ka bynta ki paidbah ban wan rah ïa ka jingkylla ha baroh ki liang.
Kum ki nongïalam ki la kyrpad ruh ïa ki paidbah ka jylla ba kin ai ka jingkyrshan ïa kane ka party khnang ba kane ka party kan lah ban leh shibun ki kam kiba khraw na ka bynta ka jylla bad khamtam lada ki paidbah ki kloi ban kyrshan borbah kane ka party kan wan ha ka bor hadien ka election 2023 ba kan lah ban leh shibun ki kam kiba dei na ka bynta ka jingkylla hapoh ka jylla, ki la bynrap.
Nongpoh, Naitung 31: Kum kawei na ka jingïatei lang ban khanglad na ka jingpyndonkam ïa ki plastic kiba wan rah ym tang ïa ka jingpynjaboh ïa ka imlang ka sahlang bad ka ktah ruh wat ïa ka mei mariang, ka Nongpoh Town Committee ka la rai ban ai ka jingïatrei lang bad ka bor synshar District na ka bynta ban pynduh ïa ka jingpyndonkam plastic hapoh ka Nongpoh Town bad wat ha ka District hi baroh kawei.
Kane ka jingshim rai ka Nongpoh Town Committee ban ïa trei lang bad ka bor District na ka bynta ban pynduhjaid ïa ki jingpyndonkam ïa ki plastic, ka dei ruh hadien ba dang shen u Deputy Commissioner u la dep ruh ban pynjari da ka kyndon 144 CrPC na ka bynta ban khanglad ban dang pyndonkam ïa ki plastic hapoh ka District ba kane ka la ktah ïa ka khuid ka suba bad ka ktah ruh wat ïa ka mei mariang.
Haba ïa kren bad u Nongthoh Khubor, u Bah Rayonald Kharkamni, Secretary ka Nongpoh Town Committee, u la ong ba wat ka bor synshar District ki la phah da ka jingthoh ban pan ka jingïaitrei lang na ka bynta ban khanglad ban pynduh noh ïa ka jingpyndonkam plastic bad kum ka Town Committee ruh ka kloi ban ïa trei lang na ka bynta ka jingbha lang bad ruh khamtam ban ïada ïa ka mariang bad ban ïada na ka jingmih ki jaboh kiba bun ki dei na ki plastic.
“Ka la dei hi ka por ba ki paidbah ruh ki hap ban ai ka jingïatrei lang na ka bynta ban pynduh noh ïa kajingpyndonkam ïa ki plastic ba kane ka ktah shisha ïa ka khuid ka suba bad ruh ka pynjot ïa ka khyndew, kaba long ka jingma na ka bynta ka pateng ban sa wan" ong u Bah Rayonald Kharkamni, Secretary ka Nongpoh Town Committee.
Shuh shuh, u la ong ruh ba ka Nongpoh Town Committee ym tang ba kan ai ka jignïatrei lang bad ka bor district ha ka ban pynduh noh ïa ki jingpyndonkam ïa ki plastic, hynrei na ka liang ka town committee kan sa shim khia ruh ban pyntip sha broh ki nongïalam shnong ba hap hapoh ka town committee khnang ba kin shim lang kawei ka rai ban ïa trei lang bad ka bor district na ka bynta ban pynduhjaid noh ïa ka jingpyndonkam ïa ki plastic kiba long ka jingma na ka bynta ka khuid ka suba bad ka mei mariang.
Khliehriat, Naitung 31: Ka Environment Coordination Committee, ka la lap ba ka karkhana saiñ dewiong, ka coke kaba don ha shnong Umtrya kaba la long trai da ka kong Santa Mary Shylla, ka la pynmih tdem pathar “Watla ki paidbah ki la ud bad iam hynrei ki trai coke ki leh bym patiaw, ki coke kiba don ha Umtyra ki thang dusmon bad pynmih tdem pathar la kum ban pyniap syndon ïa ki paidbah"ong u kyrwoh.
Na ka liang u Legal Adviser u bah Reading War bad u Secretary ka ECC u bah Pynbait Sutnga, ki la ong ruh ba “Ha ka jingshisha ka Meghalaya State Pollution Control Board, ka la dep pynmih da ka hukum naduh ka 23 tarik u nohprah 2020 kaba la hukum ïa baroh ki coke kiba la ïoh ïa ki Consent To Operate (CTO) ba ki dei ban bud ïa ki kyndon kiba long katkum ka hukum jong ka National Green Tribunal, hynrei ka sorkar kam patiaw eiei ïa kane, watla na ka liang ka ECC man la ka por ka la ju leit mih sha ophis u Deputy Commissioner Eeast Jaiñtia Hills District, hynrei la sngewthuh ba na ka liang u Deputy Commissioner ruh um lah ban ai ka jingiada ïa ki paidbah kiba shah ktah ha ka tdem kaba mih na ki coke, ka ECC ka lyngngoh shi katdei eh ban iohi ba u Deputy Commissioner bad u Superintendent of Police jongka district kiba dei hok ban ai ka jingiada bad kiba la pynkhamti ban peit ïa ka im la iap jong u paidbah kim nud ban leh eiei, ngin nai iakren ïa ki ‘lei san snem namar ki tip tang ban kjit ïa ka jingim u paidbah da kaba shu leh mynleh hok tang ha ka por shwa ka election" ong u kyrwoh.
Haba kren halor ka jingbym nud u Deputy Commissioner bad u Superintendent of Police ka East Jaiñtia Hills District ban leh eiei ïa ki karkhana coke kiba pynmih tdem pathar, ka ECC ka kynnoh ba imat kane ka don kaei re kaei sha lyndet, ka ECC ka pynpaw ruh ka jingsngew lyngngoh halor ka jingong u myntri rangbah ka jylla, u Conrad Sangma, uba la kren kop ba ym don shuh ki coke beaiñ“Kane ka dei ka ba ym lah shuh ban tip ka ei ka ba long beaiñ lane bym long beaiñ, ka sorkar MDA ka la bakla lut khamtam ha kaba ïada ïa ka hok jong ki paidbah ka East Jaiñtia Hills District khamtam ha kaba ïadei bad ka jingshah ktah ka mariang bad wat kito ki jingthung, ki phlang ba la wan thung da u myntri sorkar, u James Sangma ha shnong Narwan ruh mynta ki la iap lut na ka daw ka jingjur ka tdem na ki coke" pynpaw ka ECC ha ryngkat ka jingsngew khia kaba khraw namar ka jingpynmih tdem pathar ki karkhana coke kiba don hapoh ka district kiba buh jingma haduh katta katta ïa ka koit ka khiah jong ki paidbah.
Shillong, Nailar 1 : Ha ka Sngi Saitjaiñ u MLA ka South Shillong Constituency lem bad ki dkhot ka MCIC ki la pynlong ïa ka jingïalang ba kyrpad bad baroh ki Dorbar Shnong ka Raid Laban ba la ïadon lang ruh u SP (Traffic) bad u Addl.
SP ban pyni ïa ka rukom pynbeit ïaid kali ha kane ka Constituency khnang ban pynduna ïa ka jingdheng kali.
Hadien kane la ai ruh ïaka notification ha kaba ïadei bad ka jingjer kyrteng thymmai ïa ki surok bad jaka sha kiba haïing hasem jong kito kiba la pynsah nam.
La mang ruh 15 lak tyngka ban pynbha bad pynitynnad ïa kitei ki jaka ba la jer kyrteng thymmai kynthup ban pynïeng ïa ki Solar street light.
Kine ki jaka ba la jer kyrteng thymmai ki long Harisabha Road Laban sha ka Bhaskar Choudhury Road, ka Jackson Trace Bridge Road sha duh ka Ajajhur Bridge Road la jer kyrteng Brojen Mawlong Road, Sacred Heart School Road sha Dong Pdeng Road la pynkylla P.
L Nongpiur ( Bah Bing ) Road.
ïa ka surok na Glorymai Lyndem lyngba ka ïing mane St John/ Unitarian/ Nepali Sec School, Kench’s Trace, Wah Sohkhlur shaduh Laban Assamese HS School la jer thymmai Babu Hajom Kissor Sing Nongbri.
ïa ka surok na Mawbynna (Upper Laban shaduh Riat Laban la jer Phinton Mylliemngap.
ka Surok na Nandi Ram Lane sha Madan Laban shaduh Assamese Namkhar la jer Nomiwel Rynjah.
Ka surok na Manik Road Madan Laban lyngba ka ïing i kong Mih Rynjah haduh Riat Laban, Kynjat Phutbol la jer Dennis Dunn.
Ka surok na Madan Laban Bridge lyngba ka ïing i Kong Tngen Rynjah shaduh ka ïing i )L) Hamlet Rani la jer Moshondro Roy.
ïa ka surok na ïing mane Unitarian, Madan Laban shaduh Kench’s Trace la jer Brington Mylliemngap.
ïa ka surok na Main Gate jongka Shrimanta Sankardev Cultural Centre Bishnupur shaduh ba lait ka Shimanta Sankardev College la jer Sankardeva.
Ka surok naduh Secred Heart Secondary , Lumparing shaduh Dongsiej la jer Sacred Heart bad surok na Sigzag la jer Ardhendu Chaudhuri (Bablu Da).
Khliehriat, Naitung 30 : Ki nongshongshnong jong ka shnong Lelad, East Jaiñtia Hills District, ha ryngkat bad ki nongïalam jong ka Environment Coordination Committee hynin ka sngi ki la ïa mih paidbah ha shnong Lelad ban pynshah ïa ka jingthang dewïong ka karkhana Coke ka North East Carbon’ da kaba kynnoh ba ka tdem kaba mih nangtei ka buh jingma ym tang ïa ki nongshong shnong hynrei wat ïa ki jingthung jingtep bad ka rep ka riang hapoh shnong.
U nongïalam ka ECC u bah Reading War u la ong, “Hadien ba ngi la ïoh ïa ka jingujor na ki nongshongshnong jong ka shnong Lelad, kiba la kyrpad ïa ngi ban peit lem halor ki jingeh jong ki nongshongshnong, ngi la leit sha shnong Lelad bad ynda ngi la poi ngi la kyndit ban ïohi ba ka la don shibun ka jingpynjot ïa ka mariang bad ka jingpynmih ïa ka tdem bad ka tdem na ka karkhana coke ka la beh sha ki shnong ki thaw.
Ngi la kylli ruh ïa u manager ne u nongpeit uba peit ïa ka plant bad na ki nongtrei, ki la ïathuh ba u trai u dei u marwari uba na Rajasthan bad uwei pat u dei u Khasi na West Khasi Hills.
"La ïathuh ruh ba na ka ECC ryngkat ki nongshong shnong ki la pan ïa ki kot ki sla ban peit bad ban bishar bad ki la ïathuh ba ki la lap ba ka syrnot NOC na ka Jaiñtïa Hills Autonomous District Council ka la kut ka por naduh u bnai Lber, kumjuh ruh ki la ong ba ba katei ka karkhana coke ha Lelad kam don satia ïa ka syrnot kaba na ka ophis jong u Chief Boiler Inspector of Factories, katba ka tnat MSPCB pat ka la ai ïa ka CTE bad CTO.
Kumta ki dkhot ka ECC ki la kynnoh ba ka tnat MSPCB ka khlem da bishar bniah ïa ki syrnot.
Na ka liang ka ECC ki la pynpaw ruh ïa ka jinglyngoh da kaba ong ba katkum ka Declaration ka paw ba kane ka karkhkana ka don ha Mynsngat, West Jaintia Hills hynrei la wan ban shna pat ha ka shnong Lelad, ha East Jaiñtia Hills District.
Haba kren halor ka jingïoh syrnot NOC katei ka karkhana, u bah Reading War lem bad ki dkhot ki la pynpaw ka jinglyngngoh ba ki paidbah nongshong shnong kim don jingtip eiei bad ong ba la shu ai sop sop.
“Kumta nga sngew ban ong ba ka ophis JHADC ruh ka khlem da peit bniah halor kane," u la ong.
Ki la ïathuh ruh ba katkum ka jinglap lyngba ka RTI, ka ECC ka tip ba ki don shibun bha ki karkhana coke kiba khlem bud katkum ki kyndon ba la bthah bad kane ka Northe East carbon Coke ka dei kawei kaba trei beaiñ.
Kumta ki la ïathuh ba ha katei ka sngi hi ki la leit ban khang syndon ïa katei ka karkhana katba na ka liang ki bor pynïaid kim pat pynbiang ïa ki kot ki sla.
Ka ECC ka buh ruh ïa u kyrwoh sha ka Jaiñtia Hills Autonomous District Council ba kam dei ban pynthymmai ïa ka syrnot NOC lada kam don ka jingmynjur lang jong ki paidbah nongshongshnong jong ka shnong Lelad, lym kumta ki paidbah kin ïakhih hakhmat ka ophis JHADC.
Kawei na ki longkmie ka la pynpaw ka jingsngewkhia halor ka jingshah ktah ha ka tdem kaba mih na ka karkhana coke, ha kajuh ka por ka pynpaw ka jingsngew burom bad sngew nguh ïa ka ECC kaba la wan ban sngew lem halor ka jingeh ba ki paidbah ki ïakynduh.
“Ngi ïeng pyrshah ban pynrem jur ïa kane ka jingthang coke hapoh shnong, namar ngi mynshwa ngim ju ïoh ïa ki jingpang ba pher, ka long kaba sepei ban pyrkhat ïa ka jing tyrwa ka sorkar ban ïada ïa ki paidbah na ka pang ka shitom ban long kiba koit ba khiah.
Kane ka tdem coke ka ap jingma ïa ngi da ki jingpang bapher bapher na ka daw ba kane ka tdem na ka karkhana coke ka la rung sha ki iïng ki sem, ngim ju ïoh shong suk, ngim ju ïohthiah suk, namar ka tdem na coke ka rung lut, ngi la ring mynsiem da ka tdem coke, ngim ju ïoh shuh ïa ka lyer kaba khuid kumba long mynshwa,"ka la ong.
La kam ruh ba wat ki jingthung kum u kba u khaw, bad kiwei kiwei ki jhur ki la ïap lut baroh.
Kumta, ka kyntu jur ïa ka sorkar ba ka dei ban pynduh pyndam noh shi syndon ïa baroh ïa kane ka tdem coke kaba don ha ka thaiñ Lelad.
U Secretary Shnong Lelad, u Ma C.
Suja, u la ïathuh ba naduh ba buh ïa kane ka coke hapoh shnong ka la wanrah shibun ki jingeh ïa ki paidbah, namar ka jingsma iwtung ruh ka long shaba palat khamtam ha ka por ba ki pyllait ïa ka tdem kata naduh ka por 9 baje sha neng ha ka por mynmiet ki ju pyllait ïa ka tdem na karkhana, ka la wan beh tang da ka lyer jakhlia bad rung shapoh ki iïng ki sem.
U ong ruh ba naduh ba wan ka coke wat ki jingthung ruh ki la shah ktah bad kam don shuh ka jingsei soh.
Haba kren halor ka jingïoh syrnot (NOC) katei ka karkhana coke, u bah C.
Suja u la ïathuh ba ka dei tang ka kam sop sop jong ki katto katne namar ki nongshongshnong jong ka Lelad, kim don jingtip eiei ïa ka jingai syrnot.
Kumta, u la kyrpad ïa ka ECC ba kan peit lem ïa ki jingeh ba ki paidbah ki ïakynduh na ka daw ka jingdon ka coke hapoh shnong.
Shillong, Naitung, 31: Ka jingïakhih jong ka bynta kaba lai da ki sengbhalang bapher bapher jong ka Willamnagar ka la poi noh sha kaba kut ha ka 29 tarik mynta u bnai.
U President jong ka Garo Students Union (GSU) u Saljrang Tengrik Marak ha u kyrwoh u la ong, “wat hapdeng ki hynriew sngi ba la pynlong ïa ka jingpakhang ophis hynrei ka Sorkar lymne ki bor pynïaid jong ka MeECL kim shym la shah skhor satia.
Namarkata, yn sa pynlong biang ïa ka jingïakhih tad haduh ban da ïoh ïa ka jingdawa bad ïa ka jingshim rai jong ka Sorkar bad ka tnat ba dei peit.
"Une u nongïalam ka GSU u la pyntip ba ka jingïalang jong ki Sengbhalang bapher bapher kaba la long ha Tura ha ka 30 tarik mynta u bnai ka la shim ïa ka rai ban bteng ïa ka jingpakhang ophis naduh ka 3 tarik haduh ka 5 tarik Nailar, 2022 bad ha kine ki lai sngi yn pynlong ruh ïa ka jingpakhang surok ha baroh kawei ka East Garo Hills.
Ki sengbhalang ki la dawa na ka sorkar bad na ka MeCEL ban ym pynlip ïa ka bording ha rilum Garo.
Ban sangeh noh ïa ka jingleh shiliang khmat ha kaba thung ïa ki Workman ha ka tnat Power.
Ban kham pynbun ïa ki nongtrei ha rilum Garo ha ka ophis jong ka MeECL.
Ka jingdawa ka long ruh ban don ïa ka Backlog Recruitment ha rilum Garo kumba la pynlong ïa ka jingthungkam ha rilum Khasi ha u snem 2020 bad 2021.
Ban sangeh mardor ïa ka jingpynkynriah kam ïa ki nongtrei na rilum Garo sha rilum Khasi khlem da thung bujli.
Ki sengbhalang ki la dawa ba dei ban don ka Backlog Recruitment na ka bynta ki Garo ha ka Head Office jong ka MeECL kaba don ha Shillong.
Shillong, Naitung 31 :Kum shi bynta ka jingrakhe ïa ka Azadi Ka Amrit Mahotsav – ban rakhe ïa ka jingdap 75 snem ka jinglaitluid jong ka Ri India, ka ophis jong ka Deputy Commissioner East Khasi Hills ha ka sngi Saitjain ka lapynlong ïa ka Grand Finale jong ka Ujjwal Bharat Ujjwal Bhavishya, Power@2047 ha Soso Tham Auditorium ha kaba u Myntri PHE Bah Renikton Lyngdoh Tongkhar u la donlang kum u Kongsan, katba u Bah D.
P.
Wahlang, IAS, Additional Chief Secretary ba dei ruh u CMD ka MeECL kum u Symbud Kongsan.
Haba kren kum u Kongsan ha katei ka sngi, u Bah Renikton u la ïaroh ïa ki skim bapher bapher ba ïoh da ka tnad bording jong ka sorkar pdeng kumjuh jong ka sorkar Meghalaya ban pyntikna ba man la ki thliew iing kiba don ha baroh kawei ka jylla bad ha ka ri kin ïoh bording.
U la ong ruh ba ka sorkar ka dang ïaid mynta ban ïakhun ban weng ïa ki jingeh kiba ka tnad Bording ka ïakynduh bad pyntip ruh ba ka sorkar lyngba ka Power Department ka la mang pisa na ka bynta palat 300 tylli ki transformer ba thymmai khnang ba kin ïoh ban pyndait noh ha kito ki jaka ba la duh kiba don ha ki shnong ki thaw.
Ha katei ka jingïalang lyngba ka jingïasyllok online la pynsngew ruh ïa ka jingïakren hapdeng u Myntri Rangbahduh ka Ri u Narendra Modi bad ki nongïoh jingmyntoi ïa ki skim bording ha baroh kawei ka ri.
Kiba donlang ha kane ka jingïalang ki kynthup ïa u Dr Shakeel P Ahammed, IAS, Principal Secretary, Power ka sorkar Meghalaya, Kong Isawanda Laloo, IAS, Deputy Commissioner East Khasi Hills District, u V.
F Desouza, CPSE State Nodal Officer nalor kiwei kiwei.
Kat shaba phai bad ha man la ki seng saiñ pyrthei naduh ka BJP haduh ka NPP bad ka UDP, baroh ki ïa long hi kumjuh.
Ha man la ka seng ki don ki MLA/MDC kiba pyndonkam bakla ïa ka kyrdan lajong.
Imat ki tharai ba haba ki don ha ka bor, kim donkam ban bud shuh ïa ki aiñ.
Ki tharai ba ka aiñ ka dei ban trei kam tang na ka bynta ki thab ki dab bad ki riew paidbah kum mangi baroh.
Ha ka taiew ba la dep ki pulit ki la kem ïa u Vice President ka seng BJP ha ka jylla – u Bernard Marak uba la long teng u nongialam seng lehnoh, kieng atiar.
Kaba phylla ha kane ka jylla ka long ba ki briew kiba la ïaid palat aiñ bad kiba long ka kai-khlaw kiba dawa pisa jubor bad kiba shim ruh ia ka jingim briew, ynda haba kim sngew lah shan shuh ban im ka jingim kai-khlaw ki leh mynleh ban pyndem wait (surrender) hynrei khlem da aiti lut ki tiar siat kum ki suloi bad kiwei kiwei ki tiar pynmynsaw.
Lada ïa ki nongtuh kiba tuh tang ïa ki tiar barit baria ruh ka jingpynshitom ha phatok ka long kaba slem bha, hynrei ïa ki kai-khlaw pat la shu map ei (general amnesty) khlem kano kano ka jingpynshitom.
Balei keiñ ba ka pyrla ka noh shiliang haduh katne? Ym tang katta, kine ki kai khlaw ynda ki la pyndem wait ki sa rung syndon sha ki seng saiñ pyrthei bad ki ïaleh elekshon.
Ki paidbah ruh khlem da pyrkhat jngai ki rai pynjop ïa ki.
Hato kumno ngi ïa rai ban pynjop ïa ki briew kiba lah ïaid palat aiñ? Bad kumno hi ruh ngi khmih lynti ba kin ïaid beit, ïaid bha bad ba kin ym phai shuh sha ka rukom im barim jong ki?Haba ki kai-khlaw (militants) ki pyndem wait (surrender) ki dei ban ïaid lyngba katto katne ki kyndon bad ban shah sneng, shah kraw bad ban da peit bniah bha ïa ki da ki nongsumar jabieng (psychologist/psychiatrist), namar ba haba ki im ha khlaw kum ki kai-khlaw ka rukom pyrkhat jong ki kam ïahap shuh bad kiwei ki para briew kiba bat ïa ka aiñ.
Ka shim por ïa kum kita ki briew kiba la pynkheiñ ïa ka aiñ ba kin mlien ban ïaid pat katkum ka aiñ.
Ym don ba kylli kumno u Bernard Marak u Vice President ka BJP ha ka jylla u ïoh ïa ka spah ka phew ban tei ïa ka ïing paki dulan ha Tura ïa kaba u pynïaid kum ka kynja jaka sah ki nongwan jngoh kai pyrthei (resort), hynrei ïa kaba ka ujor da ki pulit ba ka long kum ka jaka ha kaba la ai lad ïa ki samla kynthei bad shynrang ba kin ïa dih ia bam bad ïaleh sngewbha khlem kano kano ka jingadkar.
Ki don ruh ki jingmudui ba ïa ki khynnah kynthei kiba dang kham rit ka ka rta lah set hangta ha ïing bad la pynleh ïa ki kam kiba shyrkhei.
Haba ki don kum kita ki jingmudui da ki bahaïing ha sem jong kita ki khynnah rit hato ki pulit kim dei ban wad bniah bad tohkit kaei kaba don sha lyndet jong kine kiei kiei? Hynrei kaba phylla ka long ba ka seng BJP ha ka jylla ka ïada rap-jot pynban ïa une u nongïalam jong ka uba dei ruh u MDC jong ka Tura.
Ka jingkynnoh ka long ba u Chief Minister Conrad Sangma u la sheptieng eh ban ïakhun pyrshah bad u Bernard Marak ha ka elekshon ka ban wan ha u snem 2023 Rymphang.
La kynnoh ruh ba u Conrad Sangma u la pyndonkam ïa u DC bad u SP ka West Garo Hills ban tei pop halor u Bernard Marak.
Ka long ka jingshisha ba u Bernard Marak u la wad ïa shibun ki jingduna bad jingbakla jong kane ka sorkar MDA kaba ïalam khmat da u Conrad Sangma.
Baroh ngi kubur ïa kane ka jingkynnoh namar ngi ïohi bad ïohsngew jan man la ka sngi ba ka don kano re kano ka jingleh bymhok, lane ka jingsynshar bymhok.
Ka don ka jingkynnoh ba ka MeECL ka la shu wanrah ïa ki kompeni ban lum ïa ka bai siew bording elektrik khlem da ïaid lyngba ki lad kiba dei bad kiba shai (open tender).
La shu jied beit tang ïa kawei ka kompeni bar jylla.
Shuwa ïa kata ruh ki la don bun ki kynrum kynram ha ka MeECL ha kaba la ai ia ka tender ban pyntrei kam ïa kita ki smart meter ha kawei ka kompeni kaba ïajan bad u Minister ka bording elektrik (power) uba mynshuwa, u James Sangma.
Nalor kata dang bun shuh shuh ki jingjia kiba kdew ïa ka jingdkoh trei kam kane ka sorkar MDA bad ka jingbamsap ruh ha kiba bun ki tnad trei kam.
Don ki jingkynnoh ba wat ha ka por ba baroh ngi dang ïaleh pyrshah ia ka khlam Covid, ki don kiba dei peit ïa ka tnad ka koit ka khiah kiba shna pisa pynban ban pynriewspah ïalade shimet.
Lada lah ban tih ïa kine ki jingkynnoh iwei hadien iwei te lah ban lap ïa ka jingbam sap kaba da ki spah klur tyngka.
Halor kane ngi dei ban ai jingïaroh ïa ka seng Hynniewtrep Youth Council (HYC) kaba la tih ïa shibun ki kynrum kynram ha kane ka sorkar lyngba ka lad wad jingtip (Right to Information).
Kane keiñ ka dei ka lynti ba ki seng bhalang ki dei ban ïaid khnang ban wanrah ïa ka synshar ka khadar kaba khuid bad khnang ba ka pisa paidbah (public money) kan leit sha ki kam pynroi (development) ym sha ka ban pynkiew spah ki minister ïalade shimet.
Ka jingleh u Bernard Marak ka BJP ban thwet ïa ki jingduna ha ka kam synshar-khadar ha ka Garo Hills District Council ka long kaba dei eh.
Hynrei ar tylli ki jingbakla kim lah ban wanrah ïa ka jingïaidbeit, ïaid ryntih (kumba ong ha ka ktien phareng – two wrongs don’t make a right).
Donkam ban pynrem ïa u Conrad Sangma na ka South Tura constituency lada la shem ba u la ïaid palat pud ha ka ban pynïaid ïa kane ka sorkar.
Hynrei ha kajuh ka por ïa u Bernard Marak ruh dei ban ai lad ïa ka aiñ ba kan tohkit bha bad ai ïa ka rai jong ka halor ki kam ba la kynnoh ba u lah leh.
Baroh ngi long kumjuh hakhmat ka aiñ.
Ym don uba heh ne bakhraw.
Baroh ngi shah bishar da kijuh hi ki aiñ.
Te ngi dei ban ai lad ïa ka ain ba kan trei ïa la ka jong ka kam.
Lada ki paidbah nongjied ki long kiba stad bad ba shemphang ki la dei ban kyntait noh shisyndon ïa kine ki ‘minister’ ka sorkar MDA kiba la shah kynnoh ba kim lerkam bad ba ki bam sap khlem da salia shuh tang ban tep eit miaw ruh.
Lada ki paidbah nongjied ki kmen toh-hoh ïa ka pisa kaba katto katne ki kynrem ki lyndan ki ban ïaleh elekshon kum na ka Nongkrem konstituwensi, kiba lah sdang sam, te ka jingjot ka ap ïangi bad ïa ki pateng ba hadien jongngi.
Chokpot, Nailar 1 : U MDC ba rim ka Congress na Rongrikimgre u Willy D Shira ula pynïasoh sha ka TMC ha ka Sngi Saitjaiñ ha ka jingïadon lang u Lazarus Sangma bad kiwei ki nongïalam ha Chokpot.
Haba kren ha ka jingïalang u Willy ula ong ba u dap da ka jingkmen ban pynïasoh sha ka TMC khnang ba un dang ïoh ban ai ka jingshakri hok ïa ki paidbah haki sngi bad por ban wan.
Na ka liang u Lazarus u la ong “ Ngi sngewkmen haduh katta katta ban ïohi ïa ka jingkloi ki paidbah ban pdiang ïa ka TMC ha kane ka jylla ba kan ïoh ai ka jingshakri hok kum ka jingwan pynïasoh jong u Willy D Shira uba dei uwei na ki nongïalam uba ki paidbah ki ieit bad burom bha.
U la wan pynïasoh ban ïoh pynurlong ïa ki mission jongka TMC namar tang kane ka party kaba lah ban wanrah ïa ka roi ka par ha ka jylla bad ka jingshaniah jong ki paidbah ha kane ka party kan paw ha u 2023 “.
Nongpoh, Naitung 31: Na ka liang u Bah George B.
Lyngdoh kum u nongmihkhmat na Ri Bhoi bad uba dei ruh u State Vice president ka TMC party u la kren shai ba ka jylla Meghalaya ka la duhnong shisha halor ki kam pynbeit pud pynbeit sam hapdeng ka Meghalaya bad ka Assam.
U Bah George B.
Lyngdoh u la kren ruh ïa kitei ki kyntien ba ka jylla Meghalaya ka la duhnong halor ki kam pynbeit pud hadien ba la dep ïasoi ïa ka MOU, ka dei ha ka jingkren kaba u la pdiang burom ïa ki nongïalam ka BJP bad kiwei ki party kaba la long ha ka jingïalang ha Patharkhmah ha ka sngi Saitjaiñ ba la dep.
Kum ban pynkynmaw, na ka liang ki MP ka TMC ryngkat ki nongïalam ka TMC na Meghalaya dang shen ruh ki la ïa shong hakhmat ka parliament ban dawa pynduh noh ïa ka MOU ba la ïasoi hapdeng ka sorkar Meghalaya bad ka sorkar Assam halor ki kam pynbeit pud bad kumjuh ruh ban dawa na ka sorkar pdeng ba dei ban pynrung noh ïa ka ktien Khasi bad Garo ha ka khyrnit ba phra jong ka riti synshar ka Ri India.
U Bah George B.
Lyngdoh u la kren shai ruh ba ka Party TMC na ka jylla ka pyrshah jur ïa ka jingïasoi ïa ka soskular halro ki kam pynbeit pud hapdeng ka Assam bad ka Meghalaya bad dei namar kane ka daw kum ki nongïalam ki mih pyrthei ban pyrshah bad ban dawa ba dei ban pyndam noh ïa ka MOU ba la dep ïa soi halor ki kam pynbeit pud.
“Ki jingshisha kiba ka jylla ka duhnong halor ki kam pynbeit pud, ka dei ruh ba wat ki trai jylla kiba shong basah ha ki shnong khappud kum ha Maikhuli, Malangkuna bad kiwei ki shnong khappud ki da pyrshah jur ïa ka MOU ba la dep ïa soi bad ka daw hi ka long ba bun ki jaka jong ka Meghalaya la ïoh ban klun suk da ka sorkar Assam" ong u Bah George B Lyngdoh.
Shuh shuh, u la pynshai ruh da kaba ong ba kane ka kam pynbeit pud pynbeit sam ka dei kaba la neh mynta la jan 50 snem ei ei bad kam long kaba suk ban shu shim rai jubor khlem da bishar bniah bad lada kren ïa ka kam pynbeit kum kumba la leh ka sorkar MDA hapoh ka jylla kam da don kata ka jingeh namar ïa ka rai la shim tang ka sorkar khlem da bishar bniah na ki trai jaka, ki nongsynshar shnong, ki nongsynshar Hima kiba dei hok ban tip halor ki kam jaka puta, u la bynrap.
Shillong, Naitung, 31: Ka jingkyrngah jong ka Sorkar Meghalaya Democratic Alliance (MDA) ban shimti pura da kaba pynïaid hi noh ïa ka Emergency Medical Services khlem da aiti shuh sha ki Kompeni ka la pynlong ïa ki nongtrei jong ka GVK EMRI-108 ban dang bteng ïa ka jingsangeh treikam kaba la kynjoh mynta sha ka sngi kaba khatlai.
Ki nongtrei jong ka GVK EMRI-108 kiba don hapoh ka shatri jong ka Meghalaya EMRI Workers Union (MEMRIWU) ki la sdang ïa ka jingsangeh treikam kaba khlem pud sngi naduh ka 18 tarik mynta u bnai bad kaba dang ïai bteng haduh mynta.
Dang ha ka taiew ba ladep ki nongïalam jong ka MEMRIWU kiba la ïakynduh ïa u Myntri ka Koit ka Khiah ka Sorkar Jylla u James PK Sangma um shym la lah satia ban ai ïa kano kano ka jingkular bad kyrngah beit markhmat ba ka Sorkar Jylla kan ym lah da leilei ruh em ban shimti ïa ka Emergency Medical Services.
U Nongai Ktien jong ka MEMRIWU u Bah Roypar Kharraswai ha ka jingïakren bad u Mawphor u la ïathuh ruh ba u Myntri ka Koit ka Khiah u la kren da kaba shai ba um lah satia ban shim marwei ïa ka rai katkum ka jingdawa jong ka Seng kaba la pynbor ïa ka Sorkar ban shimti hi na ka bynta ban pynïaid ïa ka Emergency Medical Services.
“Hynrei ngi la kyntu ïa u Myntri ka tnat ka Koit ka Khiah ba un rah ïa kane ka mat jingdawa hapoh ka jingïalang Kynhun Myntri khnang ba kan dup lah ban shim ïa kano kano ka rai," ong u Bah Kharraswai.
“Lada ïa ka Emergency Medical Service ha kiwei ki Jylla la aiti ban pynïaid sha ki Kompeni, hynrei balei ka Meghalaya kam pyni nuksa ba kan long ka Jylla kaba nyngkong eh ban pynïaid hi ïa ka Emergency Medical Service," u la ong.
U la ong ruh ba ha Meghalaya ka jingdon jong ki nongtrei ka EMRI-108 ki dang duna bha lada ïa nujor bad kiwei pat ki Jylla bad lada ka long ha kane ka rukom ka dang pynsuk shikatdei eh ïa ka Sorkar ban shimti pynïaid ïa kane ka kam namarba ka ym ban khia than ïa ka Sorkar namarba naduh kaba sdang dei ka Sorkar hi kaba bei pisa sha ka Kompeni GVK ban pynïaid ïa kane ka jingshakri ym dei satia ka Kompeni kaba bei pisa.
Haba kynthoh ïa ka jingkam jong u Myntri ka Koit ka Khiah ba ka Sorkar kam lah ban shimti ïa kane ka kam, une u Nongai Ktien jong ka MEMRIWU u la ong, “ar snem mynshwa ha ka por ba la wan lynshop ka jingpang khlam COVID-19 ki ophis jong ki Deputy Commissioner ki lah ban pyntyllun sani ïa ka jingshakri sha ki paidbah ha baroh kawei ka jylla hynrei balei u Myntri ka Koit ka Khiah pat u kam ba ka Sorkar Jylla kam lah?"“Ngi khmihlynti bad ngi kyrpad ruh ba ka Sorkar kan pyrkhat sani bha halor kane ka jingtyrwa jong ngi bad ngi khmihlynti ruh ba ka Sorkar kan khot ïakren biang sa shi sien khnang ba ka jingthmu kaba bha kan dup urlong," la ong u Bah Kharraswai.
“Lada ngim ïoh ïa ka jingdawa, ngin sa nang pynjur shuh shuh ïa ka jingïakhih bad ngin sa khot lang ïa ki para nongtrei na rilum Garo ban wan lut sha nongbah Shillong ha kine ki khyndiat sngi," u la ong.
Shillong, Nailar 1 : Ka sorkar Meghalaya Democratic Alliance (MDA) ka dei ban ai da ka jingthoh sha ka sorkar pdeng ba ïa ka kam tih uranium hapoh ka jylla la dep khylliap lynnong ne la pynkut naduh u 2016 namar ha kato ka por hadien ba la jur ki jingïakhih pyrshah na ki seng bhalang ka sorkar ka la dep shim rai ban ym shah ïa ka UCIL ban tih uranium haka jylla bad wat ki trai jaka ruh ki la dep rai ban ym ai jaka ne mynjur ban tih ïa utei u mar poh khyndew ha “Kylleng-Pyndengsohiong-Mawthabah Uranium Mining Project" ong u MLA ka Mawlai u bah Process T.
Sawkmie.
Haba ïakren bad u nongthoh khubor hadien ba la mih biang kane ka mat tih uranium ha ka jylla ha kaba u Myntri ka sorkar pdeng u Dr Jitendra Sing uba dei peit ïa ka tnad Atomic Energy ula jubab ha ïing dorbar thaw aiñ Parliament ba kane ka projek tih uranium ha Meghalaya kam pat kut satia, na ka liang u bah Process u la ong “ Ka sorkar pdeng ka dei ban tip shai kdar ba ka sorkar jylla naduh u 2016 ha ka por ba dang ïalam ïa ka sorkar da u Myntri Rangbah Dr Mukul Sangma ka la dep rai ba kan ym ai permission da lei lei ruh ban tih ïa u uranium ha kane ka jylla.
Nalor kata wat ki trai khyndew trai jaka ruh ki la dep shim rai ban ym ai wat tang shi inshi ruh ka jaka ban pyndonkam da ka UCIL ban tih uranium namar ki pyrshah jur ïa ka jingtih uranium haka jylla".
“ Kumta ym don jingmyntoi shuh ban ïakren bad ïa khyllie biang halor kane ka mat namar ka dei kaba la iap bad kaba la dep khylliap lynnong naduh u 2016 bad ka sorkar pdeng ruh kam dei ban dang phai khmat sha ka jylla namar ka jylla ryngkat ki paid nongshong shnong kin ym pdiang da lei lei ruh ban tih ïa u uranium hapoh ka jylla namar la tip shai kdar ba ka jingtih ïa une u mar poh khyndew kan wanrah ka jingma kaba khraw ïa ki paidbah ha ka liang ka koit ka khiah kumba la ïohi nuksa sha kiwei ki jaka" ong u bah Process“ Dei halor kane ka nongrim nga ban jur ïa ka sorkar jylla ba ka dei ban ai da ka jingthoh sha ka sorkar pdeng ba ïa kane ka kam la dep pynwai bad la dep rai da ka sorkar jylla ban ym shah da lei lei ruh ban tih ïa u uranium hapoh ka jylla" pynkut u bah Sawkmie.
Shillong, Naitung 31: U President rangbah jong ka KSU u Samla Lambokstarwell Marngar u la pynpaw ïa ka jingsngew bynñiaw halor ka jingbym pat ïoh ïa ka ILP ha lka jylla watla ka Ïing Dorbar Thaw Aiñ ka jylla ka la mynjur ïa ka Resolution ha ka 19 tarik Nohprah 2019.
Haba kren bad ki nongthoh khubor ha ka sngi Saitjain u Samla Lambokstarwell Marngar u la ong ka jingbym ïoh ILP ha ka jylla ka dei beit namar ka jingbym shimkhia da baroh ki dkhot ka Ïing Dorbar khamtam eh ka sorkar jylla ban kham leh khor halor ka jingdawa ILP ha ka jylla.
Haba la kylli pat halor ka jingleit dawa ki Nongïalam bad ki MLA ka TMC ha Delhi halor ka MoU khappud ba dei ban pyndam noh ïa ka MoU pynbeit pud kaba la ïasoi hapdeng ka jylla Meghalaya bad Assam bad ka jingdawa ba ka sorkar India ka dei ban ithuh ïa ka ktien Khasi bad Garo ha ka Khyrnit Baphra ka Riti Synshar ka ri India bad ka jingbym kren eiei pat jong ki halor ka ILP u Samla Lambokstarwell u la ong “Ki juh ki briew kiba mynjur ïa ka resolutiomn hjalor ka ILP bad dei ki juh hi ki briew kiba ym kren halor ka ILP ka pyni ba ki la nguid ïa ka prie kaba ki la khlei mynba ïatai ïa ka Resolution ha ka Ïing Dorbar Thaw Aiñ ka jylla"“Kane hi ka pyni ïa ka jingbym shimkhia ym tang ka sorkar hynrei wat ka liang pyrshah ruh bad ka jingmynjur jong ki ïa ka resolution ban dawa ILP ka dei tang ka drama" ong u Samla Lambokstarwell.
U Samla Lambok u la ong ruh ba ka jingbym ïoh ILP ha ka jylla ka dei namar ki don ki briew jong ngi hi kiba ym kwah ba ka ILP ba kan trei kam ha ka jylla ba sa ïoh shim kabu ka sorkar India.
U Samla Lambokstarwell u ong ruh ba ka jingbym ïoh ILP ha ka jylla ka dei beit namar ka jingbym shimkhia jong ka sorkar bad ki dkhot ka ïing dorbar thaw aiñ hi baroh kawei ban pynbor ïa ka sorkar India ba kan ai ILP ha ka jylla.
Shuh shuh u la ong ruh ba ha ka jingshisha ki MLA baroh 60 ngut ban leit Delhi ban pynthikna ban pynïoh ILP ha ka jylla.
Shillong, Naitung, 31: U Myntri Rangbahduh ka ri, u Narendra Modi ha ka sngi u Blei u la ïaroh ïa ki sienjam jong ka Jylla Meghalaya kaba la ïashim bynta pura ban rakhe ïa ka Azadi Ka Amrit Mahotsav bad pynkynmaw ïa ka jingshlur jong u khlawait bashlur jong ka Jylla u Tirot Sing.
U Modi u la pynpaw ïa kane haba kren ha ka bynta ba 91 jong ka Mann Ki Baat.
U la pynpaw ka jingkmen ïa ka rukom ba ka Amrit Mahotsav ka la long ka jingïakhih paidbah ha kylleng ka ri.
Haba ïaroh ïa ki nongshong shnong kiba la pdiang ïa ka Mahotsav ban kynmaw burom ïa ka jingdap 75 snem ka jingïoh jinglaitluid jong ka ri India, u Modi u la ong, ‘kawei na kum kane ka jingjia, ka la jia ha Meghalaya mynta u bnai.
Ki briew ki la kynmaw ïa u khlawait bashlur jong ka Meghalaya, u Tirot Sing ha ka lyngkhuh sngi ïap jong u.
U Tirot Sing u la ieng skhem ban pyrshah ïa ka jingïasylla jong ki Phareng na ka ri Bilat ban pynïaid ïa ka rilum ka Khasi bad ban pynduh ïa ka kolshor jong kane ka thaiñ.
Bun ki riewdonsap ki la pyni ïa la ki jong ki sap ha kane ka prokram.
Ki la pynkhie im biang ïa ka Histori.
La pynlong ruh ïa ka tamasa kum shibynta jong kane ka prokram, ha kaba la pyni ïa ka kolshor ba khraw jong ka Meghalaya ha ka rukom kaba itynnad.
"U Modi u la pyndonburom ïa u Shaheed Udham Singh bad baroh kiwei ki riewshlur kiba la aiti lut bad len lade ban pha ïa la ka jingim na ka bynta la ka ri.
“Paralok, ha ka 31 tarik Naitung, kaba long mynta ka sngi, baroh ma ngi ki nongshong shnong ngi ai khublei ïa ka jinglenlade jong u Shaheed Udham Singh," u la ong.
Ka bynta kaba mynta ka sngi jong kane ka prokram ka long halor ka jingïoh jinglaitluid ka ri.
“Baroh ngin sa sakhi ïa ka khyllipmat kaba khraw bad kaba kyrpang….
jin lada lah kha ïa ngi ha ka por jong ka jinglong mraw, kumno ngin lah ban mutdur ïa kane ka sngi? Ka jingthrang ïa ka jinglaitluid na ka jinglong mraw, ka jingkhuslai ïa ka jingïoh jinglaitluid na ki kynjri jong ka jingshah teh mraw- katno kalong kaba eh! Kito ki sngi, kawei pa kawei ka sngi, ngin ïohi da ki million ki briew jong ka ri ki ïakhun, ki aiti ïa lade na ka bynta ka jinglaitluid," la ong shuh shuh u Myntri Rangbahduh.
Ka bynta kaba 91 jong ka Mann Ki Baat la pyni ha ki sngi shuwa ka sngi ïoh jinglaitluid.
“Mynta ka kynti ka ‘Mann Ki Baat’ ka long kaba kham kyrpang.
Ka daw na ka bynta kane mynta ka kynti ka dei ka sngi ïoh jinglaitluid ka ri, haba ka India kan rakhe ïa ka lyngkhuh 75 snem ka jingïoh jinglaitluid ka jong ka," la ong u Modi.
Rambrai, Naitung, 31: Hadien bun bun snem jong ka jingïai dawa na ki paidbah ka Rambrai ban ïoh noh la ka jong ka C&RD Block, hynrei mynta katei ka jingdawa ka lah ban urlong noh shen, namar u Bah Prestone Tynsong symbud myntri rangbah ka Jylla, u hïar dalade ha Rambrai ban pynbna ba ka sorkar kan pynurlong noh ïa katei ka jingdawa.
Ïa kane ka jingpynbna na ka liang u Bah Prestone Tynsong, u la pynpaw ha ka sngi saitjaiñ ha ka jingïalang bah jong ka party NPP ha Rambrai, ha kaba la donlang da ki riew pawkhmat naduh u local MLA Bah Kimfa Marbaniang, MDC Bah Bajop Pyngrope, Bah M.
Byrsat MLA Nongstoiñ, Bah Gigur Myrthong MLA Mawshynrut bad kiwei kiwei de.
U Bah Prestone Tyngsong Symbud Myntri Rangbah ka sorkar jylla Meghalaya, u la pynbna paidbah ruh ba ïa ka Mawshynrut yn ai noh ka PWD ophis.
Ha kajuh ka por u la ong ruh ba ka Rambrai Jyrngam konstitwensi kan ïoh noh ïa la ka block ophis haduh 2 tylli, kaba kynthup ha Rambrai bad ha ka shnong Nonglang kawei na ki shnong kaba sha ka thaiñ Langpih.
U symbud myntri rangbah ka sorkar u la pynbna paidbah ruh ïa ki katto katne tylli ki surok kiba yn sanction noh shen.
U la ong ba kitei ki surok ki kynthup ïa ka surok kaba na Mawrang to Rambrai kaba kot sha ki 2 kilomitar shiteng bad kawei kaba sha Langpih shen yn sanction noh bad ki surok PMGSY kaba na Mawlangsu sha Mawthungmarwei.
Kumta tang shu ïoh sanction yn khot tender noh bad u la ong ruh ba u la ïohi ïa ki jingeh jong ka thaiñ haba ïadei bad ka surok kaba dei ruh kawei na ki mad kaba kongsan ïa ki paidbah.
U Bah Macmillan Byrsat MLA ka Nongstoiñ konstitwensi haba ai jingkren ha katei ka sngi, u la takraiñ tyngeh ïa ka seng Congress kaba la synshar ïa ka jylla Meghalaya da ki bun phew tylli ki snem.
U la ong ba ka sorkar kaba la ïalam da u Dr.
Mukul Sangma kam donkam ïa ka ILP, hynrei ka sorkar MDA pat ka la rai wat ha ka ïing dorbar thaw aiñ.
Ym tang katta hynrei u la ong ba katei ka juh ka sorkar ka la ibeiñ ïa ka seng kieng atiar kaba la tip kum ka HNLC.
“Ngi na ka seng NPP lada ngi don 10 ngut ki khun, ngin wad haba da shem lada uwei ruh u jah, namar ka dei ka kamram ïa u kpa ba un wad, ngi ñiew kor lada don tang ar ngut ruh kampher", u la ong.
Namar ba ka dei ruh ka sngi ka jingpynskhem ïa ki nongkitkam jong ka seng NPP Rambrai, na ka liang jong u Bah M.
Byrsat MLA u la pynkhamti ruh ïa ka Syrnod jong ka jingpynkup bor kum u working president NPP ka Rambrai Jyrngam ïa u samla Bajop Pyngrope MDC ka Rambrai.
Ha katei ka sngi la don ruh shibun ki paidbah kiba na kiwei pat ki seng, kiba kynthup ïa kiba na ka seng Congress, HSPDP bad kiwei kiwei, kiba la wan ban pynïasoh lang sha ka seng NPP bad la ong ba ïa kitei kiba la wan ban pynïasoh, yn pdiang burom ha man la ki shnong namar ba ki lah bun than.
Ïa ka jingïalang la pynlong ha madan skul jong ka St.
John Bosco Secondary School Rambrai bad la pynïaid ïa katei ka jingïalang da u samla World Champion Paliar President NPP Rambrai Jyrngam.
Shillong, Nailar 1 : Ka election MLA ha u 2023 kan long kaba kham pher namar ba la nang bun ki seng saiñ pyrthei thymmai ki ban ïa ai reng nyngkong ha ka jylla kata kum ka TMC, VPP bad khlem pep ha katei ka election ka National Peoples’ Party (NPP) kaba ïalam ïa kane ka sorkar Meghalaya Democratic Alliance (MDA) kan hap ban ïakhun pyrshah ïa baroh ki seng saiñ pyrthei haka jylla namar khlem pep ki phai khmat bad ther beit baroh baroh ïa ka NPP hynrei wat la katta ruh ki nongïalam ka NPP kim don jingkhuslai, jingtieng ne jingriej namar ki la pynpaw ba ki la long kiba la pynkhreh lypa ban ïakhun bad ïasei nia ha kino kino ki rynsan halor ki jingshisha.
Ki ban ther ïa ka NPP kim long tang kiba don shabar ka sorkar hynrei khlem pep wat kine kiba don ha ka sorkar ruh kin ther kylla beit na rynsan namar la paw lypa ki dak ki shin kum ka BJP, UDP bad kiwei kiba la sdang lypa naduh mynta.
Nangta wat ka Congress ruh khlem pep kan ther beit ïa ka NPP kaba ïalam ïa ka sorkar.
Hynrei haba ïakren bad u Symbud Myntri Rangbah (Dy.
CM) uba long ruh u National Vice President ka NPP u bah Prestone Tynsong da ka mynsiem kaba sngewskhem u la ong “ Ngi tip shai kdar ba baroh baroh kin phai khmat bad ther beit ïa ka NPP hynrei ngim salia bad ngim khuslai namar ngi la long kiba la pynkhreh lypa.
Ka NPP ka la pyndep bun ki kam ba la kular hakhmat ki paidbah bad kata shwa kawei na ki daw ba ki paidbah ki la ïohi aiu ka NPP ka la heh ym tang ka nia hynrei ka pyndem da ki kam ruh hapoh kine ki san snem".
Ym lah ban len hapoh ka jingïalam jong ka NPP ki don bun shisha ki kam kiba la leh kum ka jingpynbeit ïa u pud u sam bad ka Assam kaba la ïaid shaphrang.
Ha kine ki snem ba la leit noh, man ka election ki party ki buh beit ïa kawei na ki mat ha ka manifesto jongki ban pynbeit beit ïa u pud u sam bad ka Assam, ynda la kut ka election la klet bad ym ju poi shano shano ruh la 50 snem mynta.
Dei ka NPP kaba la pynpaw syndon da ki kam wat hapdeng ki jingshah kynthoh kiba bun na ki seng saiñ pyrthei.
Kumba la dep pynpaw naduh mynshwa ba ha ka jingpynbeit ïa u pud uba la sahteng la 50 snem mynta kan don beit ka jingïa ai bad ïashim kylliang kumta kane ka jia hi tangba wat la katta ruh na ka liang u Myntri Rangbah u Conrad K Sangma ula dep pynpaw ba 90% na ki shnong ki thaw ki la wan phai sha ka jylla Meghalaya bad kiba sah yn dang ïa pynbeit ha ka wat kaba ar.
Wat la ka TMC ka la kynnoh ba ka sorkar MDA ka la ai ei ïa ki jaka puta sha ka Assam, hynrei na ka liang ka sorkar MDA ka la pynpaw ba ïa ka jingïapynbeit pud la ïeng nongrim ha ki kot ki sla bad map ba la ai da u Dr Mukul Sangma sha ka Assam ha ka por ba u long u Myntri Rangbah ka jylla ha u 2011 mynba u dang don ha ka Congress bad ïa ka jingpynbeit pud la pynshong nongrim beit ha kitei ki kot ki sla ym dei ba la wanrah thymmai da kiwei.
Kiwei kiwei ki kam kiba ka sorkar MDA hapoh ka jingïalam ka NPP ka la leh ka long ka jingpynkhreh ban pynkynriah ïa ki Harijan ne ki Kharmetor ba ïatip baroh shi katta na them ïew Mawlong sha kiwei ki jaka ïa kiba ka sorkar ka dang wad jaka haduh mynta.
Dei ruh ha kane ka sorkar ba la wanrah da ka Resolution hapoh ka ïing Dorbar Thawaiñ halor ka ILP, ka ktien Khasi bad Garo ban rung ha ka Khyrnit kaba Phra bad bun kiwei kiwei ki mat kiba ym lah ban jer lut.
Dei halor kine ki mat kiba u Symbud Myntri Rangbah ka jylla u bah Prestone Tynsong u sngew skhem ka nongrim ba ka NPP ka la long kaba la pynkhreh ban ïather ha rynsan ha u 2023 da kaba kren biria “ Ngi la pynbiang bha ïa ki kuli ban ïather ha u 2023 khnang ban wanrah ka jingjop don burom ha ka jylla bad ïoh bat marwei ïa ka jingsynshar".
Shillong, Naitung 31: Ki paidbah ka jylla Meghalaya ha ka sngi U Blei ki la ai khublei khatduh ïa u Bah Robert Garnett Lyngdoh uba la ju bat teng kum u Myntri jong ka tnad Kam Poh Ïing ka jylla uba la khlad noh na kane ka sla pyrthei ha ka 29 taik hadien ba ka jingpang ka la ban ïa u la bun bun snem.
Haba ai jingkren khublei khatduh eh ïa la u Hymmen ka Dr Careen Lyndoh ka la ñiewt5ang ïa ki sngi jinglong khynnah mynba ki dang ïa rit.
Ka Dr Careen ka la ong ruh ba kane ka jingduh noh jong ki ïa la u hymmen uba don hajan haman ki khep ba ki para ki donkam ïa ka jingai jingmut na u kan long ka ingduh kaba yn ym lah da mano mano ban pyndap.
“Kum u hymmen shynrang ïa ki hynriew ngut ki para kynthei i Bahbah bunsien i hap wanphai sha ïing da ka dur khmat kaba la mong bad ka khmut ba la phlei snam ha ka jingïashoh ban ïada la ki para kynthei" ong ka Dr Careen.
Ha kane ka sngi la sakhi ruh ïa ka jingwan ai khublei khatduh ym tang ka ki riew sain pyrthei hynrei ki khlieh nongïalam jong ki kynhun niam ba kynthup na ka niam Muslim, Hindu, Sikh, Budhist, ki nongïalam na ki kynhun balang khristan babun ryngkat ruh ki riew paidbah.
Kum u briew uba ieid ïa ka put ka tem ka rwai ka siaw, ki khun, ki khun, ksiew bad ki paralok nongrwai nongtem jong u Bah RG Lyngdoh ki la ai ka jingrwai kaba khatduh eh ïa la u paralok da ki jingrwai kiba ki ïa ju rwai lang mynba u dang don ha ka sla pyrthei.
Ïa ka jingleh burom khatduh bad ka niam ka rukom ïa u Bah RG Lyngdoh la pyndep ha ka ïing sah jong u ha Nongrim Hilss kaba la pyndep da ka Balang Baptist hashuwa ban rah ïa ka met jong u ban thang ha Mawbah.
Shillong, Nailar 28 : Ka MeECL Progressive Worker’s Union (MePWU) kaba dei ka kynhun jong ki nongtrei MeECL ka la pynbna ba kin sdang biang ïa ka jingïakhih jong ki naduh lashai ka sngi, ka 29tarik kaban bteng pat haduh ka 31tarik.
Ha ka kyrwoh khubor ba la phah da u President ka Union Bah Mantiphrang Lyngdoh Kiri la pyntip ba ka Union ha ka jingïalang paidbah kaba long ha ka 20tarik mynta u bnai da kawei ka sur ki la mynjur ban pynlong biang da ki prokram ïakhih da kaba pyndeng lama iong ha baroh ki ophis jong ka MeECL bad ki jaka treikam jong ki naduh ka 29 haduh ka 31tarik jong une u bnai bud pat sa ka jingïakhih da kaba shong kyllaiñ myngor naduh ka 05tarik Nailur haduh ka 16tarik Nailur naduh ka por 11:00 baje mynstep haduh ka por 3:00 baje janmiet.
Na ka liang ka Union ka ong ruh ba ki jingdawa ba hakhmat ba ki buh ka long ban pynskhem noh ïa ki nonghikai Casual kum ki nongtrei ba pura bad ruh ban pyllait noh ïa ka arrear.
Ka kyrwoh ka ong ruh ba lada kitei ki prokram ïakhih kim urlong, kum ka Union ryngkat bad kiwei pat ki kynhun ba do ha ka CCORMAU kin sa ïa syllok lang ban ïa kren pat na ka bynta ba pynïaid shakhmat ïa ka kam.
Jowai, Nailar 28: Namar ka jingsniew shaba palat jong u surok By-Pass na Thadlaskeiñ sha Saw mer (Mihmyntdu), kaba la buh jingeh ïa ki kali ba ïaid ne utei u surok uba la dap sa tang da ki thliew ki syar ha shi lynter, na ka liang ka Hynñiewtrep National People Federation (HNPF) West Jaiñtia Hills kala maham tyngeh ban phah pynïaid noh ïaki kali ki mator na u surok ba rung lynba ka sor Jowai lada ym maramot shuh ïa u da ka sorkar.
Lyngba ka kyrwoh ba la phah da u Organising Secretary ma Lamphrang Papang ka seng kala kren shai ba ka dap ka jingbitar haduh katta kata ban ïohi daka ki jong ki khmat ïa ka jingeh jong ki paidbah nongleit nongwan na une u surok NH-6, uba lah ruh pynïasoh ïa kiba bun tylli ki jylla jong ka thaiñ shatei lam Mihngi (North East).
Kane ka jingsniew shaba palat jong u surok Jowai By-Pass da ka jingdon jong ki thliew kiba heh kala buh jingeh ïa ki kali bad don ki por ba ki hap hapoh ki thliew bad sahkut syndon, la ïathuh ruh ki don bun ki kali kiba la ngat ha kane ka jingjïa tang na ka daw ka jingsniew palat u surok.
Wat la une u surok u don hapdeng ka jingsniew da ki snem mynta, hynrei na ka liang ka sorkar kam shem la shikhia ban maramoh bad la shu eh sah beit kumto hapdeng ka jingsniew katba nang mih ki sngi.
Shuh shuh ka seng ka ong lada peit bha ïa u surok kala long kum u surok khlaw bad ym long shuh ban ïaid ki kali ki mator, ha kajuh ka por ka kyntu jur ïa ka sorkar ba kan shim khia ïa kane ka jingeh lym kumta ka seng kam bynse ban leh da kaba tyngeh.
Shillong, Nailar 28 : Ka District Tuberculosis Centre jong ka East Khasi Hills District ka la sdang ban leit ïalap kylleng ki skul na ka bynta ban pynsngewthuh paidbah ba dei tang ka jingïatreilang kaba lah ban ïarap ïa ka jylla ban ïoh rat dyngkhong ïa ka jingpang Tuberculosis.
Lyngba ka National Tuberculosis Elimination Programme hapoh ka National Health Mission, Meghalaya, ka DTC ha ka sngi Thohdieng ka la pynlong ïa ka jingai jinghikai halor katei ka jingpang ha H.
Elias Memorial Higher Secondary School, Shillong ha kaba naduh ki samla pule haduh ki nonghikai ki la ïoh ïa ka jinghikai kumno ban ithuh naduh dang sdang ïa ki dak ki shin jong katei ka jingpang bad ruh kumno ban ïada bad sumar ïa ka.
Katkum ka kyrwoh na ka DTC, la ïathuh ruh nalor ka jingkren na u Principal jong katei ka skul, Brother Anant la ïoh ruh ïa ka skit na ki samla pule BSW jong ka St.
Edmund’s College bad Women’s College kiba la pyni da kaba shu ak kumno katei ka jingpang ka saphriang bad kumno lah ban ithuh bad sumar pynkoit.
Ka thong jong ka DTC ka long ba pynsngewthuh kham bniah ïa ki khynnah skul ba kin tip kumno ba kin lah ban ïada ïalade ba kin long ruh ki nongïalap kumno ban sumar bad ruh wat ban pynduh ïa ka jingshah peit ibein jong kito kiba ïoh ïa katei ka jingpang.
Kiwei pat kiba kren ha kane ka sngi ki kynthup naduh u Bah Gilbert Kurbah District Programme Coordinator, Dr.
E.
Kharmuti District MCH Officer, Bah Oniwell Mylliemngap bad ruh na ka Kong Tracy Kharkamni, State Coordinator.
La donlang ruh ha kane ka sngi naduh ki nongtrei jong ka District Tuberculosis Center, East Khasi Hills District bad ruh na ka Nongthymmai Urban Primary Health Center.
Shillong, Nailar 28 : Ka tnad Urban Affairs la kumno kumno ha u bnai ban wan ka lah ba phah noh ïa ka blueprint na ka bynta ban pynkynriah noh ïa ki longiing na Them Ïewmawlong sha kawei pat ka jaka ba la pynkhreh.
Ki ophisar na katei ka tnad ki ïathuh ba ïa ka blueprint yn sa phah sha ka High Level Committee (HLC) ban khlieh da u Symbud Myntri Rangbah ka jylla ha ka sien shong kaban sa long biang ha ka taïew ba nyngkong jong u Nailur.
Dang shen ha u Nairung mynta u bnai, u MLA ka Shillong West, Bah Mohendro Rapsang ryngkat ka Dorbar Shnong Mawbah ki la pynpaw ïa ka jingpyrshah kaba khraw halor ka jingthmu jong ka sorkar jylla ban ai jaka ha RP Chest Hospital na kabynta ba pynkynriah ïa kitei ki brïew kiba sah ha Ïew Themmawlong ha katei ka jaka.
Hynrei, hadien pat ka sorkar jylla ka la pynshai ba ka jaka ha RP Chest Hospital kadei kawei na kiba bunki jaka ba la jied ym dei ba ka la rai khatduh ban pynkynriah noh ïa ki sha katei ka jaka.
La bthah ruh ïa ka tnad Urban Affairs ban kdew sa ar ne lai tylli ki jaka ha katei ka blueprint na ka bynta ban pynkynriah ïa kitei ki brïew na katei ka jaka.
Ki tyllong khubor na ka sorkar ki ïathuh ruh ba u Myntri Rangbah ka Jylla ryngkat u Symbud Myntri Rangbah ki la dep ruh ban kynduh ïa u Myntri ka tnad Ïada Ri, u Rajnath Singh na ka bynta ban aiti noh ïa ka jaka ba ar akar shiteng ka jaka shipai sha ka sorkar jylla.
Katei ka jaka kadei kaba don marpyrshah bad ka Them Ïewmawlong.
“Kane ka jaka kadei kaba la jied ban shna ïa ka jaka sah na ka bynta kitei ki paidbah.
Ka sorkar ka la thoh sha ka tnad shipai bad la kyrmen ban ïoh ïa ka jubab kaba seisoh," ong ki tyllong khubor.
Dang shen wat na ka liang ka Harijan Panchayat Committee ruh ki la pynpaw ïa ka jingbym sngewtynnad ban shah pynkynriah sha Mawbah.
Na ka liang u nongïalam ka HPC, u Gurjit Singh u la pynkynmaw ba ha ka 25tarik u Ïaiong ka HPC ka la mynjur ban pynkynriah noh ïa ki na Them Ïewmawlong halor ki kyndon ba ka sorkar jylal kan pynbiang ka jaka ba 200 square meter sha baroh ki 342 tylli ki longiing hapoh ka European Ward nalor ba kan sïew ïa ka bai shna iing shna sem.
“Hynrei ka jaka (hajan RP Chest Hospital) kam hap shuh ha European Ward.
Kumta, ngin sa ïa kren ïa kane ba katkum ka rai ba ngi shim, ngi dawa ba ka jaka dei ban ai ha European Ward," ong u Singh.
Lah ruh ban pynkynmaw ba na ka liang u Symbud Myntri Rangbah u la ïai ban ba tang shu dep ka blueprint ka HPC, kin sa shong ïa ka jingïalang bad ka HPC ban ïakren biang halor katei ka mat.
Ka jingïatuh ïa thiem ka la nang jur katba nang jan ka sngi elekshon.
Ki politishan bad ki seng saiñ pyrthei ki sngap mynthi man-man haba mih ki khubor kiba kdew ïa ka jingleh palat ki katto katne ki heh pulit jong ka Police Department.
U myntri uba dei peit ia ki kam ïing (Home Minister) u Lahkmen Rymbui u sngap jar ha ka jaka ban ong ba uta u heh pulit uba don bynta ha ka kam bamsap kaba la tyllep ïa ka Department u dei ban shah sospon noh shisyndon khnang ba un ym lah ban mushlia ïa ki kot ki sla kiba ïadei bad kane ka case ha kaba la thied 29 tylli ki kali kiba har rukom hynrei ïa kiba ym shym la register namar ba ym biang ki kot ki sla.
Kita ki kali la set ha ïing u AIG (A) GK Iangrai uba ju trei hapoh u DGP ba mynshuwa u Chandranathan bad bunsien la pyndonkam na ka bynta ki kam shimet.
Kine ki pulit ki don ka jingïadei kaba jan bad uwei u kontrak uba don ruh ka dukan die kali.
Dei kane ka jingïadei kaba jan hapdeng ki pulit, ki kontraktor, ki ophisar bad ki politishan kaba la wanrah ïa ka jylla Meghalaya ha tmier jong ka jingjot.
Ha ka jingshisha haba u myntri uba na kano kano ka Seng Saiñ Pyrthei (political party) u leh palat bad u don bynta ha ki kam bamsap, kata ka Seng ka dei ban kren paidbah bad weng noh ïa uta u myntri na ka kam kaba u bat.
Ka jingbymleh jong ki ïa kata ka kdew shai kdar ba ka Seng ruh ka ïoh jingmyntoi lang na kata ka jingbamsap.
Kane ka dei ruh namar ba la jan ka elekshon (February 2023) bad man ka Seng Saiñ Pyrthei ka donkam pisa ban thied bad khroh ïa ki paidbah lyngba ka pisa.
Ki Seng baroh ki donkam pisa bha ka ka por elekshon.
