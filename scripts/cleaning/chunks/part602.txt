“Kane ka jingtyrwa pynjlan ïa ka samoi treikam jong ki ar tylli ki ADC nga ïohi ba kam don nongrim namar kam don satia kano kano ka daw kaba shongnia ban pynjlan ïa ka samoi treikam kaba san snem sha ka samoi treikam kaba 6-7 snem.
Kane nga ong ba donkam ban ïoh shwa ïa ka jingmynjur na ka sorkar pdeng bad ka Lok Sabha," u la ong.
Nalorkata, u ong ruh ba baroh ki dei ban long katkum ki kyndon khnang ba ki paidbah kin ym shah ïalam bakla ha kito kiba ïalam ia kitei ki ar tylli ki council.
Da kaba pynpaw ba um pyrshah ïano ïano ruh, u Bah Madonbai u la ong ba um kwah ban kynthoh shimet ïa kino kino ki politishan hynrei u kren kyllum ba ka Riti Synshar ka kren shai ba kam don nongrim satia kaba shah ïa uwei u briew ban thoh sha u Lat ba kwah ban rah ïa kum kitei ki jingtyrwa ha ka Iing.
Shuh shuh u la ong ruh ba lada phai sha ka JHADC, katei ka jingpynbeit thymmai ïa ki constituency kala don lypa la 10 snem mynshwa.
“Mynta pat kumno hadien ar bad lai samoi ba phin kwah ban leh biang ïa ka jingpynthymmai.
Kane ka paw ba phi pyrshang ban pynkylla ïa ki ADC sha ki Corporation ha kaba kin lah ban pynlong mar shimet," u la bynrap biang.
Shillong, Naiwieng 28 : U aktor ba pawnam ha ka Bollywood ba ak ha ka phlim 3-Idiot bad Munna Bhai MBBS u Boman Irani hynne ka sngi u la poi ha nongbah Shillong ban kynduh ïa ki katto katne ki nongïalam ba pawnam kynthup ruh ïa ka longkmie kaba shna ïa ka phlim Chithi, ka Kong Simi Khongtiang.
Ha ka jingkynduh bad kane ka longkmie kaba pynmih ïa ka phlim kaba yn sa pyni paidbah naduh ka 01tarik Nohprah, na ka liang utei u aktor Bollywood u la kular ruh ban peit bad bishar ïa katei ka phlim bad ruh wat ban kyntiew lang.
“Na ka liang une u aktor ba pawnam u la ai mynsiem bha ïangi bad u la pan ruh ban rah ïa ka phlim sha Mumbai ban peit.
Ha kajuh ka por u la pynshlur ruh ba ngin ïaid shakhmat ha ka kam ak phlim ryngkat ka jingai mynsiem ba un ïarap wat ban plie ka lad ban pyntbit shuh shuh ha kane ka kam," ong i Kong Simi hadien ka jingkynduh ïa u.
Shuh shuh i la ïathuh ruh ba u la ai ka jingïaroh ïa ka khun jong i, ka Ekratia Khongtiang kaba dei ka puron ba hakhmat ha katei ka phlim bad kumjuh ïa ka kynhun hi baroh kawei ha katei ka phlim.
Ha kajuh ka por, kane ka longkmie ka la pyntip ruh ba ïa mynta hi ïa katei ka phlim kin sdang ban pyni shwa ha ki shnong da kaba sdang na Jowai naduh ka 01tarik Nohprah khnang ba ki paidbah kin ym donkam ban da pynlut bai kali ne bai lynti ban wan peit khnang shaduh Shillong.
Khliehriat, Naiwieng, 28: Ka Dorbar Shnong Umkiang, ka la pynpaw ïa ka jingsngewbynniaw halor ka jingbym shimkhia jong ka Sorkar na ka bynta ban pynbha ïa ka surok National Highway-6 ha ka thaiñ Umkiang, East Jaiñtia Hills District, naduh Umkiang Pyrtakuna Kuliang, Dona bad ka thain khappud Narpuh baroh kawei.
“Ka jingbym shimkhia jong ka Sorkar ban bthah ïa ka NHAI/NHIDLC ban pynbha ïa ka surok National Highway-6 ka la pynlong ïa ki nongshong shnong ban ïoh pang haba ring mynsiem khamtam ki khynnah khyllung ha kine ki bnai tlang.
Ki paitbah nongshong shnong kiba sah ha shilynter jong ka surok kim lah shuh ban pynkhreh ïa ka jinglehkmen Christmas namar ym long shuh ban ai rong ne pynbha pynitynnad ïa ki iing ki sem na ka daw ka jingjur palat u pum pum," la ong u kyrwoh ba la phah da u Waheh Shnong ka shnong Umkiang u Bah Lasting Pala bad u Secretary Shnong u Bah Nicholas Lyngdoh.
“Ha ka jingshisha ka don ka komeni Laxmi na Silchar kaba wan trei teng teng malu mala bad kaba trei tang dep rukom bad ka khlem lah ban pynbha kumba dei ban leh.
Haba ki nongïalam shnong ki kylli balei kim trei bha ïa ka surok, ka jubab ka long pynban ba kim ïoh pisa na ka Sorkar," la ong u kyrwoh.
Kane ka jingbym kheiñ snep jong ka Sorkar Meghalaya/NHIDCL ban shna pynbha ïa ka surok ka la pynkordit ïa ki nongleit nongwan bad ïa ki nongshong shnong namar ki hap ban sait ïa ki pliang shwa ban bam jingbam na ka daw ka jingsop da u pumpum nalor ka jingbun ki Kali heh/ barit kiba ïaid 24 kynta, la bynrap u kyrwoh.
Ka Dorbar Shnong Umkiang ka la maham ruh lada ka Sorkar Meghalaya kam sngap ïa ka jingud jong ki paitbah nongshong shnong ka thain Umkiang ban pynbha ïa ka surok NH-6 ha kine ki sngi kin pynlong da ka jingïakhih da kaba mih paidbah sha surok.
Shillong, Naiwieng 28 : U Myntri Rangbah ka Jylla Conrad K Sangma ha ka sngi Ba-ar, ula pynbna ïa ka shnong Chigitchakgre kaba hap hapoh ka Gambegre C&RD Block, West Garo Hills, kum ka “Shnong ki Ngap" ne “Bee Village".
Ula ong ba kane ka shnong ka la ïoh ïa baroh ki jingkyrshan ban thep ïa ka ngap ha ki bitor, pyninam ïa ki mar bad ban leh ïa shibun ki kam kiban kyntiew ïa ka shnong kum ka “Shnong ki Ngap" ka ban khring ïa ki nongshang sawari.
Ula ong ba hapoh ka Apiculture Mission 2.
0, ka Sorkar Jylla ka la kyntiew ïa ki kam ban pynmih bad saiñ ïa ka ngap.
Ula ong ba da ka jingpynbna kum ka shnong ki ngap, kan nang plie lad ïa ki paidbah bad ki nongshang sawari ba kin wan ïuhkjat hapoh ka Jylla, nalor ka jingplie lynti ïa kiwei pat ki kam ki ban kyntiew ïa ka roi ka par bad ka ïoh ka kot.
U Myntri Rangbah ula pynbna ruh ban ai song jingïarap ba T.
10 lak naka CMSDF sha ka Shnong ba kan nang pynkhlaiñ ïa ka jingpynmih ngap hapoh ka Shnong.
Ha kajuh ka por, u Myntri Rangbah ula kyntu ïa ki paidbah ba kin shim kabu ïa ka CM-Elevate, ka skhim jong ka Sorkar Jylla kaba kyrshan ïa ka jingsengkam lajong.
U MDC ka Gambegre Rakesh A Sangma bad Deputy Commissioner Jagdish Chelani ruh ki la ïadonlang ha kane ka prokram.
U Myntri Rangbah ula ïathir bad ïasyllok ïa shibun kiei kiei bad ki nongshong shnong ha kane ka prokram.
Shillong, Naiwieng, 28: Ki trai petrol pump ki la ai ka jingkyrshan ïa ka tnat Pulit ba kin kem naphang ïa ki nongtuh bad ïa ki katto katne ki nongñiah trok kiba donkti ban sei be-aiñ ïa ka umphniang petrol na ki trok kit umphniang ha shiteng lynti shwa ban pynpoi sha ki Petrol Pump bapher bapher jong ka Jylla Meghalaya.
U President jong ka Petroleum Dealers Association of Meghalaya (PDAM) Bah Kennedy C.
Khryiem ha ka jingïakren bad ki lad pathai khubor ha ka sngi Baar u la ong, “namarba ka Meghalaya kam don ïa ka umphniang petrol na lade, namarkata la wanrah na Assam bad ki trok kit umphniang ki ïaid na Jorabad bad ynda la poi ha Lad Umroi, ki don kiba leit sha Jowai bad shaduh Silchar.
Hynrei ha shiteng lynti, ki don ki jaka ba ïa ka umphniang ba don ha ki kali la tuh noh.
"“Ngam ong ïa baroh ki nongñiah kali hynrei hynrei katto katne ki nongñiah jong ki trok kit umphniang," u la ong bad bynrap, ‘na kawei ka Tanker kaba 20 hajar litar ka umphniang ka dang jah haduh 200 litar tam, ka Tanker kaba 12 hajar litar ka petrol ka jah 60 haduh 100 litar.
Kane ka dei ka jingduh kaba khraw ïa ngi kum ki trai petrol pump.
Ki don ruh ki jingïakhleh ïa ka umphniang.
"U la ïathuh ba ki Pulit Meghalaya ha ka 24 tarik mynta u bnai ki la kyndang ïa ki jaka tuh umphniang bad ki la ïoh kem ruh markhmat ïa kiba donkti bad kurup ruh ïa ki top buh umphniang, ïa ki kot ki sla bad kurup ruh ïa ki trok kit umphniang.
“Kum ki Dealers ka Jylla, ngi ai ka jingïasnohkti ïa ka Sorkar bad ïa ka tnat Pulit kiba la kyndang ïa kane ka jingïatuh ïathiem ha shiteng lynti na kine ki kali kit umphniang petrol.
Katkum ka aiñ ym lah ban buh pathar ha kano kano ka jaka namarba ka umphniang petrol ka dei kaba lah ban buh jingmynsaw.
Kane ka la dei lypa ka kam be-aiñ," u la ong.
Haba kynthoh ïa ka jingkynnoh jong ka North East Petroleum Mazdoor Union (NEPMU), u Bah Kennedy u la ong, “haba peit ïa ka jingthoh ba ki ujor ba ka don ka jingleh tohmet, shah leh bein (jong ki nongñiah trok kit umphniang petrol) bad lada ka don kum kata na ka liang jong ngi, ngim kyrshan hynrei lada kum kata kam don bad kaei kaba ngi ïohi ka long beit ba ki Pulit ki lap, ki kurop bad ki don ruh ki video clip kaba ki Pulit ki la ring ha kaba ki la kyndang ïa ki jaka buh petrol be-aiñ.
"U la ong ruh ba ka Association kam kdew kti ïano ïano ruh hynrei tangba ka kyrshan ba ka aiñ kan pynshitom ïa kiba donkti.
Shuh shuh u la ong ba ki paidbah kim dei ban khih jingmut namarba ka umphniang petrol ka dap pura na ka bynta ka jylla baroh kawei.
Ka NEPMU ka la pynbna ban sangeh noh ka jingpynpoi ïa ka petrol sha Meghalaya naduh 29 tarik mynta u bnai da kaba kynnoh ba ki Pulit ka Meghalaya ki leh donbor ha surokbah ka Ri-bhoi District.
Halor kane, ka sorkar kan pynlong ïa ka jingïalang ha Ribhoi hapdeng ka tnat Pulit, ka tnat Food and Civil Supply ka Sorkar Jylla, ki bor synshar district bad ka Mazdoor Union.
Shillong, Naiwieng 28: Bun bah ki Dorbar Shnong kiba thrang da shisha ban rat dyngkong ïa u drok na ki shnong ki thaw jongki bad halor kane ki la ai ka jingtyrwa jaka ei sha ka tnat Social Welfare khnang ba kan tei ïa ki Rehabilitation Centre ha ki shnong jong ki.
ïa kane la pyntip da u Myntri ka tnat Social Welfare u Bah Paul Lyngdoh uba ïathuh ba kane ka jingtyrwa sha ka Sorkar ka dei na ka bynta ban pyntreikam ïa ka Drug Reduction Elimination and Action Mission (DREAM) projek jong ka tnat.
“Ki la don ki Dorbar Shnong kiba la tyrwa ban ai jaka ei sha ka tnat ban tei ïa ki Rehab Centre na ka bynta kito kiba kyrni Drok hapoh ka projek DREAM ban ïakhun pyrshah ïa ka jingma ka ba mih na u Drok" ong u Bah Paul.
U Bah Paul ula ong ba kane ka jingwan shakhmat ki katto katne ki Dorbar Shnong ka dei ba ki kwah ban ïatreilang bad ka Sorkar ban rat dkhong ïa u drok na la ki shnong.
Ula ong ba kane ka long kaei kaei kaba sngewtynnad bad ka paw ba ka imlang sahlang, ka don ka jingkit khlieh ban ïakhun pyrshah ïa u Drok.
Shillong, Naiwieng 28 : Kat kum ka khanasamari 2011 ki don 627 ngut ki briew kiba la dep pynkylla ïa ka jinglong shynrang bad kynthei jongki ne kita ki ‘Transgender’ ha ka jylla.
Na kata ka daw ka sorkar jylla kam kwah ban shu ïehbeiñ ïa ki kumta bad ka la dep thaw ïa ka kynhun ka ban thaw ïa ka policy na ka bynta jongki ha kane ka jylla.
Kane ka long kat kum ka kaiphod ba la wanrah da ka Directorate of Social Welfare ha ka jingïalang bud dien ïa ki kam ki jam bad ka jingpyntreikam ïa ki skhim bapher bapher ne review meeting ba ar sngi kaba la long ha Convention Centre.
La pynpaw ruh ha ka kaiphod ba ka tnad Social Welfare ka dang pynkhreh ruh ban rah hakhmat ka sorkar ban plie noh ïa ka Head of Account na ka bynta ki Transgender.
La ïathuh ba ki don 21 tylli ki aplikeshon ba pan ïa ki Identity Card na kine 13 ngut ki la ïoh, 6 ngut dang bishar bniah bad 2 pat kiba dang sahteng bym pat biang ki kot ki sla.
Ha kane ka kaiphod la pynpaw ruh ba ka sorkar ka la dep thaw ïa ka State bad District Transgender Justice Board bad thung ïa ki ophisar ki ban pdiang ïa kino kino ki jingujor.
Ka la dep thung ruh ïa ki Standing Committee ha baroh ki District ban pynsted ka jingtohkit lada don kino kino ki jingujor ïa ka jingshah thombor jong kine ki briew.
Ha ka 23 tarik Kyllalyngkot 2018 ka kynhun myntri ka la wanrah ruh ka jingpynkylla ha ka Meghalaya Registration of Birth and Death Rule 1999 na ka bynta ban kynthup ïa ki transgender kum ki bynta ba lai nalor ki kynthei bad shynrang ha ka tarik kha ne iap jongki.
Kat kum ka Draft Electoral Roll ba la pynmih ha ka 27 tarik Risaw mynta u snem ki don tang 2 ngut ki transgender ki ban ïoh thep vote napdeng ki 21,86,151 ngut ki nongthep vote ka jylla.
Haba kylli halor kane na ka liang u Myntri ka tnad Social Welfare u bah Paul Lyngdoh u la ïathuh ba ka tnad ka dang lum jingtip bad pan ïa ki kot ki sla halor kane.
Nalor kata u la ong lehse ba jur ka jingpeit poh ne peit beiñ ïa kine ki transgender, lehse na kata ka daw ki don tang 2 ngut kiba pynrung kyrteng ha ka electoral rolls.
Ka kamram jong ka tnad ka long ban pynsngewthuh ïa ki briew ba kim dei ban peit poh ne ibein ïa kine ki briew khnang ba kine ki briew kin ym don ka jingsngew ba kim ïa imlang bad ka imlang ka sahlang.
Donkam ban pynshlur ïa ki ban ïamih bad ïa imlang kum kiwei ki para briew" ong u bah Paul.
Shuh shuh na ka liang ka Director jongka Social Welfare I Kong CD Lyngwa i la ïathuh ba ka tnad kan ïatrei lang bad ki consultant agency ba kin lum jingkheiñ biang ïa ka jingdon ki transgender hapoh ka jylla.
Khliehriat Naiwieng, 28: Kumba paw ha ka video ba la saphriang ha ka Social Media, ha ka sngi Baar, ka la mih ka jingïakawang maw bad ka jingïasei wait hapdeng ki nongkhrong khajna jong ka Jaiñtia Hills Autonomous District Council (JHADC) bad ki nongñiah trok Punbaji kaba la jia ha surok Jowai Bypass.
Ka thymmei khubor ka ïathuh ba kane ka la jia na ka daw ba ki nongñiah trok ki la kyntait ban siew ïa pisa sha ki nongap khyrdop jong ka JHADC bad ki la pyrshang ban phet krad bad kumta ka la mih ka jingkawang maw ïa ki trok.
Kumba ka paw ruh ha ka video, ki nongñiah trok ruh ki la sei da ka wait (talwar) bad ki nongtrei ka JHADC ki la hap ban phet krad ban lait na ka jingmynsaw.
Ki nongñiah trok ki la mih na kali lem bad ki wait bad hadien shi por ki la rung biang shapoh ki kali bad phet noh na kane ka jaka bad dei ha kane ka por ba ki nongap khyrdop ka JHADC ki la kawang da ki maw ïa ki kali.
Ka khyrdop kaba don ha surok Jowai Bypass ka dei ka khyrdop khrong pisa jong ka JHADC kaba ju lum pisa na ki trok kiba rung sha rilum Jaiñtia bad ha ka khyrdop ki nongtrei jong ka JHADC ki ju peit bad bishar ruh ïa ki kot ki sla jong ki kali kiba kit jingkit.
Shillong, Naiwieng 28 : Ka Sorkar jylla ka la mang ban pynlut haduh 50 million dollar ban tei ïa 273 ki Anganwadi Centre ba thymmai ha ka jylla bad ruh ban kyntiew kyrdan bad pynbha ïa palat 2200 tylli ki Anganwadi Centre hapoh ka Jylla.
ïa kane la pyntip hadien ka jingïalang bud dien ïa ki kam bad skhim ba arsngi kynthih ba la pynïaid da u Myntri ka Tnad Social Welfare ka Jylla Bah Paul Lyngdoh kaba la kut mynta ka Sngi Ba Ar.
Kane ka jingïalang bud dien ïa ki kam ka long halor ka jingpyntreikam ïa ki skhim bapher bapher ka Sorkar Pdeng, kaba la long hadien san snem.
Ka jingïakren ka la ïaid ruh halor ka jingdonkam ban thung ïa ki riewshemphang hapoh ka Tnad.
Haba ïakren bad ki nongthoh khubor, u Bah Paul ula ong ba kawei na ki jingduna ba khraw eh hapoh ka Tnad ka dei ka jingbym don ia ki briew kiba tbit ban pynkhreh ïa ki Detailed Project Report (DPR) bad ruh ban pynkhreh ïa ki Utilization Certificate ha ka por kaba biang.
“Namar kata, ngi sngew donkam ban thung ia ki briew kiba tbit ki riewshemphang kiba lah ban ïakren kam bad ki Ministry ha Delhi khnang ban lah ïoh kloi ïa ki skhim bapher bapher, kiba la sakut namar ka jingbym lah ban pyndep ïa ki jingdonkam ha ka por kaba dei" ula ong.
U Principal Secretary ka Social Welfare u Sampath Kumar ula ïathuh ba ka Tnad ka hap ai jubab sha ki san tylli ki tnad ka Sorkar pdeng ba kynthup ïa ka Ministry of Women and Child Development, Ministry of Social Justice, Ministry of Tribal Affairs, Ministry of Minority Affairs bad ki khep ki khep sha ka DoNER.
“Ngi don ïa ka Directorate kaba rit na kata ka daw, ka jingpynkhlaiñ ïa ka Directorate kan sa urlong noh.
Ka Directorate kan sa ïoh noh ïa ki jingkyrshan jong ki briew ba tbit khnang ba kin lah bha ban ïakren kam bad ki tnad sorkar pdeng" ula ong.
U Kumar u pyntip ba ka Sorkar ka la rai ban shna bad kyntiew kyrdan ïa ki Anganwadi Centre-kiba mynta ki kdup ïa palat 6 lak ngut ki khynnah.
“Ngi la buh ïa ka mang tyngka ba 50 million dollar ban kyntiew kyrdan bad tei ïa kine ki Anganwadi Centre" ula ong haba bynrap “Kumba nga ong, ngi la dep ïasoi iaka soskular shim ram haba buh hakhmat ïa kine ki kam bad kane ka long lyngba ka ADB Project nalor ki song pisa ba ngi ïoh lyngba ka MGNREGS".
U ïathuh ba ka Tnad ryngkat ka jingïatreilang bad ka C&RD ka la pynlong ïa ka jingjurip ïa baroh ki Anganwadi Centre hapoh ka Jylla bad haba pynshong nongrim ïa kane, la lap ba 273 tylli ki Centre ki dei ïa ka ban pynpra noh bad ban tei thymmai.
Palat 2290 tylli ki centre ba donkam ba kyntiew kyrdan.
U pyntip ba la bthah ruh ïa ki Deputy Commissioner ba kin wanrah ia ki jingtyrwa ha ka ban tei ïa ki Aganwadi Centre ba thymmai ha palat 1500 tylli ki Shnong ki bym pat shah kynthup lang.
Jowai, Naiwieng 29: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai hynne ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun hapdeng ka Mukhla Raij SC pyrshah ïa ka Nangbah Mulang kila poi sha ka jingïakhaid da mar 5-5 kol, ïa ki kol na ka Mukhla Raij SC la kum thep bakla (own goal) da u Noel Dkhar haka minit 16, u Timmy Ryngkhlem lai kol kata haka mimit ba 20, 90+4 & 90+5 bad u Diya Singh haka minit 88.
Na ka liang ka Nangbah Mulang la thep da u Mebanjop Hinge haka minit ba 2, u Chanhok Siangshai haka minit ba 41, u Woldrick Susngi haka minti ba 69 & 90 bad kawei ka kol la kun thep bakla (own goal) bakla da u Ram Bang haka minit ba 90+5.
La pyntip ba ka jingïakhun mynta ka sngi 30.
11.
2023 kan long hapdeng ka Ladthadboh pyrshah ïa ka Shangpung Lumiawmusiang haka por 1 baje shiteng nohphai sngi.
Shillong, Naiwieng 29: Ki nongïalehkai Karate ka jylla hapoh ka lama jong ka Meghalaya State Karate-Do Federation (MSKDF) kiba la ïashimbynta ha ka rynsan kaba dang shen kaba la tip da ka 6″ National Zendokai Karate Championship ba la pynlong ha SAI Training Center, Kokrajhar, Assam ha ka 25 bad 26 tarik Naiwieng, 2023 ki la wanrah nam ïa ka jylla lyngba ki 10 tylli ki takma ba ki la khur.
Kine ki kynthup ïa 6 tylli ki takma ksiar, 3 tylli ka rupa bad kawei ka rnong, ha kajuh ka por ka la ïoh wanlam ïing ïa ka khusnam Runner’s Up kaba nyngkong na katei ka Championship.
Kine ki nongïalehkai kiba la khur takma ki kynthup :-Ka Martina Blah kaba la khur ar tylli ki takma ksiar ha ka thup 45 Kg jong ka Kumite (Fight event) na bynta kiba dang 16 snem lem bad ha ka Kata (Form Event).
Ka Juliana Blah ka la jop takma ksiar ha rynsan ïalehkai Kata (Form Event) kiba la 18 snem bad rupa na ka 48 Kg jong ka Kumite (Fight event).
U Banshanborlang Marbaniang u la jop takma ksiar ha ka 56 kg Kumite (Fight event) nangta u la jop rupa ha ka Kata (Form Event).
U Kyrshanbor Romeo Songthiang u la jop ar tylli ki takma ksiar ha ka 60 kg Kumite (Fight Event) bad kawei ha ka Kata (Form Event).
U Fibeststar Songthiang u la jop takma rnong ha ka Kata (Form Event) bad takma rupa ha ka 52 Kg Kumite (Fight event).
Shuh shuh, na ka liang jong ka All India Zendokai Karate Federation (AIZKE) kaba la pynlong ïa ka 6 National Zendokai Championship 2023 ha Kokrajhar, Assam ka la ïoh jingithuh kum kawei na ki synjuk Karate ka Ri India ba la ithuh da ka Karate India Organization (KIO), Delhi.
La pyntip ruh ba ka 7″ National Zendokai Karate Championship yn pynlong ha u Jymmang ha Shillong, Meghalaya, bad ïa kane la pynbna da u Ibomcha Singh, General Secretary AIZKF ha ka sngi pynkut ïa ka 6″ National Zendokai Championship 2023 ha SAl centre kaba ha Krokajhar, Assam.
Shillong, Naiwieng 29: Ka kynhun lehkai jong ka Meghalaya ka la mad ïa ka namrem da tang 4 wicket ha ka Maharashtra ha ka lympung lehkai jong ka Vijay Hazare Trophy (men’s one day tournament) kaba long ha Jaipur hynne ka sngi.
Watla kata ruh, na ka liang jong ka Meghalaya ka lah ban ïalehkai bha bad buh ïa ka thong da 227 shuwa ban shah pynhap baroh ki wicket (all out) na ki 47.
5 over.
Haba beh ïa kane ka ron, ka Maharashtra ka la ïakynduh jingeh hadien ba shah pynhap haduh 4 wicket bad 60 ron shuwa ba kan pyndep ban kynjoh sha ka thong ba la buh da kaba hap satang ar ngut bad pynsah sa 10 over.
Ka Maharashtra ka la jop ïa ka toss bad phah ïa ka Meghalaya ban tied nyngkong.
Dei lyngba u Raj Biswa bad u Nakul Verma ba ka kynhun ka la kiew bha ha ka jingïoh kamai ron.
Baroh arngut ki la kynjoh sha ka 50 ron shaneng, u Biswa u la kamai 56 katba u Verma 55 ron.
U Kishan Lyngdoh, u ba la mih hadien u la lah ban kamai 40 ron na ki 41 bol, katba u Swarajeet Das 24 ron bad u Tanmay Mishra 23 ron.
Haba phai pat sha ka bowling, ka Meghalaya ka la ïoh ban pynhap ïa saw ngut ki rangtied ba hakhmat jong ka Maharashtra tang hadien ba pyndep ïa ka 13 overs bad ailad tang 60 ron ban ïoh kamai.
Hynrei ka jinglah ban lehkai bha jong arngut, kata u Siddharth Mhatre, u ba mih madan ha ka sien ba nyngkong ha kane ka BCCI one day match, lem bad u NS Naik, ka la ïarap ïa ka Maharashtra ban kynjoh sha katei ka thong ba la buh.
Ka Meghalaya kan ïakhun pyrshah ïa ka Services lashai ka sngi Thohdieng.
Shillong, Naiwieng 29: Ka rynsan ïakura 7th Elite Men’s National Boxing Championship ba la pynlong ha SAI Indoor Hall, Shillong, ka la ïoh ban pyndep ïa ka wat jingïakhun quarterfinal hynne ka Sngi Balang, bad la ïoh ban sakhi ïa ki khlur ïakura ba pawkhmat jong ka Ri kiba la jam shaduh ka Semi final.
Ha kane ka sngi, u Myntri Rangbah ka jylla, u Conrad K Sangma u la wan ban sakhi hi dalade ïa katto katne ki jingïakhun u ba la kitbok kitrwiang ruh ïa kitei ki khlur ïakura ba kynsai jong ka Ri ha kane ka C’ship katba kane ka lympung ka dang ïaid shakhmat.
“Ka long ka jingkmen bad ka burom kaba khraw ban ïoh pynlong ïa kane ka championship ha Shillong.
Na ka liang jong ka sorkar ruh ka la ïaleh katba lah ban kyntiew shaphrang ïa ka kam ïalehkai hapoh ka jylla da kaba ai jingkyrshan ïa ki sports association, da kaba pynbit pynbiang ruh ïa ki shlem bad ki jaka kilanmet bad ruh ki rynsan pynlong lympung kiba kum kane," la ong u Conrad Sangma.
“Ki jingeh ki don namar ka dei ka kam kaba ngi dang shu sdang.
Ngin sa nang trei shitom ban kyntiew katba dang ïaid ki snem bad kyrmen ba ngin sa ïoh ruh ban pynlong wat ïa ki International Event.
Haba phai sha ki jingïakhun, ki la don kumba 104 ngut ki rangïakura kiba naki 13 kyrdan ïakhun ki la pyndep ïa ka sngi ïakhun quarterfinal hynne ka Sngi.
Napdeng kine kine, u rangïakura ba la jop takma ha ka Asian Games, u Amit Panghal na ka Services u la khur namjop ha ka flyweight 48-51kg lyngba ka rai na ki nongbishar (unanimous decision) pyrshah ïa u Md Aarif jong ka Jammu and Kashmir.
Ka long kumjuh ruh ïa u khlur ïakura na Assam, u Shiva Thapa, u ba la jop takma hynrie ha ka kyrdan ïakura light welterweight 60-63.
5kg hadien ka namjop pyrshah ïa u Shashank Pradhan u ba na Delhi.
Hadien kine arngut, u Sanjeet, u lahduh jong ka Asia 2021, na ka Services u la jop pyrshah ïa u Naman Tanwar jong ka Railways ha ka thup heavyweight 86-92kg lyngba ka jingbun point.
U Sagar, ba jop takma rupa ha ka CWG 2022, jong ka Railways u la jop pyrshah ïa u Navjot Singh jong ka Chandigarh ha ka kyrdan super heavyweight 92kg.
U Referee u la pynsangeh ïa kane ka jingïakhun tang ha ka wat ba nyngkong hadien ka jingïai bteng kura u Sagar ïa u liang pyrshah.
Shillong, Naiwieng 29: Ka kynhun ïalehkai jong ka Laitlyngkot SC ka la ïoh ban khur ïa ka namjop ha ka jingïakhun ba la long hynne ka Sngi Balang jong ka lympung SSA 2nd DIVISION Football League 2023, ha SSA Ground, katba ka jingïakhun hapdeng ka Mawtawar SC  pyrshah ïa ka  Jongksha SC ka la kut ha ka jingïakhaid.
Haba phai sha ka jingïakhun kaba nyngkong ba la sdang ha ka por 11:30 baje mynstep, ka Sohiong SC ka la shah pynliem da 0-2 kol ha ka Laitlyngkot SC.
Baroh ar tylli ki kol na ka Laitlyngkot SC la thep da u Libesstar Nongkynrih ha ka 10 & 61 minit.
Katba haba phai pat sha ka jingïakhun kaba ar, ha ka por 2:30 baje nohphaisngi, ka Mawtawar SC  bad ka Jongksha SC ki la ïakhaid da mar 2-2 kol.
Ha ka jingïakhun, dei ka Jongksha SC kaba la ïoh ban lamkhmat haduh 2 kol lyngba u Jopborlang khongsngi ha ka 56 minit bud sa na u Babiang Umsong ha ka 65 minit, hynrei ka Mawtawar SC ka la ïoh ban pynïakhaid lyngba u Fedrick Lyngdoh ha ka minit ba 69 nangta na u Ronaldo Rangslangha ka 80 minit.
Jowai, Naiwieng 28: Ka lympung ïalehkai phutbol kaba la tip kum ka “3rd Sniawbhalang Dhar Football Tournament 2023" ïa kaba la pynïaid daka West Jaiñtia District Sports Association, (WJDSA) Jowai kaba la long mynta ka sngi ha madan Wahiajer Stadium Wahiajer West Jaiñtia Hills District.
Haba phai sha ka jingïakhun kaba nyngkong ka kynhun ïalehkai jong ka Mynsgat bad ka Thadmusem kila poi sha ka jingïakhaid da mar shikol 1-1, ïa ka kol na ka Thadmusem la thep da u Heisuk Shadap haka minit ba 20, katba na ka Mynsgat la thep da u Carlus Hadia haka minit ba 40.
Ha ka jingïakhun kaba ar hapdeng ka Khonsaro bad ka Umplu Umshangiar kine ruh kila poi sha ka jingïakhaid da mar shikol 1-1, ïa ka kol na ka Khonsaro la thep da u Kamjuhhi Ksoo haka minit ba 21, katba naka Umplu Umshangiar la thep da u Eladmi Sungoh 44.
Ha ka jingïakhun kala lai ka Nongmulieh Sehlama kala lah ban pynliem da 1-0 kol ïaka Mookhnang, ïa katei ka shikol na ka Nongmulieh Sehlama la thep da u Dacha Rymbai haka minit kaba 73.
Katba ha ka jingïakhun kaba saw ka Mookbu kala pyliem da 2-0 kol ïa ka Madanrtiang, ïa ka kol na ka Mookbu la thep da u Shem War haka minit ba 46 bad u Yobiang Biam haka minit ba 55.
Ka jingïakhun na ka bynta lashai ka sngi 30.
11.
2023 ka long haka por 8 baje shiteng mynstep hapdeng ka Myngkrem pyrshah ïaka Mooker, haka por 10 baje shiteng mynstep ka Pdienïadaw pyrshah ïaka Mookjat, haka por 12 baje shiteng nohphai sngi ka Nongkhroh pyrshah ïa ka Maskut, katba haka por 2 baje shiteng nohphai sngi ka Myngor pyrshah ïa ka Moobakhon.
Shillong, Naiwieng 29: Ka Meghalaya Basketball Association kan sa phah ïa baroh ar ki kynhun Shynrang & Kynthei ban mihkhmat ïa ka jylla sha ka lympung lehkai Basketball jong ka Ri kaba la tip da ka 73 rd Senior National Basketball Championship 2023 ba la pynlong hapoh ka jingkhmih jong ka Basketball Federation of India.
Na ka liang jong ka MBA ka la pynbna ruh ïa ka thup kyrteng jong ki nongïalehkai na baroh ar kynhun Shynrang & Kynthei kiba la shah jied ban ïakhun ha katei ka lympung ka ban sa sdang ha u bnai ban wan.
ïa kane ka lympung yn pynlong ha Ludhiana, Punjab kata naduh ka 3 tarik haduh 10 tarik u Nohprah, 2023.
Shuwa ba kan phah ïa kine ki ar kynhun-Shynrang & Kynthei ban leit ïakhun sha ka ’73rd Senior National Basketball Championship’ ha Ludhiana (Punjab), na ka liang jong ka Meghalaya Basketball Association ka la ïoh ban pynkhreh da kaba pynlong prokram jingkilanmet kaba haduh 2 bnai.
Ka thup kyrteng jong ka kynhun ki shynrang ki long:Balajied LangrinBornsnar SangmaDennish AleFriendy John LyngdohHamelakynshew KharsyntiewJason K BakaiNathaneal KharbhihReneldy Budlang JyrwaSoilunlalSudhir VermaSundeepan G MominWankmenlang JanaKa thup kyrteng jong ka kynhun ki Kynthei ki long:Ibahunlang A LyngdohBashisha RaniJr Elgiva H RumnongNazarene NongnengBalarine MarbohIairy S SangmaLarihun A WarjriDalaartihun MassarCarolyne KharpuriStreamlet B NongrangSilverylne SuchiangUcilia Pyngrope.
Hato ka Congress kan dang lah ban bat biang ïa ka Shillong Seat ha ka Election MP ka ban sa long ha u snem ban sa wan? Kane ka dei ka jingkylli kaba ki paidbah ki la sdang ban ïakren sharum bad shaneng namarba ka jingpynkhreh ïa kane ka elekshon ka la nang ïaid shaid shaid.
Watla ki 12 ngut ki MLA ka Congress hapoh ka jingïalam jong u Mukul Sangma ki la phet noh na ka Congress bad ki la pynïasoh bad ka Trinamool Congress ha shwa ka elekshon MLA 2023 hynrei ka Congress ka dang sah mynsiem bad ka dang lah ban jop haduh 5 ngut ki MLA.
Ha kato ka por, la bun kiba ar tatien ba ka Congress kan dang jop haduh 5 tylli ki Seat hynrei kane ka jingjop ka pynpaw shyna ba ki paidbah ki dang ieid ïa ka Congress bad ïa ki nongmihkhmat ba ki la jied.
Ka jingmih pyrthei jong ka Voice of the People Party ha shwa ka elekshon ka la pynkhta khlieh haduh katta katta ïa ki seng sainpyrthei kiba la rim ki bym poi pyrkhat ba kane ka seng saiñpyrthei kan jop haduh saw ngut ki MLA.
Kat haduh mynta, dei tang ka VPP, ka NPP kiba dang pynbna ïa ki kyrtong, hynrei la sngewthuh ba ka Congress kan dang pynieng biang ïa u Bah Vincent H.
Pala kum u kyrtong ha kane ka kynti nalor ba u dang dei ruh u MP ba mynta jong ka Shillong Parliamentary Seat.
U Bah Pala u la shah jied nyngkong eh kum u MP ka Shillong Parliamentary Seat naduh u snem 2009 bad u la jop biang ïa ka elekshon Lok Sabha ha u snem 2014 bad ha u snem 2019.
Kane kan dei ka sien kaba saw kaba u Bah Pala un aireng ha kane ka Elekshon Lok Sabha ka ban sa long ha u snem 2024.
Ka VPP ka ladep pynbna ïa u Dr.
Ricky J.
Syngkon kum u kyrtong MP ban pynïakhun na Shillong bad ka NPP ka la sei madan da ka MLA jong ka East Shillong Constituency ka Dr.
Ampareen Lyngdoh kaba long ruh ka Myntri Sorkar ban pynïakhun na Shillong katba na Tura ka NPP ka la pynieng biang da ka Agatha K.
Sangma kaba long ka MP ba mynta jong ka Tura.
Dei sa tang ka UDP kaba ïatreilang bad ka HSPDP hapoh ka lama jong ka Regional Democratic Alliance (RDA) ka bym ïoh kyrtong ban pynïakhun ha ka elekshon bad ka BJP ruh kumjuh kaba dang ïaksaid ban wad kyrtong na Shillong bad na Tura.
Wur wur wer wer, ki khubor hamsaïa ki la her stet bha ha kine ki khyndiat taiew ba u President jong ka Khasi Author Society u Dr.
DRL Nonglait bad u President barim jong ka Hynniewtrep Youths Council u Bah Robertjun Kharjahrin ki la pyrshang ban pan tiket na ka UDP.
Hynrei ka UDP ka la bynshet ïa kane ka kam ban shim rai da ka State Election Committee jong ka Party.
Watla ka NPP ka kam ba ka khlaiñ bha ha rilum Khasi bad Jaiñtia katkum ka jingïoh vote ha ka elekshon MLA ba ladep long hynrei ha ka elekshon MP u paidbah u tip pat kumno ban rai bad kane kan buh jingeh bha ïa ka NPP kaba kam ba ka khlaiñ.
Kumba ka paw lyngba ki khubor ha ka social Media, ka VPP ka la rung sha manla ki shnong ban pynrung dkhot ïa ki paidbah bad ym tang katta, ki lad pathai khubor ki pynheh iew hana ba ka VPP ka la pynpra ïa ki ktem bakhlaiñ jong kiwei party.
U paidbah u tip bha kumno ban kheiñ jingkheiñ namarba ka party ka ban synshar ha Delhi ka dei beit ka party kaba ïoh ïa jingbun paidbah bad ka Congress ka la synshar 60 snem ïa ka Ri India bad ha kine ki 10 snem ba la leit noh ka BJP ka la ïoh knieh ïa u lakam synshar na ka kti jong ka Congress.
Ki party riewlum kin shu long tang ki rong ser hakhmat ki party heh na Rithor.
Kam long kaba suk ïa ki party riewlum namar ban jop tang uwei u MP yn ym don ba sngap hi ruh ïa ka sur jong uwei khamtam hapdeng ki spah ngut ki MP na Rithor.
U paidbah u hap ban khan bad puson bha, ïano ban pynphong pansngiat ha ka samoi jied syiem ka ban sa long ha u snem 2024.
Lada ka Congress kan ïoh ïa ka jingjop bun paid khlempep kan ïohlad ban thaw ïa ka Sorkar bad mynt ka Congress ka la ïatehlok bad ki 28 tylli ki seng sainpyrthei ha dewbah India da kaba thaw ïa ka kynhun INDIA ban pynliem lyndang ïa ka BJP ha kane ka elekshon.
Ha ka elekshon 2019, ka BJP ka la jop kput haduh 301 Seat, katba ka Congress ka la jop tang 50 seat.
Nongstoiñ, Naiwieng 29: Ka seng ki samla kaba la tip kum ka Nongstoiñ Youth Calisthenic, kaba dei kawei na ki kynhun kaba ju ïalehkai ïa ki jingïalehkai kilan met, ha ka 2 tarik u Nohprah 2023 kin ïoh ban pynlong ïa ka jingïakilan met kaba kyrpang, kum shi bynta ban ïoh ban jied ïa ki 7 ngut ki khynnah kiba tbit bad kiba kham kynsai, khnang ban ïoh phah ïa ki ban leit ïa aireng sha ka lympung kaba yn sa pynlong ha nongbah Guwahati jong ka jylla Assam ha ka 9 tarik u Nohprah 2023.
Ïa katei ka jingïalehkai yn ïoh ban pynlong ha rud wah ka Nondeiñ bad ka jingmih shakhmat jong kitei ki samla ban seng ïa katei kynhun, ka la wanrah shisha ïa ka jingmyntoi bad ban ai mynsiem ruh ha ka imlang sahlang, khamtam ba ki para samla kin ïohi ïa ka nuksa babha ba kin ïoh ruh ban lait na ki jingdih pynbuaid, khamtam eh na u Drok uba la wan ban pursted sha ka thaiñ.
Ym tang katta hynrei mynta ka kynti na kane ka kynhun uwei u dkhot jong kane la kynhun NYC u la shah khot ruh ban leit ïalehkai na ka Gymnastics.
Utei u samla u ba la shah khot u dei u ba la tip kyrteng kum u Mebanrilang Lyngdoh Marshillong, 17 snem bad u dei u khun jong I kong Rijoylin bad jong u bah Bankhraw Kupar Lyngdoh Marshiangbai, kiba dei ruh kiba shong basah ha ka shnong New Nongstoiñ ha ka kyntoit kaba la tip kum ka Mawlarshong.
La ong ba hadien ba ki katto katne ngut ki paralok jong u kiba ju ïalehkai lang ki la ring kai da ka video bad ki upload ha ki social media.
Hynrei ki la kyndit ba ka la long viral pynban kata ka video kaba u la lehkai Calisthenic bad dei na kata hi ka daw la don ba phone ïa u bad ba u la shah khot.
Ki paralok kiba ju ïalehkai lang kila pynpaw ïa ka mynsiem ka jingsngew kmen ba uwei na ki dkhot jong ki u la shah jied bad ka la long ka burom ïa ka seng NYC, ong u president katei ka seng Nongstoiñ Youth Calisthenic kata u samla Aiborlang Marshillong.
U la ïathuh ba la seng ïa katei ka kynhun naduh u snem 2020 bad ma u haba u ïohi ïa ki para samla ba ki long kiba smat ba sting, ka la pynlong ia u ba un kyrshan radbah ïa katei ka seng kum shi bynta ban ai mynsiem bad mynta ïa katei ka seng la tip noh kum ka West Khasi Hills District Calisthenic.
U la ong ba wat haba ka dei ka kynhun kaba danglung bad kaba rit, pynban ka jingshah khot uwei na ki dkhot jong ki ka la long shisha ka burom ïa ka seng bad ïa ka thaiñ hi baroh kawei.
Jowai, Naiwieng 29: U Sub-Divisional Officer (Supply), Amlarem Civil Sub – Division ula pyntip paidbah ba yn pyllait shen ïa u khaw NFSA (AAY & PHH) bad u khaw Non-NFSA na ka bynta u bnai Naiwieng 2023.
ïa ka bhah jong u khaw AAY yn sam ha ka jingthew kaba 35 Kg shi ïing, khlem da hap ban siewdor.
ïa ka bhah jong u khaw PHH yn sam ha ka jingthew kaba 5 Kg shi khlieh, khlem da hap ban siewdor.
Katba ïa u ka bhah jong u Khaw Non-NFSA yn sam ha ka dor 14/- shi kilo.
Ka ophis ka bthah ïa ki paidbah kiba dei hok ban ïoh ïa une u khaw rashon ba kin leit shim na ki jaka die rashon (Fair Price Shop) kiba don ha ki shnong ki thaw jong ki.
Lada don kino kino ka jingbym ïoh lane ka jingshim dor palat ïa kaba la buh da ka sorkar, dei ban ai jingtip mar mar sha ka ophis u SDO (Supply) Amlarem Civil Sub-Division, khang ba yn ïoh ban pynshitom ïa kiba donkti.
Lah ruh ban ujor sha kine sha u Sub-Inspector da kaba phone ha u number; 9436110184/8731025753 lane ha ka Email: sdo_amlarem@outlook.
com.
Jowai, Naiwieng 29: Ki ar tylli ki seng jong ki nongñiah kali kamai Shillong-Jowai, kiba kynthup ïa ka JSGTCA, Jowai ryngkat bad ka ITD&OA, Shillong hynne ka sngi 29.
11.
2023, hadien ka jingshong pyrkhat ban ïakren halor ka dor jong ka bai shong kali na Jowai-Shillong kumjuh ruh Shillong-Jowai, kane ka jingshong pyrkhat jong ki seng ka wan hadien ka jingsngewkhia ïa ka jingud jingnam jong ki paidbah na ka por sha ka por.
Mynta ka sngi ha ka jingïalang kaba la ïashim bynta lang da u ma A.
Pohshna President JSGTCA, Jowai lem bad u D.
Kharkongor President ITD&OA, Shillong ryngkat bad ki katto katne ki dkhot na ki ar seng, ha kaba hadien ka jingïakren bad pyrkhat sani bha na ki baroh ar liang, kumta da kawei ka sur ki ar seng ki la rai ban pynhiar ïa ka bai shong kali Shillong-Jowai bad Jowai Shillong na ka 250/- tyngka marwei sha ka 200/- tyngka marwei.
Shuh shuh la ong ruh ba ïa kane ka dor thymmai kaba long 200 tyngka marwei kan trei kam naduh ka 01.
12.
2023.
Kumta ki nongïalam jong ki ar seng ki la buh ka jingkyrpad ïaki trai kali kumjuh ruh ïaki nongñiah kali kamai Shillong-Jowai, Jowai-Shillong, kiba don hapoh ka lama jong kine ki ar seng ban burom ïa kane ka rai bad ban ïatreilang khnang ba kano kano ka jingklumar kan nym mih hapdeng ki nongkamai kali bad ki nongshong kali kamai.
Nongpoh, Naiwieng 29: Ka seng Khasi Student Union, North Khasi Hills District sa shisien pat kala tied biang ïaki skhor jong ka sorkar ban pynkynmaw biang sa shisien ba ka dei ban pyntreikam biang ïaka jaka pynlang umphñiang (Petroleum Storage Depot) kaba don ha Umiam, Ri-Bhoi District kaba la khang khyrdep bad sangeh treikam noh naduh u snem 2010.
Katei ka jingpynkynmaw biang ka KSU ban pyntreikam ïa katei ka jaka pynlang umphñiang ka dei hadien ka jingbyrngem jong ka North East Petroleum Mazdoor Union ban sangeh pynpoi umphñiang sha ka jylla ha kine ki khyndiat sngi hadien bala kynnoh ba kala don ka jingpyndik da ki pulit ka Meghalaya hadien ba kila pynlong ka jingkhynra naphang ïaki jaka bala don ka jingkhaïi beaiñ ïaka umphñiang ha ka thaiñ Ri-Bhoi District ba kum ka jylla Meghalaya hi mynta ka don hapdeng ka jingeh lada don ka jingsangeh ban pynpoi umphñiang da ka Mazdoor Union.
Kum ban shu pynkynmaw ba naka liang ka seng KSU ha u snem 2015 kala dep ruh ban buh jingthoh teng sha ka Deputy Commissioner ka Ri-Bhoi District halor katei ka bynta ban pyntreikam biang ïa katei ka jaka pynlang umphñiang ha Umiam ba ka jylla jong ngi kan nym kyrduh umphñiang bad katei kan long ka jingkyrkhu ïaka jylla Meghalaya ba kam da donkam ban da khuslai than lada don ka jingïakhih hapoh 2 bnai.
Bad mynta ka sngi naka liang ka KSU sa shisien kala leit ban buh biang da ka jingthoh sha u Deputy Commissioner ka Ri-Bhoi District ban pynkynmaw biang ba ka sorkar ka dei ban shimkhia ban pyntreikam biang ïa katei ka jaka pynlang umphñiang ha Umiam bad naka liang ka seng kala ioh ban ïakynduh ïa u Raja Brahma ADC ka Ri-Bhoi hadien ba u DC um don ha katei ka sngi.
Haba kren sha ki lad pathai khubor hadien ka jingïakynduh bad u ADC ka Ri-Bhoi u Samla Ferdynald Kharkhamni President ka KSU NKHD u la ïathuh ba ka jingwan jong ki ban kynduh ïa ki bor pynïaid District ka long ban pynkynmaw ïaka jingdawa jong ki lyngba ka dorkhas kaba ka seng ka ladep ban ai ha u Deputy Commissioner ha u snem 2015 ban kyrpad naki bor district ban pyntreikam biang ïaka jaka buh umphñiang lane ka Petroleum Depot kaba don ha Umïam khnang ba lada don kano kano ka jingïakhih naka liang ka Assam hakaba ïadei bad ka umphniang kan nym don jingktah ïa ka jylla jong ngi.
U samla Ferdynald Kharkmani u la ïathuh ba ïa katei ka jaka ban buh umphniang lane ka Petroleum Depot la aiti sha ka Assam Oil Division of Indian Oil Corporation naduh ki snem 1992/93 da ka jingmynjur lang ruh ka sorkar, ki trai jaka, da ka jingthmu ba katei ka jaka kan long kum ka jaka pynlang umphñiang ba ka jylla kan nym don jingktah lada don ka jingïakhih ha ka jylla Assam kumba ka jylla mynta ka shañiah tang na surok ïaka lynti ban pynpoi umphñiang bad lada don ka jingïakhih ha ka jylla Assam ka jylla Meghalaya kan mad jingeh.
U la ong ruh ba tang namar ki Mazdoor Union ki byrngem ban sangeh pynpoi petrol shaka jylla bad naka liang u myntri jong ka sorkar jylla u hap ban ïa kynduh ïaki bad kane ka long kaei kaei kaba bakla, bad u la ong ruh ba naka liang ka seng ka kyntu ïaka ka sorkar ba kan nym shimkhia ïa kum kine ki jingbyrngem hynrei ka la dei ban shimkhia noh ïa kaei ka jingdawa jong ka seng ba ka la buh naduh u snem 2015 ban pynurlong ïaka Petroleum Depot khnang ba kan pynsuk ïa u paidbah jong ka jylla lada don kum kine ki jingpynsangeh ban pynpoi ïaka umphñiang shapoh ka jylla Meghalaya namar dei satang ka jylla Meghalaya ka bym pat don jaka pynlang umphñiang bad kala dei ka por kaba donkam eh ïaka sorkar jylla ba kan shimkhia ban pynurlong ïa katei ka jingdawa ym ban shu shañiah nabar jylla nalor ka jingrem ka petrol naka bynta ka jingbit jingbiang jong ki paidbah ka jylla hi baroh kawei.
Namarkata naka liang ka seng kala kyrpad ïaka bor district bad khamtam ka sorkar jylla ba ka dei ban shimkhia ban pynsted ban pynurlong ïaka jingpyntreikam biang ïa katei ka jaka pynlang umphñiang ha Umiam ban pynkhreh lypa ïaki jingeh ba ka jylla ka lah ban mad biang hadien habud, u la bynrap.
Nongpoh, Naiwieng 29: U Ramen Das General Secretary ka Northeast Petroleum Mazdoor Union u la pynshai ha kaba ïadei bad ka shithi ba phah sha u Myntri sorkar jylla jong ka tnad Food and Civil Supplies ba kum ka Union kam don kano kano ka jingmut ban pynkulmar ïaki paidbah hynrei ka dei tang ka shithi ba phah sha u myntri bad kumno ka lait naka liang ka Union kam don jingtip eiei.
U la ong ruh ba kum ka Union ka ai ka jingkhublei ïaka tnad Food and Civil Supplies kaba la shimkhia ban ïakren bad ka Union ha kaba ïadei bad ka jingeh ba kynduh da ki nongñiah kali kit Umphñiang bad kum uwei naki nongïalam ka Union u la bthah ruh ïaki dealer umphñiang kin pynbiang bun shah ban ïa kaba ju don.
U la ong ruh kumba long mynta ka sngi ki kali kim shym la sangeh ban wan hynrei ki dang don ha lynti naduh ka por mynstep ban wan sha ka jylla bad kum ka Union hi kala pynbna ba kam don shuh ka jingïakhih lane ban sangeh pynpoi petrol sha ka jylla bad ban pynthikna ba ki kali kit umphñiang kin wan sha ka jylla kumba ju wan khamtam ban ai ka jingïatreilang bad ka sorkar.
Khliehriat naiwieng 29: Ka Seiñ Kur Dkhar Wapung Circle, East Jaiñtia Hills District ka pynbna ba kan sa pynlong ïa ka prokram kaba kyrpang ha kaba yn pynkup burom ïa ki khun samla jong ka kur kiba pass bha ha ki exam bapher bapher bad ïa kane ka prokram yn pynlong ha ka 30 tarik u nohprah 2023, ha ka shnong Mookhep ha ka por 10 baje mynstep.
U President jong ka Seiñ Kur Dkhar, u bah Shaniahskhem Dkhar, ula pynshai ba kane ka jingpynkup burom kadei tang na ka bynta ki khun samla jong ka kur kiba hap hapoh ka Wapung Circle kiba kynthup kito kiba na ka shnong Jalyiah, Khlieh Myntriang, Wapungskur, Wapungshnong, Pamrapaithlu, Pamrakmai, Mokhep, Iongkaluh, Sohkymphor bad ka Lum Mulieh.
La ong ruh ba ki samla kur ki ban shah pynkup burom ki dei tang kito kiba kynjoh 75 percent shaneng ki marks ha ka SSLC bad HSSLC,bad ïa ki Graduate , Master ki dei ban kynjoh 60% shaneng katba na ka bynta ki Professional Course ba kynthup MBBS, Lawyer, Engineering bad kiwei.
Ka Seiñ Kur ka kyntu ban pynpoi ïa ki marksheet, ka Certificate bad Residential Certificate hapoh ka 20 tarik u bnai Nohprah 2023 ha u bah Francis Dkhar, na ka bynta ki jingtip ba kham bniah lah ruh ban phone ha u number 8787777629; 6909 410 432; 69090 19993.
Nongpoh, Naiwieng 29: U Bah Kenedy C Khyriem President ka Petroleum Dealers Association of Meghalaya (PDAM) u la ong ba kum ki trai Petrol Pump ki dap da ka jingsngewkhia ban tip ba ka umphñiang kaba kila dep ban thied ka jah shiteng lynti namar ka jingdon jong ki kynhun kiba tuh bad khaïi beaiñ ïaka umphñiang, bad kum ki trai Petrol Pump hi kim pyrshah ïaka NEPMU ne ki nongñiah ne ïano ïano hynrei ka jingpyrshah jong ki ka long ïakiba tuh bad ai ba ka aiñ kan leh ïa kaba donkam bad ban pynshitom ïaki.
U la ong ruh ba ka jingbuh petrol laki laka kat shaba lap ba shem kala dei lypa kaba beaiñ namar ka aiñ kam shah ban leh kumta kumba ka umphñiang petrol ka dei kaba kem ding bad don jingma bad kumba haka jingkhynra ki pulit haki 7 tylli ki jaka la lap ruh ba ka don kum kata ka jingbuh ïaki umphñiang ban khaïi beaiñ ryngkat ki tiar ruh ban pyndonkam ha kaba tuh umphñiang, ka aiñ ka dei ban pynshitom ïaki bad ban pynngat haki kyndon aiñ.
U la ong ruh hadien ka jingkhynra jong ki pulit ka jylla ïaki jaka suba khaïi umphñiang tuh, naka liang ka Mazdoor Union kala mih shakhmat ruh ban ujor sha ka sorkar halor ka jingkynnoh ba kala don ruh ka jingjrong kti wat ïaki nongñiah kiba lui lui bad kiba dang ïeng bamja haki dukan bamja bad pynngat ruh ïaki haki kyndon aiñ bad lada ka dei shisha kumta naka liang ki trai petrol pump kim kyrshan hynrei ki pynrem ïa katei ka jingleh jong ki pulit bad ai ba kita ruh kin ngat haka aiñ namar ym don ba kham halor ban ïaka aiñ.
Katto katne naka liang ka NEPMU kala pynsngew ruh ba ki kwah ban ïapynbeit hapdeng ki trai bad ki company kum ka tulop ïaki nongtrei, ka Isnurance namar ban ñiah kali kit umphñiang ka long kaba ma bad kum ki trai petrol pump hi kin ai ka jingïatreilang bad ka Union.
U la ong ruh ba naka liang ka Association ka phah ruh ka khubor ba shai sha ki paidbah kumba kala don ka jingkynthoh haki rynsan Social Media halor ka jingbyrngem sangeh pynpoi umphñiang sha ka jylla kum ki paidbah ki dei ban wad shuwa ïaka jingshisha, namar ka jinglehraiñ ka wan ïaki hi, kumba la sakhi ruh ba ki paidbah khlem da tip ïaka jingshisha kila leit ban ïeng laiñ bad ban thngian haki petrol pump ban ioh thep umphñiang hynrei kum u President ki trai Petrol Pump u la kren shai ba kam don ka jingduna umphñiang namar ka Petrol, Diesel, Gas ki dei shibynta ka jingdonkam jong u briew (Essential Commodities) bad naka liang ka sorkar ka shimkhia ba dei ban pynpoi beit ïaki wat lada donkam ban synran da ki pulit, u la bynrap.
Shillong, Naiwieng, 29: Ka Hynñiewtrep Youth Council (HYC) ha ka sngi Balang ka dawa ïa ka Sorkar Jylla ba kan pyndam noh mardor ïa ka shithi ba la pynmih da u ophisar jong ka tnat Social Welfare kaba batai bakla ïa ka KHAD (Khasi Social Custom of Lineage) Act, 1997.
Ha ka jingïakren bad ki lad pathai khubor hadien ka jingïalang bad u Myntri ka tnat Social Welfare u Bah Paul Lyngdoh, u President jong ka HYC u Bah Roy Kupar Synrem u la ong, “ngi la kyrpad ïa u Myntri ba un pynmih da ka jingbthah ban phah pyndam mardor ïa ka shithi.
"U la ong ba ka shithi jong ka tnat Social Welfare ka ong, “shuh shuh, lah ban kdew ba ka Lineage Act, 1997 kam khang satia ban ai ïa ka syrnot ST sha u ne ka nongaplai da kaba shim bujli ïa ka jait la ka long na u kpa ne na ka kmie bad la shah ruh ban pdiang ïa ka jait jong u tnga da ka kynthei ka bym dei ka Khasi.
"“(Ka HYC) ka ladep thoh sha ka Khasi Hills Autonomous District Council (KHADC), Shillong, ban pan jingpynshai la ka aiñ kaba la shna da ka KHADC kaba la tip kum ka KHAD (Khasi Social Custom of Lineage) Act, 1997 ka shah neem ban ai syrnot Schedule Tribe.
Halor ka jingujor jong ngi, ka Registration Authority, jong ka KHADC, lyngba ka Shithi DC.
II/RA/24/2023/2 dated Shillong, the 8th May, 2023 ka la phah sha u Under Secretary ka tnat Social Welfare ka jong ka Sorkar Meghalaya, ban ai ïa ka jingpynshai bad kyntu ruh ïa ki bor ba dei peit ban ym ai syrnot ST kaba long kum ka jingpynkheiñ ïa ka KHAD (Khasi Social Custom of Lineage) Act, 1997 bad ka Rules ba ladep shna," ong u Bah Synrem.
“Kane ka shithi kaba wan na u Under Secretary jong ka tnat Social Welfare, ka Sorkar Meghalaya ka long kaba be-aiñ bad kaba long pyrshah ïa ka riti ka dustur bad kaba ïatakhuh bad ki aiñ jong ka KHAD (Khasi Social Custom of Lineage) Act, 1997 bad ka Rules ba ladep shna.
Namarkata, dei ban pyndam noh mardor ïa kane ka shithi," u la bynrap.
Nongpoh, Naiwieng 29: Ka Petroleum Dealers Association of Meghalaya (PDAM) bad ka Meghalaya Indane Distributors Association (MIDA), ki la pynpaw ïa ka jingkmen halor ka jingshim khia jong ki bor sorkar halor ka rai jong ka North East Petroleum Mazdoor Union (NEPMU) ban ym pynpoi umphniang (petrol/diesel) shapoh Meghalaya tang hadien ki katto katne ki jingjia ba la jia ha ki khyndiat sngi.
Lah ban kdew, ba dang ha ka 24 tarik ki bor pulit ka Meghalaya ki la pynlong ïa ka jingkhynra naphang ïa ki jaka pynlang umphniang beaiñ kiba don ha surok bah NH-6 ha Ri Bhoi District bad kem ruh ïa ki briew ba donkti.
Namar kane, ka NEPMU ka la phah ïa ka shithi sha ka Sorkar Jylla bad pyntip ïa ka rai ban sangeh pynpoi umphniang naduh ka 29 tarik Naiwieng haba ïathuh ruh ba wat ka Mazdoor Union kala pynpaw ba ki nongñiah kali kit umphniang kila sheptieng ban wan sha Meghalaya namar ka jingshah thombor ha ki Pulit.
Haba kren bad ki Nongthoh Khubor, u Bah Kennedy Khyriem, President ka PDAM bad u Bah BL Blah, President ka MIDA, ki la ai khublei kyrpang ïa ki bor ka sorkar Meghalaya kiba la lah ban pynlong ïa ka jingïakynduh kaba seisoh hapdeng ki dkhot jong ka Mazdoor Union ha ryngkat ki kompani IOCL, BPCL, bad ki trai petrol pump jong ka jylla Meghalaya ha kaba lah ban shim ïa ka rai ban weng noh ïa kane ka jingthmu sangeh pynpoi umphniang shapoh ka jylla Meghalaya.
Ki la ïathuh ruh, ba ha kane ka jingïalang ba la long ha Nongpoh, ka la don ka jingïatai kaba seisoh ban pynurlong ïa shibun ki jingdonkam jong ki nongñiah bad ki nongbud ïa ki kali kit umphniang ba ki dei hok ban ïoh nalor kiwei kiwei ki jingïakren kiba lah ban pynhun ruh ïa kiba bun tylli ki mat.
Ha kaba ïadei bad ka jingkhynra naphang ki pulit ka Meghalaya ïa ki jaka pynlang Umphniang ha Ri Bhoi District, kine ki nongïalam ki la pynpaw shisha ïa ka jingsngewkhia kaba jur halor ka jingdon jong ki kynhun nongtuh umphniang hapoh ka jylla kaba la wanrah shikatdei ïa ka jingduhnong ïa ki trai petrol pump kiba ju thied da ka hok ïa ka umphniang na ki kompani.
“Ka long kaba beaiñ shisha ïa kito kiba donkti ban shu tuh ïa ka umphniang kaba la thied hok da ki trai petrol pump ha ryngkat ka jingbud beit ïa ka jingpynïaid ka sorkar namar ka umphniang ka dei kaba don jingma haduh katta katta namar ka lah ban bthei ha kano kano ka por", ong ki nongïalam da kaba bynrap ruh, ba halor kane ai ka aiñ hi kan bishar bniah namar ka jingtohkit ka la sdang hadien ka jingkhynra da ki pulit kaba la dep dang ha ki khyndiat sngi.
Shillong, Naiwieng 29 : Ka Dorbar Shnong Moolamylliang, ka shnong kaba la pawnam kylleng na bynta ka jingleh khuid bad ka jinglah ban pynitynnad da ki rong bapher bapher ha ka taiew Christmad bad Snem Thymmai ka la shah jied ban pdiang ïa ka khusnam ‘13th International Conference on Sustainable Waste Management & Circular Economy and IPLA Global Forum 2023’, kaba la long ha sorbah Mumbai ha ka 29 tarik mynta u Naiwieng 2023.
Ïa kane ka khusnam la aiti sha u Rangbah Shnong ka Moolamylliang da u Consul General jong ka Kingdom of Netherland u Bart De Jong bad u President jong jong ka ISWMAW u Sadhan Ghosh ryngkat kiwei de ki kynrem ki lyndan.
Na kane ka jylla Meghalaya la sakhi lang ïa kane ka jingïoh khusnam kane ka shnong da u Environmental Engineer jong ka Meghalaya State Pollution Control Board u Bah S Syiem ryngkat u Principal jong ka Synod College Shillong u Dr.
RM Lyngdoh.
Ka shnong Moolamylliang ka dei ka shnong kaba don ha Ri Lum Jaintia kaba la bun snem mynta ka dei ka shnong kaba la paw bha ha kane ka jylla bad ha ki katto katne ki bynta jong kane ka Ri India, na ka jingkhuid jongka bad khamtam ha ka aiom Christmas.
Dei ha kum kane ka por ba ka khring bha ïa ki paidbah na kylleng ka jylla ban leit jngoh ïa kane ka shnong khamtam ynda la dum ka suiñ bneng, namar naduh ki khyndiat snem mynshuwa, tang ha kane ka shnong lah ban sakhi ïa ka jingrakhe ïa Christmas ka long baroh shi aiom, da kaba pyndait ïa ki jingthaba kiba laiphew jait da ka bording ha baroh kawei ka shnong.
Hapoh ka jingïalam jong u Rangbah Shnong u Bah Apmon Pachang bad kiwei de ki nongkit kam shnnong, la ju thung dieng bun tynrai ruh ha kylleng ki kyndong kynshrot jong kane ka shnong bad rakhe ïa ka Christmas haka rukom kaba pher na kiwei pat lyngba ka jingtrei ryngkat ryngkat bad ki nongshong shnong.
Shillong, Naiwieng, 29: Ka All Khasi Meghalaya Tourist Taxi Association (AKMTA) ha ka sngi Balang ka la ïakynduh ïa u Myntri ka tnat Jngohkai Pyrthei u Bah Paul Lyngdoh da kaba kyntu ban pyntreika ïa ka polisi kaba pyrkhing ïa ki kali Tourist kiba wan nabar ka jylla ban leit rung sha ki jaka jngohkai pyrthei kiba don ha ka jylla.
Ha ka jingïakren bad ki lad pathai khubor, u President ka AKMTA u Bah Ricaldinus Dohling u la kam ba khlem ka jingpyrkhing, ki kali Tourist kiba wan nabar ka jylla khamtam na ka jylla Assam ki la knieh noh ïa ka pliangja jng ki nongniah kali trai jylla kiba ju kamai ban leit buh ïa ki nongjngohkai sha ki jaka jngohkai pyrthei khamtam sha Sohra bad sha Dawki.
U Bah Dohling ula ong ba ka jingïalang bad u Myntri, ka Seng ka la ai jingmut ïa ka Sorkar Jylla ban ithuh ïa ki jaka kum ka ISBT kum ka jaka ban pynsangeh ïa ki kali Tourist kiba wan nabar ka jyllla bad na kine ki jaka, ki kali tourist jong ki trai jylla kin dup lah ban kit ïa ki nongleit shangkai sha ki jaka jngohkai pyrthei kiba don ha ka jylla.
“Ngim pyrshah ïa ki kali kiba wan na ka jylla Assam lane na kino kino ki bynta jong ka ri hynrei ngi sngewkhia ba kine ki kali kiba Tourist nabar ka jylla kiba leit sha ki jaka jngohkai pyrthei ki long kum ka jingkhanglad ïa ki kali tourist trai jylla ban kamai jakpoh," ong u Bah Dohling.
U la kam ba khlem ka jingpyrkhing, la sakhi ba ha ki sngi kut taiew, da ki phew tylli ki Bos na Assam kiba kit ïa ki nongjngohkai sha Sohra bad Dawki kaba long kum ka jingknieh noh ïa ka kamai jakpoh jong ki trai jylla bad kaba wanrah ruh ïa ka jingdheng kali kaba jur ha ka thain Upper Shillong.
U la bynrap ba ka Seng ka la kyrpad ruh ïa u Myntri ba un pynjynsur ïa ka por ban pynieng kali na ka bynta ki Tourist Taxi ha ka por mynstep kiba dang ap ïa ki nongleit jingleit na ka thaiñ Khyndai Lad.
Khliehriat, Naiwieng, 29: Ki Waheh Shnong bad ki Secretary Shnong jong ka thaiñ Narpuh ki la pyneh triang hakhmat u Deputy Commissioner jong ka East Jaiñtia Hills District bad kim shym la ailad ban plie biang ïa ka Toll Gate jong ka National Highway Authority of India (NHAI) kaba don ha Lumshnong kaba la khang khyrdep mynta la kumba lai bnai.
Ïa kane ka jingïalang la khot da ka Extra Assistant Commissioner (EAC) jong ka East Jaiñtia Hills District.
U Secretary Shnong ka Sonapyrdi, u Bah Daïapherbha Lamare, u la ïathuh ba ki bor synshar jong ka District ki pynsngew ba ka jingkhang ïa ka Toll Gate ka la ktah ïa ka jingïohnong jong ka NHAI.
“Ngin ym shah ban plie ïa ka Toll Gate ha Lumshnong katba ka NHAI kam pat maramot bha bad siang rong bha ïa ka surok ha ka thaiñ bad ha shilynter jong ka surokbah NH-6," ong ki Waheh Shnong bad Secretary Shnong na ka thaiñ Narpuh.
Ki nongïalam shnong kiba la don lang ha kane ka jingïalang ha ka sngi Balang, ki la pynpaw ruh ka jingsngew lyngngoh halor ka kaiphod ba ki la phah sha ki bor district ba la pynsngew da ka Assiatant Extra Commissioner ba ka NHAI ka kam ba ka ladep ban maramot ïa ka surok haduh 80 percent.
Ki nongïalam shnong ki la khie bitar ïa ka kaiphod jong ka NHAI bad ong ba kane ka dei tang ka ktien thok ktien shukor namarba ki Kontraktor kiba pyntrei ïa kane ka surok NH-6, haduh mynta ka jingpyntrei kam pat kot satia wat tang 10 percent ruh.
Ki nongïalam shnong ki la ong bad kren da kaba shai hakhmat ka Extra Assistant Commissioner (EAC) bad ïa ki ophisar jong ka NHAI lada kim lah ban pyndep ïa ka jingmaramot bad jingsiang rong ïa ka surok haduh 80 haduh 90 percent kin nym ailad da leilei ruh ban plie ïa ka Toll Gate ha LumshnongBah Daïapherbha Lamare u la pynpaw ka jingbitar ïa ka jingleh ki ophisar ka NHAI kiba la shu ai ïa ka kaiphod ka bym shongnia bad ka kaiphod kaba thoh sha u Deputy Commissioner ka East Jaiñtia Hills District ha kajuh ka por u kyntu ïa ki bor synshar jong ka East Jaiñtia Hills District ba kim dei satia ban ngeit ïa kane ka kaiphod jong ka NHAI bad ong ruh ba nangne shakhmat ki bor synshar district ki dei ruh ban pan ïa ka kaiphod na ki nongïalam shnong jong ka Narpuh ha kaba ïadei bad ka jingpyntrei bad siangrong ïa ka surokbah NH-6 kaba naduh Mynkre shaduh Malidor, namar katkum ka jinglap la sngewthuh shai ba ki heh jong ka NHAI ki la shu ai da ki kaiphod thok sha ki bor synshar district.
Na ka daw ka jingpyneh ki bor synshar shnong jong ka elaka Narpuh, ka jingthmu jong ka NHAI ban plie biang ïa ka Toll Gate ha Lumshnong ka la shu pulom.
Wat ka Dorbar Shnong Umkiang ruh lem bad ki nongshong shnong ki la byrngem ban mih sha surok ban ïakhih pyrshah namar ka jingleh mynthi jong ka Sorkar bad ka NHAI ha kaba ïadei bad ka jingmaramot bad siang rong ïa ka surokbah NH-6 ha ka thaiñ.
Shillong, Naiwieng, 29: Ka Hynñiewtrep Youth Council (HYC) ha ka sngi Balang ka la kyrpad ïa u Myntri ka tnat Social Welfare ka Sorkar Jylla ba un tuklar lem khnang ban pynthikna ba ki ophis treikam ka Sorkar Pdeng ki dei ban pyntreikam ïa ka jingbhah kam kaba 44% ïa ki Scheduled Tribes jong ka jylla.
Ka HYC ka la dawa ruh ban thaw noh ïa ka Fast Track Courts khnang ban pynstet ïa ka jingpynkut ïa ki NDPS Cases bad ban pyntreikam ïa ka Prevention of Illicit Traffic in Narcotic Drugs and Psychotropic Substances Act, 1988 (PIT-NDPS Act).
Ha ka shithi ba la aiti ha u Bah Paul Lyngdoh, u President ka HYC u Bah Roy Kupar Synrem u la ong, “namarkata, ngi kyntu ïa ka Sorkar Meghalaya ba kan shim ïa ki lad ki lynti ban pynthikna ba ki ophis treikam ka Sorkar Pdeng/Institutions/Undertakings, bad kiwei kiwei kiba don ha ka Jylla Meghalaya ba ki dei ban bud bad ban pyntreikam ai ka Office Memorandums bad ïa kiwei kiwei ki jingbthah ba la pynmih da ka Sorkar India lyngba ka Ministry of Personnel, Public Grievances and Pensions Department of Personnel and Training New Delhi, khnang ba ki samla riewlum kin ïoh lem ïa kane ka jingmyntoi.
"U la ong ba katkum ka Office Memorandum No.
360 1711 12004-Estt.
(Res.
) ba la pynmih da ka Sorkar India lyngba ka Ministry of Personnel, Public Grievances and Pensions, Department of Personnel and Training New Delhi, ha ka 5 tarik, Naitung, 2005; ka Office Memorandum kaba la pynmih ha ka 4 tarik, Naitung, 2007 bad ka Compendium of Intructions No.
F.
No.
36011/1/2022-Estt.
(Res-I) kaba 14 tarik, Risaw, 2022, ka Sorkar India la pynthymmai ïa ka bhah ban mang kyrpang ïa ki Scheduled Castes, Scheduled Tribes bad Other Backward Classes lada jia ba ka don ka jingthung kam ha ki post Group ‘C’ bad “’D’ khnang ban pynrungkam ïa ki samla na kane ka thaiñ.
Katkum kine ki Office Memorandum bad ki jingbthah, ha ka jylla Meghalaya ka jingbhah kyrpang ka long tang 1 % ïa ki Scheduled Castes, 44% na ka bynta ki Scheduled Tribes bad 5 % na ka bynta ki Other Backward Classes.
“Ngi ïoh jingtip ba bun na ki ophis ka Sorkar Pdeng kiba don hapoh kane ka jylla Meghalaya kim shym la bud katkum ka jingkdew ha ka Office Memorandum bad bun na ki samla riewlum ki la duh noh ïa la ka hok ban rungkam ha ki ophis ka Sorkar Pdeng na ka daw ka jingbym bud ïa kaba la kdew ha ka Office Memorandum," ong u Bah Synrem bad bynrap ba u Myntri u la kular ba un sa shimkhia ïa kane bad ki bor ba dei peit.
Shuh shuh u Bah Synrem u la ong ba seng ka la kyntu ïa ka Sorkar ban shim ïa ki lad ki lynti ban pynthikna ka Fast Track Courts/Special Courts katkum ba la bsut hapoh ka DREAM Project, na ka bynta ban tian bishar ïa ki case hapoh ka NDPS Act dei ban leh kham kloi katba lah, khamtam ha East Khasi Hills District.
“Ïa mynta ym don wat tang kawei ruh ka Special Courts ban tian bishar ïa ki case hapoh ka NDPS Act, namar kata ki jingtian bishar ki shu sah lyngkran da ki snem bad kane ka pynduh mynsiem khamtam ïa ki nongsakhi bad ïa ki paidbah ban ïarap ïa ki tnat treikam ka Sorkar ha kaba ïakhun pyrshah ïa u drok," u la ong.
U la ai khublei ruh ïa ka tnat Social Welfare kaba la pynbna paidbah ïa ka Drug Reduction, Elimination, and Action Mission (DREAM) ha ka 27 tarik, Jylliew, 2023 da kaba buh hakhmat ïa ka thong ban pynlong ïa ka jylla kaba lait, na u drok," bad ong, “ka dei ka polisi kaba donkam, khlem pep, da kaba buh ïa ka thong ban rat dyngkhong ïa u jingdih ba sniew bad ban pynlong ïa ka jylla kaba lait na ka jingshah teh mraw ha u drok.
Hynrei kaba pynsngewkhia ïa ngi ka long ba kane ka Mission/Policy kam dei ban long tang kum ka dulir jong ka Sorkar kaba don tang ha ka kot sada hynrei ka bym lah ban pyntreikam katkum ka jingthmu.
"Une u nongïalam ka HYC u la ïathuh ruh ba ka seng ka la kyrpad ïa ka Sorkar ban pyntreikam ïa ka Prevention of Illicit Traffic in Narcotic Drugs and Psychotropic Substances Act, 1988 (PIT-NDPS Act).
“Ngi kyntu ïa phi ban shim ïa ki lad ki lynti ban kyndang naphang pyrshah ïa ki snar nongkhaïi da kaba kem bad pynngat kyndon ïa ki nongleh kam sniew/nongkhaïi, kiba la shah kem bun bun sien, hapoh ki kyndon jong ka PIT-NDPS Act," u la ong.
U la bynrap ba ka Sorkar Jylla ka la thaw ïa ka Advisory Board katkum ka jingbthah jong ka PIT-NDPS Act, 1988 bad haduh mynta hadien ka jingai jingmut, tang 9 ngut ki briew kiba donkti ha ka jingkhaïi drok kiba la shah kem hapoh ki 3 snem.
“Ngi kyrpad ïa ka tnat ba kan pynshitom pyrshah ïa ki nongpynkheiñ aiñ," la ong u Bah Synrem.
Shillong, Naiwieng 29: U bah H.
M Shangpliang MLA ba rim ka Mawsynram u la pynpaw ba um don kano kano ka jingsngewdiaw ne sngewsih wat lada u khlem ïoh ïa ka ticket ban ïakhun ha ka Election MP Lok Sabha 2024 na ka National People’s Party (NPP) hynrei u la rai ban trei shitom ban pynthikna ba ka kyrtong jong ka Party ka kong Ampareen Lyngdoh kan ïoh ka jingjop ba donburom.
Ula bynrap ba u dap da ka jingkmen ba ka Party ka la jied daka Myntri Sorkar ka Kong Ampareen Lyngdoh ban ïakhun haka ilekshon MP 2024 na Shillong Parliamentary Seat.
“Hoid nga ruh nga dei uwei na kiba kwah ban ïakhun haka election MP 2024 na ka NPP hynrei haba don bun ki nong pan ticket, ka pynpaw ïa ka jingroi jong ka Party, ka ticket ka don tang kawei, namar kata ka jingjied ruh ka long tang kawei.
Nga sngew ba ka jingjied ïa ka Kong Ampareen, ka Party ka la leh bha bad kan long ka kyrtong ka ban poi sha ka jingjop bad ma ngi bad ma nga ruh shimet ngan trei borbah ban pynthikna ba ka kyrtong jong ka NPP kan poi shaka jingjop" ong u bah H.
M Shangpliang.
Haba kylli hato ka Party ka la tyrwa ne em ïa ka ticket hashuwa ba un pynïasoh shaka NPP, u Bah H.
M Shangpliang ula ong “Kam don ka jingshisha ba ong ba ka la don ka jingpynbeit ban ai Ticket ïa nga hynrei ha ka 13 tarik Nailur haka jingpynïasoh shaka NPP nga la kren ha baroh da kaba ong ba nga pynïasoh shaka NPP khlem da buh kyndon".
U Bah Shangpliang ula ong ba un ïai trei ban shakri ïa ki ba duk bad ïa ki nongrep kumba u ju shakri haka por ba u dang long MLA bad un nang ïai rah ïa ki jingeh jong ki nongrep sha ka Sorkar na ka bynta ka bha ka miat ki ba duk bad ki nongrep jong ka Jylla.
Haba kylli hato yn ïakhun ne em ïa ka election MDC, u Bah Shangpliang ula ong “Ngam ïakhun ha ka election MDC hynrei ngan ïai trei ban pynthikna ba ka NPP kan ïoh jingjop haka election MDC".
Nongpoh, Naiwieng 29: Ha kawei ka jingjia aksiden ha ka miet sngi Baar, uwei u nongbud jong kawei ka trok u la duh noh ïa la ka jingim hadien ba kawei ka trok kit Clinker kaba don ïa u number WB 91 8529 ka la noh sha riat ha kawei ka jaka khongdong ha Shangbangla kaba dei ka jaka kaba ju jia khah khah ki jingjia aksiden.
Katkum ka jingtip ba la ioh lum la ïathuh ba kane ka la jia ha ka sngi Baar ha ka por kumba 10 duna eiei ha kaba la suba ruh ba ka trok ka la phiel break haduh u nongñiah um lah shuh ban tehlakam ïa ka kali haduh ba kan da noh syndon sha riat.
Ha kane ka jingjia katto katne ngut ki briew kiba ju shong dukan die soh ha kane ka jaka ki la lait thaw na ka jingjia basngewsih namarba ki la mih noh na kane ka jaka hadien ba ki ladep ban khang dukan ha kaba ka trok ka la rat ruh katto katne tylli ki dukan kiba don harud surokbah National Highway 6 kaba la wanrah ka jingduhnong ïa ki nongshong dukan.
Na ka liang jong ki Pulit ka Ri-Bhoi ki la leit mar mar sha kane ka jaka hadien katei ka jingjia bad pynkit noh ïa uba mynsaw sha Civil Hospital Nongpoh ban ïoh ka jingsumar, katba ïa ka met jong uba la khlad noh la ïoh ban sei mynta ka step sngi Balang bad pynkit noh sha Civil Hospital na ka bynta ban leh ïa ka postmortem.
Shillong, Naiwieng 29 : Ka sorkar Meghalaya ha ka sngi Balang ka la buh thong ban shna pyndep haduh 1,40,000 tylli ki iing baduk mynta u snem ïa kiba la bhah da ka sorkar pdeng ba la tip kum ka Pradhan Mantri Awaas Yojana (PMAY).
Haba pyntip ïa kane hadien ka review meeting ha kane ka sngi Balang, u Myntri Rangbah u la ïathuh ba kane ka snem kadei ka snem kaba kyrpang bha na bynta ka Meghalaya haba ïadei bad katei ka skim PMAY.
“Lada ïa nujor bad ki saw snem mynshwa, ka thong jong ka jylla ka long kumba 40,000 – 50,000 tylli ki iing ba duk hynrei tang mynta u snem 2023 – 24, ngi la buh thong haduh 1,40,000 tylli," ong u Myntri Rangbah haba kren bad ki lad pathai khubor.
Shuh shuh u la ong ruh ba kane ka urlong namarba ka sorkar ka shimkhia bad ka sorkar India bad ruh ryngkat ka thong ban pyndep noh ïa kito ki iing ba dang sahteng kiba la don ha ka thup.
Da kaba kam ba ka sorkar ka la pyllait bun bha kapisa, u Myntri Rangbah u la ong ruh, “Ngi sngewkmen ban pyntip ba ka sorkar India ka la ai ka jingïatrei lang bad haduh mynta ngi la dep ban pyllait pisa ha ka sien kaba ar bad kumba 800 klur tyngka la dep ban pynlut bad jan baroh kitei ki ïing mynta ki la sdang bad shen ngin sa ïohi ba ka kam kan sdang noh ha baroh.
"U Myntri Rangbah ryngkat ka jingsngewskhem ban kot sha ka thong, u la ong ruh ba ha kane ka samoi trei mynta ki don ka jingtikna ba kin lah ban pyndep noh ïa kitei ki 1.
40 lak tylli ki iing bad lada ki lah shisha kan long ka jingjop kaba khraw ïa ka tnad bad ïa ka sorkar hi baroh kawei bad kaban pynmyntoi eh ka long ïa ki paidbah ba kin ïoh ïa la ki jong ki iingsah.
Ha kane ka sngi u Myntri Rangbah u la pyntip ruh ba ka sorkar ka la thung ruh da u Mission Director ban peit na ka bynta ka jingpyntreikam stet ïa katei ka projek bad ïa u MD yn sa ïarap lang da ki arngut ki assistant mission director.
Nalorkine, kin don ruh ki ADC ha manla ki distrik ban peit bad la bthah ruh ïa baroh ki DC bad BDO ba kin leit jngoh la kumno arsien sha ki shnong bad block bapher bapher ban buddien ïa ka jingpyntreikam ïa kitei ki iing.
Shillong, Naiwieng 29: Ka District Rural Development Agency (DRDA), ka la pynlong ïa ka prokram kaba ishongkun kum shi bynta ka jingsdang ïa ka Viksit Bharat SankalpYatra ha South West Garo Hills ha MFC, Ampati ha ka sngi Balang.
Lah ban kdew hangne ba ka Viksit Bharat SankalpYatra kadei ka sienjam kaba la sdang ha kylleng ka ri kaba thmu ban ai jingtip bad pynkup bor ïa ki nongshong shnong shaphang ki skhim bad ki prokram ba kongsan jong ka sorkar pdeng.
Ka thong jong ka Yatra ka long ban ai jinghikai bad ïarap ban pynpoi ïa ki jingmyntoi jong ki skhim ba ïadei bad ka bha ka miat.
Ka long shi bynta jong ka campaign Hamara SankalpViksit Bharat, kaba phai khmat ban poi sha ki briew kiba shem jingeh, ka jingai jingtip, ka jingïoh jinghikai na ki nongshong shnong bad ka jingkyntiew kyrteng ïa kito kiba dei ban ioh jingmyntoi.
Bun ki skhim jong ka sorkar ki long kiba kongsan ha kane ka sienjam, ba kynthup ïa ka Ayushman Bharat-PMJAY, PM Garib Kalyan Anna Yojana, PM Awas Yoyana, PM Ujjwala Yojana, PM Vishwakarma, PM Kisan Samman Nidhi, Kisan Credit Card, Poshan Abhiyan, Jal Jeevan Mission, SVAMITVA, Jan Dhan Yojana bad kiwei kiwei.
Ha ka jingai jingkren ha ka jingïalang, u Deputy Commissioner jong ka South West Garo Hills, u R.
P Marak u la ong ba ka Viksit Bharat SankalpYatra ka dei ka sienjam kaba biang bha namar bun ki briew ha ki jaka nong kyndong kim tip shaphang ki skhim bapher bapher ba ïadei bad ka bha ka miat kaba la mang na ka bynta ka jingmyntoi jong ki.
Haba ai jingtip ba ka Tnat ka Rep ka Riang ka dei ka Nodal department, u la ong ba ka distrik kan buh thong 540 tylli ki shnong hapoh kane ka campaign bad u la pynpaw ïa ka jingpynkhreh kam bad ki kam ban sdang ha ki block bad ki VEC.
U la ban jur ruh ïa ka jingkongsan ban pynïasoh Aadhar jong baroh kiba dei ban ioh jingmyntoi na ka bynta ban ïoh pura ïa ki jingmyntoi jong ki skhim ba ïadei bad ka bha ka miat.
Hashuwa kane, u ADC & PD, DRDA, R.
Z.
D.
Shira, uba long ruh u District Nodal Officer na ka bynta ka Viksit Bharat SankalpYatra, u la kren shaphang ki jingthmu jong ka prokram kumjuh ruh ki kam bad ki prokram ban pynlong ha ki sngi ban wan bad u la kyntu ïa baroh ki tnat ba dei khmih ban ïatreilang bad ki briew ha ka por ba pynlong ïa kine ki prokram.
Hadien kane, u la ïalam ruh ïa ka jingbam smai “Hamara Viksit Sankalp Bharat Yatra" ha ka jingïalang.
Ha kane ka prokram, la pynkup burom ïa kiba trei bha hapoh ka NRLM, ki nongtrei Anganwadi hapoh ka ICDS bad kiba ïoh jingmyntoi, katba katto katne kiba ïoh jingmyntoi ki la ïasam ïa la ki jingsngew jong ki shimet haba ki ïoh ïa ki skhim bad ki jingmyntoi ha ka bynta jong ka “Meri Kahaani Meri Zubaani" jong kane ka prokram.
Kum shi bynta jong ka prokram ki tnat bad ki kynhun bapher bapher ki la buh ïa ki stall ha kane ka jaka na ka bynta ban ai ki jingshakri bad ki jingai jingtip na ka bynta kiba ïoh jingmyntoi.
Shillong, Naiwieng 29 : Ka Sorkar pdeng bad ka Sorkar Manipur ki la ïasoi ïa ka Soskular kren ïasuk bad ka United National Liberation Front (UNLF), ka kynhun kieng atiar kaba rim duh ha ki thaiñ ri – thor jong ka Manipur ha New Delhi mynta ka sngi.
ïa ka UNLF la sdang naduh u snem 1964 bad ka la treikam hapoh bad shabar ka ri India.
Kane ka jingïasoi soskular kan ïarap ban wanrah jingshongsuk ha ka thaiñ shatei lammihngi bad khamtam ha Manipur.
U Myntri Sorkar Pdeng ba dei khmih ïa ka tnat Kam Pohïing bad Cooperation, u Amit Shah u la ong ba kane ka long u mawmer ba kyrpang ha ka histori.
Ha ki post jong u ha ka ‘X’, u Myntri ka tnat Kam Pohïing u la ong ba kane ka long ka jingjop kaba khraw kaba pynurlong ïa ka jingthmu jong u Myntri Rangbah Duh, u Narendra Modi ba kan don ka roi ka par kaba ryntih bad ruh ka lawei kaba kham bha ïa ki samla jong ka thaiñ shatei lammihngi.
U Mynti u la ong ba u pdiang ïa ka UNLF sha ka synshar paidbah bad u la kitbok kitrwiang ïa ki ha ka jingïaid lynti jong ki ban wanrah pat ia ka jingshongsuk bad ka roi ka par.
Katkum ka jingthmu jong u Myntri Rangbah Duh, u Narendra Modi bad hapoh ka jingïalam jong u Myntri ka tnat Kam Pohïing u Amit Shah, ka Sorkar pdeng ka la ïasoi ïa ka soskular bad ki seng kieng atiar na ka thaiñ shatei lammihngi naduh u snem 2014 ban pynkut ïa ki kam lehnoh bad ban kyntiew ïa ka roi ka par.
Katba ki la don ki jingpynbeit bad katto katne ki kynhun kieng atiar na ka thaiñ shatei lammihngi kum shi bynta ka jingwanrah ïa ka jingshongsuk da ka Sorkar pdeng ha ki por ba la dep, kane ka dei ka sien kaba nyngkong ba ka kynhun kieng atiar na ka ri thor jong ka Manipur ka la rung biang ha ka imlang sahlang da kaba kyntait ïa ka jingïaum snam bad da kaba pdiang ban bat ïa ka Riti Synshar jong ka Ri bad ki aiñ jong ka ri.
Kane ka jingïasoi soskular kan pynkut ïa ki jingïa umsnam hadpeng ka UNLF bad ki kynhun pahara ha kaba kiba bun ki la duh ïa ka jingim ha palat sanphew snem bad ka plié lad ruh ban pynbeit ïa kijingshong syier jong ka imlang sahlang.
Yn sdang ïa ka Peace Monitoring Committee (PMC) ka ban peit ïa ka jingpyntreikam ïa baroh ki kyndon ba la ïakut.
Kane kan long shisha ka sienjam kaba heh ha ka jingwanrah ïa ka jingshongsuk ha kane ka Jylla.
ïa kane ka jingïasoi soskular la ïasoi ha New Delhi da ki ophisar ka tnat Kam Pohïing jong ka Sorkar Pdeng bad ka Sorkar Manipur bad ruh ki nongmihkhmat na ka United National Liberation Front.
Shillong, Naiwieng 29 : U Myntri Rangbah ka jylla, Conrad K Sangma ha ka sngi Balang u la pyntip ba ka sorkar jylla ha ka review meeting kaba long ha katei ka janmiet ka la shim ïa ka rai ban phah maramot noh mardor ïa ki bynta jong ka surok Shillong – Dawki kiba la sniew shaba palat pud.
Haba kren bad ki lad pathai khubor hadien ka jingïalang u Myntri Rangbah u la ong, “Don ki bynta jong ka surok khamtam shwa ban poi sha Dawki kiba la sniew palat, kumta ngi la hap ban leh kyrkieh khnang ba ka jingmaramot ïa ka phase – 4 ba kan sdang noh kham kloi.
"U Myntri Rangbah u la ïathuh ruh ba na ka liang ka NHIDCL ka la pyntikna ïa kane ba ka jingmaramot kan sdang noh shen ha kine ki khyndiat sngi ban wan bad ruh ban pyntikna ba ka rukom trei kan long kaba janai.
“Hynrei katba ka jingmaramot ka dang ïaid ka jingpyntrei ïa ka surok thymmai ruh kan ïaid lang ryngkat ryngkat," bynrap biang u Myntri Rangbah.
Ha kajuh ka por, u la pyntip ruh ba ïa ka phase -1 jong ka projek la dep ban aiti ban pyntrei noh ha u kontraktor bad kumta na ka liang ka sorkar ka khmih lynti ba un sdang noh shen ïa ka kam.
“Ki la sdang ban lum ïa ki mashin bad ki nongtrei bad kumta ngi kyrmen ba ha kine ki shi taiew lane 10 sngi kin sa lah ban sdang noh ïa ka kam naduh Umshyrpi ter ter sha 7 Mer bad shaneng.
"La ïathuh ruh ba ha katei ka review meeting ka mat kaba ki ïakren ka long ban pyntikna ban sdang noh ïa ka jingmaramot bad kaba ar pat ka long ba ïa ka kam kaba la dep aiti ha ki kontraktor ba kin sdang noh kham kloi ïa ka kam.
Shuh shuh u ong ruh ba ha ka jingpyntrei ïa katei ka surok ki don la ki jong ki jingeh ba ki kynduh kynthup naduh ka jingpynkynriah jaka, ka jingshim jaka na ki paidbah bad khamtam eh na ka ïaid ka ieng jong ki kali.
U ong ruh ba kum ka sorkar ki kwah ban pyntikna ba baroh ki kam kin ïaid beit ha baroh saw tylli ki phase bad ba ka NHIDCL ryngkat ki kontraktor kin shimkhia ïa ka kam.
Shillong, Nov 29 : Ki pulit ka Meghalaya ki la dep ban ithuh ïa ki 9 ngut ki briew kiba dei ki nongdie drok kiba la shah kem man la ka por bad kine ki lah ban ngat ha ka jingpynsajia da ka jingshah set phatok ba 3 snem khlem bah jamin.
ïa katei la ïathuh da u Myntri sorkar uba khmih ïa ka tnad Social Welfare Bah Paul Lyngdoh ha ka kynhun jong ka seng Hynniewtrep Youth Council (HYC), kiba la leit ban ïakynduh ïa u mynta ka sngi Balang, ban kyrpad ban pynkhlaiñ ïa ki jingtreikam ban leh da kaba tyngeh ïa ki nongdie drok.
Ka HYC ka la kyntu ïa ka sorkar jylla ban pyntreikam pura noh ïa ka Prevention of Illicit Traffic in Narcotic Drugs and Psychotropic Substances (PIT-NDPS) Act khnang ban pynjur bad pynkhlaiñ shuh shuh ïa ka jingkhynra ïa ki nongdie drok be-aiñ da kaba kem bad pynngat ïa kiba donkti/ nongdie kiba la shah kem la bunsien, hapoh kikyndon kiba tyngeh jong ka PIT-NDPS Act.
Ha kane ka jingïalang, u Myntri ula pyntip ba ki Pulit ki la ithuh ïa 9 ngut ki nongkhaïi droks ba la kem bunsien bad ïa ki kyrteng jong kine, la phah sha ka Advisory Board ba kan bishar shuwa ban pynngat ïa ki hapoh ka PIT-NDPS Act, kaba pynngat jingpynsajia ba 3 snem khlem bah jamin.
U President ka HYC ula banjur ba ym dei tang kitei ki 9 ngut kiba la pynkheiñ aiñ hynrei ki dang bun ngut kiba dei ban shah pynngat hapoh jong ka PIT-NDPS Act.
Ula pynpaw ba katba ka sorkar ka dang thaw ïa ka Advisory Board kumba la pynkup bor ha ka PIT-NDPS Act ha u Naitung 2023, kam long kaba shai kdar la ka Board ka la ai kano kano ka jingbthah ha kaba ïadei bad ka jingdei ban kem ïa kino kino katkum katei ka aiñ haduh kine ki sngi kiba mynta.
Nalor kane, ka HYC kala kyntu ïaka sorkar jylla ba ka dei ban thaw ïa ka Fast-Track ne Special Court ka ban khmih thik tang ïa ki jingjia kiba ïadei bad ki case hapoh jong ka NDPS Act.
Shillong, Naiwieng 29 : Ban pynkhlaiñ ïa ka Party naduh nalor haduh ha trai ka National Peoples Party (NPP) ka la thaw da ki Committee naduh ki Block Level, District Level bad haduh ka Sate Committee bad ka thong ka long ban wanrah ka jingjop don burom ïa ki kyrtong jongka party ha ka election MP bad MDC.
Na ka liang u President jongka Party ha kane ka jylla uba dei ruh u Symbud Myntri Rangbah u bah Prestone Tynsong u la banjur ïa ki Nongïalam ka Party bad ïa baroh ki dkhot ba kin trei shitom bad shitrhem naduh mynta khnang ban ïoh kheit ïa u soh jong ka jingkmen ha kitei ki election.
Haba kren ha ki lad pathai khubor u nongpathai khubor jongka NPP u bah H.
M Shangpliang uba dei u MLA ba rim ka Mawsynram u la ong “ Ka thong jongka jingthaw ïa kine ki Committee naduh Block, District haduh State ka long ban pynkhlaiñ ïa ka party namar kumba phi la ïohi kumno ka NPP ka pynkhreh nadong shadong ban pynkhlaiñ ïa ka party da kaba thung ïa ki dkhot ki ban ïalam ha ka jylla, nangta ïa ka State Commitee ruh la dep thung da u President ka Party.
Kine ki Committee kin pynkhlaiñ ïa ka party naduh trai haduh sha khlieh duh" ong u bah Shangpliang.
U la ong ba ka NPP kumba long mynta ka la pynkhreh tyngeh ban ïakhun ïa ki ar tylli ki election kata ka election MP bad MDC ki ban long ha u 2024.
Shuh shuh u President ka National People’s Party (NPP) hapoh ka jylla u bah Prestone Tynsong mynta ka sngi ka la sam ïa ki shithi thungkam ïa ki District President ba thymmai jong ki District hapoh ka Rilum Khasi bad Jaintia.
U Bah H.
M Shangpliang ula ïathuh ba ka Party ka la thung haduh 7 ngut ki President thymmai jong ki District hapoh ka Rilum Khasi bad Jaintia Hills.
Kine ki long u Bah Seiborlang Shadap kum u President ka East Jaintia Hills District, Octomewat Lamin President ka West Jainti Hills, Teibor Pathaw President ka Shillong City, Macmilan Byrsat President West Khasi Hills, Biolinda Nonglait President Eastern West Khasi Hills, Clement Mawlong President Ri-bhoi District bad u Bah Gavin Mylliemngap kum u President ka East Khasi Hills District, pyntip u bah H.
M Shangpliang.
U Bah H.
M Shangpliang ula ïathuh ba ia kine ki 7 ngut ki President thymmai jong ki District hapoh ka Rilum Khasi bad Jaintia Hills la shim rai ha ka jingïalang ba la wan shim bynta lang da baroh ki Wokring President jong ki District ïa kaba la pynïaid da u State President ka NPP u Bah Prestone Tynsong uba dei ruh u Symbud Myntri Rangbah ka Jylla.
Ula ïathuh ba ïa ki President thymmai jong ki District hapoh ka Rilum Garo Hills yn sa pynbna ha ki sngi ban wan da u State President ha ka jingiatreilang bad u Working President ka Party ba khmih ïa ka Garo Hills.
“U State President ula kyntu ïa ki District President ba thymmai ban thaw ïa ki District Committee ha kaba ki dkhot kin kynthup lang ki ba bat kam hapoh ka Party haka jingdon lang ki dkhot barim jong ki Committee" ula ong.
U Nongaiktien ka NPP ula pyntip ba hadien bala thaw ïa ki District Committee, yn thaw sa ïa ki Block Level ban sdang trei ïa ki kam ha man la ki shnong na ka bynta ban pynkhlaiñ ïa ka Party.
“U State President ula kyntu ïa ki District President ba thymmai ba ki dei ban phah iaki jingtyrwa ha lane shuwa ka 20 tarik Nohprah ban pynlong ïa ka jingïalang jong ka State Level Committee bad ha kane ka jingïalang yn sa pdiang ruh ïa ki kaiphod jong baroh ki Committee ha ka jingdonlang u National President ka NPP u ba dei ruh u Myntri Rangbah ka Jylla u Conrad K Sangma" ula ong.
Nongpoh, Naiwieng 29: Hadien ka jingkulmar jingmut jong kiba bun ki paidbah ka jylla na ka jingbyrngem sangeh pynpoi petrol, diesel bad Gas sha ka jylla lyngba ka Northeast Petroleum Mazdoor Union (NEPMU) ka Sorkar Jylla ha ka sngi Balang ka la lum da ka jingïalang ha Circuit House Nongpoh ban ïakren na ka bynta ban pynthikna ba kan ym don ka jingkyrduh umphñiang ha ka jylla bad khamtam ban ïakren halor ka jingbyrngem sangeh pynpoi umphñiang sha ka jylla.
Ha ka jingïalang ba la khlieh da u Commissioner & Secretary ka tnad Food and Civil Supplies ka sorkar jylla u Pravin Bakshi la donlang u Additional Deputy Commissioner jong ka Ri-Bhoi u Bah MB Tongper, u heh Pulit ka East Khasi Hills u K.
Prasad, u Additional Superintendent of Police u Bah B.
Diengngan, u General Secretary jong ka North East Petroleum Mazdoor Union u Ramen Das, u President jong ka Petroleum Dealers Association of Meghalaya u Bah Kennedy C Khyriem, u President jong ka Meghalaya Indane Distributor Association u Bah RL Blah bad ki ophisar na ka tnad Food and Civil Supplies ryngkat ki trai Petrol Pump.
Kum ban shu pynkynmaw hangne ba ki Pulit ka Crime Branch ki la hiar sha Ri-Bhoi ha ka 24 tarik mynta u bnai ban khynra naphang ïa ki jaka ba la suba ba ka don ka jingkhaïi tuh ïa ka umphñiang ha ki jaka bapher bapher ha ka thaiñ 22 mer bad ki la kem ruh kumba 14 ngut ki briew ba la suba donkti ha kane ka kam.
Kane ka jingjia ka la pynlong ïa ka NEPMU ban kynnoh ba ki Pulit ki la leh palat pud ïa ki nongñiah kali kit umphñiang wat kiba dang ïeng bamja ha ki Dhaba bad phah ruh da ka ujor sha ka Sorkar.
Hadien ka jingïalang u Pravin Bakshi u la ong, ha kaba ïadei bad ka jingkhynra jong ki Pulit dang shen, ai ba ka aiñ kan leh ïa kaba donkam namarba ki Pulit ki dang pynlong ka jingtohkit hynrei kam dei ban don kano kano ka jingthud ha ka jingpynpoi petrol sha ka jylla bad ba ki paidbah kim dei ban khuslai lane ban khih khohreh, namarba kam don ka jingsangeh pynpoi petrol sha ka jylla.
“Kumba ki Pulit ki la leh ïa kaba donkam katkum ka aiñ halor ka jingkhaïi tuh ïa ka umphñiang Petrol, la ïoh ruh ban ïakren ba kam dei pat ban don kano kano ka jingpynngat ïa kiba luilui kiba pyndep ïa la ka kamram ban pynpoi Petrol sha ka jylla," la ong u Pravin Bakshi da kaba bynrap ruh ba ka tnad Pulit lyngba ka tnad Crime Branch kan leh ïa kaba donkam ban pynlong ka jingtohkit.
Ha kaba ïadei bad ka jingkhohreh ki paidbah ban leit thep Petrol bad ban ïeng laiñ ha ki petrol pump u Pravin Bakshi u la ong, “kaei kaba la lah ban ïakren ha kane ka sngi la lah ban poi sha ka jingïasngewthuh jingmut bad kam dei ban don kano kano ka jingthud bad ka jingsngewthuh bakla sha ki paidbah namar ka umphñiang ka bun ha ka jylla bad lyngba kane ka jingïakynduh ka la poi noh sha ka jingïasngewthuh jingmut ha kaba ka Union ruh ka la rai ruh ban weng noh ïa ka jingïakhih.
Shillong, Nohprah 01: Ki ar tylli ki jingïakhun hynne ka Sngi Thohdieng jong ka lympung 2nd DIVISION Football League 2023 ba la pynïaid da ka Shillong Sports Association ka la jam sha kaba kut ha kaba ka Pohkseh SC ryngkat bad ka Marbisu SC ki la khur jingjop ha ki jingïalehkai jong ki.
ïa ki jingïakhun la pynlong ha SSA Ground bad ka jingïalehkai kaba nyngkong ka la long hapdeng ka Pohkseh SC pyrshah ïa ka Laitkyrhong SC por 11:30 baje mynstep.
Ha kane ka jingïakhun ka Pohkseh SC ka la khur ïa ka namjop lyngba ka shi kol ba la thep da u Freddy Jyrwa ha ka 7 minit.
Haba phai sha ka jingïakhun kaba ar kaba la sdang ha ka por 2:30 nohphaisngi, ka Sohryngkham SC ka la mad ïa ka namrem da 1-2 kol ha ka  Marbisu SC.
Ka shi kol na ka Sohryngkham SC la thep da u Mebanpynshngain Warkhyllew shuwa ban kut ka por ha ka 90+5 minit, katba na ka Marbisu SC ki ar kol la thep baroh da u Seiborlang Nongbri ha ka 21 minit bud sa ka kol kaba ar ha ka 59 minit kaba la biang pura ban ïalam ïa ka kynhun ban khur namjop.
Ki jingïakhun mynta ka sngi jong ka SSA 2nd DIVISION Football League 2023 yn long biang ha SSA Ground, bad ka jingïalehkai kaba nyngkong kan sdang biang ha ka por 11:30 baje mynstep hapdeng ka Sohiong SC pyrshah ïa ka Mawtawar SC, nangta ka jingïakhun kaba ar pat kan long ha ka por 2:30 baje nohphaisngi hapdeng ka Laitlyngkot SC pyrshah ïa ka Nongkrem SC.
Shillong, Nohprah 01: Ka kynhun ki rangïakura jong ka Services Sports Control Board ka la soh ban khur ïa ka nam Best Team ha ka sngi pynhap pyrda ïa ka 7th Elite Men’s National Boxing Championship, ha SAI Indoor Hall hynne ka sngi, hadien ba ki la jop haduh 10 tylli ki jingïakhun knieh takma.
Napdeng ki 13 ngut ki rangïakura ka Services haduh 12 ngut kiba la ïohrung shaduh ka final bad ki la jop haduh 10 tylli ki jingïaknieh takma kiba ki rangïakura kane ka kynhun ki la ïashimbynta.
Baroh ki jingïakhun final ha ki 13 tylli ki kyrdan (weight classes) la pyndep hynne ka sngi, bad la sakhi ïa ki khlur ïakura kum u Shiva Thapa jong ka Assam, bad u Amit Panghal na ka Services lem bad u Sanjeet na ka Services kiba la poi sha ka burom.
Kine ki hynñiew sngi ba la pynlong ïa kane ka Championship ha Shillong, ka la plielad ïa ki paidbah nong Meghalaya ban sakhi hi da la ki jong ki khmat ïa ka rynsan ïakura kaba kham shongshit naduh ka South Asian Games kaba la long ha u snem 2016.
Kumban shu pynkynmaw la sdang ïa kane ka lympung naduh ka 25 tarik u Naiwieng bad la pynlong da ka Meghalaya Boxing Association (MBA) ha ka jingïatreilang bad ka Boxing Federation of India (BFI) kaba la ïoh jingkyrshan na ka tnat Sports and Youth Affairs, jong ka sorkar jylla Meghalaya.
Ki nongïalam ba pawkhmat jong ka jylla kiba la wanpoi ha kane ka sngi final ki kynthup ïa u Myntri khynnah jong ka tnat Sports and Youth Affairs- u Bah Shakliar Warjri, u MLA jong ka Mawlai -u Bah Brightstarwell Marbaniang, u Secretary General jong ka BFI -u Hemanta Kumar Kalita bad u Working President jong ka Meghalaya State Olympic Association – u Bah John F Kharshiing, lem bad kiwei kiwei.
Na ka liang jong ka Meghalaya, ki la don haduh 9 ngut ki rangïakura kiba la mihkhmat ïa ka jylla ha kane ka rynsan ïakura bad tang arngut kiba la jam sha ka pre-quarterfinals bad lah ban kdew ba kaei kaba ki mad na kane Championship kan dang ai mynsiem ban pynkwah ïa ki ban dang trei shitom shuh shuh ïalade ban poi sha ka thong.
Lah ban kdew hangne, ka thong ka long ban ai mynsiem bad kyntiew ïa ki samla ka jylla ka dei kawei na ki daw ba ka sorkar ka la ïaleh bad treishitom ban wanrah ïa kiba bun ki lympung ha nongbah Shillong kumba la sakhi ha kine ki snem ba ladep.
Nalor kane, ka sorkar ka la pyrshang ruh da kaba pynbit pynbiang ha kaba ¤adei bad ki jingdonkam ha ka liang jong ka sport ban dang kyntiew shuh shuh ïa ki samla donsap ka Meghalaya ym tang ha ka boxing hynrei ha ki rynsan ïalehkai bapher bapher.
“Nga sngewkmen ban ïohi ïa ka jingïatreilang jong ka MBA, BFI lem bad ka sorkar ka la pynlong ïa kane ka Championship kaba seisoh," la ong u Bah Shakliar Warjri haba ai jingkren ha kane ka sngi kut.
“Naduh ba bynshet shuki Myntri ha nga, Nga la ïoh ban leit jurip kylleng ka jylla bad ïakynduh ïa kiba bun ki khynnah bad ruh ki samla kiba donsap ha ki jingïalehkai.
Na ka liang jong ka sorkar ka ïohi ba kine ki samla ki don ïa ka sap kaba kyrpang bad ngi la ïatreilang ruh bad synjuk sports ban pynthikna ba ka Sport kan kiew shaphrang hapoh ka jylla.
Kane ka dei ka thong bad ka jingkwah ka jong ngi.
"Shuh shuh, u tei u Myntri khynnah ka jylla u la pynkynmaw ruh ba ka sorkar ka la ïaid shakhmat ruh ka jingpyntreikam lyngba ki kam stad saïan (scientific approach) hapoh ka jylla, ha kaba ki la don haduh 14,500 ki nongïalehkai (athlete) kiba la pynhap hapoh ka standardised test, bad 200 ngut kiba la shah thup ha ka Elite Pathway Programme.
Bad 12 ngut napdeng ki 200 kiba la shah jied mynta sha ka Super Elite Pathway Programme.
Haba phai sha katei ka lympung, man u wei pa u wei u rangïakura (boxer) kiba la jam shaduh ka final, ki la lah ban jop ha ki saw sien ki jingïakhun naduh kaba sdang bad bun ki jingïakhun hynne ka sngi ki la kut lyngba ka rai ki nongbishar (unanimous decision).
Ka sngi final ka la sdang da u Barun Singh ka Services u ba la pynliem ïa u Yaiphaba Soibam na Manipur da 5-0 ha ka 46-48kg, bud sa u Amit Panghal (Services) u ba la pynliem ïa u Anshul Punia jong ka Chandigarh ha ka flyweight 48-51kg.
U Lalit jong ka All India Police u la long ba nyngkong ban pynliem ïa u rangïakura ka Services, hadien ba jop da 4-3 ha ka kyrdan bantam 51-54kg pyrshah ïa u Pawan.
Ha ka featherweight 54-57kg final la sakhi ïa arngut ki Sachins kiba ïakhun na bynta ka takma ksiar, ha kaba u boxer jong ka Services u la pynliem ïa jong ka Railways.
Bud sa ka namjop u Akash (Services) ha ka lightweight 57-60kg, pyrshah ïa u Varinder Singh (Railways.
U Shiva Thapa jong ka Assam u rangïakura ba ar ban pynliem ïa u ba jong ka Services’, ha ka thup kyrdan light welterweight 60-63.
5kg class.
Ma u lem bad u Vanshaj ki la ïoh markylliang khamtam ha ka wat ba 2 bad 3 hynrei ki nongbishar ki la ibit ban rai namjop sha u Thapa.
Hynrei na ka liang ki rangïakura ka Services ki la bteng biang ban jop ha baroh ki hynriew tylli ki jingïakhun final ba dang sah.
U Rajat u la jop ha ka welterweight 63.
5-67kg, pyrshah ïa u Abhishek Yadav (Railways), katba u Akash u la jop pyrshah ïa u Abhinab Saikia jong ka Assam (u ba la ïoh ruh ïa ka nam Best Challenger Boxer) ha ka light middleweight 67-71kg.
Ha ka middleweight 71-75kg la jop da u Deepak, katba u Lakshya u la jop ha ka light heavyweight 75-80kg.
Ha ka cruiserweight 80-86kg la jop da u Jugnoo.
U Sanjeet, u la jop ha ka heavyweight 86-92kg.
Ka Services, ka la ïoh khur syndon ïa ka nam Best Team award, ha kaba u Akash u la khur ïa ka nam Best Boxer katba u coach ka kynhun, u Jai Patil u la khur ïa ka nam Best Coach.
Ka Railways ka la wan kyrdan ba ar, bad ki la don ruh ki khusnam ïa ki rangïakura kum u Abhinab Saikia jong ka Assam (Best Challenger Boxer) bad u Pradeep Bisht (Best Official).
Ka Meghalaya pat ka la khur ïa ka khusnam Fair Play Award.
Mairang, Nohprah 01: Ka Seven United na Pyndengumïong, ka la ïoh rah ïa ka nam kum ka Champion Club jong ka Eastern West Khasi Hills District, haba ka la jop ïa ka final jong ka Phutbol Super Division ba la pynlong da ka Pyndengumïong District Sports Association mynta ka sngi da kaba pynliem ia ka Lumsohkhlur da 3 la 1 lyngba ka tie breaker.
Da kane ka jingjop, ka Seven United kan ïoh mihkhmat ïa ka Eastern West Khasi Hills District ha ka Meghalaya Super League ka ban long ha u bnai Kyllalyngkot u snem ban wan.
Ha ka jingïalehkai mynta ka sngi, ka Seven United kum ka Club kaba ïalehkai ha la ïing ka la kham bun ki paidbah nongkyrshan ka la ïalehkai bha naduh kaba sdang naduh ka rukom passing bad sted ruh ka rukom ïalehkai.
Hynrei ka Lumsohkhlur ruh kaba don hi ki nongkyrshan jong ka, kam shym la aili bad ïakhun tyngeh ïa ka jingñiom ki nongïalehkai ka United sha ka kol jong ka.
Ka jingtbit ki nongïalehkai defend ka Lumsohkhlur ka la pynduh lad ïa ka United ban ïoh thep kol.
Ka jingïakhun ha baroh kawei ka jingïalehkai ka long kaba mar ïabiang bor, ha kaba wat hadien ba la ai ka extra time ruh ym shym don ba ïoh thep kol.
Dei ha ka tie breaker ba u nongap kol ka United u la pyni ïa ka jingtbit ha kaba u la ïoh ban kem ne khynñiat shabar ïa ka jingshut da ki nongïalehkai ka Lumsohkhlur ban pynjop ïa ka team jong u da 3 kol la 1.
Ha kane ka jingïakhun final, u Bah Hamletson Dohling, President ka Meghalaya Football Association (MFA) u la long u Kongsan bad kular ruh ban ïoh da ka Ambulance na ka bynta ka PDSA na ka skhim u Myntri Rangbah.
U Bah Sunesh Syiem, General Secretary ka MFA u la long Kongsan Symbud.
Kine ki nongkitkam ka MFA ki la sam ruh ïa ki khusnam sha ki team kiba la poi sha ka final, ha kaba ka Seven United ka la ïoh ïa ka Trophy bad ka pisa 50 hajar tyngka, katba ka Lumsohkhlur pat ka ïoh ïa ka Trophy bad ka pisa 30 hajar tyngka.
La pynshngaiñ ïa kane ka jingïakhun final da ka jingïadon lang ruh u Bah Cliff Nongrum, Vice President ka MFA, nangta ki nongkitkam barim ka PDSA, u Syiem Khynnah ka Hima Nongkhlaw bad kiwei kiwei.
Kat nangmih ki sngi, la i kumba ki jaka khamgam lei ki jaka sor ki la nang khapngiah.
Ka jingbun briew ne ka jingroi jong ki nongshong shnong ka dei kaba ym lait ban lait la ka long ha kano kano ka shnong ne kano kano ka ri ruh.
Hynrei ka jingdon ia ka ain kaba khlain bad ia ki nongsynshar kiba iohi jngai ka pynlong ia ka nongbah ban long kaba iaid beit iaid ryntih.
Katba hangne ha ka nongbah Shillong pat haba shu peit la i kum ka nongbah ne ka sor kam don satia ki nongsynshar.
Ki lynti paidbah bad ki jaka iew ki la jyllei da ki nongdie jingdie bad la shu ia tur bad phriang katba mon haduh ba la khapngiah lut ka lynti ka synkieng ruh da ki nongdie madan bad ki nongkhaii beain bad dkhar bad khasi.
Naduh na Iewduh shaduh Khyndai lad bad wat kiwei ki dong ruh katei ka jingiatur bad khnieh wat ia ki jaka iaid paidbah ruh ka la jyllei bha ha kine ki sngi katba nangmih na uwei u snem sha uwei u u snem.
Ka Iewduh kadei kawei ja ki jaka kaba khapngiah tam bad ka daw kam dei ei namar ba la bun ki briew nongleit siew, hynrei ka daw kaba kongsan ka dei namar ba ki bor kiba peit bad synshar ia ka Iewduh kim lah ban teh lakam ia ki paidbah nongkhaii ba ki dei dei ia ki mar tang hapoh ki dukan ne ki basa kiba la ai sha ki.
Hynrei wat ia ki lynti iaid ruh la phiah ha ki ar bynta bad la buh jaka die madan noh hapdeng.
Kane kam dei eh ka jingisynei ia kiba duk kiba toi hynrei kawei na ka daw hi ka dei ka jingkangar pisa jong ki bor kiba dei peit ia ka jingiaid beit iaid ryntih jong ka Iew.
Hooid baroh ngi sngewsynei ia kiba duk ba toi ba kin ioh ban kamai jakpoh, hynrei ym lah pat ban iapein ia ka jingkylluid bad ka jingiaid beit iaid ryntih jong ka rukom synshar khadar.
Ka Shillong kaba la ioh ia ka nam kum ka Scotland jong ka ri Mihngi na ka por sha ka por ka la nanglip rong lip rong katba nangmih ki sngi bad lah ban ong ba mynta lei lei ka la dei pynban kawei na ki jaka kaba lymmuh tam ha kine ki sngi ha ka liang ka iew ka hat.
Ha kine ki sngi ka la long kaba thait bha ban rung shapoh jong ka Iewduh namar ba la pynwit palat ia ki lynti iaid baroh da ki nongdie madan bad ka iew ka la shu khap ngiah bad kam long shuh ka iew kaba khuid kaba suba.
Nalor jong ka jingpynwit jong ki nongdie madan ha ki lynti iew wat kito kiba don la ka jong ka basa ruh ki ialeh katba lah ban phriang ia ki mar jong ki palat ia u pud u sam jong ka dukan ne ka basa jong ki.
Kane ka la nang pynkhap ngiah shuh shuh ia ka iew kaba la bna nam jong ka ri Khasi.
Baroh ki lynti iaid jong ka Iewduh kiba la kham heh kim lait shuh na kane ka jingtur jong ki nongdie madan bad ruh ki nongdie dukan ba phriang ia ki mar jong ki shabar la ka basa.
Ka bor jong ka pisa shisha la la pynduh lut ia baroh ki jingbit jingbiang jong ki paidbah bad ruh ka jingdon ia ka Iew kaba khuid bad kaba itynnad jong kane ka ri Khasi.
Ym tang ka Iewduh hynrei wat ki rud surok jong ka surok naduh Motphran shaduh Khyndailad ki la kylla long ki jaka die madan.
Ha kine ki sngi ka Motphran ka la long kawei na ki madan iew luri lura bad ym don ain shuh ka ban teh lakam ia ka jingiaid beit iaid ryntih.
Baroh ki la iatur beit ban die ia la ki jong ki mar k ibapher bapher ha Motphran.
Ki rud jong ka surok naduh rum Motphran ter ter sha Bimola, shaduh them bijoi ki dap da ki poi ei kiba la pynwit ia ka surok bad pynthut ia ka leit ka wan jong ki paidbah.
bunsien ki paidbah ki hap ban iaid lang bad ki kali ha surok namar ba ki sur surok bad lynti iaid kjat la klun lut da ki khar die madan.
Ka jingailad na ka liang jong ki bor ba dei peit ia ka bha ka miat jong ka sor ka la pynshlur shibun eh ai ki briew na ki thain nongkyndong ban wan buhai shnong shapoh sor bad im la ka im kyndoi jakpoh da ki kam khaii bad die madan.
Hynrei kawei kaba i shyrkhei ka long ba kiba bun kiwei pat ki shim kabu bad katba katba nang bun ki briew kiba lyngkar ka imlang sahlang ka kylla long lyngkar bad shibun ki kam sniew ki lah ban jia.
Ka jingbymlah jong ki riew lyngkar ban roi ha ka kamai ka jih ka wanrah shibun ki jingialam bakla ia ka jingim jong ki hi.
Nohprah 01: U Myntri Rangbah duh, u Narendra Modi u la ïakren bad kiba ioh jingmyntoi jong ka Viksit Bharat Sankalp Yatra lyngba ka video conferencing mynta ka sngi.
U la pyllait ruh ïa ka Pradhan Mantri Mahila Kisan Drone Kendra.
Ha kane ka prokram, u Myntri Rangbah duh u la aiti ïa ka Jan Aushadhi Kendra kaba 10,000 ha AIIMS, Deoghar.
Shuh shuh, u Modi u la plie ruh ïa ka prokram ban kyntiew ka jingdon ki Jan Aushadhi Kendra ha ka ri na ka 10,000 sha ka 25,000 tylli.
U Myntri Rangbah duh u la pynbna ïa kine ki artylli ki sienjam, ka jingai drone sha ki SHG jong ki longkmie bad ka jingkyntiew ka jingdon ki Jan Aushadhi Kendra na ka 10,000 sha ka 25,000 tylli ha ka jingai jingkren jong u ha ka jingrakhe sngi ioh Jinglaitluid ka ri mynta u snem.
Kane ka prokram kalong ki dak jong ka jingpynurlong ïa kine ki jingkular.
U Myntri Rangbah duh u la ïakren bad kiba ioh jingmyntoi na Deoghar ha Jharkhand, Raigarha ha Odisha, Prakasam ha Andhra Pradesh, Namsai ha Arunachal Pradesh, bad Arnïa ha Jammu and Kashmir.
Ha ka jingai jingkren ha ka jingïalang, u Myntri Rangbah duh u la ong ba ka Viksit Bharat Sankalp Yatra ka la dap 15 sngi mynta ka sngi bad mynta ka la sdang ïaid shaphrang.
Da kaba kdew ïa ka jingieid bad ka jingïashim bynta jong ki briew kaba la ïalam sha ka jingkylla ha ka kyrteng ba ju tip ïa ka kali VBSY van na ka ‘Vikas Rath’ sha ka ‘Modi Ki Guarantee vehicle’, u Myntri Rangbah duh u la ai khublei ïa ki nongshong shnong namar ka jingshanïah jong ki ha ka sorkar.
U la pynpaw ka jingkmen ban ïakren bad ki nongioh jingmyntoi jong ka VBSY bad u la ïaroh ïa ka mynsiem jong ki, ka jingshitrhem bad ka jingkut jingmut.
U la pyntip ba ka kali ‘‘Modi Ki Guarantee vehicle’ haduh mynta ka la poi sha palat 12,000 tylli ki gram panchayat ha kaba 30 lak ki nongshong shnong ki la ïashim bynta ha kane.
U la ïaroh ruh ïa ka jingïashim bynta jong ki longkmie ha ka VBSY.
“Manla u briew ha man ka shnong ki sngewthuh ïa ka jingmut jong ka roi ka par," la ong u My ntri Rangbah duh da kaba kdew ba ka VBSY ka la kylla sha ka jingïakhih paidbah na ka sienjam jong ka sorkar.
Ha ka jingsakhi ïa ka jingkiew ki kam digital ha ki rynsan socïal medïa da ki nongioh jingmyntoi kiba rim bad kiba thymmai bad kito kiba ïadon bynta bad ka VBSY, u Modi u la kyntu ïa ki ban upload ïa kum kine ki dur bad ki video ha ka Namo App namar u peit ïa kane man la ka sngi.
“Ki samla ki la long ki nongrah ktien jong ka VBSY," u la ong.
U la sakhi ruh ïa ka jingktah jong ka VBSY ha ka jingkhuid jong ki shnong ha kaba la sdang ïa ki campaign ha bun ki jaka ban pdïang ïa ka ‘Modi Ki Guarantee vehicle’.
“Ka Indïa mynta ka ïaid shaphrang khlem jingsangeh.
Dei ki briew jong ka ri kiba la shim ïa ka rai ban pynlong ïa ka ri kaba la kiew," u la bynrap.
U la kren ruh shaphang ka jingpynshlur ïa ka ‘Vocal for Local’ ha ka aiom lehkmen ba dang shu kut shen.
U Myntri Rangbah duh u la ïaroh ïa ka jingshanïah ha ka ri bad ki sienjam jong ka na ka bynta ka jingpdïang kaba jop ïa ka VBSY.
Haba phai sha ki por haba ka sorkar ka leh klet ïa ki jingdonkam jong ki briew ka ri haba bun ki nongshong shnong jong ka ri kim don ïa ki jingdonkam ba hakhmat eh kum ki iing, ki painkhana, ka bording elektrik, ki gas connection, ka insurance lane ki bank account, u Myntri Rangbah duh u la pyni ïa ka jingdon ka jingbamsap kum ka jingshim pisa.
U Myntri Rangbah duh u Modi u la kdew ruh sha ka kam ban pynhun shuwa ïa ki briew lajong bad u la ong ba ka sorkar ka duh jingshanïah na ki briew jong ka ri.
U la kdew ba kadei ka sorkar kaba mynta kaba la pynkylla ïa ka rukom synshar kaba sniew sha ka rukom synshar kaba bha bad ka thmu ban pynthikna ba baroh kiba dei ban ioh jingmyntoi na ki skhim ki ioh ïa kane.
“Ka Sorkar kadei ban ithuh ïa ki jingdonkam jong ki briew ka ri bad ban ai ïa ki hok jong ki.
Kane kadei ka rukom tynrai, kane kadei ka hok ha ka imlang sahlang," la ong u Myntri Rangbah duh.
Dei namar kane ka rukom treikam, u Myntri Rangbah duh u la ong ba ka ka la wan ka jingthrang kaba thymmai bad ka jingsngew shah iehbein hapdeng ki klur ngut ki nongshong shnong ka la kut.
“Ka jingkular jong u Modi ka la sdang ha kaba ka jingkhmih lynti na kiwei ka la kut," la ong u Modi.
“Ka jingkut jingmut ïa ka Indïa kaba la kiew kam dei jong ka sorkar Modi lane kano kano ka sorkar, kadei ka jingkut jingmut ban rah shakhmat ïa baroh ha ka lynti jong ka roi ka par," la ong u Myntri Rangbah duh.
U la ong ba ka Viksit Bharat Sankalp Yatra ka thmu ban rah shakhmat ïa ki skhim jong ka sorkar bad ki jingmyntoi sha kito kiba la shah iehdien.
U la pyntip ruh ba u peitngor bha ïa ki kam pynroi ha ka Namo App bad u la kren shaphang ka jingpynher ïa ki drone, ki health check-up camp bad ki inspection camp na ka bynta ka jingpang sickle cell anaemïa ha ki jaka rilum.
U Myntri Rangbah duh u la kdew ba bun ki panchayat ki la lah ban ai lut ki jingmyntoi sha ki briew kiba dei ban ioh ïa kine lyngba ka jingwan jong ka VBSY bad la ai shuh shuh ki jingtip sha kito kiba la shah iehdien.
U la ong ba la pynïasoh mardor ïa ki nongioh jingmyntoi bad ki skhim ba bun kum ka Ujjwala bad ki Ayushman Card bad la ai jingtip ba palat 40,000 ngut kiba ioh jingmyntoi ki la ioh ïa ki connection gas Ujjwala ha ka bynta ba nyngkong.
U la kyntu ïa ki samla ban pynrung kyrteng kum ki My Bharat Volunteer bad ïasoh bad ka campaign My Bharat.
Ha ka jingkren shaphang ka jingsdang ïa ka VBSY ba ka don ka nongrim ha ki 4 tylli ki rishot Amrit jong ka ‘Viksit Bharat’, u Myntri Rangbah duh u la pynkynmaw ïa ka Nari Shakti jong ka Indïa, ka Yuva Shakti, ki nongrep bad ki longiing ba duk jong ka ri bad ong ba ka jingkiew shaphrang jong kine ki saw tylli ki rishot kan pynlong ïa ka Indïa ka ri kaba la kiew.
U Modi u la ong ba ka sorkar ka trei borbah ban kyntiew ïa ka rukom im bad ban rat dyngkhong ïa ka jingduk na ki longiing ba duk, ban plie ki lad ioh kam bad ki lad seng kam lajong na ka bynta ki samla, ka jingpynkup bor ïa ki longkmie jong ka ri da kaba weng ïa ki jingeh jong ki, bad ban kyntiew ïa ka kamai kajih jong ki nongrep jong ka ri.
“Ngan nym shongthait tad haduh ban da lah ban weng shisyndon ïa ki jingeh jong kiba duk, ki longkmie, ki nongrep bad ki samla," la ong u Myntri Rangbah duh u Modi.
U Myntri Rangbah duh u Modi u la kren shaphang ki artylli ki kam ba ïadei bad ka jingpynkup bor ïa ki longkmie lyngba ka jingpyndonkam ïa ki drone ha ki kam rep bad ka jingpynbïang ïa ki dawai ha ki dor ba duna na ka bynta ki longiing ba duk.
Haba kren shaphang ka jingpyllait ïa ki PM Mahila Kisan Drone Kendra, u Myntri Rangbah duh u la pynkynmaw ïa ka jingpynbna jong u shaphang ka Drone Didi ha ka jingai jingkren jong u ha ka jingrakhe sngi ioh Jinglaitluid ka ri bad u la pyntip ba ïa ki drone yn ai sha 15,000 tylli ki self help group ryngkat bad ka jingai jinghikai kumno ban pynher ïa ki drone ha ki por ban wan.
U la ban jur halor ka campaign kaba dang ïaid mynta ban pynlong ïa ki longkmie kiba lah ban kyrshan dalade lyngba ki self-help group kan nang khlain lyngba ka Drone Didi bad kan plie lad shuh shuh ïa ki ha ka kamai kajih.
“Lyngba kane, u Myntri Rangbah duh u la ong, ki nongrep jong ka ri kin lah ban pyndonkam ïa ka teknoloji katkum ka juk myntakum ki drone ha ka dor kaba duna ka ban ïarap ïa ki ha ka jingtyngkai ïa ka por, ki dawai bad ki sboh.
Haba kren shaphang ka jingplie ïa ka Jan Aushadhi Kendra kaba 10,000.
Khliehriat nohprah 01: U Deputy Commissioner (Supply), East Jaiñtia Hills District, u pynbna ba ïa u khaw bam ja sngi ha ki skul la pyllait ha East Jaiñtia Hills District, kaba lyngba ka Mid-Day Meal Scheme bad ruh na ka bynta u bnai risaw bad bnai naiwieng 2023, une u khaw u dei na ka bynta ki skul Lower Primary Schools, Upper Primary Schools bad Bal-Vatika na ka bynta ki Pre-Primary, ia une u khaw yn pynpoi haduh skul ha kaba ym donkam ban siew pisa.
Khliehriat nohprah 01: U Deputy Commissioner (Supply), East Jaiñtia Hills District, ha ka jingpyllait khubor mynta ka sngi u pynbna paidbah ïa ka dor thymmai jong ka umphniang sharak ha East Jaiñtia Hills Distri bad kane ka dor kan treikam naduh u bnai naiwieng 2023.
Ka dor wholesale bad dor dukan kaba ha Sonapur Oil Agency la buh ba kan dei T 79.
80/- tyngka bad T81.
70/- tyngka.
Na ka bynta ka dor ba dei ha wholesale bad ki dukan kaba ha Jaintia Service Station la buh ba kan dei ha ka dor T 79.
60/-tyngka bad T 81.
50/- tyngka, katba ka dor wholesale bad dor dukan ha Sutnga Sub-Depot la buh ban long T83.
60/-tyngka bad T85.
50/-tyngka.
Ki dor dukan (Retail Price) na ka bynta ki Fair Price Shop (FSP) Centres kiba jngai 5 Km na ka dukan wholesale na Sutnga Sub-Depot yn buh dor da ka vigilance committee, kane kan treikam noh mardor tat haduh ban da pynbna da kumwei pat.
Nongstoiñ, Nohprah 01: Ka Mawrusyiar Youth and Cultural Club, ka khot ka wer sngewbha ïa ki samla ka thaiñ Nongstoiñ kiba na ki shnong bapher bapher, ba kin wan ban ïashimbynta lang ha ka jingai jinghikai kaba la tip ruh kum ka Career Guidance ka ban sa pynlong ha ka 8 tarik u Nohprah 2023.
Ïa katei ka jingai jinghikai yn pynlong ha Trysem Hall DC ophis bad yn ïoh ïa ki jinghikai shaphang ka Hotel Management bad kiwei kiwei ha kaba ki nongai jinghikai kin wan na sor Shillong.
La ong ba katei ka dei kawei na ki prokram kaba long kum shibynta ban rakhe ïa ka jingkynjoh sha u Mawmer ba 50 snem jong ka club, ïa kaba yn ïoh ruh ban pynkut noh ïa katei ka Jubili Ksiar ha u bnai Kyllalyngkot jong u snem 2024.
Ka Club ka la ïoh ban rakhe lehkmen kyrpang ïa kane ka snem da ki jingpynbyrñia bad ki jingïalehkai bapher bapher mynta baroh shi snem kynthup ïa ki jingïalehkai kynjatbor, Volleyball, jingïakop Rwai, jingïakop Shad bad kiwei kiwei.
Ïa katei la ïoh ban pyntip da u bah Eric Kharsyntiew Vice president ka MYCC Mawrusyiar Youth and Cultural Club ha ka jingïakren bad u nongthoh khubor.
Kum ban shu pynkynmaw ba katei ka Club ka dei ruh kawei na ki Club kaba la ïoh ban khur ïa ki ar tylli ki Khusnam kynthup ïa ka State Level Outstanding Youth Club Award 2021 2022 bad ka District Best Youth Club Award 2021 2022.
Khliehriat Nohprah 01:Ka ophis jong u District Integrated Strategy for HIV/AIDS (DISHA), Khliehriat ha ryngkat ka jingïatreilang bad ka Mihmyntdu Community Social Welfare Association, kumjuh ruh ka Targeted Intervention Counselling Centre (MCSWA, TI CC), ka Chankylliang Development Society (CKDS-LWS), OST Centre, Khliehriat, AHANA, VIHAAN ha rynggkat ka jingkyrshan lang ka tnat jong ka Project Director, Meghalaya AIDS Control Society (MACS), Shillong bad ka District Legal Services Authority (DSLA), East Jaintia Hills District mynta ka sngi la pynlong ïa ka prokram ba kyrpang ha Community Hall ha Dkhiah ha kaba la rakhe ïa ka sngi kyrpang jong ka jingpang Aids lane ka World AIDS Day.
U muktiar, uba dei ruh u Public Prosecutor, District and Sessions Court, East Jaiñtia Hills District, u bah S.
Pdang haba kren kum u kongsan u la ai ka jingkhublei ïa ka District Integrated Strategy for HIV/AIDS (DISHA), bad ka MCSWA kiba la trei shitom bad pynurlong ïa kane ka prokram mynta ka sngi kaba iadei bad ka jingpang HIV/AIDS kaba wanrah ruh ïa ka jingiashim bynta lang ki paidbah kiba na ki shnong bapher bapher, kaba don ruh ka jingthmu ban tehlakam ïa kane ka jingpang HIV bad AIDS, u la pynpaw ruh ïa ka jingsngew khia halor ka jingshim sting ki briew namar ba kim don ka mon ban leit sha ki jaka test bad test ïa kane ka jingpang la ka don ne em ha ka met jong ki, kane ka jingshim sting lehse kam buh jingma ïa ka imlang ka sahlang baroh kawei.
U la ong ruh ba kane ka jingpang ka don ki lad ban ïada ban lait na ka jingsaphriang u khñiang jingpang lada ki briew ki shim ka jingïatreilang bad ki tnat lane ki agency kiba dei peit, u kyntu ïa ki paidbah ba ki dei ban mih shakhmat ban phah testU District Medical & Health Officer, East Jaiñtia Hills District, u Dr D.
Shylla, u la batai kham bniah shaphang ki centre kiba don hapoh ka district kiba lah ban ai ka jingshakri ïa kito kiba la shah ktah ha kane ka jingpang, ha ki centre lah ioh ban ioh ïa ki jingiasyllok lem bad ki lad jingsumar, u la ong ruh ba ïa kane ka jait jingpang lah ban tehlakam dei tang da ka jingïatreilang.
Kiba la ai jingkren ki kynthup ruh ka kong Rinibeth Patlong, kaba dei ka Program Manager, Mihmyntdu Community Social Welfare Association (MCSWA), ka kong Philia Paslein, kaba dei ka Counsellor, ICTC Khliehriat u, Dr.
J Nongtdu, M.
O, Opioid Substitution Therapy (OST) Centre, Khliehriat, ka kong Nisha Rynniaw DMDO, DISHA Khliehriat, u bah W Dohling, DD, Prevention Division, Meghalaya AIDS Control Society (MACS), Shillong.
Jowai, Nohprah 01: Ïa ka lehñiam Ku Tyngkong u Pator ka Elaka Jowai, u Raymond Nartiang ha Yung Langdoh ka Raij Chyrmang la pyndep hynnin ka sngi 30 tarik u Naiwieng 2023 kaba long ruh ka sngi sha jingkymmaw.
Ha ka por mynstep ki nongkitkam ñiam na Jowai kila ïa mih naduh u Dolloi ka Elaka, u Puramon Kynjing, u Pator, ki waheh wasian, ki nongkitkaam ka Seiñraij Jowai nadooh u President, u Hercules Toi, u General Secretary u Arwotki Sumer, kiba haïing u Pator bad kiwei de.
Ynda la poi ha Lynter (bynta ka Wah Myntdu) ki khun ka Raij Chyrmang kila ap lypa ïa u Pator ban bah ïa u Pator sha shilliang Wah ha ryngkat ka jingrisa, beit beit kila leit sha ïing u Langdoh ka Raij Chyrmang da ka jingpdiang burom ïa u Pator shapoh ka Raij da ka kynshait um hashwa ban rung ha phyllang ka ïing kyntang.
Hapoh ka ïing Langdoh hadien ka Ku Tyngkong u Pator la ai ïa ka jaiñspong ha u Langdoh ka Raij, u Dalammi Joh bad ka muka rangkat ka pliang nar ha Ka Langdoh.
Ha kane ka sngi la ïadonlang u Langdoh ka Raij Ialong wa u Langdoh ka Raij Tuber, ka jingpyndep ïa kane ka lehñiam Ku Tyngkong ka long ka bynta ba kongsan bha ïa u Pator ban ithuh pura ïa u, kumta lada don kino kino ki jingbym biang hpdeng ki Raij lane ki Soo Langdoh ka dei ka kamram jong u ban pyndep bad lada ym lah ban leh ïa kane un pyntip sha u Dolloi khnang ba ïoh leh ïa kaba donkam.
Nongstoiñ, Nohprah 01: Ka Sorkar India ka la dep ban pyntreikam ïa ka ka Viksit Bharat Sankalp Yatra naduh ka 15 tarik U Naiwieng 2023, kaba dei shi bynta jong ka campaign ban pynshai bad pynsngewthuh ïa ki skhim sorkar kiba pher kiba ki paidbah ki dei hok ban tip bad ban ïoh jingmyntoi na kita ki skhim.
U Deputy Commissioner ka West Khasi Hills District u la pyntip sha baroh ki nongshong shnong ba ïa ka ‘Viksit Bharat Sankalp Yatra’ hapoh West Khasi Hills Disrtict la sdang naduh ka 28 tarik u Naiwieng 2023 bad ka ban kut haduh ka 25 tarik u Kyllalyngkot 2024 ha baroh ki Block kiba don hapoh jong ka District.
Kin don ki nongtrei sorkar ki ban wan ha ki shong ki thaw kiba la pynbeit ban pynlong ïa kane ka yatra na ka bynta ban ai jingtip, ban pynshai paidbah, ban ïa phylliew jingmut bad ki nongïoh jingmyntoi bad ban pynïoh ïa ki skhim sha kiba dei hok ban ïoh.
Mynta ka sngi ka 30 tarik u Naiwieng 2023 ïa kane ka juh ka programme la pynlong ha Dorbar Hall ha ka shnong Nongspung West Khasi Hills District, ha kaba u bah V Swer ADC bad Project Director ka DRDA u la long u kongsan.
Haba ai jingkren u bah Swer u la ïathuh ba ka jingthmu jong kane ka programme, ka long ban ïathuh ïa ki central scheme kum ki flagship scheme ba ïoh ki paidbah kim tip ïa kine ki scheme sha baroh ki nongshong shnong jong ka Ri India.
U la ïathuh ruh ba hangne hapoh ka District ruh yn pyntreikam ïa kine ki scheme, khamtam ban ïoh pynrung kyrteng ïa kito ki nongshong shnong kiba pat ïoh ïa kine ki jingmyntoi bad ban ïoh sngew ruh ba kumno ki paidbah ki sngew shwa ba kin ïoh ïa kine ki scheme bad haba ki la ïoh ïa kine ki scheme.
U la pynkut ïa ka jingkren da kaba ïalam ïa ka jingpule ïa ka soskular ne ka pledge ïa baroh ki nong ïa shim bynta.
Ha kane ka programme la don ka jingpynshai ïa ki skhim Sorkar kiba pher ba pher sha ki paid nongshong shnong kum ka JJM, NRLM, ICDS, PMUY (free gas connection), MGNREGA, old age pension scheme (IGNOAPS), PMAY-G, Aadhaar Enrollment, Smart Card NRHM nalor kiwei kiwei pat kiba la ïoh jingpynshai na ki department bapher bapher, khnang ba ki paidbah kin ïoh ïa kine ki jingmymtoi kiba wan na ka Sorkar Kmie.
Shillong, Nohprah 1: U MLA ka South Shillong Constituency u Bah Sanbor Shullai mynta ka sngi Thohdieng ula lum ïa ka jingïalang ha State Convention Centre, Shillong ban ïatai sani halor ki kam pynroi kiba ïadei bad ka umbam umdih bad ki surok, kiba la pyntreikam bad ki ban dang pyntreikam hapoh ki shong kiba hap hapoh jongka South Shillong Constituency.
Haba ïakren bad ki nongthoh khubor hadien bala wai ka jingïalang, u Bah Sanbor Shullai ula ïathuh, ba ha kane ka jingïalang kaba ula lum, la ïakren halor ka jingpyntreikam ïa ki kam pynroi ha ka Constituency na ka bynta ka bit ka biang jong u paidbah.
“Ngi la ïakren sani halor ka skhim Atal Mission for Rejuvenation and Urban Transformation (AMRUT) kaba la mang naduh u snem 2001-2002 bad nalor kane ka skhim, ngi la ïoh ruh ïa ki skhim na ka sorkar jylla lyngba ka tnad PHE bad SMB ban pynbiang ïa ka umbam umdih ïa ki paidbah ha ka thaiñ Laban, Lumparing, Kenches Trace bad Madan Laban" ong u Bah Sanbor.
Ula ong, ba kane ka dei ka skhim kaba thymmai bad ka dei ka Additional Water Supply Scheme ïa ka thaiñ namar ka jingbun ki nongshong shnong, ki jaka sah, ki Guest House bad kiwei kiwei bad ka jingdonkam ïa ka um ka la bun bha.
U Bah Sanbor ula ïathuh ba da ka jingïatreilang ka tnad PHE bad SMB la ïoh ïa ka bhah tyngka kaba T.
7.
74 Klur tam ban tan ïa ka um na ka Wah Jalanoh bad ka Umsohphienam bad kiba bun ki bynta la dep ban shna ïa ki top um bad la dep ruh ban pynïaid ïa ki pipe um bad kaba sah ka long sa tang ban pynpoi ïa ka um lyngba ka Distribution Line.
`Ula ong ruh ba ka don sa kawei ka skhim ban shim ïa ka um na ka Wahrisa hynrei ha ki shisnem shiteng, ka Tnad Forest kam shym la ai jingbit ban shna ïa ka top um ha ka jaka jong ka, hynrei mynta kala ai jingbit ban tei ïa ka top um na ka bynta ban pynpoi um sha Lower Lumparing, Lumdorbar Lumsohphoh bad ka tnad PHE ka la dep siew ruh T.
3 Lak sha ka tnad Forest.
U MLA ula khmih lynti ba ki kam ki jam kin sa sdang noh mardor bad ula kyrpad ïa ki heh ophisar ba kin ïatrei ryngkat bad ki Dorbar Shnong ban pynïaid shakhmat ïa ki kam ki jam khamtam ha kane ka aiom tlang ka ban long ka jingmyntoi ïa ki paid nongshong shnong.
Ha kaba ïadei bad ki surok kiba don ha ka Constituency, u Bah Sanbor ula pyntip ba ula pynïoh ïa ka bhah tyngka kaba kot T.
34 Klur ban shna ïa ka surok ha ka shnong Lumparing, Lower Lumparing, Laban, Kenches Trace, Rilbong.
Ula ong, ka jingïalang la kyntu ruh ïa ki Kontraktor ba ki dei ban pynsted ïa ka jingtrei ha ka ban shna ïa ki surok bad ban pyndep noh ïa ka kam hashwa ban slap, ban pynsuk ïa ka leit ka wan jong ki paidbah.
Ha katei ka jingïalang la wan ban ïashim bynta da ki heh ophisar jong ka tnad Shillong Municipal Board, ka tnad Urban Affairs, PHE, PWD bad ki Nongïalam na ki Dorbar Shnong bapher jong ka South Shillong Constituency.
Shillong, Nohprah, 01: Ka Meghalaya Peoples Human Rights Council (MPHRC) hadien ba ka la ïoh shibun ki jingujor na ki kmie ki kpa kiba phah pule ïa ki khun ki kti ha ha St.
Anthony’s College, Shillong bad hadien ba ka la ïa ïoh ïa ki jingujor na ki kmie ki Kpa bad na ki pule, ka Central Working Committee (CWC) ka la rai ban pynrem jur halor kane.
“Ngi pynrem jur ïa u Principal jong ka St.
Anthony’s College halor ki kam leh donbor ban pyndik ïa ki khynnah pule bad ki Kmie ki Kpa ba u mut ban pyndonkam bakla ïa kane ka College bapawnam ha ka kyrteng shimet bad leh khun khatduh ha ka kyrteng jong ka Salesian of Don Bosco (SDB)," ong u kyrwoh na u Chairman ka MPHRC u Bah Dino DG Dympep.
“Ngi dawa namarkata ba u Salesian Provincial u dei ban pynmih ïa ka hukum mardor ban weng noh mardor ïa une u Principal bad ngi dawa ïa u Archbishop jong ka Shillong Metropolitan Diociese ba un shimkhia bad pyntikna ba un thung ïa ka Church Judicial Enquiry khlem da pynslem," la bynrap u kyrwoh.
Shillong, Nohprah 01: U Symbud Myntri Rangbah ka jylla u Bah Sniawbhalang Dhar ula pyntip ba ka sorkar jylla, ka la ïaid shakhmat ban tei da ki jaka pynieng kali (Parking Lot) kiba thymmai ha kylleng ki jaka bad ki don ruh kiba ki kam ki jam kila nang ïaid shakhmat mynta.
U Bah Sniawbhalang Dhar ula ong, ba ka sorkar kan sa tei da ki parking lot ne ki jaka pynïeng kali kiba thymmai bad ha kane ka taiew yn sa mang ban tei ïa ki artylli ki Parking Lot.
Ula ong ba ha kitei ki Parking Lot, yn lah ban pynïeng ne set haduh kumba 500 tylli ki kali.
Ula ong ba ka sorkar kan sa pyndonkam ruh ïa ki katto katne tylli ki jaka ki bym shym la pyndonkam da ki tnad sorkar khnang ba yn ïoh ban tei noh da ki Parking Lot.
U Bah Sniawbhalang ula pyntip ba ka sorkar ka la dep ban khot ïa ka Tender na ka bynta ban tei 2 tylli ki Parking Lot, kawei yn tei hajan ka Secretariat katba ïa kawei pat dang wad ïa ka jaka.
Na kaba bynta ban ïaleh ban pynduna ïa ka jingkhapngiah, u Symbud Myntri Rangbah ula ong ba ka sorkar ka la pynkhreh banpynkynriah noh ïa ka Secretariat bad ïa ki katto katne ki ophis sorkar sha New Shillong bad ynda la dep ban pynkynriah ïa kitei ki ophis kan sa ïarap ha ka ban pynkylluid bad ban pynduna ïa ka jingdheng kali kaba ki paidbah kila mad jingeh bha baroh shi katta.
Mawkyrwat, Nohprah, 01: Kum ka jingkynmaw burom ïa ka lyngkhuh sngi ïap kaba 175 snem jong u Syiem Sngap Sing Syiem, ki khun ki hajar jong ka Hima Maharam ha ka sngi Palei ki la rakhe kynmaw burom ïa kane ka sngi ba kyrpang da kaba leit buh syntiew ha u dur mot jong une u khlawait ha ka shnong Mawtngam, bad ha Sngap Syiem College, Mawkyrwat.
Ha ka jingrakhe ïa kane ka sngi, la sakhi lang da ki sengbhalang ba kynthup ïa ka KSU, HYC South West Khasi Hills District bad Central Body, ka HITO, HANM, SSSS South West Khasi Hills District, SSS Mawlyngwir, ki khun saw pateng jong ka kpoh Mei-ïew jong u Syiem Sngap Sing Syiem, ka Sngap Syiem College, Mawkyrwat bad kumjuh ruh ka ki bor synshar ka South West Khasi Hills District.
Ha ka shnong Mawtngam, la plie ïa ka kynroh ba la ker ïa u mot tei nam jong une u Syiem, da u MLA jong ka Mawkyrwat Constituency Bah Renikton Lyngdoh Tongkhar, ryngkat lang bad u Syiem jong ka Hima Maharam u Pa’iem Niandro Syiemïong, u Manager jong ka Kur Syiemlieh u Bah Anderson Syiemlieh, u Principal jong ka Sngap Syiem College, Mawkyrwat u Dr.
K.
K.
Nongsiej, Myntri na ka Synjuk Nongsynshar Shnong jong ka Hima Maharam, ki nonghikai bad ki samla pule jong ka Sngap Syiem College Mawkyrwat.
Nongpoh, Nohprah 1: Ka District AIDS Control Officer ka Ri-Bhoi Dr E Kalwing ka la pyntip ba ka jingdon jong ki nongpang HIV-AIDS ha Meghalaya ka la kot sha ka 7835 ngut bad tang ha Ri-Bhoi District kila don haduh 538 ngut.
Kane ka Doktor kala pyntip ïa kane ha ka jingrake ïa ka World AIDS Day kaba long hynne ka sngi Thohdieng hapoh ka Audtorium Hall ha Umsning.
Kat kum ka jingong kane ka doktor, napdeng ki 539 ngut kiba ïoh pang HIV-AIDS ha Ri-Bhoi, 332 ngut ki dei kiba la don hapdeng ka jingsumar.
Ha kane ka jingrakhe la wan ban pynshongkun da u Dr.
Celestine Lyngdoh MLA ka Umsning kum u kongsan ha ka jingïadon ryngkat ka Dr.
E Kalwing District Tuberculosis Ophis bad District AIDS Control Ophisar Ri Bhoi District, ka Dr.
L Myrthong Deputy Director MACS Shillong, kong G Jyrwa Clinical Service Ophisar, District Integrated Strategy for HIV/AIDS, Rocky Kylla Chairman Umsning Town Dorbar, ki dkhot jong ka Seng RAWA lem bad kiwei kiwei ki riew rangbah.
Ki Nongkren ki la ai ka jingpynshai halor daw kiba pynsaphriang ïa une u khniang jingpang HIV-AIDS bad ki la ai ruh ka jingbatai ïa ki lad jingïada kumno ban kiar ban lait na ka jingïabit jong u ne u khniang jingpang, da kaba kyntu ruh, ba ki paidbah kim dei ban ibeiñ lane niewbeiñ ïa kiba ïoh ïa ka jingpang HIV hynrei ngi dei ban pynshlur ïa ki ba kin leit ban phah sumar sha ki jaka sumar.
Haba kren kum u kongsan, u Dr.
Celestine Lyngdoh, u la ai ka jingïaroh ïa ka tnad treikam sorkar kaba la shimkhia ban rakhe ïa kane ka sngi kaba kyrpang ban ïada ne rat dyngkhong ïa ka jingpang HIV/AIDS na kane ka jylla.
U Dr.
Lyngdoh, u la ai mynsiem ïa baroh ki nongialam shnong ba ki dei ban mih shakhmat ban ïatrei lang bad ka tnad ka koit ka khiah ban ïaleh pyrshah khnang ba ngin lah ban rat dyngkhong ïa u ne u khniang jingpang na ka imlang sahlang.
Nongpoh, Nohprah 01: Daka jingangnud ban pynphriang ïaka khubor halor ka jingma jong u khñiang jingpang ñiangkulia ne HIV/AIDS bad ban pynshai ruh sha ki paidbah ïaki lad jingïada ïa kane ka jingpang mynta ka sngi ka ophis jong District AIDS Control Officer Ri-Bhoi District ka la rakhe ïaka World AIDS Day bala pynlong ha Auditorium Hall Umsning.
Ha kane ka sngi la wan ban ïadon lang da u Dr.
Celestine Lyngdoh MLA ka Umsning kum u kongsan haka jingsakhi lang Dr.
E Kalwing District Tuberculosis Officer bad District AIDS Control Officer Ri-Bhoi district, Dr.
L Myrthong Deputy Director MACS Shillong, kong G Jyrwa Clinical Service Ophisar, District Integrated Strategy for HIV/AIDS, Rocky Kylla Chairman Umsning Town Dorbar, Rocky Marweiñ Rangbah Shnong Umsning Proper B, ki dkhot jong ka Seng RAWA, ki longkmie longkpa lem bad ki nongtrei naka tnad ka koit ka khiah.
Haba kren ha katei ka sngi ka Dr.
E Kalwing kaba dei ka District AIDS Control Officer jong ka Ri-Bhoi ka la ïathuh ba hapoh jong ka jylla Meghalaya ki don haduh 7835 ngut kiba ïoh ïa une u khñiang jingpang bad hapoh jong ka Ri-Bhoi District ki don haduh 539 ngut kiba ïoh ïa kane ka jingpang bad 332 ngut kiba dang don hapdeng jong ka jing dih dawai.
Shuh shuh ka la ong, ban ïaleh pyrshah ïa une u khñiang jingpang ngi donkam ka jingïatrei lang jong ki nongïalam shnong lem bad ki paidbah nongshong shnong bad ha kane ka jingïaleh pyrshah ïa une u khñiang jingpang ki nongïalam shnong ki don ka bynta kaba khraw ha kaba ki don ïaka bor ban pynsaphriang kloi ïaki khubor sha baroh ki shnong la kadei ha sor ne nongkyndong bad lyngba ka jingïarap jong ki nongïalam shnong ngin lah ban pynsaphriang kloi ïaka khubor shaphang une u khñiang jingpang hakaba ïadei bad ki dak ki shin kiba paw shabar haba don ïa une u khñiang jingpang hapoh ka met jong u ne ka briew bad ruh ban pynpoi sha ki briew ïaka khubor kumno ban ïada na une u khñiang jingpang bad ki lad jingsumar kiba lah ban ïoh na ki jaka sumar sorkar.
Shuh shuh ka la ong, ka jingtieng bad ka jinglehraiñ jong ki briew kiba don ïa une u khñiang jingpang kadei kawei ka daw bah kaba pynlong ïaki ba kin nym poi sha ki jaka ai jingsumar bad lyngba ka jingai mynsiem bad pynshlur jong ki nongïalam shnong kin sa long kloi ban wan shakhmat ban leit phah sumar ïalade bad ban dih dawai tista.
U Dr.
Celestine Lyngdoh kum u kongsan jong katei ka program u la ong ba lada kine ki 539 ngut kiba don ïa une u khñiang jingpang kin ïa kynduh lang hajuh bad kin poi ban ïa kylli ba kumno ki ïoh ïa kane ka jingpang, don ki ban ong ba ki ïoh ïa une u jingpang dei namar ba ki pyndonkam ïa u drug ha ki por ba mynshwa bad don ruh ki ban ong ki ïoh positive namar ba ki im iaka jingim kaba lyngkar bad don ruh ki ban ong ba ki ïoh ïa kane ka jingpang namar ba ki shim snam bad kin bun kiwei kiwei pat ki daw ki ban ïathuh bad dei halor kine ki daw ngi dei ban long kiba addkar haka jingim jong ngi khnang ba ngin lait na kane ka jingpang.
Shuh shuh u Dr.
Celestine u la ai mynsiem ïa baroh ki nongïalam shnong ba ki dei ban mih shakhmat ban ïatrei lang bad ka tnad jong ka koit ka khiah ban ïaleh pyrshah khnang ba ngin lah ban rat diengkhong ïa kane ka jingpang.
U la ong ruh ba nyngkong eh ngi dei ban pynduh noh ïaka jingibeiñ bad jingñiew beiñ ïa kiba ïoh ïa une u khñiang jingpang bad ngim dei ban kiar naki hyrei ngi dei ban ai mynsiem bad pynjan bad ki khnang ba kin nym long marwei haba ki dang don hapdeng ka jingïaleh pyrshah bad une u khñiang jingpang.
Shillong Nohprah 1: U Nongïalam bad u MLA ka BJP na ka South Shillong u Bah Sanbor Shullai ula ong, “Ka BJP kan pdiang don burom da kaba siang wat da ka karpet rong saw ruh lada wan pynïasoh u Myntri Rangbah barim ka jylla u Dr Mukul Sangma bad u MP ka Shillong Parliamentary Constituency u Bah Vincent Pala sha ka BJP.
“Ngi kum ka seng ngi la don lypa ïa ka thong ban pynkhlaiñ ïa ka BJP bad ngi ïatrei katba lah ban pynsngewthuh ïa ki paidbah ban pynïasoh sha ka BJP, te lada u Bah Vincent Pala u wan rung sha ka BJP, ngin pdiang sngewbha da kaba siang syndon da ka karpet rong saw" ong u Bah Sanbor Shullai.
Ha kaba ïadei bad ka jingsaphriang ki khubor ba ka don ka jingïakren bad u Dr Mukul Sangma ban wan pynïasoh noh sha ka seng BJP, u Bah Sanbor Shullai ula ong, “Ngam don jingtip ei ei halor kane, hynrei nga la shu ïohi tang ha ki kot khubor, hynrei ma nga shimet hi, nga lah ïakynduh ïa u Dr Mukul ha ka ïingdorbar kaba la dep bad hadien katei kam ju don ka jingïakren ne jingïakynduh ia u Dr Mukul"“Lada u Dr Mukul bad u Bah Pala ki wan pynïasoh sha ka BJP, ngin pdiang sngewbha da kaba siang da ka karpet rong saw syndon namar ki dei ki nongïalam kiba la ih bha ha ka kam saiñ pyrthei ha ka jylla" ong u Bah Sanbor.
Haba kylli la u don kano kano ka jingthmu ban leit ïakynduh bad ban ïakren bad kitei ki ar ngut ki nongïalam ban rung noh sha ka BJP, u Bah Sanbor ula ong, “Namar ba nga la ïohi ïa ki jingmih ha ki kot khubor kumta ynda nga ïoh por, ngan leit kren bad kam don jingeh ïa nga ban leit ïakren ïa ki bad lada ki pynpaw ïa ka jongkloi ban pynïasoh sha ka BJP, kumta ngin sa pyntip sha ki nongïalam kiba hakhmat jong ka BJP kiba don ha Delhi".
U Bah Sanbor ula ong, ba kitei ki arngut ki nongïalam ki dei kiba la paw bha ha ka kam saiñ pyrthei ha ka jylla bad ki dei ruh kiba la ih bha ha kane ka kam, kumta kan long kaba ïahap shibun ïa ki lada ki rung sha ka BJP bad ka dei ban long ha nongbah Delhi ha kaba ki nongïalam kiba hakhmat eh jong ka party kin pdiang sngewbha ïa ki sha ka seng BJP.
Shillong, Nohprah, 01: U Working President ka UDP u Bah Paul Lyngdoh ha ka sngi Thohdieng u la ong ba ka UDP ka ladep ïaid sakhmat ban sei la u jong u kyrtong na ka bynta ban pynïakhun na Shillong Seat ha ka elekshon Lok Sabha, ka ban sa long ha u snem ban sa wan.
“Ka lynti ban jied ïa u kyrtong kan long shi bnai ne duna ïa kata," ong u Bah Paul ha ka jingïakren bad ki lad pathai khubor.
Lah ban kdew hangne ba ka NPP ka la kyrshan ïa u kyrtong monlang ba la pynieng da ka UDP ka elekshon Lok Sabha ha u snem 2019.
U State President ka NPP, Bah Prestone Tynsong u la ong ba ha u snem 2019 ka NPP ka la mynjur ban kyrshan ïa u kyrtong monlang ba la pynieng da ka paralok ba ïatreilang ha ka kynhun jong ka MDA, ka UDP, hynrei mynta ka kynti ka NPP ban sei la ki jong ki kyrtong bad kam shym la don kano kano ka jingïakren halor kane.
Haba kylli, hato u President barim ka HYC u Bah Robertjune Kharjahrin u dei neem uba hakhmat eh u ban pan tiket, u Bah Paul u la ong ba u Bah Kharjahring u ladei lypa uwei na kiba pan tiket bad uba la pynpaw ïa ka jingkwah ban ïakhun ïa ka elekshon na Shillong Parliamentary Seat.
“Kumba ngi la ïakren, kin don 3-4 ngut ki nongpan tiket bad nga tharai yn sa lah ban pyntip hapoh khyndiat sngi ne khyndiat taiew," u la bynrapHaba yntip ba ka jingpynkhreh ïa ka elekshon MDC ka la ïaid shakhmat, u Bah Paul u la ong ba ka State Election Committee jong ka UDP ka la shong jingïalang bunsien halor kane ka kam.
“Ngi lah ban pynbna ïa ka thup kyrteng banyngkong eh jong ki kyrtong la kumno kumno ha kaba kut jong u bnai Kyllalyngkot," la bynrap u Bah Paul.
Shillong, Nohprah, 01: U Myntri ka tnat Social Welfare Bah Paul Lyngdoh u la ong ba ka shithi ba la phah da u Under Secretary sha ki Deputy Commissioner da kaba kdew ba ka tnga bym dei ka Khasi ka lah ban shim ïa ka jait ka khong jong u tnga Khasi ka long kaba sngewlynngoh bad ka dei kaba la shu ïalam bakla ïa ka KHAD (Khasi Social Custom of Lineage) Act, 1997.
“Haoid, nga sngewthuh ïa ka sur jingsngewkhia ba la pynpaw da ka HYC halor kane ka kam.
Ka long kaba lyngngoh ban pynmih kum ïa kata ka jingpynbna," la ong u Bah Paul ha ka jingïakren bad ki lad pathai khubor ha ka sngi Thohdieng.
Katkum ka jingong jong u, katkum ka lynti jong ka aiñ shisien ba ïa ka Aiñ-Rew ladep mynjur da ka Council bad ka la ïoh ïa ka jingmynjur na u Lat ka Jylla ka mut ba ka Sorkar Jylla ka ladep bishar bniah nadong shadong.
“Ym dei satia ban pynmih ïa kano kano ka jingpynbna kaba pynjngut noh ïa ka bynta ba la mynjur da ka Ingdorbar Thawaiñ khamtam ïa ka Aiñ kaba la ïoh jingmynjur na u Lat," la ong u Myntri ka tnat Social Welfare.
Shuh shuh u la ïathuh ba u la pan ïa ka File na ka tnat Social Welfare bad ong ruh ba un sa bishar bniah bin pa bin.
Ha ka sngi Palei, ka KHADC ka la phah da ka jingthoh sha ka Sorkar Jylla ban phah weng noh mardor ïa ka shithi jong u Under Secretary ka tnat Social Welfare halor ka jingkynnoh ba ka la batai bakla ïa ka KHAD (Khasi Social Custom of Lineage) Act, 1997.
“Ngin sa thoh sha ka Sorkar Jylla ba kan weng noh ïa kane ka shithi.
Ka Council haduh mynta kam pat ïoh ïa ka kopi jong ka shithi bad ngi shu ïoh jingtip halor kane," la ong u Chief Executive Member (CEM) ka KHADC Bah Pynïaid Sing Syiem ha ka sngi Palei.
Ka Hynñiewtrep Youth Council (HYC) ha ka sngi Balang ka la dawa ïa ka Sorkar ba ka dei ban weng mardor ïa kane ka shithi.
Ka shithi ka ong, “ka Lineage Act, 1997 kam mana ban ai syrnot ST ïa kino kino kiba aplai ban shim ïa ka jait ka khong jong u Kpa ne ka Kmie, bad ka jingshim ïa ka jait jong u tnga da ka tnga ka bym dei ka Khasi ka dei kaba ju shah.
".
Jowai, Nohprah, 01: Ar ngut ki khynnah ki la duh ei ïa la duh ei ïa la ka jong ka jingim hadien ba ki leit jngi ha kawei ka wah kaba la tip kum ka Kdong Umkhangrah kaba don shadien ka Haven Cove.
Kane ka la jia ha ka por kumba 11:00 baje eiei ha ka sngi Thohdieng.
Ki don hynriew ngut ki khynnah kiba leit sum ha wah Kdong Umkhangrah bad ki arngut kiba la khladnoh ki dei kiba la tip kyrteng kum u heprit Mebanbankynsai Suchiang, 12 snem ka rta u khun jong ka Kong Risamaïa Suchiang bad u Bah Joshwa Lyngdoh katba uwei pat u dei uba la tip kyrteng kum u heprit Miki Ryngkhlem uba la 9 snem ka rta uba dei u khun jong u Bah Baphinsuk Law.
Kine ki khynnah ki dei kiba shong basah ha ka shnong Mookyrdup Jowai.
Ïa met jong kine ki arngut ki khynnah la shimti da ki Pulit jong ka Jowai Police Station.
Shillong, Nohprah, 01: Ka Dorbar Shnong Laitkor Mawrie Lumheh hadien ka jingkhynra Trading License bad Labour License hapoh u pud u sam jong ka shnong, ha ka sngi Thohdieng ka la shim ïa ka rai ban ai por hynriew bnai ïa ki bar jylla ba kin pynkynriah noh ïa ki kam khaii pateng sha kiwei pat ki jaka bad ruh ban mih noh napoh u pud u sam jong ka shnong.
Ha ka jingïakren bad u nonglum khubor, u Rangbah Shnong jong ka shnong Laitkor Mawrie Lumheh Bah Pynshailang Mawrie, u la ïathuh ba ïa kane ka rai la shim ha ka dorbar jong ka shnong kaba la long mynta ka sngi.
“Ha ka sngi Thohdieng jong ka taiew baladep ngi ladep khynra Trading License bad Labour License da ka jingïatreilang bad ka KHADC.
Ha kato ka sngi, ngi la lap ba ki don shibun bah kiba khaii be-aiñ hapoh u pud u sam jong ka shnong bad ngi lap ruh ba ki don bun ngut ki bar jylla kiba trei ba ktah be-aiñ hapoh u pud u sam jong ngi khlem da ïoh jingbit na ka Dorbar Shnong," la ong u Bah Mawrie.
“Hapoh ka shnong ka thaw jong ngi, naduh barim bajah ngi don beit ka jingpyrkhing ba ngi la rai ba ngim ju shah ïa ki bar jylla ban wan trei wan ktah hapoh u pud u sam jong ngi.
Ngi la shong ïa ka Executiv Committee jong ka shnong ha kaba ngi la ïathir ïatai bha halor kane ka bynta bad da kawei ka sur ngi la shim da kawei ka jingmut ba kam long ban ai ïa ka Trading License ne Labour License ïa kino kino ki bar jylla hapoh ka shnong bad lada ngi leh kumta (ai laisen) ngin ym nang shuh ban jied ïa kano ka kam ngin ai bad ïa kano ka jait kam ngin ym ai," u la ong.
“Lada ngi la ai mynta ïa ka laisen, ïa kiba wan hadien habud ruh ngin hap ban ai.
Suki suki, kin sa nang kharoi ki bar jylla bad ngin ym lah shuh ban tehlakam ïa ki jingleh Benami pat.
Lada ngim ai ïa ka Trading License kin bun hi ki bar jylla ki ban wan da ka kyrteng jong ki Khasi bad kin sa ong ba ka kam ka dei ka jong ki Khasi bad kin sa ong ba ki dei tang ki nongbylla.
Kan don ka jingleh Benami kaba jur hapoh u pud u sam jong ngi," la ong shuh shuh u Bah Mawrie.
U la ong ba ka EC ka la shim beit da ka rai ban shu khang lut wat ïa kiba la don mynta ruh.
“Ngim sngew eiei ban khang ïa ki namarba kiba don mynta ruh ki dei kiba long be-aiñ lypa kiba khlem pat ïoh ïa ka No Objection Certificate (NoC) na ka Dorbar Shnong," u la bynrap.
Shuh shuh u la ong, “ban shim kat ïa kane ka rai, namarba ka dei ka kam ïap kam im, kan bha shibun ban shim lang ruh ïa ka sur jong u paidbah.
Ngin peit la ki paidbah ki kwah ban don ki bar jylla lane ki pyrshah.
Hadien ba la lum ïa ka dorbar mynta ka step ngi shem ba baroh ki paidbah ki kwah ba ngin kyndang beit ïa ki bar jylla bad ki paidbah ki ai ka jingkyrshan ïa ka EC bad ngi la shim da ka rai jong ka Dorbar Shnong.
"“Ngi la aipor ïa ki 6 bnai ba kin pynkynriah noh sha kiwei ki jaka bad ban mih napoh une u pud u sam jong ngi bad ngin apor haduh ka 30 tarik Jymmang, 2024 ba kin mih noh napoh u pud sam," la ïathuh u Bah Mawrie bad bynrap, “naduh ka 1 tarik, Jylliew, 2024 ngin ym shah shuh ïa ki bar jylla ban leh ïa ka khaii ka pateng hapoh u pud u sam jong ngi.
"“Ïa kiba trei bylla ruh namarba ki don ki Khasi kiba buh nongtrei da ki bar jylla, ïa kine ruh ngi la aipor kylluid hynriew bnai bad ki dei ban bujli ïa ki nongtrei da ki trai jylla.
Kane kan treikam salonsar ïa baroh, naduh kiba don ïa ki Showroom kali, ba don Petrol Pump, ki Karkhana bad kiwei kiwei ki jait kam dei ban long beit da ki Khasi," u la ong.
Ha kaba ïadei bad ki Karkhana bad Workshop bad ki kam kiba donkam ïa ki briew kiba nabar, ka Dorbar Shnong ka la rai ba ki nongaikam ki lah ban khot ïa ki nongtrei nabar jylla tang hapoh 15 sngi ha ka shi snem.
Nalor kata, ka Dorbar Shnong ka la pyrkhing ruh ba ki nongaikam kim lah ban wanrah ïa ki nongtrei bar jylla palat ïa uwei ne ar ngut.
Ïa ki nongshong shnong kiba donkam ïa ki Architech nabar jylla ban shna pynwandur ïa ki ing ki sem, ka Dorbar Shnong ka la rai ba yn ai jingbit ïa ki nongbylla bar jylla ban trei tang hapoh shi bnai.
“Na ka bynta ki kam ba dang lah hi ban trei ki Khasi, ka Dorbar Shnong kan ym ai NoC da leilei ruh em ban trei da ki bar jylla," la ïathuh u Bah Mawrie.
Ka Dorbar Shnong ka la bthah ruh ïa ki nongaikam ba ki dei ban da thoh aplikeshon, ban ai ruh ïa ka EPIC bad ban pynthikna ruh wat ïa ka jaka sah jong ki nongbylla bar jylla.
“Lada ngi ïohi ba ka jingpan jingbit ka long kaba biang, ngin sa ai da ka Special Permission na ka bynta katta sngi bad katta taiew.
Hynrei ym ban shu ïaid lait ïa ka Dorbar Shnong.
Lada lap ïa kiba khot bylla khlem ka jingtip jong ka Dorbar Shnong kin ngat ha ka jingpynshitom kaba tyngeh," la maham ka Dorbar Shnong.
Halor ka shongkha shongman, u Bah Mawrie u la ïathuh ba ka Dorbar Shnong ka la shim ïa ka rai ba kino kino kiba ïapoi kha bad ki briew ki bym dei ki Khasi, yn ym shah ban shong ban sah hapoh ka shnong.
“Ngim pyrshah ïa ka jingpoikha poiman jong ki, hynrei katkum ka kyndon shnong, kito kiba ïoh kurim da ki bym dei ki Khasi ki hap ban mih noh napoh ka shnong ka thaw," la ong u Bah Mawrie bad bynrap, “kane kan long ka jingmaham ïa ki khun samla jong ngi ba kin long kiba phikir.
".
Shillong, Nohprah, 01: U Nongaitkien ka BJP u Bah M.
Kharkrang ha ka sngi Palei u la ong ba kan long kaba bha palat lada u MLA ba la mihkhmat la hynriew sien kynthih ïa ka Pynthorumkhrah Constituency u Bah Alexander L.
Hek uba long ruh u Myntri Sorkar un shah jied kum u kyrtong na Shillong Parliamentary Constituency na ka bynta ka elekshon Lok Sabha ka ban sa long ha u snem 2024.
“Lada mynjur ïa u Bah AL Hek, uba la long u MLA la hynriew sien kynthih, kan long kaba sngewtynnat palat," ong u Bah Kharkhrang ha ka jingïakren bad ki lad pathai khubor ha ka sngi Thohdieng.
Une u ophisar IPS barim u la ong ba ki nongïalam jong ka Party kim pat pan eiei halor kane.
“Namarkata, kam pat don satia kano kano ka kyrteng ban phah sha Delhi ïa mynta," u la ong.
U Bah Hek dang shen u la pynpaw, “ka shong ha ki nongïalam bahalor jong ka party ban shim ïa ka rai (ba ngan ïakhun ne ngam ïakhun).
"Une u Myntri Sorkar u la phla ruh ba ki don lai ngut ki kyrtong kiba kwah ban ïakhun ïa ka elekshon na Shillong.
Haba kylli, u Bah Kharkrang u la ong, “kam dei ka kam sngewbha ban sei kyrtong, hynrei ngi hap ban peit la ngi don neem ïa ki kyrtong kiba biang.
"“Baroh ka long haba shai na ka bynta kiei kiei bad ngi kwah ban ïohi lada ngi ïoh ïa ka kyrtong kynthei.
Ngim pat khang ïa ka jingkhang, ngi plie lut ïa baroh," u la bynrap.
Ha kajuh ka por, une u nongaiktien u ong shuh shuh ba ka party kan ym ïatreilang badno badno ha ka elekshon Lok Sabha ka ban sa long.
“Kan ym don kano kano ka jingïatreilang.
Ha ki elekshon ba ladep, ka BJP ka ïakhun beit (ïa ki elekshon) marwei," u la ong.
Mawkyrwat, Nohprah, 01: U Symbud Myntri Rangbah ka Jylla Meghalaya uba peit ïa ka tnat PWD (Roads) Bah Prestone Tynsong ha ka sngi Palei u la hiar jurip ïa ka surok ka dei ïaid na Ranikor -Nongjri -Maheshkhola sha Baghmara ban pynthikna ba ka dei ban long katkum ka jingmang ba la buh.
Hynrei ha kane ka jingjurip u la lap pynban ba ki don ki bynta ba ka National Highways & Infrastructure Development Corporation Limited (NHIDCL) ka la shna ha ka dur jong ka Single Lane ym ïa ka Two Lane bad ïa kane ka lap ha ki bynta ba sha shiliang jong ka Jingkieng Borbasing sha Lad Alikwareng kaba don kum 4 lane 5 kilomitar ei ei.
Ha ka jingïakren bad ki lad pathai khubor, u Bah Prestone u la pynpaw ba ha ka jingpeit jong u kane ka surok kaba don kumba 5 kilometre ei ei don ki bynta ba ka i ha ka dur jong ka Single Lane lane Intermediate Road.
Kumta u la bthah ïa ki ophisar jong ka NHIDCL ba ki dei ban shimkhia ban pynbiang halor kane ka surok ba kam dei ban noh shiliang hynrei ki dei ban trei kumba la bhah ha ka dur jong ka Two Lane ym ka Single Lane.
Shuh shuh u la ong ba lyngba kane ka jingleit ban jurip u kyrmen ba ha kine ki sngi ka NHIDCL kan sa leh ïa kaba donkam kumba ka dei ban long.
Ha kaba ïadei bad ka surok na Phlangdiloiñ kaba ban ïaid shaduh Ranikor, u Bah Prestone u la ong ba ïa kane yn sa bhah ha ka 2nd Pphase ha kaba na ka liang ka tnat ruh ka ladep ban ïateh ïa ki Consultant ba kin sa pynbiang ïa ki jingdonkam baroh bad kin sa phah sha ki bor ba dei peit bad ban ïoh pyndep sa ïa ka Details Project Report (DPR).
“Ïa kane ka surok na Wahkaji – Phlangdiloiñ shaduh Ranikor yn sa shna ha ka dur jong ka Intermediate Lane", ïathuh u Bah Prestone.
Ïa u Symbud Myntri Rangbah la synran lang da u Commissioner and Secretary PWD (Roads & Building) u S.
M.
A.
Razi, u MLA ka Ranikor Constituency Bah Pius Marweiñ, u Deputy Commissioner, South West Khasi Hills District Bah Tableland Lyngwa, u Chief Engineer, PWD (Roads) Bah K.
K.
Mawa, u Superintending Engineer PWD (Roads) Western Circle Bah J.
N.
S Lakiang, u Executive Engineer, PWD (Roads), Ranikor Division Bah K.
C.
Nongrum bad ki nongtrei jong ka NHIDCL.
New Delhi, Nohprah 02: Ka Election Commission of India (ECI) ka la hap bam pyndem ha ka jingpynbor jong ki paidbah Mizo, haba mynta ka sngi, ka la rai ban pynkynriah noh ïa ka sngi ñiew vote na ka 3 sha ka 4 tarik, namar ba ka 3 tarik kadei ka Sngi U Blei.
Ha ka Notification ba la pynbna mynta ka sngi, ka ECI ka la ong ba namar ka la mih ka jingpyrshah na kiba bun ki liang ban ñiew vote ha ka Sngi U Blei, kumta kum ka dak ka jingburom ïa ka jingsngew jong ki paidbah Mizo, ka ECI ka la pynkynriah noh ïa ka jingïañiew vote sha ka 4 tarik, kaba dei ka sngi nyngkong.
Ka jingñiew vote na ka bynta kiwei pat ki saw tylli ki jylla, kata ka Madhya Pradesh, ka Rajasthan, ka Chattisgarh bad ka Telangana, ka jingñiew vote kan dei beit 3 tarik.
Ka Mizoram naduh ba la pynbna ban ñiew vote ha ka Sngi U Blei, ka la ïeng beit triang ban pyrshah da kaba ong ba ka Sngi U Blei kadei ka sngi ba kyntang na ka bynta jong ki ba kin nym ïashim bynta ha ka jingïañiew vote.
Nalorkata ki Balang Khristan ruh ki la pynlong ka jingduwai ba kyrpang ban pynkynriah noh na ka jingñiew vote ha ka sngi U Blei.
Shillong, Nohprah 1 : U Nongpathai khubor jongka BJP uba dei ruh u pulit ophisar IPS ba la shongthait na ka kam u bah M.
Kharkrang u la ong mynta ka Sngi Thohdieng ba ka BJP ka shaniah beit ha ka jingstad jongka sorkar halor ka jingkren ïasuk bad ka seng Hynniewtrep National Liberation Council (HNLC).
“ Lada kane ka jingkren ïasuk kan wanrah ka jingshongsuk shongsaiñ hapoh ka jylla kan long kaba bha tam" ong u bah Kharkrang.
Lah ban pynkynmaw ba dang shen u Chairman cum Commander-in- Chiefjongka seng HNLC u bah Bobby Marwein lem bad u General Secretary cum Publicity Secretary u bah Sainkupar Nongtraw ki la pynpaw ba kim lah ban wan ïashim bynta ha ka jingkren ïasuk katba ka sorkar kam pat weng lut ïa baroh ki jingpynngat kyndon ïa baroh ki dkhot ka seng bad kumjuh ruh ban ïasoi ïa ka soskular sangeh ïasiat.
Haba kylli halor kane u bah Kharkrang u la ong “ Ngim tip lut ïa kiei kiba ka sorkar ka thmu namar hangne wat ka ïing Bishar ruh ka ïadon bynta lang, kumta ngim tip kumno ka sorkar kan leh ïa kane na kata ka daw ngi shaniah beit ha ka jingstad jongka sorkar" ong u bah Kharkrang.
Halor ka jingkylli hato ka sorkar kan map lut ïa baroh ki jingpynngat kyndon ïa ki dkhot ka seng HNLC u bah Kharkrang u la jubab “ Ngim don ei ei ban kynthoh na ka liang jong ngi".
Na ka liang ki nongïalam ka seng HNLC ki la buh ïa kane ka jingdawa hakhmat ka miej jingïakren ba la ïadon lang da u Ksiang na ka liang ka sorkar u bah Peter S Dkhar, u Advisor ka MHA ba peit ïa kane ka thaiñ shatei lam mingi u A.
K Mishra ha ka jingïakynduh ba nyngkong ha ka 24 tarik Jylliew 2023.
Na ka liang ka seng ka dawa ba donkam ïa ka jingmab jongka sorkar ïa ki jingshah pynngat kyndon khnang ba ka jingkren ïasuk kan ïaid shakhmat.
Ha kaba ïadei pat bad ka hukum jongka ïing bishar Supreme Court ban ai jingtip halor ki mukotduma pyrshah ïa ki MP bad MLA kiba dang sahteng, u bah Kharkrang u la ong ba ka Party kam kwah ban kynthoh ei ei kaba long pyrshah ïa ka ïing bishar.
Ki jingtohkit ki la ïaid ki jingshah pynngat kyndon la dep leh bad mynta ka dang ïaid ka jingbishar kumta kum ka party kam kwah ban kynthoh ïa kano kano ka kam kaba dang don ha ka jingbishar jong ka ïing bishar.
Villa Park – Birmingham, Nohprah 02: Haduh 46 ngut ki rangbah kiba la shah pyn ngat ha ki kyndon jong ka aiñ hadien ka jingjia pynklumar shuwa ban sdang ka jingïalehkai hapdeng ka Aston Villa pyrshah ïa ka Legia Warsaw.
Katkum ki tyllong khubor ba la ïohlum, la ïoh jingtip ba ki la don 5 ngut ki pulit ophisar kiba la mynsawjur na kadaw jong katei ka jingïa klumar bad ki paidnongkyshan kiba na bar ha Villa Park kaba ha Birmingham ha ka miet jong ka Sngi Palei.
Napdeng kitei ki 46 ngut ki rangbah, 43 ngut ki dei kiba la shah pynngat kyndon halor ka aiñ ‘wanrah jingklumar ha ki jaka paidbah, la ong ki pulit jong ka West Midlands.
Baroh kine ki rangbah kiba la shah pynngat ha ki kyndon aiñ kin hap ban wan mih hadien shuwa ban tian bishar kaba la pynkhreh da ka Birmingham Magistrates.
Arngut napdeng kitei, ki la shah pynngat kyndon halor ka jingktah kti pyrshah ïa ki pulit ophisar, ha ryngkat bad u wei u ba la shah kyndon ba bat ryngkat bad ka tari.
Na ka liang jong ki pulit ki la ïathuh ba kine ki briew kiba la shah pynngat ha ki kyndon jong ka aiñ ki dei kiba dang hapdeng ka rta 21 bad 63 snem, bad la ngeit ba 40 ngut ki dei na Poland katba kiwei la suba ba ki shong ki sah ha UK.
Ki paidnongkyrshan jong ka Aston Villa ki la ong “ka la don ka jinghuri hura kaba shyrkhei hangne" shabar jong ka Villa Park shuwa ba ka kynhun kan lehkai ïa ka lympung European Conference League pyrshah ïa ka klob kaba na Poland.
Ka jingleit ban kem ïa kitei ki briew ka la jia hadien ba ki la pymnih jingklumar pyrshah ïa ki nongpynïaid kam ka Legia Warsaw ki bym shym la lah shuh ban tehlakam ban sam ïa ki 1,000 tylli ki ticket sha ki paid nongkyrshan kiba na bar na bynta kane ka jingïakhun, la ïathuh ka West Midlands Police.
Katkum ka jingthoh hynnin ka Sngi Thohdieng, la ïoh jingtip ba ka Aston Villa ka la pynthikna ba ka la dep ban phah jingujor sha ka Uefa halor kane’ “bad ka jingbymlah ban tehlakam" shuwa ban sdang ka jingïalehkai.
Arngut ki ophisar na ka West Midlands Police, arngut na ka West Mercia force bad u wei na ka Derbyshire ki la shitom bad mynsawjur na kane ka jingjia, ha kaba u wei u ba la shah kawang da ka kynja tiar meh ding (flare) na durkhmat.
Ha kaba ïadei bad kane, na ka liang jong ka West Midlands force ka la pynpaw ba kan dang ïai thwet bad peit thuh lyngba ka kor CCTV.
".
Haba peit ïa ka rukom long ka imlang sahlang katno ka longkaba dap da ki jingeh ki jingshitom naduh ka jingkiew ka jingbymioh kam ioh jam, ka jingkiew dor ha baroh ki liang, Ka jingsynjor ki longïing bad kiwei kiwei de.
Ka jingsdang ki jait basniew ba harukom naduh ka jingkiew ki nongpyndonkam ïa ki drugs, ki jingpang balah ban pyniap ïa ngi kum ka HIV/AIDS, Cancer, kidney failure bad kiwei kiwei, ka jingsdang ban pynduh pyndam ïa ka bor shynrang (masculine) bad ki jait jingbam ba ngi bam mynta ki bym i long shuh kiba da ka jingiarap ka Mariang.
Ka jingbymdon shuh kiba mih ban iada ban pynshai ïa ngi ne ngi khlem don shuh kita ki radbah ki nongialam ba ngin lah ban peit bad ban ai mynsien, ai jingkyrmen ïa ngi.
Ka long i phylla bha bad kam kai hi ruh la da peit ïa ka rukom ba pynlong ïa ki skul ban ym kylla katkum ka juk bad ka por.
kine baroh ki pynbor ïa nga ban buh shibun ki jingkylli kum kine harum:1.
Shano kan ïalam ia ngi?2.
Balei ka long kumne?3.
Mano ba thaw (design) ïa kane ka rukom (system)?4.
Shano jah kita ki nongialam ba radbah?5.
Ïano ngi kynnoh?bad ter ter…U Blei u la thaw ïa ngi ban long ki kynrad ha kane ka pyrthei hynrei imat kiba bun na ngi ngin sa kylla long ki shakri ne ki mraw ha ki katto katne ne ha kane ka system.
Lada kan long ne ka la sdang ban long kumta, te ka long ka jingma ïa ngi ioh ngin neh ki mraw shirta ne shijunom.
Lada peit ïa ka rukom ba ngi pyndonkam ïa ki mobile, internet, ki jait ba ngi bam, ki riam jong ngi, ka ktien ba ngi pyndonkam ban kren te ngi la jan kylla long hi ki shakri te ka ba ma ioh ngin sa long ki mraw.
Ka jingsynjor ki ïing ki sem imat kan sa pynlong ïa ki babun ki khun samla jong ngi ban im kat ba ki mon bad ki sa kylla long pynban ki jingeh ïa ka ïing ka sem bad kumjuh ruh ia ka imlang sahlang.
Ka jingkiew ha ka liang ka stad ka tip ka dei ban pynbha bad pynkiew ïa ka ri bad ka jaitbynriew tangba i kum ba kan long khongphong noh namar ka jingbym ioh ïa ka kam ka jam bad ngi khlem lah ban pynmih shibun ki nongseng kam seng jam (entrepreneur & businessman).
Lada kane ka rukom long kan nangiaid bteng te kan sa buh jingeh ym tang ïa ngi hynrei ïa ka pateng ban dang wan, imat naduh basdang ka spah snem ba 21 (21th century) ba kiew stet kine ki juk internet bud sa ki social media ba sa pyntroiñ bad pynjaituh ïa ki samla ba ki shu lut por tang ha ka mobile, la jah lut ki jaitlehkai met (physical actiities) namar ki samla jong ngi ki la kyrni lut ha ki laiphew jait ki basniew bad ruh ha ka mobile.
Kane ka jingpang mobile imat kan dei kane ka juk ba nyngkong kaba mad bad kaba ma kan pteng ruh ha ki pateng ban wan jong ngi lada ngim lah ban tehlakam ïa ka da ki jinglah ban pyndonkam îa ka ym ba kan pyndonkam ïa ngi.
Ki jingthoh jong nga iohlehse ki long ki ba phylla ne i kam kai hi ruh tangba kine ki dei ki jingshisha ba kane ka juk ba mynta ka long ka ba tlot bad kaba kwah ban iohsuk ne kumba ong ka kyntien kwah bamsuk khlem da trei shitom.
Sa kawei ka phang nga kwah ban kren hangne ba lada ngi peit bad phylliew bha ka rukom ba ka pyrthei ka pynkhraw ka ai nam bha bad ruh ka kheiñkor ïa ki briew (personality) ba leh ïa ki kam bym da tei bha ïa ka nongrim jingim briew jong ngi, Kum ka nuksa ka pyrthei ka iaroh ïa ki briew ba kren kamkai, kiba thaw Video da ki ktien sniew, ïa ki briew ba pyni ïa ka met ka phat bad kumta ter ter.
Hangne ym ba nga kynthoh ïano ïano hi tangba kane ka rukom long ka pyntroiñ bad pynjaituh ïa ki ba bun ki khun samla jong ngi.
Lada poi sha ka pud ba ka pyrthei kan kynnoh kynthoh ïa nga ba nga kren bad thoh ïa kum kine ki jingthoh, te ka pyni shai ba nga kren ïa ka jingshisha bad kiba ki khun samla jong ngi ym tang ba ki donkam ban tip hynrei kaba ki dei ban tip khnang ba kin lah ban iaid bad kan long kum ka jingiada ïa ka jingim jong ki.
Lada peit ïa ka jingim ki pateng na kawei ka pateng sha kawei pat ka jingnang jingstad ka kiew ha ki bynta bapher haduh ba ngi poi sha kane ka pateng ba ngi lah ban leh ne pyndep ïa ki kam da ki kor ki bor machine, ka lah ne em ban dei kane kawei ka bynta ka ba la pynkylla ïa ki babun na ngi ki ba jaituh bad kiba kwah ban shuh iohsuk katba donkam.
Kane ka buh bha ïa ka jingma bad ngin sa pynmih ïa ka pateng ka ba ngam lah hi ban pyrkhat bad mutdur ha ba peit ïa ki dak ki shin ba kane ka pateng jong ngi ka bud bad ka im.
Nga buh kane ka jingthoh khnang ban kyrsiew thiah ïa baroh ym ban shuh bud bad ngeit beit ïa kaba ka pyrthei ka kwah ïa ngi ban long hynrei ban buh ïa ki jingkylli shwa ban pdiang îa kano kano ka ba ka pyrthei ka pynpaw bha sha ngi.
Ngi hap long ki ba stad khanang ba ngin kiew ha ka jingim bad ka jingkiew jong ngi kan pynkiew pynkhraw ïa ka Ri bad ka jaitbynriew.
Lada phi sngew ioh jingmyntoi na kine ki jingthoh jong nga to peit ruh ia ki videos jong nga hapoh Youtube, ka channel ba kyrteng Arki U DO IT (@udoit981).
Haba peit sha ka jinglong jingman jong ka ïew ka hat bad kamai kajih ha kine ki sngi la ïohi ba kat shaba leit kat shaba phai ym don shuh ki jaka ban dang lait na ka jingïadei madan.
Naduh ka ïewduh, Motphran, Them Umsohsun ter ter shaduh Khyndailat, shaduh kiwei pat ki dong bad ki shnong hapoh jong ka Sor Shilong shaduh Laitumkhrah Rynjah bad kiwei pat ki snong la ïohi ïa ka jingjyllei jong ki nongdie madan.
Kumba long la lah ban ïohi bad ka kam die madan ka la dei kawei na ki kam kaba la plie lad ïa kiba bun ki longiing kiba duk ba toi bad kiba kloi ban trei shitom ba kin lah ban kamai jakpoh bad pynbit pynbiang ïa ki longiing jong ki.
Hynrei kaba sngewkhia pat ka long ba la ïohi ba la don sa kiwei pat ki briew kiba bymdei ki trai jylla ne ki para ri kiba la shim kabu ïa kane ka kam jan ha baroh kitei ki jaka ba la kdew.
Hooid bun na ki nongshnong shnong jong ka nongbah Shillong ki pynpaw ïa ka jingbynñiaw halor ka jingwit ki lynti ki syngkieng haduh ba poi u pud ba ym don jaka shuh wat tang ban ïa ïaid kylluid ha ki lynti ïaid kjat ruh.
Hynrei haba pyrkhat pat ïa la ki jong ki paradoh para snam kiba duk ba toi, ka mynsiem ka um bad don bun kiba pyrshang ban pynpaw ïa ka jingieit bad ka jingkyrshan ban thied ïa ki jhur, ki doh, ki mar khutia mutia haduh ki jaiñ ki nep na kiba die madan khnang ba ma ki ruh kin ïoh lem ïa ka hok ban im kum kiwei pat ki para briew.
Yn nai ïakren eh shaphang jong ki bynta jong ka Khyndailad kiba baroh ngi tip ki dei kiba la shlei da ki nongwei hi, hynrei lada katta ruh ym dei ban ailad ïa ki briew kiba ym dei trai shnong ban wan khnieh ïa ka pliang ja jong ki trai shnong.
Ki trai shnong kita kiba ngi ong ki dei ki Khasi (Khynriam, Pnar, Bhoi, War, Maram, Lyngngam) shano pat kin lah ban leit lait na la ka jong ka ri ban wad jakpoh.
Hynrei kitei kiwei pat ki bar jylla ki don ki jaka ban leit na ka bynta jong ki, kata ba kamai hapoh la ka jong ka jylla.
Ha kine ki sngi la ïohi bad ka Khasi Hills Autonomous District Council (KHADC) hapoh ka jingïalam jong u Bah Pynïaid kum u CEM ka la shim khia ban peit ïa ka jinglong jingman jong ka khaïi hapoh ka ri Khasi ha kaba ki la leit ban jurip bad leh ïa kaba donkam.
Katno kum ki riew paidbah ngi lah ban shah shitom lang lem bad kitei ki duk ki toi kiba im ha ka kam die madan, hynrei ka long ka bymlah ban pyrkhat ba kum ki paidbah ngin duh noh ïa ka hok ban im laitluid bad ïaid laitluid tangba ban ailad pynban ïa ki briew kiba nabar ban wan kamai kpoh hapoh kane ka nongbah jong ngi bad ka long kumba ki khanglad noh pynban ïa ki trai jylla ban kamai hapoh la ka jong ka ri bad ka jylla.
Kumta ka la dei ka por ba lada ym lah hi ban pynduh ïa ka jingkhapngiah na ki kam die madan, ka long pat kaba donkam ban khanglad ïa ki briew kiba nabar ban khanglad ïa ki trai jylla.
Lada jia ba kim don ki trai jylla kiba die madan ieh kato ka jaka kan long kylluid eh na ka bynta ka jingsuk jingbiang jong ki paidbah nongïaid nongïeng la ka long ha kano kano ka shnong ne ka dong jong ka nongbah Shillong.
Dang shen la ïohi ba ka District Council ka la leit ruh ban khynra wat ha ki thaiñ jong ka Laitumkhrah ruh.
Shisha hangne ruh la ïohi ba ka jingbun ki nongdie madan ka la jyllei bha bad ki la don ruh ki briew ki bymdei trai shnong kiba la sdang ban shim kabu bha.
Ki trai shnong ki dei hok ban ïoh lad ban kamai hapoh la ka jong ka jylla namar ba kim don da kawei pat ka lad ban phet shawei bad lada ailad ïa ki briew kiba nabar sa ka ki kam die madan te ka lawei jong ka jylla ka la long shisha kaba dum bad ngin ym ïohi shuh ruh ïa la ka jong ka jaidbybnriew rit paid.
Kumta kum ka imlang sahlang lada ym lah hi ban pynkylluid ïa ki lynti syngkieng ka bha ban ym ailad ïa ki briew kiba nabar ban wan pynwit ïa ki rud surok wat tang haduh ban pynïeng kali ruh ym don jaka shuh.
Khliehriat, Risaw 17: Ka jingïalehkai phutbol 1st Division bala pynïaid da ka East Jaiñtia Hills District Football Association (EJHDFA) kaba la long hynne ka Sngi Hat Majai ha madan Deinchynrum, Khliehriat.
Haba phai sha ka jingïakhun ‘Quarter Final’ ba ar mynta ka sngi na ka liang ka kynhun ïalehkai jong ka Ladrymbai B.
SC kala pynliem da 3-2 kol ïa ka R.
Synrang Shahkhain SC, ïa ki kol na ka Ladrymbai la thep da u Dasukwame Dkhar haka minit ba 35, u Andreas Lyngdoh haka minit ba 49 lyngba ka (Penalty) bad u Salo Siangshai haka minit ba 68.
Katba ïa ki kol na ka R.
Synrang Shahkhain SC la thep da u Runald Dkhar haka minit ba 43 bad u Iaishah Bareh haka minit ba 90+1.
Ka jingïalehkai hapdeng kine ki ar kynhun naduh kaba sdang tad haduh kaba kut kala long kaba ïakhiad bah bad kaba la pynhun shisha ïa ki nongwan peitkai mynta ka sngiKa jingïakhun ‘Quarter Final’ mynta ka sngi kan long hapdeng ka Rangad SC pyrshah ïa ka Khliehriat West FC, por 2 baje.
Nongpoh, Nohprah 02: Daka jingangnud ban pynphriang ïaka khubor halor ka jingma jong u khñiang jingpang ñiangkulia ne HIV/AIDS bad ban pynshai ruh sha ki paidbah ïaki lad jingïada ïa kane ka jingpang mynta ka sngi ka ophis jong District AIDS Control Officer Ri-Bhoi District ka la rakhe ïaka World AIDS Day bala pynlong ha Auditorium Hall Umsning.
Ha kane ka sngi la wan ban ïadon lang da u Dr.
Celestine Lyngdoh MLA ka Umsning kum u kongsan haka jingsakhi lang Dr.
E Kalwing District Tuberculosis Officer bad District AIDS Control Officer Ri-Bhoi district, Dr.
L Myrthong Deputy Director MACS Shillong, kong G Jyrwa Clinical Service Ophisar, District Integrated Strategy for HIV/AIDS, Rocky Kylla Chairman Umsning Town Dorbar, Rocky Marweiñ Rangbah Shnong Umsning Proper B, ki dkhot jong ka Seng RAWA, ki longkmie longkpa lem bad ki nongtrei naka tnad ka koit ka khiah.
Haba kren ha katei ka sngi ka Dr.
E Kalwing kaba dei ka District AIDS Control Officer jong ka Ri-Bhoi ka la ïathuh ba hapoh jong ka jylla Meghalaya ki don haduh 7835 ngut kiba ioh ïa une u khñiang jingpang bad hapoh jong ka Ri-Bhoi District ki don haduh 539 ngut kiba ioh ïa kane ka jingpang bad 332 ngut kiba dang don hapdeng jong ka jing dih dawai.
Shuh shuh ka la ong, ban ïaleh pyrshah ïa une u khñiang jingpang ngi donkam ka jingïatrei lang jong ki nongïalam shnong lem bad ki paidbah nongshong shnong bad ha kane ka jingïaleh pyrshah ïa une u khñiang jingpang ki nongïalam shnong ki don ka bynta kaba khraw ha kaba ki don ïaka bor ban pynsaphriang kloi ïaki khubor sha baroh ki shnong la kadei ha sor ne nongkyndong bad lyngba ka jingïarap jong ki nongïalam shnong ngin lah ban pynsaphriang kloi ïaka khubor shaphang une u khñiang jingpang hakaba ïadei bad ki dak ki shin kiba paw shabar haba don ïa une u khñiang jingpang hapoh ka met jong u ne ka briew bad ruh ban pynpoi sha ki briew ïaka khubor kumno ban ïada na une u khñiang jingpang bad ki lad jingsumar kiba lah ban ioh na ki jaka sumar sorkar.
Shuh shuh ka la ong, ka jingtieng bad ka jinglehraiñ jong ki briew kiba don ïa une u khñiang jingpang kadei kawei ka daw bah kaba pynlong ïaki ba kin nym poi sha ki jaka ai jingsumar bad lyngba ka jingai mynsiem bad pynshlur jong ki nongïalam shnong kin sa long kloi ban wan shakhmat ban leit phah sumar ïalade bad ban dih dawai tista.
U Dr.
Celestine Lyngdoh kum u kongsan jong katei ka program u la ong ba lada kine ki 539 ngut kiba don ïa une u khñiang jingpang kin ïa kynduh lang hajuh bad kin poi ban ïa kylli ba kumno ki ioh ïa kane ka jingpang, don ki ban ong ba ki ioh ïa une u jingpang dei namar ba ki pyndonkam ïa u drug ha ki por ba mynshwa bad don ruh ki ban ong ki ioh positive namar ba ki im iaka jingim kaba lyngkar bad don ruh ki ban ong ba ki ioh ïa kane ka jingpang namar ba ki shim snam bad kin bun kiwei kiwei pat ki daw ki ban ïathuh bad dei halor kine ki daw ngi dei ban long kiba addkar haka jingim jong ngi khnang ba ngin lait na kane ka jingpang.
Shuh shuh u Dr.
Celestine u la ai mynsiem ïa baroh ki nongïalam shnong ba ki dei ban mih shakhmat ban ïatrei lang bad ka tnad jong ka koit ka khiah ban ïaleh pyrshah khnang ba ngin lah ban rat diengkhong ïa kane ka jingpang.
U la ong ruh ba nyngkong eh ngi dei ban pynduh noh ïaka jingibeiñ bad jingñiew beiñ ïa kiba ioh ïa une u khñiang jingpang bad ngim dei ban kiar naki hyrei ngi dei ban ai mynsiem bad pynjan bad ki khnang ba kin nym long marwei haba ki dang don hapdeng ka jingïaleh pyrshah bad une u khñiang jingpang.
Shillong, Risaw 17: Ka kynhun ki rang lehkai kriket ka Meghalaya ki la mad namrem biang, bad mynta ka kynti ka dei pyrshah ïa ka Mumbai kaba la pynliem ïa ka Meghalaya haduh 9-wicket ha ka lympung jong ka Syed Mushtaq Ali Trophy T20 tournament ha Jaipur hynne ka Sngi Hat Majai.
Haba ïakhun pyrshah ïa kane ka kynhun kaba khlaiñbor kaba don ruh katto katne ki player ba mih madan ha ka Indian Premier League, ka Meghalaya ka la shah pynhap noh tang hadien ba kynjoh sha ka 65/9 na ki 20 over, kaba ka Mumbai ka la pyndep ban kynjoh pura tang hapoh 9.
4 over bad hap tang u wei u wicket.
Haba tied nyngkong, ka Meghalaya kam shym la don ka jubab ban pynphai sha ki rangkawangbol ba tbit ka Mumbai, kaba kynthup ïa u Tushar Deshpande (3/8), u ba dang shen mih madan na ka Chennai Super Kings ha ka IPL.
U Anish Charak bad u Akash K Choudhury ki la lah ban ïarap kyntiew da 23 ron ryngkatlang bad dei tang kine arngut kiba la lah ban kynjoh sha ka phew ron na ka Meghalaya – Charak 20 katba u Choudhury made 11.
Nongpoh, Risaw 17: Ka Lynti Jam Football Center Meghalaya haka sien ba 7 kan pynlong biang ïaka Sunfeast Cup 2023 naka bynta ban kyntiew ïaka kam ialehkai haka jylla bad ha kane ka kynti ba mynta ïa katei ka lympung yn pynïalehkai ha madan Mawlein Mawkhan ha Ri Bhoi ban sdang naduh ka 26 haduh 31 tarik Risaw 2023.
Haba kren sha ki lad pathai khubor naka liang u Bah Sumar Swer President ka Lynti Jam Football Club u la ong ba kane kadei ka sien ba 7 ba ka Lynti Jam Footbal Center kan pynlong ïa katei ka lympung ïalehkai haka jingïatreilang bad ka SPT Sports Bangalore ha kaba ka jingïakhun kan long haka kyrdan U-13 ki shynrang bad U-16 ki kynthei bad la wer ruh ïa baroh ki kynhun ïalehkai naduh ki club, ki shnong bad ki skul ban wan shim bynta ha katei ka lympung ban long ruh kum ka lad ban kyntiew ïaki haka kam ïalehkai phutbol haka jylla.
U la pyntip ruh ba ka screening na kabynta katei ka lympung kan long haka 23 tarik Risaw ha madan Saiden bad la kyrpad ruh baroh ki nongïashim bynta ba ki dei ban rah ïaki ID skul, Adhaar Card, Birth Certificate bad kiwei kiwei.
U la ong ruh ba kane ka lympung ïalehkai ka dei ruh ka lynti bad ka lad ïaki khynnah kiba don ka sap ba kin kiew shaphrang haka kam ïalehkai phutbol, namar ba yn jied ruh ïaki khynnah kiba kynsai ban shah pyntbit haki jaka hikai (Football Academy) bapher bapher.
Ym lah ban len ha kine ki sngi bun na ki samla pule ha ka jylla ki hap ban mad ïaka jingjynjar jong ka jingkyrduhkam kyrduhjam bad bun ruh na ki samla kiba la pyndep ïa ki kyndan bapher bapher ha ki kyndan pule bapher bapher ki hap ban shong khlem kam khlem jam.
Ym lah ban len ha kine ki sngi, wat ki samla kiba la nang la stad ki la hap ban shu shong khlem kam namar ka jinghiran ka ïohkam ïohjam.
Katba nang mih ki snem ka jingjyllei ki samla kiba la nang la stad ka la nangjur.
Ka jinghiran ka ïohkam ïohjam ha kane ka Jylla ka long ruh namar ba ka Jylla kaba rit ka bym don satia ïa ki karkhana ai kam kumba long sha kiwei kiwei ki jylla ha kaba ki samla wadkam ki kham ïabeh ban trei ha ki Kompani namar ka jingsiew kaba heh watla ki hap ban trei shitom.
Lah ban ong, da ki hajar ngut ki samla na kane ka jylla kiba la hap ban jngai na la ïing tang namar ban leit wad jakpoh sha kiwei pat ki jylla namar ka jinghiran ka ïohkam ïohjam ha kane ka jylla.
Ka jingkylli ka mih hangne, hato ka sorkar jylla ka lah ban ban aikam aijam ïa baroh ki samla kiba la pyndep ïa ki kyrdan pule kiba kham shalor.
Lah ban ong ka long kaba eh ba ka sorkar kan lah ban ai kam ai jam namar ba ka jingroi jong ka jingbun paid ka la nangkiew katba nang mih ki sngi bad ki por.
Ynnai ïa kren lei lei ïa ka lawei jong ki khynnah pule kiba dang don ha ki skul ha kaba peit shi synpeit la iduh jingkyrmen, namar khamtam kum ha ka Nongbah Shillong bad wat ha ki jaka nongkyndong ruh ha kine ki sngi tang kawei ka skul pule ka la don da ki hajar ngut ki khynnah pule.
Ban ïakren lei lei ïa ki samla kiba la pyndep tang ïa ka degree ruh da ki phew hajar ngut ki dang don kiba shong khlem kam khlem jam ha kaba ka sorkar kam lah satia ban ai kam ai jam.
Lah ruh ban ong ba ka long shisha kaba shem jingeh ba baroh ki samla pule kin ïoh ïa ki kam sorkar kiba ha kine ki sngi tang ïa kawei ne ar tylli ki post ki nongthepkam ki la kot da ki hajar ngut.
Ka long pat kaba sngewsih ban ïoh sngew ne tip ba ka jylla jongngi ka dang duna ïa shibun ki samla kiba la pyndep ha kiwei pat ki kyrdan ha kaba dang don ki kam ba ki briew na ka jylla kim pat lah ban trei ha kaba la hap ban wan na ki briew kiba shabar ka jylla kaba buh ïa ka jingduh jingkyrmen ïa ki khun samla ka jylla.
Shano ki polisi treikam ka Sorkar, watla kane ka jylla ka long kaba riewspah ha ka jingdon ïa ki jaka jngohkai pyrthei kiba la ai sngewbha da ka mariang.
Haoid ym lah ban len, watla ka jngohkai pyrthei ka la kiew bha ha ka jylla pynban tang khyndiat ngut eh kiba lah ban ieng ha la ki jong ki kjat.
Lah ruh ban ong ba wat lada ka sorkar kam lah ban ai kam aijam ïa baroh ki samla kiba la pyndep ïa ki kyrdan kiba kham shaneng, hynrei ka sorkar ka donkam hi ban shim khia na ka bynta ban thaw ïa ki polisi bapher bapher kaba long shi bynta kum ka jingplie lad plie lynti ïa ki khun samla ha ka ïoh kam ïoh jam.
