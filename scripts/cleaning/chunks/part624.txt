Ha kaba ïadei bad kane ka Dorbar Paidbah na ka liang ka kynhun ka khot sngewbha ïa baroh ki nongshong shnong shynrang bad kynthei na ki Dorbar Shnong bapher bapher hapoh ka sor Jowai bad kumjuh ïa ki shnong ba marjan kiba don sawdong ka Wah Myntdu ba kin ïa wan khnang sha kane ka jingïalang.
Khliehriat, Kyllayngkot, 31: Shibynta jong ka prokram Aloka Yatra 2024, ka ophis jong u Deputy Commissioner, East Jaiñtia Hills District kan pynlong ïa ka prokram san dawai ei na ka bynta kito kiba pang khmat lane ka Free Eye Check Up Camp ha ka 2 tarik bad 3 tarik u rymphang 2024 ha kaba yn pynlong ha Community Hall Khliehriat West naduh ka por 9.
30 mynstep.
Na ka bynta kito kiba donkam ïa ki ïit kmat ne ki tiar ba sumar khmat (aids) yn sa pynpoi hapoh ka lai taiew bad kim donkam ban siew pisa bad na ka bynta kito kiba shitom khmat kiba donkam ban phah puid khmat yn phah ïa ki sha ki hospital.
Ka kynhun jong ki phra ngut ki doctor khmat (Eys Specialist) kin leh bad pyniaid ïa kane ka Eys Check Up Camp ha East Jaiñtia Hills Distict kum shibynta jong ka 14 sngi ka prokram Aloka Yatra ha baroh kawei ka thaiñ shatei lam mih ngi.
Mawkyrwat, K’lyngkot 31: Kum shibynta jong ka jingrakhe ïa ka International Water Conclave 2024, ha ka sngi Balang la pynlong ïa ka District Level Painting Competition (DLPC) 2024 halor ka phang pdeng, “Water, Life and Future" kaba la long hapoh ka Hall jong ka Maharam Government Higher Secondary School, Mawkyrwat, South West Khasi Hills District.
Ïa kane ka jingïakop dro jingdro la pynlong da ka ophis jong u Deputy Commissioner jong ka South West Khasi Hills District ryngkat ka jingïatreilang ka Department jong ka Arts & Culture bad ka Water Resource jong ka Jylla Meghalaya, Shillong ha kaba ki nongïashimbynta ki don baroh 37 ngut kata 32 ngut kiba dei na ki khynnah skul bad 5 ngut kiba wan shimet.
Lah ban kdew ruh ba na ki skul kiba la wan ban ïashimbynta ki long na ka Maharam Government Higher Secondary School, Mawkyrwat, ka Nativity Higher Secondary School, Mawkyrwat, ka Modern Academy Higher Secondary School, Rangmaw, ka JNV, South West Khasi Hills District, ka Mawthawpdah Presbyterian Higher Secondary School, ka Little Star Higher Secondary School, Mawkyrwat, ka St.
Xavier’s College, Umoid, ka Mawten Secondary School, ka Balang Mawlangwir Girls Secondary School, ka Balang Mawlangwir Higher Secondary School, bad ka Sngap Syiem College, Mawkyrwat.
U Block Development Officer (BDO) ka Mawkyrwat C&RD Block Bah I.
Lawrynïang haba kren halor kane ka jingïakop dro dur, u la ong ba ïa ka jingïakop la pynlong kum shibynta jong ka jingrakhe ïa ka International Water Conclave 2024, bad kumjuh ruh ban wanrah ïa ka jingsngewthuh ha ki nongïashimbynta halor ka jingdonkam ban sumar ïa ka um bad ïa ka mariang.
Ym tang kata, u BDO u la pyntip ruh ba ki nongjop ha kane ka District Level Painting Competition kin sa ïoh ruh ka lad ban mih khmat na ka bynta ka distrik ha ka State Level ka ban sa long shen ha Nongbah Shillong ha ka 7 tarik u Rymphang, 2024.
Nalor ki nongïashimbynta, la synrang lang ruh da ki nonghikai jong ki skul bapher bapher ryngkat ki nongtrei hapoh ka ophis u Deputy Commissioner, South West Khasi Hills District.
Nongstoiñ, K’lyngkot 31: Ki paidbah nongshong shnong jong ka thaiñ Kyrshai ba kynthup ïa ka Nongumbah, Darephang, Nongspung bad kiwei kiwei ki dei ki shnong kiba don ha khappud bad ka jylla Assam, ha kaba ka shnong Kyrshai bad Nongspung ki dei kiba hap ha ka hima Rambrai katba ka Darephang bad ka Nongumbah, ki dei ki shnong kiba hap ha ka Raidmynsaw.
Hynrei haduh mynta ym pat don satia ki surok kiba biang naduh kitei ki thaiñ haduh Rambrai bad Langpih kiba dei ki Headquarter jong ki bad kiba peit ba khmih ïa ka synshar khaddar bad ka khia ka shon jong ki paidbah nongshong shnong.
U bah P.
Syiem uwei na ki riew rangbah na ka shnong Kyrshai haba ïakren bad u nongthoh khubor, u la ong ba ka jingbym don ïa ki surok kiba biang na katei ka thaiñ shaduh Rambrai bad Langpih, ka la buh jingeh haduh katta katta ïa ki paidbah haba ki donkam ban ïakynduh ïa ki nongsynshar hima haba ki donkam.
U la ong ruh ba naduh Kyrshai haduh Rambrai, ka la don ka surok ba ki trok kit dieng ki ju ïaid.
Hynrei ki lah ban ïaid tang ha ka por tlang bad ha ki por lyiur pat kim lah ban ïaid namar ki thiep kiba jrong bad kim lah ban kiew.
U la ong ruh ba u la ïoh jingtip ba ka sorkar ka la dep khot Tender ban pyntrei ïa ka surok na Nongstoiñ Rambrai haduh Kyrshai, hynrei u la ïoh jingtip ba ka jingpyntrei ka long tang 37 kilomitar katba ka jingjrong jong ka surok na Nongstoiñ haduh Kyrshai ka don kumba 70 kilomitar tam.
U bah Syiem u la ïathuh ruh ba na Kyrhsai haduh Langpih pat lada dei kiba khlaiñ ban ïaid kjat ka shim por san haduh Hynriew kynta.
U la ong ruh ba ka jingleh klet jong ka sorkar jylla ban pynpoi surok ha katei ka thaiñ naduh ki por ba mynshuwa, ka pynlong ïa ki paidbah nongshong shnong kiba don kham shakhmat ïa ka Kyrshai kata naduh ka Ïew Ukiam ter ter haduh Borjhar kiba don harud ka surok ban leit sha Chaygaon, ban kham sngew tynnad bad longtrai shnong ha Assam ban ïa kaba don ha Meghalaya, namar ki kham ïoh shibun ki jingmyntoi na Assam ha ki liang baroh.
U la ong ruh ba wat la katta ruh ki jingïarap na Meghalaya kum ka jingpyntrei ïa ka skhim MNREGS ki ïoh kumba ïoh kiwei.
U la ong ruh ba ki paidbah jong katei ka thaiñ haba ki donkam ban leit sha Nongstoiñ na ka bynta ki kam kiba ïadei ba ki ophis sorkar, ki hap ban leit haduh Chaygaon bad hiar sha Boko shaduh Hahim Athiabari haduh Riangdo bad ha kine ki sngi tang na Athiabari haduh Riangdo, ka shim por haduh saw kynta ïa ki kali ban ïaid namar ka jingsniew palat ka surok.
U la ong ba lada ka sorkar ka pyntrei ïa ka surok na Nongstoiñ shaduh Kyrshai ha ka jingjngai kaba tang 37 kilomitar, kam pat don jingmut satia bad kat haduh ba kan da pyntrei ïa kaba dang sah lei lei ym lah ban tip sa hadien katno phew snem kan lah ban pynurlong.
U la ong ba lada ka sorkar ka shimkhia ka la dei ban pan jingïarap na ka sorkar pdeng ban shna surok na Kyrshai shaduh Langpih, khnang ba ki paitbah kin lait na ka jingeh ba ki la mad ha baroh ki snem.
Nongpoh, K’Lyngkot 31: Ki samla jong ka shnong Nongthymmai 14-15 mer Byrnihat kila ioh ban sdang noh ïa ka taiew lehkmen jong ki samla bad ha ka juh ka por ka jingrakhe ïa ka jubili rupa jong ka jingïaid lynti ba 25 snem ka seng Samla ha katei ka shnong, ryngkat ka jingangnud ban wanrah ka jingïatylli, ka jingïeid bad ka jingïajan hapdeng baroh ki khun samla jong ka shnong na ka bynta ban leh shibun ki kam ki ban kyntiew ïa ka shnong.
Ïa katei ka taiew lehkmen jong ki samla bad ka jingsdang ban rakhe ïa ka jubili rupa la wan ban plie paidbah hynnin ka miet da u Samla Kitboklang Nongphlang Vice President ka FKJGP sengkmie kum u kongsan ha ka jingdonlang u Bah Lumlang Mawnai symbud kongsan, Bah Luistar Lyngdoh President ka FKJGP NKHD, Samla Noah Khongstid President Seng Samla, Samla Kitbor Suting Secretary bad kiwei kiwei ki riew rangbah bad ki khun samla jong ka shnong.
Haba kren ha katei ka sngi na ka liang u Samla Kitbok Nongphlang u la ai ka jingïaroh ïa ka seng Samla Nongthymmai 14-15 mer halor ka jingpynlong jong ki kum katei ka taiew lehkmen jong ki samla ba kum ki khun samla kin ioh ban lehkmen lyngba ki prokram bapher bapher ha kane ka taiew ba kum ka seng samla kala pynkhreh ruh ïa ka jingrakhe jubili rupa jong u mawmer ba 25 snem ka jingïaid lynti.
U la kyntu ruh ïa ki khun samla ba kin ïatylli, ïa ïeid bad long kawei namar ki samla ki don ka bynta kaba khraw ban kyntiew ïa ka shnong ka thaw.
Nongpoh, K’lyngkot 31: Kum kawei na ka jingangnud ka seng ban kyntiew ïa ki kam ïalehkai sport ha Ri Bhoi District bad ruh ba ki samla don sap kin dang kiew shaphrang ha ki jingïalehkai sport bapher bapher, ka Ri Bhoi Youth Welfare Organization (RBYWO) mynta ka sngi ka la shim sa da kawei ka sienjam ban pynsgnew sha ka sorkar lyngba u myntri ba dei peit ïa ka tnad sport na ka bynta ban kham phai khmat sha ka Ri Bhoi District.
Kane jingshim rai ka RBYWO ban pynsngew pynsngap sha ka sorkar jylla lyngba ka dorkhas, ka dei ka jingsngewkhia ka seng halor shibun ki jingduna kiba ïa dei na ka bynta ban kyntiew ïa ki kam ïalekai sport ha Ri Bhoi, ba ka Ri Bhoi District wa la ka la pynmih shibun ki nongïalehkai sport kiba la rah ïa ka nam ka jylla bad haba phai pat sha ki lad kyntiew ïa ki samla kam pat don satia ha Ri Bhoi District.
Kumba la pynpaw da u Vice President ka RBYWO, u Elvis Kyrsian u la ong ba ka seng ka angnud ba ki lad ai jingmyntoi ïa ki khun samla ha Ri Bhoi ka dei ban don bad kumba long haduh mynta ka Ri Bhoi wat la ka la pynmhi shibun ki nongnïalehkai sport bad kam pat don pat tang kawei ka stadium ba biang bad ruh wat tang ka artificial turf ruh kam pat don satia haba ïa nujor ba kiwei ki district ha ka jylla.
Namarkata, kum ka jingplie lad plie lynti ïa ki khun samla ba donsap ka Ri Bhoi, ka seng mynta ka sngi ka la pynher da ka dorkhas sha u Myntri ba dei peit ïa ka tnad Sport bad ka jingkyrpad ka seng ka long ba ka sorkar jylla lyngba ka tnad Sport ka la dei ban thaw ka lad ka lynti na ka bynta ban pynioh ïa ka stadium kaba biang bad ruh wat ha ka madan artificial turf khnang ba kan ai shisha ka jingmyntoi na ka bynta ki samla ba don sap ha ka jingïalehkai sprot na Ri Bhoi District, u la bynrap.
Jowai, K’Lyngkot 30: Ka jingbym shimkhia jong ki bor District ban teh lakam ïa ka jingbteng ka rukom theh khyndew kaba la jur palat sha ki bynta ka Wah Myntdu kaba dei ruh ka nongbsa um bam ïa ka sor Jowai.
Na ka liang u ma Khroo L Pariat President Khooid Ya Ka Wah Myntdu (KYM) haka jingkreh sha ki lad pathai khubor mynta ka sngi, ula pynpaw ka jingsngew diaw kaba khraw eh halor ka jingbym pyntreikam ki bor District ïaki kyndon aiñ pyrshah ïa ki nongleh beaiñ.
Shuh shuh ula pynsngew ba dang ha kane ka 17 tarik u Kyllalyngkot lyngba ka jingbthah jong u DC kila dep ban pynlong ïa ka (Joint Inspection) ïaki bynta jong ka Wah Myntdu haka jingdonlang naduh u MCS Assistant Commissioner, ki ophisar na ka tnad PWD (Rds), Water Resources Division, ki nongïalam ka Jaiñtia Fishing Environment Protection Association, ki nongïalam ka Khooid Ya Ka Wah Myntdu lem bad ki paidbah nongshong shnong ka sor Jowai.
Hynrei haduh mynta ym shem la don kano kano ka hukum kaba mih ha kaba ïadei bad ka jingkhang ban theh kyndew pathar sha ki bynta ka Wah Myntdu khamtam na ka jingpyntrei ïa u surok By-Pass na Khliehtyrshi haduh Treïongriang ïa kaba la shakhi ba ka jingtheh khyndew kala poi sha ki bynta ka Wah nalor ka jingjur jog ka jingdap shyiap haduh ka jaka ba tam ïaka umbam na Moopiah.
Ula ïathuh ruh wat na ka liang ka ophis PHE Electrical kala pyntip shai ba kam dei ka kamram jong ki ban pynkhuid ïa u shyiap ha ki bynta ka Wah bad kane ka lah ban ktah ïaka rukom tan um bam ha kine ki sngi ban wan.
La ong ruh ba kane ka jingpyntrei ïa u surok kim shem la ïaid katkum ki kyndon aiñ jong ka NGT kiba la mana tyngeh ba ym bit ban pynjulor ïa ki bynta ka Wah Myntdu lane bret khyndew pathar katba lap namar wat ïa ka wah Mynkrem kaba wan tuid ha ka jingsngur sha ka wah Myntdu kala shah ktah.
Ula ong kum ki nongtrei mon sngewbha na ka bynta ka jingbha jingmiat jong ka Wah hynrei kala pynduh mynsiem bha ïa ki na ka daw ka jingbym shim khia ki bor sorkar ban pyntreikam ïa ki aiñ.
Ha kajuh ka por u ma Parait ula kyntu ïa u DC ba kin pyntreikam hok kumjuh ïa ka pisa ba san lak tyngka kaba kila dep thep sha ka Account ban pynbha pynmiat ïa ka Wah Myntdu.
Ha kaba ïadei bad ki In-Situ Nala kiba la shna kylleng ki bynta ba don ki liar ban tuid sha ka Wah Myntdu, ha kaba ula ai ka jingïaroh ïa u MLA ka Jowai ma Wailadmiki Shylla uba la ïalam ïa u Commissioner Secretary ka sorkar jylla ban jurip ïa kitei ki nala um kiba khanglad ïa ki jaboh ban tuid sha ka wah.
U la pynsngew ba wat na ka liang utei u MLA ula dep ban leit jurip ïa ka jingtih maw beaiñ sha ki thaiñ Byrni kaba ktah ïa ka mariang, kumta u buh ka jingkyntu ba u MLA ba udei ban wan jurip lem ïa ka rukom pyntrei ïa u Surok Jowai By-Pass (Khlieh-tyrshi-Treïong-riang) kaba la long beaiñ.
Shuh shuh ula kyntu ïa ki bor pynïaid jong ka Jaiñtia Hills Autonomous District Council (JHADC) bad kumjuh ïa u Dolloi ka Elaka Jowai uba la ai bor ban peit ïa kino kino ki nongleh beaiñ da kaba pyntip sha ka Council ban leh ïa kaba donkam.
Halor kane ka jingeh kiba ka Wah Myntdu ka lah ban shah ktah, u kyntu ïa ki nongshong shnong ban shim ka rai ba khadduh ban mih noh shakhmat bad ban pyrshah ïa kane ka jingleh beaiñ ïa ka Wah Myntdu bad ïa kiwei de ki Wah namar ka sorkar kala shim sting palat ïa kane ka kam ïada.
Na ka bynta u Shyiap uba don ha ki bynta ka Wah u ma K.
Pariat ula kyntu ïa ki paidbah nongshong shnong ba kin leit khar ïa u katkum ki riti dustur bad ban pyndonkam ïa u ha ki jingtei ha ki ïing ki sem la jong.
Shillong, K’lyngkot, 31: Kum shi bynta ka jingrakhe ïa ka jingdap 10 snem jong ka seng mynta u snem 2024, ka Blood Donation Cell jong ka HYC ha ka sngi Balang ka la pynlong da ka jingnoh synñiang ïa la ka snam da ki dkhot kaba la long ha Community Hall, NEHU, Shillong ha ryngkat ka jingïatreilang bad ka Transfusion Medicine & Blood Centre, NEIGRIHMS, Shillong, ka Meghalaya AIDS Control Society bad ka Meghalaya State Blood Transfusion Council.
Da ki phew ngut ki dkhot jong ka Seng ki la noh synniang ïa la ka snam bakordor ka jong ki kum shi bynta ban ïarap ïa kito kiba donkam kyrkieh ïa ka snam ha ki jingpang jingshitom ki jong ki.
Na ka liang ka Blood Donation Cell jong ka Seng ka ai khublei ïa baroh ki dkhot ka Seng kiba la ban ïa shim bynta ha kane jingai snam ei bad ngeit skhem ba lyngba kane ka jingai snam ka jong ki kan long ka jingkyrkhu ïa kiba bun ki mynsiem briew kiba kordor kiba lah ban ïoh ïa ka jingïarap lyngba kane ka snam.
“Ngi ai khublei ruh ïa ki Doctors, ki Counsellors bad ki staffs napoh ka Hospital NEIGRIHMS kiba lah wan ban pynbit pynbiang ïa ki jingdonkam baroh na bynta kane ka Prokram bad lyngba ka jingïatreilang ngi la lah ban pynlong ïa ka prokram kaba jop," ong u Chairman, Blood Donation Cell, HYC– CEC, Shillong Bah Wellanstar Warpih.
Nongstoiñ, K’lyngkot, 30: Ka jingpan tiket jong ka Dr.
Fenela Lyngdoh Nonglait na ka Bharatya Janta Party na ka bynta ban ïakhun kum ka kyrtong MP ha ka Election ka ban long ha u bnai Ïaïong ban wan ka la pynlong ïa ki paitbah ka West Khasi Hills ba kin sdang ban phai khmat sha katei ka long kmie ong u bah Syrpailin Sohlang sordar barim jong ka shnong Markasa.
U bah Sohlang haba ïakren bad u nongthohkhubor u la ong ba wat la ka BJP Meghalaya kam shym pat la rai ïano kan ai tiket ban ïakhun ha ka Electipn MP ka ban wan hynrei ka sur na ki paitbah ba bun ba lang na West Khasi hills bad Eastern West Khasi hills ki la peit kliaw sha ka Dr.
Fenela namar katei ka long kmie ka la mih madan haduh arsien ban ïa aireng ha ki election MLA kata na Mawthadraishan Constituency ka la ïa khun na ka HSPDP hynrei ka la shah rem noh ha u bah Brolding Nongsiej bad ha ka sien ba ar pat ka la ïakhun na na Nongstoiñ constituency kum ka kyrtong shimet hynrei ka la shah rem biang.
U bah Solang u la ong ruh ba naduh ki bnai ba la dep haba u la ïohi ha ki lad pathaikhubor ba ka Dr.
Noinglait ka la pynrung dkhot sha ka BJP bad ka la paw kyrteng ha ka thup jong kiba pan tiket MP u la pyrshang ban ïakynduh ïa ki nongïalam ba hakhmat jong ka HSPDP kiba la kyrshan bor bah ïa ka ha ka sien ba ka ïakhun ïa ka Election MLA na Mawthadraishan bad u la ïakynduh ruh ïa ki paitbah nongkyrshan jong ka ha kaba ki la ong ba lada ka Dr.
Nonglait ka ïoh tiket na ka BJP kin ai ka jingkyrshan ba pura.
Utei u rangbah u la ong ruh ba ha ki snem ba la dep ki paitbah kim kwah ban kyrshan ïa ka BJP namar ba ki kynnoh ba ka dei ka party kaba leh beiñ ïa ki Khristan hynrei ha kine ki sngi pat kim sheptieng shuh namar ba ki la ïohi bunsien ha ki lad pathaikhubor ba u Narendra Modi Myntri Rangbahduh ka ri u la pynïajan bha bad ki Khristan bad ka jingkhot jong u Amitshah Myntri ka tnad kam pohïng jong ka sorkar pdeng ïa ki nongïalam jong ki Balang Khristan na Meghalaya sha Delhi ban ïakren bad ïasngewthuh jingmut ha kaba ïadei bad ki jingeh ba ki balang Khrsitan ki ïakynduh ka la nang pynjan shuh shuh ïa ki paitbah ka jylla bad ka BJP.
Nalor kata ka jingkular jong u Amitshah ban shah sngewbha na ka bynta ban tei ïa ka ïng jong ka KJP Assembly ha Nongbah Delhi ka dei kawei ka mat kaba la pynlong ïa ki paitbah jong ka West Khasi hills ba kin ym don jingartatien ba ka BJP kan ym leh bein satia ïa ki Khristan.
U la ong ruh ba kawei pat ka jingkwah jong ki paitbah ba ka BJP kan ai tiket ïa ka Dr.
Fenela ka dei namar ba katei ka longkmie ka la biang bha ha ka kyrdan pule bad ka la ïoh ruh ïa ka kyrdan Doctor jong ka aiñ bad halor ka jingwad bniah jong ka ïa ka jinglong jingman jong ki Khristan kum ki rit pait.
U la ong ruh ba n ka liang ki paitbah ki la ong ruh ba ka jingleit pynïasoh jong ka DR.
Nonglait sha ka BJP ka dei ka kabu ksiar ïa ki paitbah ka jylla namar lada ka jop kum ka MP na ka BJP ka ïoh lad bha ban kren ha Parliament ïa ki mat ki jura ba ka jaitbynriew Khasi Jaiñtia ka don kam la ka long ha kaban pynkhlaiñ shuh shuh ïa ki lad jingïada ïa ki hok jong ka jaitbynriew, ban pynkhlaiñ ïa ki lad jingïada ïa ka jingngeit niam kat kum ka riti synshar jong ka ri bad kiwei kiwei ki mat kiba ka jaitbynriew ka don kam.
Ha kajuh ka por la ïoh ruh ban ïakren bad u bah D.
D.
Sohphoh u nongïalam ba hakhmat eh jong ka BJP Nongstoñ Mandal ha kaba u la ong ba hadien ba ka kyrteng jong ka Dr.
Fenela L.
Nonglait ka la paw ha ka thup jong ki nongpan tiket na ka party baroh ki dkhot jong ka BJP Nongstoiñ Madal ki la kmen bha namar ba ki la ju ïohi ha ki lad pathaikhubor ba ki longkmie kiba don ha Parliament kum ka Smtiti Irani, ka Nirajan Sitharaman haba ki ai jingkren ha ka por ba ka long ka Dorbar ki jingkren jong ki longkmie ka aimynsiem haduh katta katta ïa baroh ki dkhot hapoh ïng dorbar.
U la ong ruh ba lada ka Dr.
Nonglait kan ïoh tiket na ka BJP bad kan jop ma ka hi kan dei kawei na ki longkmie kiba hakhmat eh ban kren ïa ki jingeh jong ka jylla ha Parliament bad kan long ka jingsarong ïa ki paitbah jong ka Shillong Parliamentary seat ban don ïa ka longkmie kaba nep ki jingmut jingpyrkhat bad kaba don ïa ka jingkitkhlieh na ka bynta jong ki paitbah.
Shillong, K’Lyngkot 31 : U Myntri Rangbah ka Jylla, Conrad K Sangma hynne ka sngi Balang u la ong ba dei na ka daw ka elekshon MP ba ki la pynlong kloi ïa ka Dorbar Mangtyngka jong ka Iing Dorbar Thawaiñ mynta ka samoi.
Haba kren bad ki lad pathai khubor hadien ka prokram ha Don Bosco Youth Centre, u Myntri Rangbah u la ïathuh ruh ba lada jia ba ka Election Commission jong ka Ri ki pynbna noh ïa ka tarik elekshon MP, ka jylla kan ym lah satia ban mynjur ïa ka mang tyngka kaba pura.
“Ban kiar na kaba wanrah ïa ka jingmang tyngka ba shipor (Vote on Account), ngi la rai ban khot kloi ïa ka Dorbar Mangtyngka khnang ba ngin lah ban mynjur ïa ka mangtyngka kaba pura," bynrap shuh shuh u Myntri Rangbah.
Lah ban kdew hangne ba la pynbna ba ka Dorbar Mangtyngka jong ka Iing Dorbar Thawaiñ ka jylla kan sdang naduh ka 16tarik mynta u bnai Rymphang.
Na ka liang ka Business Advisory Committee (BAC) ban pynïaid da u Lamphang ka Iing Dorbar Thawaiñ ka jylla, Thomas A Sangma kan long mynta ka sngi Palei na ka bynta ki sngi long Dorbar.
Nongpoh, K’Lyngkot, 31: Ki samla ryngkat ki khynnah skul na Ri-Bhoi District mynta ka sngi kila shim bynta shitrhem haka jingïakop dro kaba dei shibynta shuwa ka jingrakhe ïaka International Water Conclave shaphang ka jingkordor jong ka um ban tyngkai bad ban pynneh-pynsah ïa ka na ka bynta ka lawei khamtam eh ha kine ki jylla ri lum jong ngi bala pynlong ha District Library ha Nongpoh.
U Bah MB Tongper Additional Deputy Commissioner ka Ri-Bhoi District u la pyntip ba kane ka dei ka bynta ba nyngkong haka District Level ha kaba yn sa jied ïaki nongdro kiba tbit tam ki ban ioh pat ban leit shim bynta ha ka State Level.
Shuh shuh kin sa don ruh kiwei ki jingïakop naduh ka Quiz, Public Service Announcement, Slogan Writing bad kiwei kiwei haka 3 tarik Rymphang naduh ka por 11 baje ha Science Hall.
U la ong ruh ba katei ka jingïakop ka dei shibynta jong ka prokram International Water Conclave 2024 ka ban sa long ha nongbah Shillong haka 9 bad 10 tarik Rymphang ha kba ïa ki 3 ngut ki nongjop ha katei ka competition yn phah sha ka state level bad ïa ki nongjop yn ai buskit Rs.
20,000/-, Rs.
15,000/- bad Rs.
10,000/- ïa u ba wan nyngkong, ba-ar bad ba-lai.
Shillong, K’lyngkot, 31: Da kaba buh hakhmat ïa ka thong ban ïoh ïa ka lyer kaba khuid bad ban ïohi ïa ka jingjyrngam jong ki khlaw ki btap, ka Khasi Hills Autonomous District Council (KHADC) ryngkat ka jingïatreilang bad ka Meghalaya Basin Development Agency (MBDA) ki la pynsdang ïa kawei ka project kaba la tip kum ka Agro Forestry Carbon Credit Scheme.
Halor kane ka jingthmu, ki don 28 ngut ki nongrep kiba la wan shakhmat ban rejistar ïa la ka jaka jong ki ban ïoh ïa kane ka skhim ha kaba kin ïoh jingmyntoi ha ka shi snem kan ym duna ïa ka T.
15 hajar nalor ki mar rep kaba ki la ïoh ban pynïaid iew.
Ha kane ka sngi la sakhi lang da ki khlieh nongsynshar jong ka Hima Mylliem bad na ka Hima Khyrim nalor ki nongïalam jong ka IORA Ecological Solution Private Limited bad ki ophisar ka District Council na rilum Khasi bad na rilum Jaiñtia.
Khliehriat, K’lyngkot, 31: U Myntri ka Sorkar Jylla Bah Kyrmen Shylla uba long ruh u MLA jong ka Khliehriat Constituency ha ka sngi Balang u la plie paidbah ïa ka jingkieng ïaid kjat (Suspension Bridge) ha shnong Tuberkmaishnong ba la shna ha ka jinglut kaba kot T.
95 lak.
Kum ba hynniewphew na ka shi spah na ki nongshong shnong jong ka shnong Tuberkmaishnong ki dei kiba im da ka rep ka riang.
Kane ka jingkieng kan ïarap shibun eh ïa ki nongrep kiba hap ban jam na shi liang sha shiliang ka wah Myntdu bad ha kajuh ka por kane ka jingkieng ka dei kawei ruh kaba lah ban khring ïa ki nongjngohkai pyrthei kiba wan sha East Jaiñtia Hills District.
La pynwandur ïa kane ka jingkieng kaba jrong 120 mitar da ka jingbei tyngka na ka Mahatma Gandhi National Employment Guarantee Scheme jong ka shnong, na ka tnat District Rural Development Agency (DRDA), ka Meghalaya Basin Development Authority (MBDA) bad na ka District Mineral Funding (DMF).
Haba kren kum u Kongsan, u Bah Kyrmen Shylla u la ïaroh ïa ki nongpynïaid shnong jong ka shnong Tuberkmaishnong, naduh u Waheh shnong bad ïa ki Waheh Shnong barim, namar kano kano ka kam ba ki leh ka dei beit na ka bynta ka jingbit jingbiang jong ki paidbah nongshong shnong.
Halor ka jingpan surok jong ka shnong Tuberkmaishnong, u Bah Kyrmen u la kyrpad ïa ka shnong bad ïa ki paidbah ba kin ïaishah shi por bad ong ba ka surok ka ban poi sha Khloo-blai Tuber ruh ka dang sahteng kaba donkam ban pyndep.
U la ai ka jingïaroh ïa u Deputy Commissioner A.
Baranwal uba don ka jingïadei kaba jan bad ki paidbah ka district bad uba trei shitom ban wanrah ïa ka roi ka kiew hapoh ka district.
“Hapoh hapoh ka jingïalam jong u Deputy Commissioner, la lah ban plie paidbah bun tylli bha ki projek hapoh ka East Jaiñtia Hills District ha kaba wat ka nongbah Shillong ruh kam pat lah ban ïoh bun ki skim pynroi kumba ïoh ka East Jaiñtia Hills District bad kane baroh ka dei namar ka jingstad jong u DC ban wad ki lad ki lynti ban kyntiew ïa ka district," la ong u Bah Kyrmen Shylla.
Ka shnong ka la pynkup burom ruh ïa ki samla jong ka shnong Tuberkmaishnong kiba la wanrah burom da ka jingïoh khur takma ha ka Meghalaya Game kaba dang shu dep pynlong shen ha TuraU A.
Baranwal, haba kren kum u symbud kongsan u la ong, ba u Waheh Shnong jong ka shnong Tuberkmaishnong Bah Miki Lyngdoh u dei uba treishitom ban kyntiew ïa ka shnong ka thaw bad uba wan ban pynsngew ruh ïa ka jingeh ki paidbah nongrep kiba ju jam sha shiliang kane ka wah Myntdu kaba buh jingeh bad buh jingma ïa ka jingim khamtam ha ka por lyiur ba jur slap bad kumta u la kyntu ïa u Waheh Shnong ban ai jingkheiñ halor ka jinglut jingsep ban shna da ka jingkieng bad u la wad ki lad ki lynti haduh ban da lah ban pynurlong ïa kane ka jingkieng ïaid kjat kaba itynnad bad kaba ai jingmyntoi ïa ki paidbah.
U DC u la ai khublei ruh ïa u Bah Kyrmen Shylla uba ju kloi ban ai ka jingïatreilang bad uba ju kyrshan haba don kano kano ka jingeh kaba na ka liang u Deputy Commissioner um lah shuh ban leh eiei bad haba phaikhmat sha u Bah Kyrmen um ju kyntiat ban ïarap kaba dei na ka bynta ka bha ka miat jong ki paidbah ha ka district.
U la ai khubei ruh ïa ka Village Employment Council (VEC) jong ka shnong Tuberkmaishnong kaba la ai ka jingïatreilang na ka bynta ka jingbit jingbiang ki paidbah.
U Addl Deputy Commissioner ka district Bah G.
Warjri uba dei ruh u Project Director jong ka DRDA East Jaiñtia Hills District, u la ong ba kane ka jinglah ban pynurlong ïa kane ka jingkieng kan long ka jingmyntoi ïa ki paidbah ka shnong Tuberkmaishnong khamtam eh ki paidbah nongrep namar mynta ki la ïoh da kane ka jingkieng ban kit ïa ki tiar rep, ki mashin bad ki marrep jong ki na shi liang sha shiliang kane ka wah.
U la ong ba kum kine ki jingtei ki long ruh kiba wanrah jingmyntoi ruh namar ki long kum ki jingtei sah nam kiba long ruh kum shibynta ban kyntiew ïa ka kam jngohkai pyrthei namar kane ka shnong ka don ki jaka jngohkai pyrthei kiba itynnad bad ki jingtei ba sah nam.
Shillong, K’lyngkot 31: U Myntri Rangbah ka Jylla Conrad K Sangma mynta ka Sngi Balang, ula ïai ban ba ka Sorkar Jylla ka long kaba kloi ban ïakren ïa ki kam ba ïadei bad ka Meghalaya Lokayukta la ka long bad ka VPP ne bad kino kino kiba kwah ban ïakren halor kane ka phang.
Haba ïakren bad ki nongthoh khubor, u Conrad ula ong ba kino kino kynthup ka Liang Pyrshah Voice of the People Party (VPP) ki lah ban wan bad ïakynduh ïa ka Sorkar ha kano kano ka por ban ïakren ïa kane ka kam.
“Nga tharai kane ka Sorkar ka dei kawei na ki Sorkar kaba kloi bha ban ïakren.
Ngim don jingeh satia bad mano mano ruh ki lah ban wan bad ïakynduh ïa ngi" ula ong.
Ka VPP dang shen ka la pynsangeh shipor ïa ka jingïakhih halor ka jingdawa thungkam biang ïa ki Ophisar ba la shong thait, kiba la shah weng kam noh na ka Meghalaya Lokayukta.
Kane ka rai kala mih hadien ba ka Sorkar ka la kular ban khot ïa ka jingïalang bad ka VPP ban ïakren ïa kane ka kam.
Shillong, K’Lyngkot 31: I Heprit Ellery Kharkongor I la ïoh ban rah ïa ka nam lahduh jong ka Sur Kynud Season 2 kaba la pynhap pyrda ha ka janmiet sngi Balang ha Don Bosco Youth Centre, Laitumkhrah Shillong.
Kane ka grand finale kadei ruh artad ha ka sngi khraw jong u Don Bosco kaba ju rakhe man ka 31 tarik u Kyllalyngkot.
Ïa kane ka lympung ïa kob rwai la wan ban pynhap pyrda da u Myntri Rangbah ka Jylla Conrad K Sangma kum u Kongsan ryngkat ka jingdon lang u Vice Provincial nangta u Economer Fr.
James Thyrniang, Fr.
Primus Syiem nalor kiwei kiwei ki riewniam bad ki kmie ki kpa bad bahaiing jong ki nongïashim bynta.
Ha kane ka grand finale kaba la pynbit pynbiang da ka Don Bosco Media Tv Network hapoh ka jingïalam jong u Fr.
Michael Makri kum u Director, ki la don haduh 10 ngut ki samla kiba la poi sha ka kylla ba khatduh ban ïa knieh ïa ka song pisa kaba 1lak tyngka.
Naduh kaba sdang na ka liang ka DBMNTV lyngba ki coach ba la buh kyrpang ba kynthup ïa i Kong Lapdiang bad samla Kheiñkor, ki ai ruh ka jinghikai ban pynjanai ïa ka sap jong kitei ki heprit bad ki samla kiba wan aireng ha katei ka lympung.
Shwa kane na ka liang u Myntri Rangbah haba kren ha ka jingïalang u la ai ka jingïaroh kaba khraw ïa ki bor pynïaid jong ka Sur Kynud da kaba ong ba kino kino ki kam ba ki riewniam Salesian ki leh kadei kaba janai khamtam lei lei haba ïadei bad ki samla.
U la ong ruh ba wat u kpa jong u, u (L) PA Sangma Myntri Rangbah barim ka jylla bad Lamphang barim ha Lok Sabha u dei u soh jong ki riewniam Salesian.
Ha kajuh ka por u la ai ruh ka jingïaroh ïa ka Don Dosco Youth Centre kaba la lah ban pynlong ïa katei ka rynsan ïakob rwai kaba shongkhia.
“Dei lyngba kum kine ki jingïakob la ka long ha kino kino ki lympung kiba pynlong ïa ki samla ban trei shitom ba kin poi sha ka thong," u la ong.
Na ka liang u Vice Provincial pat u la ong ba ka sienjam ba shim da ka DBMN ban pynlong ïa katei ka lympung ïakob ka ïahap bha ha ka sngi khraw jong u Don Bosco uba ka thong treikam kadei na bynta ki samla.
“Nga ïaroh ïa ki bor pynïaid kiba pynlong kum kine ki lympung jong ki samla da ka thong ban kyntiew ïa ka sap jong ki," u la ong.
Lah ruh ban kdew hangne ba ïa ka kyrdan kaba ar ha katei ka lympung la ïoh da i Arlene Ïawphniaw bad ïa ka kyrdan kaba lai pat da i Gwyneth Mawthoh.
Ha kane ka sngi la sam ruh ïa ka Cecilia Memorial Award sha i Brother Banteilang Lyngdoh bad kumjuh ruh ïa ka DBMNTV Youth Icon Award 2023 sha i samla Dapalei Warjri nalor ki syrnod sha ki samla pule jong ka Don Bosco Youth Centre.
Ïa kane ka lympung ïakob rwai la treilang ruh bad ka Ophis u Mawphor kum ka Media Partner.
Shillong, K’lyngkot, 31: Ka kynhun jong ki nongïalam ka BJP, kaba kynthup ïa ka President ka Mahila Morcha na Meghalaya, Sikkim, Nagaland bad na kiwei kiwei ki Jylla ka thaiñ Shatei Lammihngi ki la leit jngoh ïa i Kong Silbi Passah iba la shah jied ban ïoh pdiang ïa ka khusnam Padma Shree bad pynkup burom ruh ïa i.
La synran lang ïa kine ki nongïalam ka Mahila Morcha da u Chief Spokesperson jong ka State BJP u Bah Mariahom Khrakrang bad u State Vice President u Gagan Jain lem bad ki dkhot ka Party.
Ha u kyrwoh ba la phah sha ki lad pathai khubor, ka BJP ka la ong pynpaw ba kane ka jingïoh khusnam jong i Kong Silbi Passah ka long ka long sa uwei pat u mawmer ban ithuh ïa u synniang u bynhei sha ka rwai ka siaw bad ka put ka tem.
Ha ka jingïaid lynti kaba jrong, i Kong Silbi i la ïoh pdiang ïa ka khusnam Sangeet Natak Akademi, nangta, ka khusnam Indian Chamber of Commerce for Affirmative Action Front- Liners, ka khusnam Prasar Bharati bad ka Meghalaya Day Award.
Na ka liang jong u Bah Mariahom Kharkrang haba ai jingkren ha ka jingïalang ba lyngkot, u la ong, “da ki snem i Kong Silbi i la khring ïa ki paidbah da ki sur jingrwai tynrai.
Dei tang ka Sorkar jong u Narendra Modi kaba la ithuh ïa u synniang u bynhei ban pynkup burom da ka khusnam Padmashree.
Kane ka jingai jingïathuh khatduh ïawai ka la nang pynriewspah shuh shuh ïa ka put ka tem ha ka rynsan jong ka ri bad kaba pynpaw ba dei tang ka Sorkar BJP kaba lah ban rah ïa ka Jylla Meghalaya shajrong.
"Ka President jong ka Meghalaya BJP Mahila Morcha ka Kong Susuki Pariat ka la ong, “i Kong Silbi Passah i la long ka jingsarong ïa ka thaiñ Shatei Lammihngi baroh kawei.
Nga ai khublei ïa ka Sorkar u Modi kaba ai jingithuh ïa ka jingtrei shitom jong ka kynthei riewlum na ka jylla Meghalaya.
".
Shillong, K’lyngkot, 31: Ka kynhun ki nongwad bniah na ka Zoological Survey of India (ZSI), Kolkata dang shen ki la lap ïa ki jait Thapbawa ba thymmai kiba shu kynthih na kawei ka kper slasha Ribhoi District, Meghalaya.
Kine ki Thapbawa ba la tip kyrteng kum ki “Phintella handersoni" la lap na kper slasha Anderson Tea Estate, kaba don ha Umran Dairy, Ri-Bhoi district, Meghalaya, bad la jer kyrteng ïa kane ka thapbawa kum ka jingai burom ïa u Bah Handerson Syiemlieh, u trai jong ka kper Slasha.
Ka Phintella, ka kham rit ha ka met bad ka don rong ba kham shai rong bad rong nar ktieh.
Kane ka thapbawa ka kham pyllun na ki bynta jong ka khlieh, katba ka kpoh ka long shalytuiñ kum ka pylleng.
Kane ka kynhun ki Researcher ba la ïalam da u Dr.
Souvik Sen, Zoological Survey of India (ZSI), Kolkata, u Dr.
Sudhin P.
P.
na ZSI, Kolkata bad u Dr.
John T.
D.
Caleb na Saveetha University, Chennai ki la ïashim bynta ha kane ka jingwad bniah shaphang kine ki thapbawa.
Ka jingshem thymmai ïa kine ki jait thapbawa na Meghalaya la pynmih dang shen ha ka thup 100(1) jong ka International Journal ba pawnam kaba la tip kyrteng kum ka `Zoosystematics and Evolution’.
U Dr Dhriti Banerjee, uba dei u Director jong ka ZSI u la ong ba ki thapba ki dei kiba im bha ha ki jaka sngem ha ki kper slasha.
Ki khun bad ki khun ksiew jong u Bah (L) Handerson Syiemlieh ki dap da ka jingsngewkmen shaphang kane ka jinglap ïa kine ki jait thapbawa thymmai bad ai jingïaroh ruh ïa ka jingtrei jong ka kynhun ZSI ba la ïalam da u Dr.
Sen.
Ki la pynpaw ruh ka jingkyrmen ba kane ka kynhun kan nang lap thymmai shuh shuh ïa kiwei pat ki jait mrad ha ki jaka rilum jong ka jylla Meghalaya.
Shillong, K’lyngkot, 31: Ki samla pule kiba thmu ban applai ïa ka Scholarship ne ka baibam ki la ïa kynduh ïa ka jingeh bakhraw namarba ki hap ban ieng laiñ da ki kynta tang ban ïoh thied ïa ka E-Stamp namar ka jingduna ki jaka ban die ïa kine ki E-Stamp.
Ka Batesi TV, ha ka sngi Balang ka la sakhi ïa ka jjingbun briew ha ophis treikam jong ka Deputy Commissoner jong ka East Khasi Hills District kiba la sdang ban ieng laiñ naduh ka por 9:00 baje mynstep tang ban ïoh kloi wat lada ka ophis ka plie ha ka por 10:00 baje mynstep.
Haba pyrshang ban ïakren bad kiba bun ki samla hynrei ki kyntait ban ïakren halor kane ka jingeh ba ki ïakynduh.
Kane ka jingieng laiñ da ki kynta ka la pynlong ïa kiba bun ki samla pule ban duh klass noh bad don ruh kiba la shu phet jyndat.
Haba ïakren bad uwei na ki samla u la ïathuh naduh ba la pyntreikam ïa kane ka E-Stamp ki la ïa kynduh jingeh namarba duna palat ki jaka ba die ïa kane ka E-Stamp bad kumta u la kyntu ïa ka Sorkar ba kan plie lad ban buh bun tylli ki jaka khnang ba kan pynduhnong ïa ki samla kiba aplai ïa ka Scholarship.
Shillong, K’lyngkot, 31: Ki Pulit ka East Garo Hills ki la pynlong ïa ka jingkhynra ha ka khlaw barben jong ka Bolkinggre, East Garo Hills, hadien ka jinglap ïa kawei ka tiar ba phylla.
Ki Pulit ki la pynlong ka jingkhynra kaba jur hadien ba ki la ïoh jingtip ba kawei ka Parachute ka la hap na suin bneng bad kawei ka tiar ba phylla ba don bad ka song.
Mar mar ki Pulit ki la pynlong ïa ka jingtohkit halor kane.
U Superintendent of Police ka East Garo Hills Bah S.
A Rynjah ha u kyrwoh ba la phah sha ki lad pathai khubor u la pyntip ba ha ka 30 tarik, Kyllalyngkot, 2024 ha ka por kumba 9:00 baje mynmiet ki Pulit ka Bolkinggre OGC halor ka jinglap ïa kawei ka tiar ba phylla ha ka shnong Asiragre kaba hap hapoh ka Williamnagar Police Station.
Mar mar la pynlong ïa ka jingtohkit ha kaba ka kynhun BDDS ka la leit mar mar sha ka jaka ba la buh ïa kane ka tiar ba phylla.
Ha ka jingtohkit, la sngewthuh ba ha ka 29 tarik, Kylllalyngkot, 2024 ha ka por kumba 6:30 baje janmiet, uwei u briew uba la tip kyrteng kum u Silnang R.
Marak na ka shnong Asiragre u la lap ïa u tiar uba la tip kum u “meteomodem PS-20 ba la shna ha ri France ba la pyndait ha kawei ka Parachute rong saw ka la hap ha ka phyllaw iing jong u.
Une u rangbah u la shim noh ïa kane ka tiar ban buh noh hapoh ka ing lajong.
Ïa kane ka tiar la kurup noh da ki Pulit bad la rah sha OGC na ka bynta ban leh ïa kaba donkam.
U SP u la ïathuh shuh shuh ba u PS-20 u dei u GPS ba la shna na ka bynta ban thew ïa ka lyer.
Shillong, Kyllalyngkot 31 : Ka Meghalaya Football Association (MFA) hapoh ka jingïalam jong u President jongka bah Hamletson Dohling MLA ba rim ka Mylliem bad myntri sorkar ba rim,ka dap da ka jingsngewkmen kaba khraw bad ai ka jingïaroh ïa ka kynhun ïalehkai phutbol jongka jylla kiba la ïoh ban rah ïa ka nam lahduh ha ka Khelo India Youth Games 2024 ha Tamil Nadu.
“ Kane ka jingjop ym dei tangba ka pyni ïa ka sap ba kyrpang bad jingaiti lut ba ki samla ki la sei hynrei ka la rah khamtam eh ïa ka nam bad burom jongka jylla hakhmat ka ri India.
Kane ka jingjop don burom ym dei tangba ka wanrah nam ïa ka jylla hynrei ka long ruh kum ka jingai mynsiem ïa ki riew ïalehkai phutbol ha kylleng ka jylla" ong ka kyrwoh.
“Ngi ai burom bad kit bok kit rwiang ïa ki nongïalehkai phutbol, ïa ki Coach bad baroh kiba la ïadon bynta lang ban poi sha kane ka thong.
Kane ka jingjop don burom ym tang ba ka rah shajrong ïa ka nam ka Meghalaya ha ka liang ka kam ïalehkai sport hynrei kan dang pynskhem shuh shuh ïa ka jingngeit jong ngi ba ngi don da shisha ki nongïaleh kai phutbol ba tbit ha ka jylla" pynkut ka kyrdoh na u President ka MFA ban Hamletson Dohling.
Shillong, K’Lyngkot 31 : U Myntri Rangbah ka Jylla, Conrad K Sangma ha kane ka sngi Balang u la pynpaw ba ka jingweng ne ka jingmab ïa ki kam bymman ba ka HNLC ka leh kan long katkum ka jingpynngat kyndon kata na kawei sha kawei pat.
Haba kren bad ki lad pathai khubor, u Myntri Rangbah u la ong ruh ba ïa ki kyndon ba la buh (term and conditions) ym lah satia ban pynkylla namar ki dei baroh kajuh na bynta baroh ki kynhun pyntriem.
Dei ha ka 03tarik u Kyllalyngkot mynta u snem ka HNLC ka la weng noh ïalade na ka jingïakren ïasuk da kaba ong ba ka Sorkar kam shym la mynjur ban pyntreikam ïa ki 5 tylli ki mat jingdawa ba hakhmat jong ka seng kiba kynthup ïa ka jingweng noh ïa baroh ki jingpynngat kyndon pyrshah ïa ki Nongïalam bad ki dkhot jong ka seng.
“Haba ïadei bad ka jingweng noh ïa ka jingpynngat kyndon la dep ban ïa kren katkum ka jingshah pynngat kyndon da kaba bishar ïa kawei pa kawei bad yn hap ban khmih la ka jong ka jong," u la bynrap bïang.
Nalorkata, haba bynrap biang halor ki kyndon ïa kren ïasuk, u Myntri Rangbah u la ong ba ki don da ki kyndon ba ju buh ha man la ki jingïakren bad kumta lada ka sorkar ka pynkylla ïa kine ki kyndon na bynta ki katto katne ki kynhun kan buh jingeh pat wanrah ïa ka jingïakren ba long kumjuh ïa kiwei pat ki kynhun.
Katkum ka jingong jong u, ki kyndon ba la buh na bynta ka jingïakren ïasuk ka dei ka bym lah ban pynkylla.
Ha kajuh ka por u la kyntu ruh ïa ka HNCL ba kan pyrkhat biang sa shisien ïa ka rai bad ban bteng biang ïa ka jingïakren ïa suk.
Shillong, K’lyngkot, 31: Ki nongïalam jong ka Hynñiewtrep Youths Council (HYC) kiba la leit ïakren bad u Director ka NEIGRIHMS Hospital, u Dr.
Nalin Mehta ki la mih jyndat na ka jingïalang hadien ba ki la kynnoh ba une u khlieh nongpeit jong ka NEIGRIHMS Hopsital u la kren ibein bad khein ïa ki kum ki khynnah surok kiba kwah ban thaw jingkulmar.
Katkum ka jingïathuh jong u President ka HYC u Bah Roy Kupar Synrem ka seng ka la leit ïakynduh ïa u Dr.
Mehta ka long hadien ba u la phah ktien sha ka seng ban ïakynduh mynta ka sngi Balang ban ïakren halor ka jingdawa hadien ba ka seng ka la ai por hapoh 10 sngi ban pynurlong ïa ki jingdawa.
Ha ka 22 tarik mynta u bnai, ka Seng ka la phah da ka jingthoh sha u Director ka NEIGRIHMS halor ka jingdawa ban pyndam noh mardor ïa ka jingthungkam Nursing Officer lyngba ka NORCET kaba ktah ïa ki samla thepkam trai jylla bad ba ïa ka jingthungkam dei ban pynlong beit da ka NEIGRHIMS.
Ka Seng ka la dawa ruh ba ïa ki jingthungkam hapoh ka NEIGRHIMS ym dei satia ban aiti sha ki Agency kiba nabar bad ban pynlong ïa ka eksamin thungkam hapoh ka Jylla ym shabar ka jylla.
Nalor kata, ka seng ka la dawa ba dei ban aiti ban pynïaid ïa ki kam sha ki Outsourcing Agency kiba la tbit na ka jylla ym da kiba nabar jong ka jylla.
Ba ïa ki kam Contractual ne Contract dei ban ai sha ki trai jylla kiba la biang ïa ka kyrdan pule.
Ban pyntreikam ïa ka one-time absorbtion policy na ka bynta ki Nurse kiba la shah thungkam Contractual Basis.
Ba ïa ki kam Group-C bad Group-D dei ban mang 80% sha ki trai jylla.
Ka Seng ka la aipor 10 sngi ïa u Director ban pynurlong ïa kine ki mat jingdawa bad byrngem ruh ban khang tala ïa ka Ophis treikam jong ka NEIGRIHMS.
Ki Magistrate bad ki Pulit kiba la ïoh jingtip halor kane ka jingjia, ki la wan poi ban tohkit ïa ka jingbyrngem jong ka Seng ban khang tala ïa ka NEIGRIHMS.
Ha ka jingïakren, u President ka HYC u la ïathuh ha u Magistrate da kaba kynnoh ba ka jingbitar ki nongïalam ka seng ka long ba u Director ka NEIGRIHMS Hospital u la ibein bad kynnoh ruh ba ki dei kiba kwah ban thaw jingkulmar.
Hadien ar kynta ba ki san ngut ki nongïalam ka seng ki la ieng ha phyllaw, u Dr.
Mehta u la wan mih hi dalade ban pynjem ïa ki nongïalam ka HYC bad panmap ruh ïa kaei kaba u la kren hapoh ka jingïalang.
Hadien ka jingïakren sngewthuh jingmut, u Director u la kyntu ïa ki ban pynlong biang ïa ka jingïakren bad ka seng, hynrei ki nongïalam ka HYC ki la pynpaw beit markhmat ba kim kwah shuh ban dang ïakren bad u mynta ka sngi hynrei ban phah ktien ha kawei pat ka por ban ïakren halor ki jingdawa jong ka seng.
Shillong, K’lyngkot 31 : Ka sorkar jylla ka la rai ban bishar bniah biang sa shisien ïa ka Meghalaya Residents, Safety and Security (Amendment) Bill ban pyntikna ba kan lah ban ïaid ryngkat ryngkat bad ki aiñ jong ka sorkar pdeng haba ïadei bad ka jingïakhun ban teh ïa ka jingrung kyrthlep ki mynder sha ka jylla.
Haba kren bad ki lad pathai khubor ha kane ka sngi Balang, U Myntri Rangbah u la ong, “Ngim pat ïoh ban peit bniah ïa ka tangba ngi la dep ban ïakren halor jong ka.
Ngi hap ban don ka jingïasyllok bad ki kynhun bapher bapher ïa kaba ngim pat pynbeit ïa ka tarik.
"Shuh shuh u ong ruh ba kaba hakhmat ka long ban bishar bnïah biang ïa baroh kawei bad ban wad ïa ka lynti kaba paka tam kaban lah ban sei ïa ki kyndon kiba biang khnang ba kin ym ïa tyngkhuh pat bad ki aiñ ka sorkar pdeng bad ruh bad ki kyndon jong ka Riti Synshar jong ka Ri.
Lah ban kdew hangne ba ha u snem ba la dep ka Ministry of Home Affairs ka la pynphai biang ïa ka MRSSA-B 2020 bad kdew ruh ba ka jingbuh ïa ki facilitation centre lane ki check gate hapoh katei ka Bill kan ktah ïa ka ïaid ka ieng jong ki paidbah lyngba ka Meghalaya kaba dei ka surok bah kaba ïaid lyngba ban leit sha kiwei pat ki jylla.
Shillong, Rymphang 01: Watla sah sa shi sien ïakhun ha ka thup round robin, ka kynhun ïalehkai kriket jong ka Meghalaya ka la dep pynthikna ïalade ban ïakhun ha ka semi final da kaba jop baroh saw sien lynter ki jingïakhun ha ka lympung U-23 men’s Col CK Nayudu Trophy, ha kaba hynnin ka Sngi Balang ka la pynliem ïa ka Arunachal Pradesh ha madan kriket MCA Ground, Polo.
U Abhishek Kumar u la lah ban tyngshaiñ bha ïalade ha ka bol ban ïarap ïa ka Meghalaya ban jop suk da 180 ron ïa ka Arunachal Pradesh hynnin ka step jong ka sngi ïakhun ba saw hapdeng kine ki arliang mamla.
Hadien ba u la khur 5/41 ha ka inning tied ba nyngkong ka Arunachal bad 6/57 ha ka inning kaba ar, u Abhishek u la pyndep ïa baroh ki inning da kaba khur 11/98, kaba dei kawei na ki jingïalehkai kaba seisoh na bynta jong u bad ruh ïa ka kynhun.
U Manish Sharma (2/9) u la ïoh ban pynhap ïa u wicket ba khadduh, lyngba ka jingïarap u Bipin Kumar Ray u ba la ïohkem ïa ka bol shuwa ba kan hap ha madan.
Ka Meghalaya ka dang hap ban pyndep ïa ka round robin, bad yn aireng khadduh ïa ka Nagaland hala ïing ha ka 4 tarik Rymphang.
Shillong, Rymphang 01: Ka jingïalehkai jong ka lympung 1st DIVISION Football League 2023-24 ba la pynïaid da ka Shillong Sports Associaton hapdeng ka Lawsohtun SC pyrshah ïa ka Mylliem SC ha madan SSA Ground ka la jam sha kaba kut ha kaba ka Mylliem SC ka la khur jingjop salit da shi kol.
Haba phai sha ka jingïakhun kaba la sdang naduh ka por 2:45 baje nohphaisngi, ka la long kaba ïakhaid hynrei dei ka Mylliem SC kaba la ïoh ban pynkhihjar lyngba u Donbok Majaw ha ka 22 minit jong ka kylla step.
Haduh kaba kut ym shym la don shuh ba lah ban pynkhihjar kaba la pynlong ïa ka Mylliem ban khur ïa ka namjop.
Nongpoh, Rymphang 01: Ka Hynñiewtrep Youth Council Ri-Bhoi Sepngi mynta ka sngi ka la pynkup burom ïa u wei na ki rang ïalehkai phutbol jong ka Ri-Bhoi u Samla Stephan Ranee uba dei naka thaiñ Ri-Bhoi Sepngi u ba la don bynta bad ka kynhun ïalehkai ka Ri-Bhoi kaba dei ruh ka kynhun lahduh haka 5th Meghalaya Games ka ba dang shu dep long shen ha Tura.
Ïa katei ka jingïalang pynkup burom jong ka HYC la pynlong ha ïingdorbar Patharkhmah bala pynkup burom da u Bah RC Thangkhiew Vice President ka HYC Ri-Bhoi District haka jingdonlang u Bah Petalman Thangkhiew Sordar ka shnong Patharkhmah, Bah Sintalis Syngkli Secretary, Samla Remington Syngkli President ka Patharkhmah Youth Club bad kiwei kiwei.
Naka liang ka seng ka la pynpaw ka jing sngew sarong ban don kum kine ki samla don sap ki ba ju wanrah nam ïa ka shnong ka thaw bad ïaka district bad ka la kitbok kit rwiang ruh ïa u ne u samla ba un dang kiew shaphrang bad iai paw ha ka kam ïalehkai football, naka liang ka seng HYC Ri-Bhoi Sepngi ka la ai khublei kyrpang ruh ïaka RBDSA naduh u Bah RB Shadap President kiba la ailad ïa u ne u samla ban mih khmat na Ri-Bhoi District ha ka Meghalaya Games ka ba san naka liang ka seng ka la ai khublei ruh ia ki coach bad ki staff jong jong ka RBDSA bad kyrmen ba shakhmat ruh kin dang ioh sei shuh ki khlur ïalehkai ki ban wanrah nam bad burom ïaka district hi baroh kawei.
Shillong, Rymphang 01: Ka synjuk karate jong ka jylla kaba la tip da ka All Meghalaya Karate-Do Association (AMKA) ka la pynbna ba kan phah ïa ki 29 ngut ki nongïalehkai karate ki ban mihkhmat ïa ka Jylla sha ka rynsan ïakop jong ka lympung SEIKOKAI All India Karate Championship 2024 ka ban long ha nongbah New Delhi.
La pyntip ba ïa kane ka kynhun ki 29 ngut (shynrang & kynthei) yn ïalam da u Bah Donboklang Lyngdoh bad u Arjun Sewa.
ïa ka SEIKOKAI All India Karate Championship 2024 yn pynlong ha Talkatora Indoor Stadium, New Delhi, bad kan sdang naduh ka 3 tarik (lashai ka sngi) haduh 4 tarik, 2024.
Ka thup kyrteng jong ki nongïalehkai ki ban mihkhmat ïa ka jylla ha ryngkat bad ka kyrdan ba kin ïakhun sha katei ka rynsan ïakop ha New Delhi ki long:Emika Deimaia Myrthong Cadet Girls 47 Kg Ind Kumite, Dayalangki Challam Cadet Girls 43 Kg Ind Kumite, Aibiangmisaka Lyngdoh Mawphlang Cadet Girls 47 Kg Ind Kumite, Daphishisha Shadap Cadet Girls 47 Kg Ind Kumite, Larisha Kurbah Junior Girls 54 Kg Ind Kumite, Rebeka Nongspung Women 47 Kg Ind Kumite, Durka Padit Women 66 Kg Ind Kumite, Barisha Kharbani Women 61 Kg Ind Kumite, Phikerbha Kharbihkhiew Women 55 Kg Ind Kumite, Saralin Rynghang Women 51 Kg Ind Kumite, Eva Gracia Kharumnuid Women 43 Kg Ind Kumite, Eric B Ryngnga Sub Junior Boys 29 Kg Ind Kumite, Athokpam Ethan S.
Khawbung Sub Junior Boys 53 Kg Ind Kumite, Nowni Mayer F Ryngkhlem Sub Junior Boys 50 Kg Ind Kumite, Nathaniel Jasper Thongni Sub Junior Boys 48 kG Ind Kumite, Hymnson Challam Cadet Boys 45 Kg Ind Kumite, Iainenskhem Shabong Cadet Boys 46 Kg Ind Kumite, Emmanuel B.
Diengdoh Cadet Boys 80 Kg Ind Kumite, Shanderson Nongrem Junior Boys 57 Kg Ind Kumite, Bhawanchwadame Lyngdoh Mawphlang Junior Boys 83 Kg Ind Kumite, Kmenlang Shabong Men 48 Kg Ind Kumite, Davyson Kharkongor Men 50 Kg Ind Kumite, Ialamphang Kharkongor Men 72 Kg Ind Kumite, Albert Jyrwa Men 64 Kg Ind Kumite, Iohbor Mylliempdah Men 56 Kg Ind Kumite, Gary Daniel Lyngdoh Mawlong Men 65 Kg Ind Kumite, Glikerius Buhphang Men 58 Kg Ind Kumite.
Shillong, Rymphang 01: Ka tnat ba dei khmih ïa ki kam ïalehkai jong ka sorkar jylla hynne ka sngi ka la pdiang burom ïa ka kynhun ki rangïalehkai ba mihkhmat ïa ka jylla kiba la rah namlahduh ha ka phutbol jong ka Khelo India Youth Games 2024.
ïa baroh ki rangïalehkai ka kynhun la pynkit halor ka trok kaba la pynitynnat na bynta ban ïaid kylleng ka sor shillong kaba la sdang naduh Mawlai kaba la pynkut ha Madan MFA 3rd Ground, Polo.
Ha kane ka sngi pdiang burom la ïadonryngkatlang ka Director jong ka tnat Sports & Youth Affair ka sorkar Jylla-ka Kong Isawanda Laloo, u Working President jong ka MSOA-u Bah John F Kharshiïing, General Sec.
MSOA-u Bah Finely Pariat, President ka Meghalaya Football Association-u Bah Hamletson Dohling, General Sec.
MFA-u Bah Sunesh Syiem, Tresurer-MFA-u Bah Prosper Warjri, u Assistant Director ka tnat ïalehkai-u Bah Paia War Nongbri lem bad kiwei kiwei.
Haba ai jingkren ha kane ka sngi na ka liang jong ka Kong Isawanda Laloo ka la pynpaw ïa ka jingsngewkmen ban ïadonrynglang ban pdiang burom ïa kane ka kynhun da kaba ong, “Kane ka long ka sngi kaba sngewtynnat ïa ka jylla ban pdiang burom ïa phi namar mynta ka sngi phi la dei shisha ki khlur jong ka ri kiba la wanrah ïa ka nam ka burom da kaba khur ïa kane ka trophy na bynta ka jylla.
"“Lyngba ka jingtrei shitom ka jong phi ka jylla ka la ïoh ïa ka nam bad ka burom ïa ka jylla, bad kam dei kaba suk ban poi sha ka burom ha kaba bun ki jylla ki ïashimbynta ha kane ka lympung.
Khublei shibun eh ïa ka jingïakhun doh-ïap jong phi bad khamtam eh ïaka jingïatylli ka kynhun ban poi shaduh ka thong," la bynrap ka Kong Isawanda Laloo.
Na liang jong u Bah Hamlet haba ai jingkren ha kane ka sngi, u la ai khublei kyrpang ïa ki rangïalehkai khamtam ïa ki coach kiba la trei shitom miet bad sngi ban jied ïa ki rangïalehkai ban mih madan ha katei ka lympung.
“Ngi na ka liang jong ka MFA ngi sngewthikna mar ïa dep ai khublei ba kane ka kynhun ka dei kaba don jingkyrmen, ngi peit ïa ki player, ngi peit ïa ka jinglong ryntih ka jong ki bad kane ka jingkhmihlynti ka jong ngi kam shym long kaba lehnoh-ei," la ong u Bah Hamlet.
Shuh shuh u la ong, “Ki don shibun ki player kiba la trei shitom ban pyni ïa ka sap ka phong ka jong ki, namar ban ïohrung hapoh ka Khelo India Youth Games kam dei kaba suk, bad tang phra tylli ki jylla kiba ïoh ban ïalehkai, nalor ba phi la lah ban ïohrung sha ka thup ki 8 kynhun phi la lah pat ban wanrah syndon ïa ka nam bad ka burom ïa ka jylla hi baroh kawei".
“Ka jylla baroh kawei khamtam kiba ieid ïa ka phutbol -Ngi sngewsarong na bynta ka jong phi.
Kane ka burom kaba phi la wanrah ka long kaei kaei kaba ngin ïai pyrto na ka por sha ka por bad kane ka burom kaba phi wanrah, ngeit ruh ba kan long ka nuksa na bynta ki rangïalehkai phutbol kiba don ka jingangnud ban ïalehkai," la pynkut u Bah Hamlet.
Kumban shu pynkynmaw, ka kynhun ka la ïoh ban rah ïa ka namlahduh dei hadien ba ka la pynliem da 2 kol ïa ka Punjab ha ka jingïakhun final kaba la long hynnin ka 31 tarik u Kyllalyngkot ha madan Jawahalal Nehru Stadium kaba ha Tamilnadu.
Shuwa ba kan jam sha ka final, ka kynhun ka la hap ban ïakhun dohïap ha ka semi final hadien ba ka la shah lamkhmat lypa da 2 kol ha ka Jharkhand, hynrei ka la wanphai da kaba tyngeh ban jop ïa ka jingïakhun da 5-3 kol, ha kaba u Mebanlamlynti u la khyrwit haduh 4 kol marwei.
Katba ha ka final baroh ar kol la thep da u Badondor.
Na ka liang u Myntri ka tnad Ialehkai, Bah Shakliar Warjri haba kren ha ka jingialang pdiang burom ia kitei ki nongialehkai ha Secretariat u la ong ba ka sorkar ha ka sngi Nyngkong kan sa pynlong da ka prokram pynkup burom ha kaba kin sa sam ruh da ki kynja scholarship sha kitei ki nongialehkai.
Jowai, Rymphang 01: Ki bor pynïaid District jong ka West Jaiñtia Hills kila pynbeit ba kan don ka jingpynkhuid (Cleaning Drive) ïa ki bynta jong ka Wah Myntdu kaban long lashai ka sngi 2 tarik u Rymphang, 2024.
Kane ka jingpynkhuid ïa ki bynta jong ka Wah Myntdu yn sdang na Jingkieng Pamblah (Jowai-Shillong Road) ter ter shaduh ki bynta jong ka Treïongriang haduh Ban Ser ka ban sdang naduh ka por 9 baje mynstep haduh 1 baje janmiet.
Ïa kane ka kynhun yn lam khmat da u bah W.
K.
Kharlukhi, MCS, Assistant Commissioner, Jowai haka jingsynran lang u ma Iaidbha Phawa, Assistant Research Officer bad u ma K.
Ryngkhlem Research Assistant na ka tnat District Planning, ryngkat ki nongtrei jong ka ophis u DC, West Jaiñtia Hills.
Jowai, Rymphang 01: Ka Annual General Meeting ka Synjuk Waheh Chnong Jowai kaba la long ha ka 29 tarik u Kyllalyngkot, 2024 ha Iungwalieh ka Dorbar Shnong Loompyrdi Iongpiah Jowai, da kawei ka sur kala jied thymmai ïaki nongkitkam jong ka na ka bynta u snem 2024 – 2025.
Kine ki nongkitkam ki long kumne la jied ïa u ma Jlan Kupar Rymbai, u Waheh Shnong Loompariat kum u President, ma Embhahlang Lyngdoh, WS Caroline Colony kum u Vice President, ma Riquoma Rq.
Laloo, WS Panaliar kum u General Secretary, ma Charemi Laloo, WS Dongmihsngi kum u Assistant General Secretary, ma Dame Hiwot Pde, WS Chilliangraij kum u Treasurer, ma Anderson Manner, GS Loompariat kum u Dkhot ka Auditorial Board, ma Ram Sumer, EM Panaliar kum u Dkhot ka Auditorial Board bad u ma Homelin M.
Bareh, GS Chutwakhu kum u Dkhot ka Auditorial Board.
Na ka liang ka Synjuk kala pynbna katkum ka Riti Synshar baroh ki Waheh Shnong hapoh ka sor Jowai, kin long ki Executive Members ka Synjuk.
La pynskhem kumjuh ba u Vice President, ma Embhahlang Lyngdoh un bat kum u Chairman ka Ambulance Committee, katba u Assistant General Secretary, ma Charemi Laloo un long kum u Secretary Ambulance Committee.
Ha kaba ïadei bad ki dkhot ka Ambulance Committee la jied ïa u ma B.
L.
Bimee Suwer, WS Loompyrdi Iongpiah, ma Pyrkhat Shylla, WS Mookyrdup, ma Aiban BM Shullai, WS Ladthadlaboh, katba u President bad u General Secretary kin long ki ex-officio.
Ka jingïathnum shaphang ka dheng kali kadei kaba man ka minit man ka kynta bad man ka sngi bad baroh shisnem khamtam lei lei tang shu lait na 3 Mer Upper Shillong ïa kiba wan na sha ki thain Sohra bad ki thain West Khasi Hills, South West bad Eastern West Khasi Hills kynthup lang ïa kiba wan na ki thain Pynursla.
Kane ka apot kaba ju ktah bad pynsniew mynsiem ïa baroh ki nongleit nongwan ka ktah ruh wat ïa kiba wan na ki thaiñ Ri Bhoi tang shu poi ha ki thaiñ Mawiong bad Mawlai.
Nalorkata kaba kham ktah bad pynsyrtok eh kadei ïa kito kiba wan na ki thaiñ Smit bad Mawryngkneng namar ki kali kiba leit sha Shillong ki hap ban mad ïa ka dheng kali kaba jur bha ha ki thain Laitkor, Nongthymmai bad haduh ki thaiñ Laitumkhrah.
Kadei ka jingshisha ban weng ïa ka dheng kali ha ka nongbah Shillong kadei ka kam ka bym don lynti shuh da kumwei pat lada ka sorkar kam nud ban shim da ki lad ki lynti kiba kham tyngeh.
Ki don bun ki lad ki lynti lada ka sorkar ka don shisha ïa ka jingthmu ban ïakhun da kaba tyngeh ïa katei ka dheng kali kaba la long ka jingkhñium bad ka jingbitar lut ïa ki nongleit nongwan kiba wan na kylleng ki bynta jong ka jylla ban poi sha ka nongbah.
Kumban shu ai nuksa hangne, ki don bun ki skul kiba don ha pdeng bah jong ka sorkar Shillong khamtam lei lei kum ha ki bynta jong ka Laitumkhrah.
Kumta lada dei ba ka sorkar ka kwah shisha ban weng ïa ka dheng kali ka la dei ban pyndonkam noh da ki bos ban leit shaw ne leit buh skul namar la kumno kumno kawei kawei ka bos ka lah ban kit haduh 30 ne 40 ngut ki khynnah skul bad lada jia ba don 1000 ngut ki khynnah skul kamut donkam tang kumba 15 – 20 tylli ki bos heh.
Hynrei lada jia ba wan da ki kali lajong kumba ju leh baroh shi katta na bynta 500 ngut ki khynnah skul kin don beit haduh kumba 450 – 500 tylli ki kali.
Kawei pat ka mat kadei ka jingdheng palat ka lynti ban leit sha khyndailad lane shaduh sha Motphran.
Na bynta kitei ki bynta, la sngewdei ban ai jingmut ba ka sorkar kan pynshlur noh ïa ki paidbah ba kin pyndonkam noh da ki bicycle ter ter naduh ki bynta jong ka IGP, Ophis DC ter ter shaduh Khyndailad bad Motphran.
Ka la dei ruh ban ailad pat katto katne ki kali ban leit buh tiar ne leit shaw ïa kito ki briew ba thied jingthied shibun lane ka lah ban buh da ka por ïa ki kali ban ïaid.
Lehse da kaba leh kumta ym tang ba ka jingitynnad ka sawdong sawkun kan wanphai biang hynrei kan pynlong biang sa shisien pat ïa ka nongbah Shillong kaba lait ym tang na ka jingjur ki jingsawa naka jingbun ki kali hynrei wat na ka tdem bad kiwei kiwei.
Haba phai pat sha ki bynta jongka Iewduh, katei kadei ka mat kaba kham jwat khyndiat namar naduh ba mih ki jingjia ha Them-Iewmawlong, ki kali kim lah shuh ban ïaid lyngba katei ka jaka bad kane ka la dei shi bynta jong ka dheng kali ha katei ka jaka.
Ka por ka dawa ruh ba ka sorkar ka la dei ban pyrshang noh da ki lad ki lynti kumno ban wanrah noh da ki fly-over ha kito ki jaka ba kham jur ka dheng kali khamtam eh ha ki jaka ba kham long pdeng kum ha ki bynta jong ka Barik, Jingkieng Mawlai bad ruh wat ha ki bynta jong ka Umshyrpi.
Kaba kham pynisih eh kadei ba ha ki por ba don ka dheng kali, wat ki ambulance ba ïaid ruh ki shem jingeh ban ïoh rung napdeng.
Na ka liang ka sorkar kam dei shuh ban pynslem hynrei ka la dei ban buh kham bun ki jaka pynïeng kali kiba kham kylluid bad ruh ban kham pynheh ïa ka surok kumba ka sdang mynta ban pynheh noh ïa ka surok na Shillong sha Dawki khnang ba ka leit ka wan jong ki paidbah kan kylluid lang ym tang ha nongbah Shillong hynrei kan long beit ryntih ha baroh kawei ka jylla.
Kawei pat kaba lah ban pyllait na ka dheng kali ka long ban don noh kiwei ki kynja iew ba kham heh kum kiba don ha Khyndailad ha kiwei pat ki bynta jong ka New Shillong lane ka Shillong ba thymmai.
Hapdeng kine, ka don pat ka jingkyrmen ba ynda la lah ban pynkynriah ïa ka Secretariat, nangta ïa ka Assembly sha New Shillong ka jingkhapngiah lane ka dheng kali kan sa duna hi dalade ha kylleng ki jaka.
Nongstoiñ, Rymphang 1: Ka thaiñ Rambrai ka dei ka thaiñ kaba dang don kam shibun bah ki kam pynroi la ka long ha ka pule puthi, ki surok, ka koit ka khiah bad kiwei kiwei.
Hynrei kaba bynta kaba donkam tam kaba ki paidbah ki donkam kyrkieh ka dei ki jaka sumar kiba biang.
Kum ban pynkynmaw ba ha ka shnong Rambrai, ka la don kawei ka Primary Health Centre.
Hynrei kumba ka long haduh mynta ki tiar ki tar na ka bynta ban sumar ïa kiba pang ba shitom bad wat ki jingthiah ruh kim pat biang satia.
Ha kaba ïadei bad katei ka jaka sumar, na ka liang ki nongïalam shnong ka thaiñ haba ïakren bad u nongthoh khubor, ki la ong ba ki la I donkam haduh katta katta ba ka sorkar kan kyntiew kyrdan noh ïa katei ka Primary Health Centre sha ka Community Health Centre.
Namar naduh Mawphansyiar, Rambrai, Mawthir haduh Kyrshai nangta haduh ki thaiñ Synia, Mawdoh lem bad kiwei kiwei ki shnong kiba jngai bha ym pat don satia ki jaka sumar.
Ki nongialam shnong ki la ïathuh ruh ba san snem mynshuwa, na ka liang ki nongialam ka Federation of Khasi Jaiñtia & Garo People Rambrai Circle, ki la leit jurip ia ka jingtreikam ha katei ka jaka sumar bad ki la ïoh ban ïakren bad u Doctor, ha kaba u ong ba lada kheiñ ïa ka jingdon briew ha baroh ki shnong ha ka thaiñ kiba hap hapoh ka jingpeit jong u, ki la palat ia ka ar phew hajar ngut ki nongpang.
Haba kaba ïadei bad katei ka jaka sumar, la ïoh jingtip ruh ba naduh ki snem kiba la dep ka sorkar ka la pynkhreh shait shait ban kyntiew kyrdan noh ïa katei ka PHC sha ka CHC.
Ka la pyrshang ban wad jaka ban tei ïa ka CHC bad ka la dep ïoh ha kaba ka la dep pynkhreh lut nadong shadong, hynrei ym pat ïoh jingtip satia la ka sorkar ka la dep mang pisa ne em ha kaba ïadei bad ka jinglut jingsep na ka bynta ban tei ïa ka CHC.
Nongstoiñ, Rymphang, 1: Ha kiba bun ki paidbah nongkyndong jong ka Jylla, ka jingtrei shitom ka dei ka lad na ka bynta ban kyntiew ïa ka ïoh ka kot bad ka kamai kajih.
Kata ka long khamtam eh ïa kito ki nongshong shnong bad ki nongrep kiba don ïa ki jaka rep kiba biang.
Na ka bynta ki paidbah nongrep bad nongshong shnong ha West Khasi Hills, bun byllai ki dei ki nongrep ki bym don ïa ki jaka rep kiba biang.
Watla ki dei ki briew kiba im da ka rep ka riang ruh, hynrei ki jaka ba ki rep khamtam ki pynthor ki dei kiba shu shim wai na ki trai jaka.
Nalorkata la lap ruh ba ki rukom rep ki ïapher na kawei ka jaka sha kawei pat.
Haba phai sha ki mar rep ba kiba long salonsar bad ba ki paidbah ki ju smat ban rep ki long u kba ba ki ju rep ha ki pynthor haba la biang ka aïom rep.
Kumjuh ruh ïa u riewhadem bad kiwei kiwei ki mar rep katkum ka aïom kaba dei ban rep.
La lap ba ki don ki paidbah nongshong shnong kiba don ki jaka rep ha pyntha Umyiap kum ka Nongspung, Mawkynbat, Nongrangoi, Lumpyngad, Mawsngapwir bad kiwei kiwei ki shnong, ki paidbah jong kitei ki shnong ki dei ki briew kiba trei shitom haduh katta katta ha ka rep ka riang bad kim ju pynsep ei ïa ki jaka rep jong ki hadien ba ki la dep lum ïa u kba.
Ha ka jingjurip ïa kitei ki jaka rep la lap ba ha katei ka pyntha naduh u bnai Nohprah man la u snem, ki paidbah nongshong shnong ki la sdang ban puh ban lur na ka bynta ban thung kiwei pat ki jingthung kum u phan, ki jhur kum u kajor, dhonia, motor bad kiwei kwei ki jait jhur.
La lap ruh ba man la u snem ha ki bnai ba la sdang ka aïom lyiur, ki nongrep katei ka thaiñ ki la bun kam bha ban lum ban lang ïa ki jhur ki jhep na ki lyngkha jong ki bad ka ïew Nongstoiñ ka dap da ki jhur kiba la pynpoi da ki nongrep na kitei ki shnong.
Don ruh ki nongrep kiba lah ban pynpoi ïa ki jhur haduh Shillong kumba ar sien ha ka shi taïew.
Shuh shuh, haba phai sha katei ka pyntha rep ha Umyiap la lap ba ka jingpynbiang um ha ki jaka rep ha katei ka pyntha, kam pat biang satia bad ki jaka rep ki dang donkam shibun ka um na ka bynta ban pynkhlaiñ ïa ka rep jhur, namar ba ki aïom rep jhur ki dei ki aïom kiba rkhiang bad tyrkhong bha.
Kumta na ka bynta ban kyntiew ïa ka rep ka riang, ka sorkar ka la dei ban phai khmat kyrpang sha ki paidbah nongrep jong kitei ki shnong bad ban pynshlur ïa ki da kaba thaw ki lad ki lynti ban pynbiang um ha kitei ki jaka rep.
Namar kumba long mynta ka jinghiar ka ioh ka kot ka la ktah haduh katta na ka bynta ki nongrep.
Bun ki nongrep ki pynpaw ba lada ka ïew ka hat jong ki mar rep ka long kum ha kine ki por ba la dep, ka jingtrei shitom jong ki ka shu sep ei bad ka jingduh nong ka long kaba jur.
Kumta donkam ba ka sorkar kan shim lem ïa ka jingkitkhlieh ban thaw ïa ki lad ban pynneh ïa ka dor ka mur jong ki jhur.
Nongstoiñ, Rymphang 1: Ka Rambrai Jyrngam Assembly Constituency, ka dei kaba la phiah la kham slem na ka Nongstoiñ Assembly Constituency bad naduh ba la phiah nyngkong ka la ïoh tang ka MDC Constituency, ha kaba u (L) bah I Grallington Lyngkhoi u la jop kum u MDC ba nyngkong duh na ka Hills State People Democratic Party.
Katba ha ka MLA pat ka dang hap ha ka Nongstoiñ Assembly Constituency.
Dei ha u snem 2013 ba ka Election Commission jong ka ri ka la bthah ïa ka Delimitation Committee, ba kan peit bniah ïa ka jingdon briew ha ki Constituency bad lada I donkam, kan sa phiah bad ba ka Election Commission kan mynjur ba pynlong noh kum ki Assembly Constituency kiba thymmai.
Kumta na ka liang ka Delimitation Committee hadien ba ka la lap ba ka Rambrai ka la dei hok ban phiah noh la ka jong ka Assembly Constituency, ka la phah ïa ka kaiphod sha ka Election Commission bad ka Rambrai ka la ïoh ar tylli ki kyrteng.
Kumba ka long mynta ka Rambrai Jyrngam Assembly Constituency.
Haba phai ka jinglong jingman jong katei ka Constituency, ym lah ban len ba ka dei kawei na ki Constituency kaba ka jingjrong bad ba jlan jong ka na shaphang mihngi ka dei naduh Ribhoi district shaduh khap jong ka East Garo Hills District.
Nalorkata ym lah ban len ba baroh shilynter naduh mihngi haduh sepngi, ki dei ki jaka kiba eh tam bad ka jingshah thombor jong ki nongshong shnong ha ki bor jong ka sorkar Assam bad ki mynder ri ka jur bha, ha kaba ka jingkyntur pud jong ka sorkar Assam na shaphang shatei haduh shathie, ka la jan poi ha tduh jong ka constituency kaba mar khap bad ka Nongstoiñ bad Mawshynrut Constituency.
Ha kaba ïadei bad ka jingjrong palat jong ka Constituency bad ka jingïakynduh jingeh jong ki paidbah na ka jingshah thombor ha ka Assam, ki riew rangbah bad ki paidbah nongshong shnong kiba dei ki Khasi bad Garo na ki thaiñ khappud ba kynthup ïa ki shnong kiba hap ha ka Nonglang Sirdarship, Jyrngam Sirdarship, Raidmynsaw Sirdarship, ki la ong ba la dei ban phiah noh ha ki ar tylli ki Constituency.
Ki la ong ruh ba naduh ba u Myntri Rangbah ka jylla u la pynbna ban kyntiew noh ïa ka Mairang Civil Sub Division sha ka District, la jan baroh ki paidbah jong ki Civil Sub Division bapher bapher, ki la ïa khohreh ban dawa ba ka sorkar kan pynïoh District ïa ki bad ki da byrthen ruh ba lada ka sorkar kam leh ïa kata kin pynlong da ki jingïakhih.
Ki la ong ruh ba kitei kiba dawa District kin nang ïaid la ka kam bad ka sorkar, hynrei na ka liang jong ki pat kim banse ban phai khmat sha ka Khasi Hills Autonomous District Council, ban pynkynmaw bad ban dawa ba ka dei ban pynurlong noh ïa ka jingthmu ban kyntiew noh ïa ka jingdon jong ki MDC na ka laiphew ngut sha ka saw phew ngut.
Namar katkum ka jingkynmaw jong ki ha ki snem ba la dep ka la don ka jingthmu ban leh kumta.
Ki la ong ruh ba lada peit bad bishar bniah ïa ka jinglong jingman jong ka jaka bad ka jingbun briew, lada phiah noh ïa ka Rambrai Assembly Constituency ha ki ar tylli ki MDC Constituency ka la biang palat.
Nongpoh, Rymphang 01: U Myntri Rangbah ka jylla u Conrad K Sangma haba kren haka jingïalang ban pynlait ïaki kali kit ñiut ha ka sngi Palei ha Bhoirymbong u la ong ba kum ka sorkar ka don ka thong ba hakhmat eh ban wanrah ïa ka khuid ka suba haki shnong ki thaw bad ban pynlong kum kawei naki jylla ba khuid tam.
Ka sorkar kan sa pynbna kawei ka sngi man ka lai bnai ban sdang shuwa ka Financial Year jong u snem 2023-24 ban sdang naduh mynta (Fourth Quarter) ha kaba ka sorkar kan sa mang pisa naka bynta ki district, ki block bad ki shnong bapher bapher ban mih paidbah ban pynkhuid ïaki shnong ki thaw naka bynta ka thong ban pynlong ïa ka jylla kaba khuid bad lait naka jingbret pathar ïaki jaboh jabaiñ.
U la ong ruh ha katei ka sngi ba ka sorkar kan sa pynbna baroh ki nongïalam saiñpyrthei, ki nongtrei sorkar, ki nonghikai, ki khynnah skul, lem bad ki paidbah nongshong shnong ki dei ban mih paidbah ban pynlong kum ka sngi pynkhuid shnong ban shim bynta da ka mynsiem jong ka jingkitkhlieh na ka bynta ban wanrah ka khuid ka suba ha ki shnong.
Mawkyrwat, Rymphang 01: Ka Shnong 18 Mile kaba hap hapoh jong ka Ranikor Civil Sub Division, South West Khasi Hills District ha ryngkat bad ka Seng Longkmie da ka jingsngewkhia ki la ïa mih paidbah ban pynkhuid ïa ki wah kiba don ha shilynter jong ka shnong bad ruh ïa ki pung sum.
Ka daw jong ka jingmih paidbah jong ka shnong ryngkat ka Seng Longkmie ka dei namar ba ki la lap shibun bah ki plastik, ki bilor ba na ka liang ki paidbah ki la leh khlem akor ym tang ki nongwan sum hynrei wat kiba leit ban wan ha shilynter jong ka surok ki ju mlien ban bret pathar khlem da ñiew kor ïa ka khuid ka suba jong ka mei mariang.
Ha kaba ïa dei bad kane ka bynta, na ka liang ki bor shnong lyngba u bah Fronstar Mawlein uba dei u Myntri jong ka Shnong 18 Mile ha ryngkat ka Seng Longkmie lyngba ka kong Diana Rngaid ki la pynpaw ka jingsngewdiaw halor kane ka bynta ba la lap shibun ki bilor, ki plastik tang na ka daw jong ka jingbym patiaw ki briew ban bret kulmar ïa ki jakhlia.
Kumta khnang ban lait na ki jaboh ka mei mariang, ka shnong ka thaw, ki wah duid kiba don hapoh shnong, ki la buh ka jingmaham ba tyngeh ba nangne shakhmat kin ym shah shuh ïa kino kino ki briew kiba wan bam khana, sait kali ne ban bret jakhlia ha kine ki wah hapoh jong ka shnong 18 Mile bad ïa kane ka rai ki la shim hadien ba ki la dep ban pynkhuid noh ïa ki wah da kaba ki la thoh ruh ki jingmaham bad lada ka shnong kan dang lap ïa ki briew kiba dang pynkheiñ ka shnong kan sa pynshitom katkum ki kyndon aiñ jong ka shnong, ong u bah Frontstar Mawlein.
Mawkyrwat, Rymphang 01: Ka Khasi Students’ Union (KSU) Mawkyrwat Circle ha ka sngi Balang ka la pynthymmai ïa ki nong-kitkam na ka bynta ka samoi treikam jong u snem 2024 – 2027 ba la pynlong ha Ïing Dorbar Hall, Mawkyrwat, South West Khasi Hills District.
Ïa ki nongkitkam na ka bynta ka samoi treikam u snem 2024 – 2024 la pyn-skhem da u bah Lambokstar Marngar uba dei u President KSU Central Body ha ryngkat ka jingïadonlang ki rangbah shnong, ki dkhot ka Seng Samla Shnong bad kiwei de kiba la shah khot sngewbha.
U bah Lambokstar Marngar, President ka KSU Central Body haba ai jingkren ula ong ba ka jaidbynriew u Hynñiewtrep ngi la shah pharia ha ki dohlieh ha ki por ba la leit, hato ngi hun kum ki samla jong kane ka juk ba mynta ngi la shah hiar thma sa ha ki dohïong, ka jingjot ka jaidbynriew jong ngi mynta ka long ba ngi ïa tan tyllai para jaitbynriew, shibun ki mat ki jura ngi hap ban ïaleh bad shibun ki kam ngi hap ban pyntyllun ban wanrah ka jingkylla, ha ka shynshar khadar bad ha kiba bun tylli ki kam ba ngin hap ban ïaleh.
“Ka KSU kam don ka suloi ban ai ha ki dkhot jong ka seng hynrei da ka jinglen lade ban aiti na ka bynta ki jingbha jong ka ri bad ka jaidbynriew baroh kawei", ong u bah Lambokstar.
Ki nongkitkam ba thymmai jong ka Khasi Students’ Union (KSU) Mawkyrwat Circle na ka bynta ka samoi treikam jong u snem 2024-2027 ki long President u Rutherford Lyngdoh, Vice President u Pulljohnstar Wanniang, General Secretary u Plosbor Kharjahrin, Assistant General Secretary u Shiningstar Lyngdoh, Organising Secretary u Teiborlang Kharwanniang, Education Secretary u Amos Kharjahrin, ?Information and Publicity Secretary u Pynshailang Snaitang, ?Sports Secretary u Shanborlang Kharbani, Environment Secretary u Brightstarwell Khardewsaw bad kiwei de.
Kiwei de kiba la ai jingkren bad kyrkhu kyrdoh ïa ki nongkitkam ba thymmai ki long u bah Kynpham V.
Kharlyngdoh, u bah Forwardman Nongrem, President KSU South West Khasi Hills District bad na u Rutherford Lyngdoh uba dei u President ba thymmai jong ka Mawkyrwat Circle.
Shillong, Rymphang 01 : Ka Jingïaseng Samla jong ka Shillong Sepngi Presbytery kaba Arphew (XX) kan long ha ka Balang Presbyterian Lummawbah ha ka 02tarik haduh 04tarik Rymphang, 2024.
Katkum ka kyrwoh ba la phah da u Secretary ka Balang Presbyterian Lummawbah, Bah P Syiem la ïathuh ba ka Balang ka la dep ban pynbeit ïa ki jaka ieng kali na bynta kito kiba wan sha katei ka Jingïaseng Samla.
Na bynta ki kali rit ba wan na Lad Shnong Lummawbah la pynbeit ba kin ieng ha Parking No-1 bad na bynta ki bos, ki sumo ki lah ban wan na Laimer (3rd Mile) sha madan Nongkseh bad kin ieng ha Parking No-2 bad Parking No-3.
Khliehriat, K’lyngkot, 01: Ka Laboratory ka ban peit bad pule ïa ki met bneng ne ka Astronomy Laboratory ha Ambrose Memorial Secondary School Khliehriat, East Jaiñtia Hills District kan dei ka banyngkong eh ha ka thaiñ Shatei Lammihngi.
Ïa kane ka Astronomy Laboratory la plie paidbah ha ka sngi Palei da u Myntri ka Sorkar Jylla Bah Kyrmen Shylla.
Ka jingpynkha jong ka skul ïa ka Astronomy Laboratory ka dei lyngba ka jingprat lynti jong u Deputy Commissioner ka East Jaiñtia Hills District Abhilash Baranwal.
Ka Ambrose Memoral Secondary School, Khliehriat ka dei kaba la seng da u MLA barim ka Khliehriat u Bah Justine Dkhar ha u snem 2000 bad mynta u dang bat kum u Principal jong ka skul kaba dei ruh kawei na ki skul kaba pawbha ha East Jaiñtia Hills District ban kyntiew ïa ka pule ka puthi ha ka distrik bad ha ka jylla.
Haba kren kum u kongsan, u Bah Kyrmen Shylla, u la ai ka jingïaroh kyrpang ïa u Deputy Commissioner uba la lah ban wanrah ïa kaba kum kane ka Laboratory ha kane ka skul ha East Jaiñtia Hills District.
“Ngi ïohi kiei kiei kiba thymmai hapoh ka distrik kiba wanrah jingmyntoi hapoh ka jingïalam jong u Abhilash Baranwal, kum ki Giant Screen ba la buh ha ki skul ki ban ïarap ïa ki khynnah ban pule da kaba ïohi ruh lyngba ka Screen ba la buh ka ki kamra klas," u la ong.
U kren ruh halor ka jinglah jong u Baranwal ban pyntreikam ïa ka Monitoring System kaba khmih ïa ka jingwan poi ki nonghikai sha ki skul bad kane ka la ïarap shikatdei eh namar kiba bun ki nonghikai khamtam ha ki jaka ba kyndong hapoh ka jylla kim ju poi tikna sha ki skul hynrei ki shu phah hikai pateng ha kiwei da kaba siew bainong hynrei kane ka Monitoring System ka la ïarap ban tehlakam ïa kane.
U la pynpaw ruh ka jingsngew kmen halor ka jingïoh ïa kane ka Astronomy Laboratory ka ban ïarap shibun ïa ki khynnah khamtam kito kiba sngewtynnad ban pule ïa ka subject Science bad ong ruh ba lyngba kane ka Laboratory kan plielad ïa ki khynnah ban mihkhmat wat shabar ka jylla ha kiba bun ki rynsan ban pynpaw pyrthei ïa ka sap jingpule jong ki.
U la ong ruh ba ki kmie ki kpa ki dei ki rishot kiba kyrshan ïa ki khun khamatam ha ki jingpule bad bunsien ki len ïalade ruh tang ban pynnang pynstad ïa ki khun.
Shuh shuh Shylla u la kitbok kitrwiang ïa ka Ambrose Memorial Secondary School ba kan nang kiew shaphrang ha ka jingshakri ban ai ïa ka jingnang jingstad sha ki khynnah kiba pule ha kane ka skul.
U Abhilash Baranwal haba ai jingkren u la ong ba kane ka dei tang ka jingsdang ka ban pynsngewtynnad bad pynshlur ïa ki khynnah ba kin sngewtynnad ban pule ïa ka subject Scienc namarba bun ki khynnah ha Meghalaya kim da sngewtynnad ïa ka subject Mathematic bad Science bad da ka jingdon kum kine ki Laboratory kan ïarap ba kin sngewtynnad ban pule.
U la ong ruh ba hapoh kane ka Laboratory lah ban leh bun jait ki Experiment bad kan ïarap shibun ïa ki khynnah ban mih shakhmat bad ban mihkhmat ruh shabar ka district bad shabar ka jylla ha ki rynsan bapher bapher.
U la kyntu ïa ki nonghikai khamtam kito kiba ladep ïoh ïa ki jinghikai ba kin sumar bha ïa ki tiar kiba don hapoh kane ka Laboratory namarba ki dei ki tiar kiba kham pher bad kiba jynjar ban bujli lada ki sniew.
U la kyntu ruh ïa ki khynnah skul khamtam ki khynnah shynrang ba ki dei ban da leh bha ba ki tiar kin nym jot.
U la pynshai ruh ba kaba kum kane ka Laboratory ka la don ha ka jylla Assam bad Arunachal ruh bad kane kaba ha East Jaiñtia Hills District ka dei kaba nyngkong ha ka jinglah ban pynbit pynbiang ïa ka Laboratory.
U Babu Primus Dkhar bad u Babu Rinaldus Dkhar ki la ai khublei ïa u Deputy Commissioner uba la lah ban wanrah ïa kane ka Laboratory ha kane ka skul.
Ha kajuh ka por u Babu Rinaldus Dkhar u la kyntu ïa u Deputy Commissioner ba un buh shuh shuh kum kine ki Laboratory sha ki skul kiba don sha ki thaiñ nongkyndong khnang ba kan ïarap ïa ki khynnah kiba pule ïa ka sobjek Science.
U la khot bad wer ruh ïa ki khynnah skul kiba na ki skul kiba mar jan ba ki lah ban wan sha kane ka Laboratory ban pyndonkam ïa kane ha ka por ba donkam.
Ka Kong Heimonmi Pasah kaba hikai ha kane ka skul ka la ong ba kane ka Laboratory kan ïarap shibun ïa ki khynnah ha ka jingpule jong ki ïa ka subject Science bad ha kane ka Laboratory lah ruh ban leh ïa kano kano ka project ban wad bniah (Research) bad ka don ka jingkyrmen ba kin sa don kin khynnah ki ban mih kum ki Scientist lyngba kane ka jingpule ïa ka sobjek Science.
Ha kane ka sngi la sakhi lang da ki nonghikai bad ki khynnah skul bad ki kmie ki kpa jong ki khynnah skul.
Shillong, Rymphang 01 : Ki MLA jong ka Jylla ym slem shuh kin sa ïoh ban kren noh da ka Ktien lajong, kata da ka ktien Khasi, Garo bad Jaiñtia hapoh Ïing Dorbar Thawaiñ ka Jylla, ong u Lamphang ka Ïing Dorbar, Thomas A Sangma haba kren bad ki lad pathai khubor ha ka sngi Palei.
Katkum ka jingïathuh jong u, kane kan urlong naduh ka sien shong dorbar kaban sa long hadien katto katne bnai ym ha kane ka dorbar mang tyngka kaban sdang naduh ka 16tarik Rymphang.
U Lamphang u ïathuh ruh ba ïa kane ka jingpyrshang yn lah ban pynurlong da ka jingïarap ki Artificial Intelligence ha kaba ki stad ha katei ka liang kin sa wan ban peit bniah naduh kane ka sien shong dorbar kaban sa long shen.
“Ngi la pan ka jingïarap na ki Agency bad ki stad kiba lah ban ai jingmut kumo ban pyndonkam ïa ka AI ha ka Dorbar ban sa long.
Lyngba ka jingïarap jong ki AI, ki dkhot kin sa lah ban kren da ka ktien lajong, kata ka Ktien Khasi, Jaiñtia bad Garo hapoh Ïing Dorbar," la ong u Lamphang.
Katkum ka jingong jong u, ki stad ha ka Artificial Intelligency kin sa wan ban peit thuh ha kano ka rukom kin lah ban pynkylla ktien bad ruh ban batai kumno kin leh ban pynurlong ïa katei ka thong.
“Kane lehse kan urlong naduh ka sien shong dorbar kaban wan ym ha kane ka Dorbar kaban sa long ha ka 16tarik mynta u bnai ba ki dkhot ki lah ban kren da ka ktien la jong," u la ong.
U Lamphang u la pyntip ruh ba na ka liang ka Assembly ki la pyrshang bynta ban pynduna ha ka jingpyndonkam da ki kot ki sla kum ha kaba phah jingtip sha ki dkhot namar bun ki la mynjur bad pdiang ban pdiang ïa ki jingtip lyngba ki lad ka juk mynta kum lyngba ka email bad whatsapp bad kiwei kiwei.
Shillong, Rymphang, 01: Kum shibynta ban tehlakam ïa ka jingïoh kamai laitluid ki bar jylla kiba shong basah hapoh ka jylla Meghalaya bad kumjuh kiba bylla ñiah kali Tourist na Shillong sha Guwahati kiba pyndonkam da ki kali ba don ïa u number ML, ha ka sngi Palei ka Hynñiewtrep Integrated Territorial Organisation (HITO) Shillong City ka la pynlong ïa ka jingkhynra ïa ki Trading Licence bad Labour Licence ha Inter State Buss Terminal (ISBT) Mawiongrim da ka jingsynran lang jong ki Pulit ka Mawlai Police Station bad ki Enforcement ka Khasi Hills Autonomous District Council (KHADC).
Ha ka jingïakren bad ki lad pathai khubor, u President ka HITO Shillong City samla Banpyntngenlang Syiemlieh u la ong ba ka jingtalasi ïa ki kot ki sla jong ki bar jylla ka dei namarba bunsien ki briew kiba nabar da kaba suk ki kamai jakpoh hapoh ka jylla, katba ki trai ri trai muluk pat ki mad jingeh ha kamai kajih namar ki shah knieh lut ha ki bar jylla.
Ha kane kajuh ka sngi, katba ki dkhot ka seng ki dang wan phai ha ISBT, ki la ïoh bat ïa kumba 18 ngut ki bar jylla kiba wan na ka jylla Assam kiba thmu ban trei bylla sngi sha kane ka jylla Meghalaya.
Ïa kine ki bar jylla, ka seng ka la ïoh bat katba ki dang ïaid lynti na surok VIP Road ha ka shnong Mawkynroh-Umshing.
U samla Banpyntngenlang Syiemlieh u la ïathuh ba kine ki bar jylla ki la wan da ki lai tylli ki kali Private kiba don ïa u nombar AS21 M-1397, AS01BA-7400 bad AS02 V-7565 bad ïathuh ruh ba kine ki bar jylla kim don satia wat tang ïa ka Labour License, ka EPIC Card ne kino kino ki kot ban pynshisha hynrei lait noh tang uwei bad arngut kiba la pyni ïa ki Aadhaar Card.
U la ïathuh ruh ba ki nongñiah jong ki kali ki len beit ba kim don jingtip shaei yn leit buh ïa kine ki bar jylla bad kam ruh ba ka dang dei ka sien kaba nyngkong eh ba kin wan rung sha nongbah Shillong.
“Kaba kham pynlyngngoh ïa ngi ka long kine ki bar jylla kim tip shaei kin leit bad kim tip hi ruh mano ba phah bad ngim da sngewthuh sngewthaw ïa ka jingkren ka jong ki," u la ong.
Nalorkata, u samla Banpyntngenlang u la ïathuh ba wat ki briew kiba donkti ban wanrah ïa kine ki bar jylla sha Meghalaya kim shym la wan mih satia ban ïakynduh ïa ki dkhot jong ka seng wat haba ki la ap haduh jin ar kynta eiei.
Hadien kane, ki Pulit ka Mawlai Police Station ki la wan poi ha kane ka jaka ban pynlong ïa ka jingtohkit kaba bniah.
“Ngi dawa ïa ki Pulit kiba ap pahara ha Infiltration Chech Gate ha Byrnihat ba kin peitngor bad kin pyrkhing ïa ka rung ka mih jong ki briew kiba nabar shapoh ka Jylla Meghalaya,"u la ong.
Ha kine ki khyndiat sngi ba la dep la don uwei u nongkitkam jong kawei ka seng saiñpyrthei uba la kynnoh ba i Bah Ardent M.
Basaiawmoit, lyngba ka seng VPP, i la mih surok ban dawa pynkylla ïa ka Reservation Policy tang ban pynthame lane ïalam bakla ïa ki paidbah.
U la balia ruh ba i Bah Ardent M.
Basaiawmoit i la shim kabu ïa katei ka mat tang ban ïoh khring ïa ki samla kiba luilui, khamtam ïa ki samla kiba la nang la stad tangba ki bym pat ïoh kam ïoh jam.
U la buh jingkylli balei ba u nongïalam jong ka VPP um mih naduh mynshuwa ban dawa ïa kata ka Reservation Policy, kata naduh ka snem 2008 haduh 2018.
Shuh shuh, utei u nongkynthoh u la ai ruh ka jubab hana u Bah Ardent um nud dawa ban pynkylla ïa ka Reservation Policy ha kitei ki snem namar u don ha kiwei pat ki seng saiñpyrthei ba la seng da kiwei pat.
Hana dei hadien ba u la seng ïa ka ‘party lajong’, ka VPP, ba un sa nud ban pyrta ïa katei ka jingdawa.
Kum ka Seng kaba pyrman ïa ki jingjia jong ka por ngim lah ban shu sngap mynthi halor kane ka jingkynnoh bad kumta ngin pashat katto katne ki jingpynshai halor jong katei ka mat.
Ha kane ka khen ngin jubab ïa katei ka jingkylli ba utei samla u la buh, kata, balei i Bah Ardent M.
Basaiawmoit lane balei ka VPP ka la mih shakhmat ban dawa pynkylla ïa ka Reservation Policy.
Kaba Nyngkong eh kaba ngi dei ban ïashai ka long ba ka VPP hapoh ka jingïalam jong i Bah Ardent M.
Basaiawmoit ka la dawa na ka sorkar ban PYNBEIT ïa ka Reservation Policy.
Hap ban pynbeit namar ka don ka jingkdor ne jingbakla ha ka jingbhah bynta ïa ki kam ki jam.
Katba ka Policy ka kdew shai ba ka jingbhah bynta ka dei ban long katkum ka jingbun briew hynrei ka jingbhah bynta lyngba kine ki 50 snem ba la dep ka la long pynban mar 40 percent ïa u Garo bad Khasi-Jaintia.
Kane ka dei ka jingbakla namar ba ka jingbun briew jong ki Garo bad ki Khasi-Jaintia kam ïaryngkat satia.
Ka jingbun briew jong ki Khasi-Jaintia ka la tam bun ïa ki Garo.
Ka jingkylli ka mih kumno keiñ yn pynïaryngkat ïa ka jingbhah ïa ki kam ki jam haba ka jingbun briew ka la ïapher baklybak.
Kane ka jingbakla ka la ïaid haduh 50 tylli ki snem.
Dei ïa kane ka jingdkoh ba ka VPP ka la dawa.
La dawa ruh ban leh ïa kane da ka lynti ba shonghok shongaiñ katkum ki jingthew jingwoh kiba thikna.
Ka Seng ka dang ap ïa ka kaiphot ban wanrah da ka Expert Committee ba la thung halor kane.
Ka bynta kaba bud jong ka jingpynshai ka long ba i Bah Ardent ryngkat ka VPP ki la mih ban dawa ïa kane ka mat ha u snem 2022 namar ba ka don ka dawbah ha lyndet jong ka:Ha u snem 2022, ka ïing bishar badonburom jong ka Meghalaya High Court ka la pynmih ïa ka hukum ba ka sorkar Meghalaya ka dei ban pyntreikam ïa ka Reservation Policy lyngba jong ka Roster System.
Ka la don ka jingïatai halor kane ka mat ha ka ïing Dorbar Thawaiñha kaba ka VPP ka la thalaiñ ïa ka sorkar ba kam dei ban pyntreikam kylladien (retrospective) ïa ka Roster System.
Ka VPP ka la kren shai hapoh ka ïing Dorbar Thawaiñ ba ka jingpyntreikam kylladien ïa ka Roster System kan wanrah ïa ka jinglah shilliang kaba jur ha kaba ka jingïohkam kan leit khambun sha ki samla Garo ban ïa ki Khasi-Jaintia.
Kaba sngewsih ka long ba ka sorkar kam shym la pynsngap satia ïa ka jingdawa jong ka seng VPP bad ka khlem ailad wat tang ban ïatai sani hapoh ka dorbar ruh.
Dei halor kane ka nongrim ba ynda la kut ka budget session jong ka Assembly ba ka VPP ka la mih shakhmat ban dawa ïa katei ka mat kumba la kdew hashwa.
Kane ka paw shai ba ka jingmih surok jong i Bah Ardent bad ka VPP ban dawa ïa katei ka jingpynkylla ka long hadien ba ka Meghalaya High Court ka la kyntait ban mushlia ïa ka namar ka dei ka policy matter bad kumjuh ruh hadien ba ka sorkar ba la lamkhmat da ka NPP ka la kyrngah ban ïatai ha ka Ïing Dorbar Thawaiñ.
Kumta ka jingdawa ha madan ha syndah bad u paidbah ka dei ka lynti kaba khatduh ïa ka seng VPP na ka bynta ka mat.
Ka jingkynnoh ba i Bah Ardent i la mih madan ban dawa ïa ka mat Reservation Policy tang namar ba i la seng ïa ka party thymmai ka long tang ka jingantad khyllung khynnah jong utei u nongkynthoh.
Utei u nongkitkam samla u la kynthah pynbudnam ba ka VPP ba ka la pyndonkam bakla ïa ka mat Reservation Policy tang ban pynbiet ïa ki samla khlem kam.
U la batai siang sdieh ba i Bah Ardent bad ka VPP ki pyrkhat ban pynïoh kam sorkar lut ïa baroh ki samla ha ka jylla.
U la pyni ruh ïa ka jingdon jong ki kam sorkar ha ka jylla bad jingkynrei jong ki samla kiba la pyndep ïa ki jingpule ki bapher bapher.
U la ban jur ba ka long kaba bakla ban pyrkhat ba baroh ki samla kin ïoh kam sorkar lut.
U la kynthoh ruh ba namar ki kam sorkar ki don tang khyndiat eh te kam long kaba don jingmut ban pynbeit ïa ka Reservation Policy.
Kane ka rukom pyrkhat jong utei u nongkitkam ka long kaba bakla bad pleng dei ma u ba mut ban ïalam bakla sa ïa ki khun samla.
Ka pynpaw ruh ba dei tang ma u uba tip ba nang ban batai shaphang ka ïohkam ïohjam jong ki samla.
Ha katei ka jingkren, utei u samla u la kynthah ruh ba ka jingdawa pynkylla ïa ka Reservation Policy jong i Bah Ardent ka dei tang ka jingpynjaboh ïa ka jingmut jong ki paidbah bad ka jingbamsap ïa ka saiñpyrkhat jong ki.
To ngin ïatynjuh mawser ïa kane ka jingkynthah jong utei u nongkitkam.
Ka kyntien ‘bamsap’ ka wan na ar tylli ki kyntien, kata, ‘bam’ bad ‘sap’.
Haba batai lyngkot, ‘bamsap’ ka mut ka jingbam ïa ka sap.
Lada batai khambniah, ka kyntien ‘bamsap’ ka mut ka jingbam bymdei/bymhok ïa ka sap jong kiwei pat.
Ka jingbamsap ka long ka sobjek kaba ïar kaba lah ban jia ha ki rukom ki bapher bapher bad kaba lah ban ktah naduh ka met, mynsiem bad jingmut jingpyrkhat.
Ka jingbamsap ka lah ban long ha ka dur jong ka jingbam tyngka, bam-ei ïa ka hok jong kiwei, tuh ïa ka por, thok lane shukor ïa kiwei bad kumta terter.
Ha ka ktien Phareng ïa ka bamsap la tip kum ka ‘corruption’.
Ka kyntien ‘corruption’ ka thymmei na ka ktien Latin ‘corrumpere’ kaba wan na ar tylli ki kyntien, kata, ‘cor’ kaba mut naphanglin bad ‘rumpere’ kaba mut pynjot lane pynpra.
Namarkata, ka kyntien ‘corruption’ ka thew ïa kano kano ka jingpynjot la ka long da ka bam tyngka ne bam-ei ïa ka hok/sap jong kiwei.
Katkum katei ka jingbatai ïa ka kyntien ‘bamsap’ ne ‘corruption’ ha kano ka rukom ngin ong ba ka jingdawa jong ka VPP ban pynkylla ïa ka Reservation Policy ka dei ka jingbamsap.
Hato don jingbam tyngka ha katei ka jingdawa? Hato don jingbam klop ïa ka hok kiwei? Hato don jingpynjot eiei ïa ka met ne jingpynjaboh ïa ka mynsiem bad jingmut jingpyrkhat? Em, ym shem eiei kaba kum kata.
Ha ka jingshisha katei ka jingdawa ka long ban pynïoh ïa ka hok jong ki Khasi-Jaintia ïa ka bhah thungkam kumba la kdew ha ka Reservation Policy.
Ka dei ruh ka jingdawa ban pynsangeh noh ïa ka jingpyntreikam bymhok ïa ka Roster System.
Ka jingdawa ka la ïaid da ka lynti kaba jaijai bad katkum ka lynti ba shonghok shongaiñ.
Ka jingdawa ka la long ruh kum ka jingpynsngewthuh paidbah halor ka hok jong ka jaitbynriew bad ka jingleh bymhok jong ka sorkar halor ka bhah thungkam thungjam.
Namarkata, hangno kata ka jingbamsap jong ka kumba la kynnoh da utei u nongkren.
Katei ka jingdawa kam shym la bamsap eiei lymne pynjaboh ïano ïano kumba la kynthoh heh tyngam utei u nongkitkam.
Ha ka jingshisha ka dei pynban ka jingdawa ïa ka hok bad pynkhuid noh ïa ka jingbymhok halor ka jaitbynriew.
Utei u nongkitkam u la kynnoh ruh ba ka VPP ka la leh bad hikai bakla ïa ki briew ha kaba ïadei bad ki jingïarap na ki nongmihkhmat.
U la ong ba ka VPP kam ju hikai ïa ki briew ban leit pan jingïarap kum ka bai dawai, bai skul, bai kali bad kiba kum kita na ki MLA ne ki nongmihkhmat jong ki.
U la ong ba kane ka dei ka jinghikai kaba bakla bad u la banjur ba ka dei ka kamram jong ki MLA ban ai ïa kiba kum kitei ki jingïarap bad kyntu ïa ki paidbah ban ïai leit sha ki MLA ban dawa ïa kiba kum kitei ki lad jingïarap.
Ym sngew don kyntien shuh ban pynpaw halor kane phlanduman jong utei u nongkren bad ka party jong u.
Ym donkam jingpynphai nia ïa kane ka phlankuman namar ba ki paidbah ki la sngewthuh khambha.
Ka VPP kam hikai ba u MLA un ai bai dawai ïa ki briew hynrei ban pynbiang ïa ki aspata ryngkat ki dawai dashin kiba bha.
Ka VPP kam hikai ba u MLA un ai baiskul ïa ki paidbah hynrei ban pynïoh ïa ki jaka pule kiba bit ba biang na ka bynta ki paidbah.
U MLA u dei u nongthaw aiñ ban nongthaw lynti na ka bynta ka bit ka biang jong ki paidbah baroh bad ym u nongsam tin, sam borti, sam shuki, sam kynbor lane nongleh isynei ïa ki briew.
Khatduh khatwai utei u nongkynthoh u la kylla long kum u ñiangthangdoh uba kynthah da lade ïalade.
U la kynthah ba ka VPP ka bamsap, ka ïalam bakla bad pynjaboh ïa ka jingmut jingpyrkhat jong ki paidbah hynrei ha kaba kut dei ma u hi uba leh kumta.
U la bamsap da kaba u ïeng ha ka liang jong ka sorkar kaba la shah kynnoh bamsap bad u pyrshang ruh ban darapjot ïa kata.
U la ïalam bakla da kaba ong ba ym donkam pynbeit ïa ka Reservation Policy kaba lah shiliang.
Kane ka pynpaw ïa ka jingïashahliang jong utei u nongkynthah sha ki Garo.
U hun ba ki samla Garo kin ïoh khambun ka bhah ban ïa ki samla Khasi-Jaintia.
U la kren pynrem ba ki kam sorkar ki don khyndiat palat bad kyntu ïa ki samla ban ym wad kam sorkar.
Kaba sngewsih ka long ba um shym la batai kaei pat ka kam ba un ai ïa ki kaba khambha ïa ki kam sorkar.
Mano ba lah ban tip ïoh ïalade hi u dei u shongthap shongbiang ha ka miej jong ka sorkar bad u ñiangkohnguh jongno re.
U la pynjaboh ïa ka saiñpyrkhat ki paidbah ba ki dei ban long ki nongrah bolw ha ïing u MLA bad pynhiar kyrdan ïa ki MLA tang kum ki nonglehisynei, kata ruh leh mynlehisynei ïa u paidbah da ka pisa jong u paidbah.
U briew uba die ïa la ka ri u ju die shwa ïalade.
Ka jylla jong ngi ka la ngat ha kane kane ka shrip ha kine ki 50 snem bad mynta ka la dei ka por ban khyllie pat ïa ka nangta.
Shillong, Rymphang 01 : U Lamphang ka Ïing Dorbar Thawaiñ ka jylla, u Thomas A Sangma ha ka sngi Palei u la ïathuh ba ka jingsuki palat ka rukom pyntrei ïa ka Ïing Dorbar ba thymmai ka jylla ha New Shillong ka la pynbynñiaw ïa u khamtam haba ka por ban pyndep la buh ba kan dei ha u Nailur mynta u snem.
Haba kren bad ki lad pathai khubor, u Lamphang u la pyntip ba ha ka jinghiar jurip ha kane ka sngi Palei u la kyntu ïa ki bor ba pyntrei ba kin kham pynstet ïa ka kam.
Tangba, u ïathuh ba hadien ka jingïakren la ïoh jingtip pat ba ka daw ka jingsuki ka jingïaid jong ka kam kadei namar ka jingslem jong ki tiar ban poi sha ka jylla namar bun na ki la hap ban wanrah na kiwei pat ki jylla kum na Maharashtra.
“Haduh mynta kumba mar shiteng ki tiar ki la poi.
Hynrei hangne ruh ka jingeh kadei ba ki kali ba kit ïa ki tiar kim lah ban kit bun nalor ba ki hap ban ïaid kyllaiñ sawdong ban poi shaduh ka jaka," u la ong.
U Lamphang u la pyntip ruh ba ka jingpyntrei mynta kaba dang kham sah bun kadei sa tang ka Main Hall kaban don ïa ka Assembly Hall kaba la kular ba yn pyndep noh ha u Lber mynta u snem.
Haba jubab halor ka jingkylli, u Lamphang u la ong ba ka jingai por ban pyndep kaba la buh ha u Nailur mynta u snem kan neh khamtam haba ka jingpyndait ïa u dome ba la shna kham sting la kular ban pyndep noh ha u Lber mynta u snem hi.
La pyntip ruh ba ïa ki lyngkhot lyngkhai na jinghap u dome la dep ban pynkhuid lut.
“Ngan buddien ïa kane bad pyntikna ba ka kam kan ym slem ban pyndep," u la bynrap biang.
Shillong, Rymphang 01 : U Symbud Myntri Rangbah ba peit ïa ka tnad PWD (Roads) Bah Prestone Tynsong u la ong ba ka jingkhang ban ïaid kali ha Jingkieng Umïam kan dei tang ha ka por ba bujli ïa ki bearing hapoh ka jingkieng.
Katkum ka jingong jong u, ka jingbujli ne kylliang ïa kitei ki bearing kan shim por tang kumba 3 kynta haduh 7 kynta bad hadien kane ki kali rit ki lah ban ïaid biang kumba ju long.
“Ka jingkhang ban ïaid kali nalor ka jingkieng Umïam kan dei beit tang ha kato ka por ba buh bad bujli ïa ki bearing bad kane kan shimpor kumba 3 kynta haduh 7 kynta.
Halor kane, ka la don ruh ka jingpynbeit hapdeng ka tnad PWD bad ka tnad Bording ba yn hap ban khang ïa ki kali ban ïaid ha katei ka por ba ki Technical Team ki dang treikam," ong u Symbud Myntri Rangbah.
Ha kajuh ka por, u Bah Prestone u la pynshai ruh ba ka jingkhang ban ïaid na kane ka jingkieng kadei tang ïa ki kali heh.
Shuh shuh u ong ruh ba ka tnad kan sa pyntip ïa ka por naduh katno baje haduh katno baje kin khang ban ïaid na katei ka lynti khnang ba ki paidbah kin tip lypa bad ba kin leit noh na kawei pat ka jaka.
Kumta, u la kyntu ïa ki paidbah ba katba ka jingtrei ka dang ïaid ki paidbah kiba wan sha Shillong ki hap ban ïaid lyngba ka Umroi ban mih sha Mawtawar ne wan lyngba ka Shillong Byepass ban poi sha NEIGRIHMS lane ki lah ban ïaid na Umsaw ban mih sha Mawmaram na ka bynta shipor arpor.
Shillong, Rymphang, 01: Ki shipai BSF kiba pahara ha khappud ki la ïohkem ïa ki arngut ki nongdie kyiad bad ïoh kurup ruh 356 bilor ka kyiad kaba la thmu ban khaii tuh sha Bangladesh.
Ha u kyrwoh, ki BSF ki la pyntip ba ha ka sngi Balang hadien ba ki la ïoh jingtip bathikna ki la pynlong ïa ka jingpynap shrip bad ki la ïohbat ïa kawei ka kali bad ha ka jingtalasi la lap ba la kit da ka kyiad bad kumta ki la kem noh ïa u nongñiah bad ïa u nongbud jong ka kali kiba dei ki nong India bad la kurup noh ïa ka kyiad kaba don hapoh kali.
Ki BSF ki la ïathuh, ba ïa ka kyiad la thmu ban khaii be-aiñ sha ri Bangladesh lyngba ka thaiñ khappud kaba don ha West Jaiñtia Hills District.
Ïa kiba la shah kem ryngkat bad ka kyiad kaba la kurup la aiti noh sha ka ophis Custom kaba don ha Dawki na ka bynta ban leh ïa kaba donkam.
Shillong, Rymphang 01: Ka Kashari jong ki arngut ki nongbishar ba kynthup ïa u Justice W Diengdoh bad u Justice B.
Bhattacharjee jong ka High Court of Meghalaya mynta ka sngi ka la shim bishar biang ïa ka mokotduma ha kaba ïadei bad ka them Ïewmawlong kaba shong da ki Harijan.
Ha kane ka sien shim bishar u Muktiar Rangbah jong ka sorkar jylla ne u Advocate General (AG) u Amit Kumar bad kiwei pat ki muktiar jong ka sorkar jylla ki la pyntip ha khmat ka Kashari ba Ka sorkar jylla ka la shong ïa ka jingïalang hapdeng jong ka bad ki nongïalam ka Harijan Panchayat Committee ha ka 7 tarik Nohprah 2023 ha kaba k sorkar ka la buh ïa ki katto katne ki jingtyrwa ne Proposal sha ka HPC bad ka sorkar ïa mynta ka ap sa tang ïa ka jubab ba ka HPC kan ai sha ka.
Shuh shuh u la pyntip ba ka sorkar ka la tyrwa ban buh biang ïa ka jingïalang bad ka HPC ha ka taiew ba ar u Kyllalyngkot mynta u snem hynrei na ka liang ka HPC kam pat shym la ai ktien satia sha ka sorkar ha kaba ïadei bad kane ka mat.
U AG u la pyntip ruh ba ha kane ka jingïalang kiba bun ki jingtyrwa kiba ka sorkar ka ai sha ka HPC ka la ïoh ïa ka jingmynjur na ki nongïalam ka HPC hynrei namar ki don katto katne pat kiba ki nongïalam ka HPC ki pan por ban rah ha ka jingïalang jong baroh kiba shong ha Them Ïewmawlong ïa ki katto katne ki mat kiba la ïakren ha ka jingïalang ba la long ha u Nohprah ym pat lah ban shim ïa ka rai kaba khatduh.
Na ka liang u Muktiar ba mihkhmat ïa ka HPC u R.
Khatri u la pyntip ba ka jingbym lah jong ka HPC ban lum ïa ka jingïalang paidbah jong kiba sah ha Them Ïewmawlong ka daw ka dei namar u President ka HPC um don ha ka jylla namar u leit sha ka jingïathoh kyntiew kurim uba ha ïing jong u ha Punjab.
U la pan por ruh ia ka matalab Kashari na bynta kane ka jingïalang jong ka HPC bad kiba shong ha katei ka jaka na bynta ban ïakren ïa ki jingtyrwa ne Proposal kiba ka sorkar ka ai sha ka HPC.
Shuh shuh u la kyrpad ïa ka Kashari ban ai lad ba ïa ka jingïalang hapdeng ka sorkar bad ka HPC yn lum la kumno kumno hadien ka 15 tarik u Lber 2024 bad na ka liang ka Kashari kam shym la treh ban tuklar ïa kane ne ban buh sngi lano kin shong biang ia ka jingïalang hapdeng jong ka sorkar bad ka HPC da kaba ai lad ba kin jied hi ma ka ia ka sngi kaba na baroh ar liang mamla ki ia sngewbiang lang.
Ha kaba ïadei bad ka kaiphot kaba ka Kashari ka la pan na ka Sorkar ha kaba ïadei bad kane na ka liang u AG u la pyntip namar ba ka sorkar ka kwah ban ai ïa ka kaiphot kaba pura tad ynda ki Harijan bad ka sorkar ki poi ha ka jingïamynjur lang ne consensus na kata ka daw ka kam pat lah ban pynkhreh ha kane ka kynti ba mynta bad na ka liang ka Kashari ka bthah ba ka sorkar ka dei ban aiti ïa ka kaiphot sha ka Kashari ha ka sien shong bishar biang ïa kane ka mokotduma ha ka 26 tarik Lber 2024.
Shillong, Rymphang, 01: Ka Hynñiewtrep Border Disputed Redressal Forum (HBDRF) ha ka sngi Palei ka la dawa ïa u Myntri Rangbah ka Jylla u Conrad Kongkal Sangma ba um dei satia ban soi ïa ka Memorandum of Understanding (MoU) bad ka Assam lymda ka Sorkar Assam kam pynphai biang ïa ka Block-I kaba kynthup ïa ki phew tylli ki shnong kiba hap hapoh ka Labang Nongphyllut Dolloiship ha ka jingïapynbeit pud ha ka wat kaba ar.
Ha ka dorkhas ka Forum ka la pyntip ruh ba ha ka jingïalang kaba la long dang shen ka la shim ïa ka rai ban pyrshah ïa ka Notification No.
TAD/ R/31/60/151 Dated 13th April 1951 ba la pynmih da ka Sorkar Assam khlem ka jingpynsngew paidbah bad khlem ka jingtip jong ki nongshong shnong jong ki shnong kiba hap hapoh ka Labang Nangphyllut Dolloiship (Block-1) bad u Dolloi jong ka Elaka Raliang, Elaka Chiliang Myntang bad ka Elakal Nongjngi.
Ïa kane ka “Notification" la pynmih bakla da ka Sorkar Assam da kaba shu phiah julor ïa ki shnong jong ka Nongphyllut Dolloiship jong ka rilum Jaiñtia (Block-1) na ka Jowai Civil Sub-Division bad pynngat sha ka United Cachar &Mikirs Hills ha ka jaka ban pynhap sha ka United Khasi &Jaititia Hills District Councils hapoh ka jylla Meghalaya, la ong ka Forum ha ka dorkhas ba la soi da u Chairman u Bah Chandame Sungoh bad ka Secretary ka Kong Purity Phawa.
“Lada ka Sorkar Assam kam mynjur ban pynphai ïa ka Block-1 sha Meghalaya u Myntri Rangbah ka Meghalaya um dei ban soi ïa kano kano ka sosukular ne ka MoU," dawa ka HBDRF.
“Lah ban kdew ba kane ka Notification la leh bakla khnang ha ka kyrteng jong ki shnong bad ka jingdon briew," la kynnoh ka Forum.
Ka Forum ka la pyrshah ruh ïa ka jingpynmih ïa ka Khanduli bad Psiar Sector ha ka Regional Committe na ka bynta ka West Jaiñtia Hills District.
“Ha ka jingsynshar ka Assam, ka United Khasi &Jaititia Hills ka la ïai pyrshang la bunsien ban ïoh biang ïa kane ka jaka.
Haba ka Meghalaya ka la ïoh ïa ka jylla bapura (ka Block-I) ka la kylla long ka ishu ïaknieh khappud.
Ka Sorkar Meghalaya naduh u snem 1972 haduh 2011 ka la pyrshang ban ïoh biang ïa ka Block-1.
Hynrei kaba lyngngoh ka long ba ka Sorkar Meghalaya ka la pynmih ïa ka Khanduli bad Psiar Sector ha ka Regional Committee jong ka West Jaiñtia Hills bad shim ïa ka rai ban leit jngoh bad ban pynbeit ïa u pud u sam ha Khanduli bad ïa ka Psiar Sector katba ïa ka Block-1 yn sa pynbeit hadien," la ong shuh shuh ka Forum.
“Ïa kane ka rai la pyrshah tyngeh da ka Forum ha ka jingïalang, namar da kane ka buit yn sa iehnoh ïa ka Block-1 sha Karbi Anglong, Assam.
Kane ka dei ka buit jong ki Karbi bad ka Sorkar Assam ban ïoh ïa ka Block-1.
Tang shu dep pynbeit ïa ka Psiar bad Khanduli kan long kaba jwat ban ïapynbeit ïa ka Block-I," la kam ka Forum.
Ka Forum ka la pynpaw ruh ba ka jingïapynbeit ïa ka Block-I yn ym lah satia ban shu sngap tang na ka mon ki paidbah, namarba ka jingbuhai shnong bad ka jingkyntur pud ka long shaba palat bad ym tang ki Pnar bad ki Karbi kiba shong basah hynrei wat ki Nepali ruh ki don sha kine ki shnong.
Ki Nepali kim dei ki trai ri trai muluk bad kim don ka bor ban pynpaw eiei.
Hynrei kumba ka paw, ki Karbi bad ki Nepali ki don ka jingïasngewthuh jingmut ban don beit ha Assam bad tang ki Khasi-Pnar kiba kwah ban wan sha Meghalaya.
“Namar kata, ki ar tylli ki Sorkar ki dei ban peit ruh ki history bad ym ban shu ngop ha ka jingleh sorjamin," la bynrap ka Forum.
“Ngi kyntu ïa ka Regional Committee ba kam dei ban pynkut ïa ka jingleit jurip tang ha Khanduli, Mukroh bad Psiar kiba dang dei ki jaka jong ka Meghalaya bad Hamren, Jrikyndeng na ka liang ka Assam ne ban pynlong ïa ka Joint Inspection na baroh ar tylli ki Regional Committee bad ki dei ban buddien ruh ïa ka Joint Survey Report jong ka District Councils ha u snem 1958," ong shuh shuh ka Forum.
“Ïa ka kaiphod jong ka Regional Committees bad ka Sorkar Jylla dei ba ïathir ïatai hapoh ka Meghalaya Legislative Assembly.
Kane ka mat, kam dei tang ka kam jong u Myntri Rangbah ka Assam bad Meghalaya hynrei ka dei ka mat jong ki ar tylli ki Jylla," la dawa ka Forum.
Shillong, Rymphang 02: U Akash Kumar Choudhary u la khur haduh saw wicket ha ka sngi sdang ka jingïalehkai lympung Ranji Trophy plate group hapdeng ka Meghalaya pyrshah ïa ka Sikkim kaba ïakhun hala ïing, ha Rangpo.
Ka jingïakhun ka la sdang ha kaba ka Meghalaya ka la lah ban tehlakam tad ynda ki rangïalehkai ba mih hadien jong ka Sikkim ki la ïakhun dohïap bad pyndep ruh ïa ka sngi nyngkong da 238/7 naki 78 over.
Ka Sikkim ka la jop ïa ka toss bad ka la jied ban tied nyngkong, hynrei ka la shah pynduna sha ka 63 ron shah pynhap haduh 5 ngut shuwa ba u Palzor (79) bad u Saurav Kumar Prasad (36) kin kyntiew 77 ron ïa ka kynhun shuwa ban hap u wicket ba hynriew.
Nangta u Ankur u la shimti ha ka jaka u Prasad hadien ba u la shah pynhap, bad na ka liang jong u Ankur u la ïoh ban tied 58 (not out), bad lah ban kyntiew 65 ryngkat bad u Palzor shuwa ban hap u wicket ba hynñiew.
Napdeng ki rangkawangbol ka Meghalaya, u Akash u la ïoh ban weng ïa arngut ki rangtied ba kynsai ka liang pyrshah kynthup ruh ïa arngut kiba mih ryngkat u Palzor & Prasad ban pyndep ïa ka sngi ïakhun ba nyngkong da 4/46 naki 23 over.
Katba na ka liang jong u Swarajeet Das u la ïoh ban khur 2/38 naki 13 over, u Aryan Borah u la khur 1/82 naki 21 over.
Ka Meghalaya kan khmihlynti ban pynhap ïa baroh lai wicket kiba dang sah mynta ka sngi bad ban nym ailad ïa ka Sikkim ban dang kyntiew shuh shuh ïa ka ron.
Shillong, Rymphang 02: Ki ar tylli ki jingïakhun jong ka lympung Shillong Cricket League 2nd division kiba la long hynne ka sngi ha madan Urkaliar ki la jam sha kaba kut ha kaba ka Nongpdeng CC bad ka Metallica CC ki la khur ïa ka jingjop.
Ka jingïakhun kaba nyngkong ka la long hapdeng ka Nongpdeng CC kaba aireng pyrshah ïa ka Slog Warriors.
Bad ïa ka toss la jop da ka Slog Warriors kaba la jied ban bol nyngkong.
Haba shimti ïa ka pali tied nyngkong, ka Nongpdeng CC ka la buh ïa ka thong da 172 ron bad pyndep haduh kaba kut jong ka 20 over, shah pynhap 8 ngut.
Ki nontied kiba la ïoh ban kamai bun ron ïa ka kynhun ki long u Teiborlang Dhar u ba la tied 50 ron naki 25 bol, katba na ka liang jong u Maitshaphrang Khongjee u la tied 45 ron naki 25 bol.
Napdeng ki rangkawangbol kiba la lehkaibha ki long u Manish Prasad (4 over: shah tied 39 ron: khur 3 wicket) bad u Roshan Singh (4 over: shah tied 25 ron: khur 2wicket).
Haba pyrshang ban beh ïa ka thong ka Slog Warriors ka la shah pynhap noh baroh ki wicket da tang 145 ron.
U Roshan Singh u la tied 39 ron naki 20 bol katba u Manish Prasad u la tied 25 ron naki 15 bol.
Ki rangkawangbol kiba la seisoh na ka Nongpdeng ki long u Nerrykupar Dakhar (4 over: shah tied 19 ron: khur 2 wicket) kaba la ïarap ïa ka Nongpdeng CC ban jop da 27 ron.
ïa ka nam Player off the match la khur da u Maitshaphrang Khongjee jong ka Nongpdeng u ba la tied 45 ron naki 25 bol.
Haba phai pat sha ka jingïakhun kaba ar hapdeng ka Occult pyrshah ïa ka Metalica CC, ïa ka toss la jop da ka Metalica kaba la jied ban bol nyngkong.
Na ka liang jong ka Occult ka la tied pyndep ïa ka 20 over hynrei ïohlad ban kamai tang 129 ron, hap 8 ngut.
U Pynbhalang Kharsati u la kamai 23 ron naki 31 bol, katba u Damanbha Roini u la tied 22 ron naki 10 bol.
Napdeng ki rangkawangbol ka liang pyrshah kiba la kham seisoh ki long u Rahul Barua (3 over: shah tied 29 ron: khur 2 wicket) bad u Imran Ali (4 over: shah tied 9 ron bad khur 1 wicket).
Ka la shimpor tang 19.
4 over ïa ka Metallica CC ban tied 130 ron, shah pynhap 8 wicket.
U Sajan Maghaiya u la tied 30 ron naki 36 bol, katba u Dipayan Nandi u la khyrwit 31 ron naki 25 bol ban ïarap ïa ka kynhun ban jop da 2 wicket bad khur syndon ïa ka nam Player of the match.
Shillong, Rymphang 01 : Ka Dorbar Mang tyngka jong ka Ïing Dorbar Thawaiñ kan long naduh ka 16tarik mynta u bnai bad kan kut pat haduh ka 27tarik kaba long baroh phra sngi.
Ïa ki sngi long Dorbar la mynjur ha ka jingïalang jong ka Business Advisory Committee kaba long ha kane ka sngi Palei kaba la pynïaid da u Lamphang ka Ïing Dorbar, Thomas A Sangma.
Ha kane ka jingïalang la donlang ruh u Symbud Myntri Rangbah ba dei peit ïa ka Parliamentary Affairs, Bah Prestone Tynsong, nangta u Nongïalam ka Liang Pyrshah Bah Ronnie V Lyngdoh bad ruh u Bah Lahkmen Rymbui.
“Kane ka Dorbar Mangtyngka ba phra sngi kan sdang naduh ka 16tarik bad kan kut haduh ka 27tarik Rymphang," ong u Lamphang haba kren bad ki lad pathai khubor.
Na kitei ki phra sngi, u Lamphang u la pyntip ruh ba san sngi la mang na ka bynta ki kam jong ka sorkar (government business) bad lai sngi pat na ka bynta ki dkhot (private member’s business).
Ka Dorbar kan sdang da ka jingkren lamphang u Lat ha ka sngi sdang bad ka jingwanrah ïa ka mangtyngka da u Myntri Rangbah pat kan long ha ka 21tarik u Rymphang.
U Lamphang u la ïathuh ruh ba kadei hadien bun bun snem ba ka Ïing Dorbar kan ïoh ban pynlong haduh phra sngi ka Dorbar.
Shwa kane u la ïathuh ruh ba namar ka elekshon MP kan sa long shen mynta u snem, kumta ban ïoh wanrah ïa ka mangtyngka kaba pura ki la pynlong noh kham kloi ïa ka dorbar.
Ha kaba ïadei bad kane ka dorbar mangtyngka mynta u snem, kumba ju long ka rukom ka ju sdang da ka jingkren lamphang u Lat ne ka Governor’s Address.
Ha u snem baladp ka dorbar ka la thnam namar ka jingpyrshah ki MLA ka VPP ïa ka jingkren lamphrang u Lat da ka Hindi, ha kaba ki la phet jyndat ruh na ïingdorbar bad khlerm sngap ruh ïa ka jingkren jong u.
Haba la kylli ïa kane ka kam na u Lamphang, u la ong ba ka Assembly kam lah ban khang ïa u Lat ban kren da ka Hindi namar ka kyndon ka shah.
Hynrei u la ong ba ïa ka jingkren jong u yn pynkylla sha ki ktien ban ïasngewthuh lang bad yn sam lypa ruh sha baroh ki dkhot ka ïingdorbar.
Ki paidbah haba ki la tip ba ka dorbar mang tyngka kan sdang ha ka 16 tarik, bun ki la sdang ban kylli, kaei kaba ki MLA ka VPP kin leh lada u Lat u kren biang da ka Hindi.
Na ka liang ki MLA ka VPP kim pat shym la pynpaw eiei halor kane.
Shillong, Rymphang 02: Ka kynhun ïalehkai Shillong Lajong FC kan bteng ïa ka lynti ïaid jong ka ha ka lympung I-League pyrshah ïa ka kynhun ba dang thymmai na Uttar Pradesh, ka Inter Kashi, mynta ka sngi ha ka por 7 baje janmiet ha madan SSA Stadium, Shillong.
Kane kan long ruh ka sien kaba nyngkong ban pynïalehkai ba ka Lajong kan ïakhun ha ka por jan miet hapoh katei ka madan bad ruh ka sien kaba nyngkong ïa kine ki ar kynhun ban aireng pyrshah.
Ka Lajong kan jam sha kane ka jingïakhun ryngkat ki 19 point kiba ka la ïoh ban khur bad ka shong ha ka kyrdan ba 5 ha ka miej da 5 sien jop, 4 sien ïakhaid bad rem 2 sien.
Hynne ka sngi haba ai jingkren sha ki lad pathai khubor, na ka liang jong u head coach ka Lajong-u Bah Bobby L.
Nongbet u la pynpaw ïa jingsngewthikna bad kyrmen skhem ba ka kynhun kan khur ïa baroh lai point na katei ka jingïakhun, watla ka Inter Kashi ka dei kawei na ki kynhun ba khlaiñ ha kane ka lympung.
Haba phai sha ka Inter Kashi, ka shong ha ka kyrdan ba 8 da 4 sien jop, 3 sien ïakhaid, rem 4 sien bad khur 15 point na baroh ki jingïakhun ba ladep.
Baroh ar kynhun kin hap ban ïakhun tyngeh ban kyntiew ïalade kham shalor ha ka miej.
Mawkyrwat, Rymphang 02: Ka Royal Challengers Mawsynram Cricket Team mynta ka sngi ka la long ka nongjop ha ka Mawten IV T20 Cricket Tournament 2023-24 ba la pynïaid da ka Mawten Sports Club (MSC), South West Khasi Hills District hadien ba ka la pynliem noh ïa ka Nongpoh Town Club da 2 ron bad 5 wiket ha ka jingïalehkai phainal kaba la long ha Madan Mawpyllum, Mawten, South West Khasi Hills District.
Ha ka jingïalehkai phainal, ka Nongpoh Town Club ka la jop ïa ka toss bad ka la ryngkat ka jingbuh target 113 run na ki 16.
5 overs bad hap noh baroh ki wikets.
U nongtied uba la ïoh bun ron tam dei u Pushkar Raj uba la tied 27 na ki 25 bol katba na ki nongbol dei u Andlebert Shangpliang u la ïoh 3 wiket na ki 4 obar bad u Robin Chettri u la ïoh hi 3 wiket na ki 2 obar jong ka Royal Challengers Mawsynram.
Ha ka pali ban beh ïa ka thong, ka Royal Challengers Mawsynram ka la lah ban tied 115 ron bad hap noh 5 wikets na ki 17.
1 obar.
U nongtied ba la kamai bun dei u Rudy Shangpliang uba la tied 52 run katba u nongkawang bol dei u Md Siraj Ali jong ka Nongpoh Town Club u la ïoh 3 wiket na ki 4 obar.
Ïa ka khusam u ‘rangïalehkai ba tbit ha ka jingïalehkai phainal la ïoh da u Rudy Hess Shangpliang jong ka Royal Challengers Mawsynram uba la tied 53 ron ba ki 32 bol, ïa ka nam kum u nongïoh bun wiket la ïoh da u Robin Chettri jong ka Royal Challengers Mawsynram uba la ïoh haduh 7 wiket marwei, ïa ka nam ba ïoh bun ron ha ka lympung ka leit sha u Rohit Rai jong ka Dunkin SCC, u rangïalehkai ba tbit jong ka lympung ka leit sha u Bharat Gurung jong ka Nongpoh Town Club.
Ha kane ka sngi la ïoh ruh ban sam ïa ki khusnam ha ryngkat ka song pisa sha baroh ar kynhun kaba la poi sha ka thong jong ka jingjop bad kumjuh ruh ka kynhun kaba la shah rem noh ha ka phainal kata ka Royal Challengers ka la ïoh ban rah ïa ka song pisa kaba T.
40,000/- ryngkat katba ka Nongpoh Town Club ka la ïoh T.
20,000/-.
Ïa kane ka lympung ïalehkai kriket jong ka Mawten IV T20 Cricket Tournament 2023-24 la khylliap pyrda da u bah Gideon Kharkongor, Honorary Secretary jong ka Meghalaya Cricket Association kum u kongsan ha ka jingsynranlang u Dhrubajyoti Takuria, Honorary Treasurer jong ka Meghalaya Cricket Association, ki dkhot ka South West Khasi Hills District Cricket Association, ki ‘riew rangbah naduh ki nongkitkam jong ka Mawten Sports Club kiba dei jong ka Cricket Committee lem bad kiwei de naduh ki nongkyrshan jong ki ar tylli ki kynhun bad kumjuh ruh ki nongpeitkai.
Nongpoh, Rymphang 02: Kawei ka dukan harud ka surokbah National Highway ka la phra phum bad julor, kaba dei hadien ba kawei ka Trok ba kit jingkit ka leit ban tynrah hynne ka step phyrngap.
Kane la jia ha surokbah National Highway-6 ha Ri Bhoi District ha ka sngi Thohdieng ha ka por 3:00 baje mynstep ba hap ha ka Shnong Umryngksai.
Kane ka trok kaba don ïa u number AS 01 JC 1301 ka la tynrah ia kane ka dukan na ka daw daw ba u nongñiah jong ka trok u la shoh samthiah kynsan bad khlem poi pyrkhat u la leit ban tynrah ïa ka dukan harud surok.
Kumba la ïoh lum jingtip ym shym la don ba mynsaw la ka long na ka liang u nongniah kali ne u khun jong ka trai dukan ba thiah hapoh dukan bad lait noh ka jingjulor ka dukan bad ki tiar ki tar ba don hapoh ka dukan ki la julor lut.
K a jingroi jong ki lad pathai khubor ne kata ka rynsan ban pynpaw paidbah lyngba jong ka Internet kaba dei kawei na ka jingstad Teknoloji jong kane ka juk mynta ka la long shisha ka kabu ia kiba bun bah ban pynpaw pyrthei ïalade.
Ka mynnor kan dap da ki jinglyngngoh suda ban ïohi ïa ka mynta ba ki briew ki lah ban kamai bad kyrshan jakpoh ïalade tang lyngba jong ki lad die khubor ba la tip kum ka SOCIAL MEDIA.
Hynrei ka long kaei kaei kaba sngewkhia bad sngewsih ban ïohi bad ïoh sngew bad ha kine ki sngi ka la don ka jingpyndonkam bakla kaba jur bha ïa kane ka rynsan SOCIAL MEDIA, ka jinghiar ka akor ka burom jong ki Khasi bad ka jingkiew ka jinglong lyngkar bad ka jingkhlem akor ban kren laitlan laitler wat da ki ktien sih ktien sang suda ha ki Facebook, YouTube bad kiwei pat ki rynsan.
Ka long kaba lyngngoh ban ïohi ba ym don satia mano mano ban leh ei ei ïa kito ki briew kiba mlien ban leh ïa ki kam lyngkar lyngba jong kitei ki rynsan SOCIAL MEDIA, hynrei la ïohi ba kiba bun ki dkhot jong ka imlang sahlang ki ïakyrsum pynban ha kiba kum kitei ki kam kiba jaboh jakhlia.
Ka long ruh kaei kaei kaba ilyngngoh shisha ba ki don ki briew kiba nud wat ban kren jot kren tohmet wat ïa ki nongialam niam bad ki riew donburom ruh.
Hynrei ym shym la don mano mano ban shim khia ban khanglad ïa kiba kum kitei ki briew bad kane ka long thik kumba ha ka rynsan SOCIAL MEDIA ym don satia ka imlang sahlang bad kane ka pyni ïa ka lawei kaba dum wat ïa ka jaidbynriew rit paid kaba tang shi troh jong ka jaidbynriew Khasi.
Ha ka jingshisha hangne ha ka imlang sahlang ha ka jaidbynriew Khasi jong ngi ki la don shibun bah kita ki Sengbhalang kiba ïai pynpaw na ka por sha ka por ïa kata ka jingsngewkhia jong ki halor ka jinglong jingman jong ka jinghiar ka akor ka burom ha kine ki sngi.
Hynrei katba ïa kitei kiba im pat ban leh ïa ki kam kiba ktah shisha ïa ka burom ka akor jong ka jaidbynriew lyngba jong kitei ki rynsan SOCIAL MEDIA pat ngim pat shym la ïohi ne sakhi ban don ba la leh ei ei.
Ha ka jingshisha ka imlang sahlang ka donkam shisha ïa ki sengbhalang ban peit lem ïa kum kitei ki kam leh tam lyngba ki rynsan SOCIAL MEDIA.
Ka long kaba ym lah ban pyrkhat bad wat ki kynthei khynnah ruh ki nud ban tim sih timsang bad kren katba mon lyngba jong ka rynsan YouTube, Instagram bad kiwei pat.
Ym lah ban mutdur bad ki Khasi jong ngi kin nud wat ban pyni khlemraiñ ne khlem akor lyngba jong kitei ki rynsan SOCIAL MEDIA.
Nalor ba la leh ïa katei ka kam shabar na la ka jong ka jylla bad ka kren beiñ pat ïa la ka jong ka jaidbynriew bad pynpaw sngew sarong ba ki ïoh ban im sha bar jylla bad leh kampoh bad ki bar jylla khlem da kheiñ shuh ïa ka raiñ ka rem, hynrei katta katba nangshah kren katta ki nang sngew sarong pynban.
Kum ka jaidbynriew Khasi bad kum ki briew kiba ieit ïa la ka jong ka imlang sahlang, ka la dei ba por ba ngin peit khmat sha kine ki tnad SOCIAL MEDIA.
Khamtam kum ki Sengbhalang ka la dei ka por ba kin leh ei ei, ban khanglad ban maham ïa baroh kito kiba ju mlien ban thad rong ïa la ka jong ka jaidbynriew da ka jingleh kaba i khlemraiñ khlem akor lyngba ki rynsan SOCIAL MEDIA.
Namar ba ka jingleh ïa kitei ki jait kam kan ym kut tang ha ki SOCIAL MEDIA hynrei ka dei kaba jia ha ka jingim kaba shisha bad kaba la rekod pat lyngba ki dur video bad thad paidbah ym satia ïa kita ki nongleh, hynrei ka dei ka jingthadlad thadrong ïa kane ka jaidbynriew rit paid jong ka jaidbynriew Khasi.
Nongstoiñ, Rymphang 02: Kum shibynta na ka jingpyrshang jong ka Sorkar ban shna ïa ki madan ïalehkai kiba janai ha ki shnong Nongkyndong, u Myntri Rangbah ka Jylla Conrad K Sangma ha ka sngi Thohdieng u la buh ïa u maw nongrim ban shna ïa ka madan Artificial Turf ha madan Riangdo, West Khasi Hills District.
Kane ka madan ïalehkai phutbol ha Riangdo ka dei ka madan ba kongsan bha ym tang ïa ka Riangdo, hynrei wat ïa ki thaiñ kiba marjan ba kin pynlong ïa ki lympung ïalehkai bapher bapher.
Ïa kane ka project la mang ban pynlut haduh T.
10 klur ban shna pynbha bad kyntiew kyrdan ïa kane ka madan, ïa kaba la buh por ban pyndep hapoh ka 18 bnai.
Ka madan ïalehkai phutbol ka Riangdo, kan dei ruh ka madan ïalehkai ba nyngkong eh ka West Khasi Hills ban shna da ka artificial turf.
Haba ai jingkren, u Myntri Rangbah ka Jylla u la ong, “Nga tip ba bun ki briew kiba don ha la ki kam ki jam, ki la ju ïalehkai phutbol ha kane ka madan.
Hynrei la 52 snem kam shym la don satia ka jingkynshew pisa ban pynbha ïa kane ka madan".
U la ban jur ruh ba ka Sorkar ka la shna ïa bun tylli ki stadium bad ki madan ïalehkai ha kine ki san snem ba la leit noh, ban ïa kaei kaba la leh ha kine ki 45 snem baroh lang.
U ong, kane ka phalang ïa ka jingkut jingmut jong ka Sorkar na ka bynta ka bha ka miat jong ki samla bad ban plie lad ïa ki ba kin nang kiew shaphrang ha ki kam ïalehkai.
Haba pynpaw ïa ka jingsarong ïa ka jingjop ka kynhun ïalehkai phutbol ka Meghalaya ha ka Khelo India Youth Games 2023 da ka jingïoh ïa ka takma ksiar, u Myntri Rangbah u la ong, “Ka dei ka khyllipmat ba sngew sarong ïa ngi baroh, ba ki samla jong ngi kila wanrah ïa ka nam bad ïa ka Cup sha ka Jylla jong ngi.
Kane ka pyni ruh ba ki khun ki kti jong ngi kim dei kiba duna".
U Myntri Rangbah u la kren ruh halor ki prokam ai jingïarap song pisa, ki khusnam song pisa bad ka scholarship jong ka Sorkar ïa ki nongïoh takma khnang ba ki samla kin lah ban nang pynleit jingmut ban long tista ha ki kam ïalehkai kaba ki don sap.
“Ngin ym kut tang ha ka jingshna madan ïalehkai hynrei ban ïatreilang ruh bad ki Sports Association bapher bapher ban kyntiew ïa ki kam ïalehkai" u la ong.
Kiwei kiwei kiba la don ban sakhi ha kane ka sngi, ki kynthup naduh u Myntri ka tnad ïalehkai ka Jylla u Bah Shakliar Warjri, MLA ka thaiñ Bah Methodius Dkhar, Bah R.
G Momin MLA Rambrai, u Deputy Commissioner ka West Khasi Hills District Bah Garod L.
S.
N Dykes bad kiwei kiwei de ki Ophisar na ka tnad Sports.
Jowai, Rymphang 02: Ki bor pynïaid District jong ka West Jaiñtia Hills kum shi bynta ban rakhe ïaka sngi International Water Conclave- 2024 mynta ka sngi Thohdieng kila pynlong ïa ka jingpynkhuid (Cleaning Drive) ïaki bynta jong ka Wah Myntdu kaba la sdang naduh Jingkieng Pamblah surok (Jowai-Shillong) ter ter shaduh ki bynta jong ka Treïongriang (Ban Ser).
La sdang ïa kane ka jingpynkhuid naduh ka por 9 baje mynstep haduh ka 1 baje janmiet, ha kaba la wan ban ïashim bynta da ki ophisar, ki nongtrei jong ki tnad sorkar bapher bapher bad ki khynnah Scouts & Guides.
Ïa kane ka kynhun yn lam khmat da u bah W.
K.
Kharlukhi, MCS, Assistant Commissioner, Jowai haka jingsynran lang u ma Iaidbha Phawa, Assistant Research Officer bad u ma K.
Ryngkhlem Research Assistant na ka tnat District Planning ryngkat ki nongtrei jong ka ophis u Deputy Commissioner, West Jaiñtia Hills District.
Kane ka jingpynkhuid ïaki bynta ka Wah Myntdu ka long ruh kum ka lad ban wanrah ïa ka jingkhuid jingsuba kiba la dap satang ki jaboh jabaiñ ha shi lynter ka Wah bad kiba la pynsniew dur ïa ka Wah Myntdu kaba long ka nongbsa umbam ïaka sor Jowai.
Ka jingpynkhuid ia kane ka Wah kan long ruh ka nuksa ia ki nongshong shnong ban ri bad ban sumar ia kane wah kaba long ka tyllong um jong ki shnong kiba don ha rilum Jaiñtia.
Nongstoiñ, Rymphang 2: Ka Ophis U Deputy Commissioner, Eastern West Khasi Hills District, ha ryngkat ka jingïatreilang bad kiwei ki tnad sorkar, ki Rangbah Shnong, ki shnong jong ka thaiñ Mairang bad kiwei pat, ha ka 2 tarik Rymphang 2024 ki la pynlong ïa ka jingpynkhuid ïa ka wah Ummawleiñ, na jingkieng Ummawleiñ kaba dei shi bynta jong ka International Water Conclave 2024.
La sdang ïa kane ka jingpynkhuid ïa ka wah Ummawleiñ ha ka por 9 baje mynstep, ha kaba la ïohi ïa ka jingïashim bynta shitrhem jong baroh, naduh ki ophisar sorkar, ki nongtrei sorkar, ki riew tymmen bad ki samla samhoi jong ka thaiñ Mairang.
Ka jingthmu jong kane ka prokram ka long ban wanrah ïa ka jinghikai sha baroh ki nongshong shnong, ba kim dei ban pynjaboh ïa ki tyllong um ki tyllong.
U Deputy Commis-sioner jong ka Eastern West Khasi Hills, District, Bah G.
Kharmawphlang, IAS, u la kyntu bad wer ïa baroh ban ym pynjaboh ïa ki tyllong ki tyllong wah.
Shillong, Rymphang 02 : U Symbud Myntri Rangbah ka jylla, Bah Prestone Tynsong ha ka sngi Thohdieng u la pyntip ba ka bai luksan na ka bynta ka jingshim jaka ban shna ïa ka surok ba 38 Kilometer jong ka Shillong – Western Bypass ka la hiar sha ka 650 klur tyngka hadien ba la leh thymmai biang da kawei.
Haba kren bad ki lad pathai khubor, u Bah Preston u la ïathuh ba ka sorkar ka la bthah ïa baroh ki DC jong ka Ri Bhoi bad ka East Khasi Hills ba kin leh thymmai biang haba ïadei bad ka jingshim jaka hadien ba ka bai luksan ka la poi haduh 1,200 klur tyngka kaba la long jan arshah na ka dor jong ka projek kaba long 600 klur tyngka.
Dei na kane ka daw ba ka sorkar pdeng ka la thmu ban pyndam noh ïa katei ka projek.
U Symbud Myntri Rangbah u la ïathuh ruh ba ki district collector jong ki ar distrik ki la dep ruh ban phah ïa ka dor ba thymmai na ka bynta ka bai jaka.
“Kaba leh thymmai ka bai jaka ka la poi kumba 650 klur tyngka kaba nga sngew ba ka la kham ïahap.
Kumta, ngi la lah ban pynhiar ïa ka bai siew bai jaka jan mar shiteng na kaba rim," u la bynrap biang.
La ïathuh ruh ba ïa katei ka projek la phah leh thymmai hadien ba u Myntri ka sorkar pdeng ba dei peit ïa ka tnad Transport u la bthah haka jingïakynduh dang shen ha Guwahati.
“Ha kane ka jingïalang la sngew lehrain namar ka dor jong ka projek Shillong Western Byepass ka poi kumba 650 klur tyngka katba ka bai shim jaka pat ka la poi sha ka 1200 klur tyngka.
Na ka liang u Myntri sorkar pdeng u la bthah dalade ban phah leh thymmai biang lym kumta yn sa duhei ïa ka projek.
Kumta mar ïa poi ngi la pynlong bun tylli ki jingïalang bad ki district collector jong ki ar distrik kiba mynta ki la phah pat ïa ka dor ba thymmai na ka bynta ka bai shim jaka,"u la bynrap biang.
Dang ha kane ka sngi Palei ki trai jaka ba hap ha Ri Bhoi distrik kiba kloi ban ai ïa ki jaka jong ki na bynta katei ka surok ki la pynpaw hakhmat ka sorkar ba kin pdiang ïa ka dor sorkar kaba la buh ha u snem 2020 khnang ban ïoh pynurlong ïa ka surok Western Bypass.
Ïa kane ka kynhun la ïalam da ka Synjuk ki Rangbah Shnong Ri Bhoi (SRSRB) ban kynduh ïa u Symbud Myntri Rangbah, Bah Prestone Tynsong.
La ïathuh ruh ba ïa kane ka kam la dep ban pyntip sha ka sorkar Pdeng lyngba ka Ministry of Road Transport hadien ba la dep ban ïoh lut ïa ka jingshim jaka na ki bor distrik jong ka Ri Bhoi bad East Khasi Hills District.
Nongpoh, Rymphang 02: Ka myntri sorkar ba dei peit ïa ka tnad ka koit ka khiah hapoh ka jylla, ka Dr.
Mazel Ampareen Lyngdoh mynta ka sngi kum ka myntri sorkar, ka la leit ban plie paidbah ïa ka jingsdang rakhe ïa ka jubili rupa ka Seng Samla Shnong Nongthymmai 14&15mer ba hap ha ka thaiñ Byrnihat ha Ri Bhoi District.
Haba leit ban plie paidbah ïa kane ka jingrakhe ïa katei ka jubili rupa ka Seng Samla Shnong Nongthymmai 14&15 Mer, la synran lang ruh ïa ka Dr.
Mazel Ampareen Lyngdoh da ka jigndon lang u MLA ka Jirang Constituency, u Bah Sosthenes Sohtun, u MDC ka Jirang u Bah Victor Rani, u Rev.
S.
Swer, u Bah Kendrowel Lapang, President ka Synjuk ki Rangbah Shnong, u Bah Aritson Khongstid, president ka Seng Samla bad kynthup ruh naduh ki longkmie ki longkpa, ki samla bad ki paidbah nongshong shnong ka shnong Nongthymmai 14&15 mer.
Ka seng Samla ka la pynlong ruh ïa kane ka jingrakhe jubili rupa, ka long shi bynta ban phai dien sha ki 25 tylli ki snem ba ka Seng Samla ka la shakri hapoh ka shnong bad kum ka jingai burom ïa ki nongïalam barim ka Seng Samla, ki nongïalam ka seng Samla ha kane ka sngi ki la pynkup burom ruh ïa ki nongïalam barim ka seng samla, ki nongïalam shnong bad ki Longkmie longkpa, kiba la don bynta ha kaba ïa shakri lang na ka bytna ka bha ka mait jong ka shnong ka thaw.
Haba ai jingkren ha kane ka sngi kum ka kongsan, ka Dr.
Mazel Ampareen Lyngdoh ka la ai ka jingïaroh ïa ki nongïalam ka seng samla, kiba la kynmaw ban phai dien sha ka jingïaid lynti ba 25 snem naduh ba la seng ïa kane ka seng samla ha u snem 1999 bad kum ka myntri ka ïaroh ruh ba kum ki samla ka ngeit skhem ba ki la ai ka jingshakri kaba bha tam hapoh ka shnong rygnkat ka jingïatrei lang bad ka sorkar shnong.
Ka la ong ruh ba ki samla ki long kita ki iktiar ba khlaiñ bha ban saindur ïa ka bha ka miat jong ka imlang ka sahlang bad kum ka myntri sorkar ka la kyntu ruh ïa kine ki nongïalam ka seng samla ba kin dang ai ka jingshakri kabab ha tam sha ka imlang ka sahlang da kaba kin ïatrei ryngkat ryngkat bad ka bor shnong.
Shuh shuh, ka la pynpaw ruh da kaba ong ba kum ka myntri sorkar kan dang ai ka jingshakri kaba bha tam sha ki paidbah ka jylla bad ka kloi ruh ban ai ka jingïatrei lang bad kine ki samla na ka bynta ban dang saindur ïa ka shnong ka thaw lada ki donkam ha kano kano ka por, ka la bynrap.
Ha kane ka jingplie ïa kane ka jingrakhe ïa ka jubili rupa la pynphuh pynphieng ruh da ki jingrwai, ki jingshad bad kiwei kiwei ki prokram ba la shim bynta da ki khun samla ka shnong.
Nongstoiñ, Rymphang 2: Na ka bynta ban wanrah ïa ka jinglong kawei, ka jingïasngew jan hapdeng ki samla jong ka thaiñ muliang baroh kawei, ka Seng Samla Shnong Tynghor ha ka janmiet jong ka sngi palei ba la dep, ka la pynlong ïa ka Konsat ha ka madan ïalehkai jong katei ka shnong, ha kaba da ki spah ngut ki paitbah nong shong shnong na katei ka thaiñ ki la ïatuid ban leit sha katei ka jaka.
Ha katei ka janmiet ka Kids Tarari na Nongstoiñ ka kynhun rwai kaba la paw nam bha hapoh ka District bad ka jylla, ki la pynlung mynsiem bad pynkyndeh ïa ki paitbah nongpeit da ki jingrwai bad ki ryndang ba syiang jong ki.
Nalor kata ka Seng Samla Shnong ka la khot ruh ïa u nongrwai D.
J.
Wanshan na Jowai u nongrwai ba la paw nam bha hapoh ka jylla, ha kaba ka la pynshongshit ha kaba wat ki tymmen ki kro ki la hap ban pynhkih met haba u rwai.
Ha katei ka janmiet u bah R.
G.
Momin MLA ka Rambrai Jyrngam u la long u kongsan bad u bah Robertjune Kharjahrin president barim ka HYC bad u bah Elyon Dkhar ki la shah khot kum ki symbud kongsan.
U bah R.
G Momin haba ai jingkren kum u kongsan, u la ong ba ka jingpynlong jong ka Seng Samla Shnong ïa katei ka concert ka dei ka lad bad ka kabu ïa ki khynnah bad ki samla jong ka thaiñ kiba don sap ha ka rwai ka siaw ka put ka tem ba kin shim nuksa na kitei ki nongshah khot sngewbha.
U la ong ruh ba baroh ki khynnah bad ki samla ki don la ka jong ka jong ka sap kaba kyrpang kaba u Blei u la ai ha ki, la ka long ha ka rwai ka siaw ka tem ka put bad kiwei kiwei.
Hynrei lada ym don ba pynshlur ïa ki bad kiba pyni nuksa ki don kiba leh rain ban pynpaw pyrthei.
U bah Robertjune Kharjahrin u la ong ba ki samla kiba don ïa ki sap bapher bapher ki dei ban pyndonkam hok ïa ka sap ba ki don.
U la ong ba ka jingpynlong ïa katei ka concert ka dei ban long ruh kum ka jinghikai ïa ki khynnah samla, ba kin kiar na ki jingmlien ba sniew, namar ha kine ki bun bah ki samla ki la shah pynngop ha ki jingmlien ba sniew.
Hynrei, lada ki samla kiba don ïa ki sap ba kyrpang ki pyndonkam hok, kin lait na ki jingshah pynngop ha ki jingmlien ba sniew.
New Delhi, Rymphang 02 : Ka bha ka miat jong ki nongrep bad ka jingkyntiew ïa ki jingdawa mar ha ki jaka nongkyndong kalong kawei na ki mat ba kongsan jong ka mang tyngka ba shipor 2024-25 ba la wanrah da ka Myntri sorkar pdeng ba dei khmih ïa ka Tnat Kam Pla Tyngka, ka NirmalaSitharaman ha Parliament mynta ka sngi.
Da kaba kdew ba ki Nongrep ki long ki ‘Annadata’, jong ngi, ka Sitharaman ka la ong ba la kyntiew man ka por ïa ki dor MSP na ka bynta ki jingthung jong ki ‘Annadata’.
Ka Myntri Kam Pla Tyngka ka la ong ba man ka snem, hapoh ka PM-KISAN SAMMAN Yojana, la ai jingïarap pisa sha 11.
8 klur ngut ki nongrep, kynthup ki nongrep kiba duna ka ïoh ka kot bad kiba rit ba ria, katba la ai ruh ka insurance na ka bynta ki jingthung sha 4 klur ngut ki nongrep hapoh ka PM FasalBimaYojana.
Ka la ong ba kine, nalor kiwei kiwei ki prokram, ki ai jingïarap ïa ki ‘Annadata’ ha ka jingpynmih ïa ki mar bam na ka bynta ka ri bad kiwei kiwei ki ri bad ka la bynrap ba la pynduh ïa ki jingkhuslai na ka bynta ka jingdon bam lyngba ka jingai ei ïa ki mar bam sha 80 klur ngut ki briew.
Ka mang tyngka kaba shipor 2024-25 ka kular ïa ka jingkyntiew ïa ka jingpynbha shuh shuh ha ki kam rep bad kyntiew ïa ka ïoh ka kot jong ki nongrep.
Ka Myntri Sorkar Pdeng ba dei khmih ïa ka Tnat Kam Pla Tyngka, ka Nirmala Sitharaman ka la kular ban kyntiew shuh shuh ka jingbei tyngka shimet bad jingbei tyngka ka sorkarhadien ba ladep thung, kynthup ki jaka buh mar ba katkum ka juk mynta, ki lad pynpoi mar, ka jingshna ïa ki mar bad ka jingpynïaid iew ban pynthikna ka jingkiew sted ki kam rep bad kam pynmih marbam.
“Ka kam rep ka don ha ka khep jong ka jingplie lad ïa baroh, ka jingryntih, ka jingkiew shaphrang kaba sted bad ka jingseisoh.
Kine baroh ki wan namar ki polisi kiba peit shuwa ïa ka bha ka miat jong ki nongrep, ka jingkyrshan ha ka ïoh ka kot, ka jingïarap ha ki jingeh lyngba ka dor bad ka insurance, ka jingkyntiew ïa ki teknoloji bad ki jingsaindur thymmai lyngba ki startup," la ong ka Myntri kam pla tyngka ha ka jingkren jong ka.
Ka la ong ba ka PradhanMantri Formalisation of Micro Food Processing Enterprises Yojanaka la ïarap ïa 2.
4 lak tylli ki SHG bad hynriew phew hajar ngut ki briew lyngba ka jingïoh shim ram.
Ka Myntri kam pla tyngka ka la bynrap ba kiwei kiwei ki skhim ki ïarap ïa ki sienjam ban pynduna ki jingduhnong hadien ba ladep lum ïa ki jingthung, bad kyntiew ïa ka jingpynmih ïa ki mar rep bad ki lad kamai kajih.
Ka Sitharaman ka la ong ba ka PradhanMantri Kisan Sampada Yojana ka la ai jingmyntoi ïa 38 lak ki nongrep bad ka la plie ki lad ïoh kam haduh 10 lak.
Ka Myntri kam pla tyngka ka la ong ba ka Electronic National Agriculture Market ka la ïasoh bad 1361 tylli ki mandi bad ka ai jingshakri ïa 1.
8 klur ngut ki nongrep lyngba ki kam khaii pateng ba shongdor T.
3 lak klur.
“Kine bad ka kyndon jong ki jingdonkam ba hakhmat eh ki la kyntiew ïa ka ïoh ka kot ha ki jaka nongkyndong.
La lah ban weng ïa ki jingdonkam jong ki ha ka ïoh ka kot, kumta ka wanrah ka jingkiew shaphrang bad plie ki lad ïoh kam," la ong ka Myntri Kam Pla tyngka.
ATMANIRBHAR OIL SEEDS ABHIYANKa mang tyngka ba shipor 2024-25 ba la wanrah da ka Myntri Sorkar Pdeng ba dei khmih ïa ka Tnat Kam Pla Tyngka ka NirmalaSitharaman ka la ong ba yn thaw ïa ka rukom treikam ban kot sha ka ‘atmanirbharta’  na ka bynta ki oilseeds kum mustard, groundnut, sesame, soybean, bad sunflower.
Ka Myntri Kam Pla Tyngka ka la kdew ha ka jingkren jong ka ba kane kan kynthup ïa ki kam wad bniah na ka bynta ki symbai ba kham seisoh, ka jingpdiang ïa ki rukom rep kiba katkum ka juk mynta, ki jingpynïasoh bad ki iew, ka jingthied, ka jingpynbha shuh shuh bad ka insurance ïa ki jingthung.
NANO DAP“Hadien ka jingjop ka pyndonkam ïa ka Nano Urea, yn pynïar ïa ka jingpyndonkam ïa ka Nano DAP ha ki jingthung bapher bapher ha baroh ki agro-climatic zone," la ong ka Myntri Tnat Kam Pla tyngka ha ka jingkren jong ka.
Shillong, Rymphang, 02: Ki nongshong shnong kynthup ruh ia ki nongpeit jong ki shlem pule kiba don ha Lady Veronica Lane, Laitumkhrah ha ka sngi Thohdieng ki la mih ban pyrshah ia ka jingthmu ban pynkynriah ïa ki nongdie madan kiba ju shong die jingdie harud surok jong ki bynta bapher bapher ka shnong Laitumkhrah.
Ka Kong Monalisa Wankhar kaba dei ka nongshong shnong, u Secretary jong ka Bethany Society bad ka Director jong ka Bethany Society ka Kong Bertha Dhar ha ka jingïakren bad ki lad pathai pathai khubor ki la ong ba kum ki nongshong shnong kim shym la ïoh jingtip eiei halor kane ka jingthmu jong ka Dorbar Shnong lane na ka Sorkar ban pynkynriah ïa ki nongdie madan sha kane ka dong.
Ki la ong, ba ka jingpyrshah ka long namarba ka surok ka long kaba khim bad kaba rit bad nalor kata, ha kane ka dong, ki don ruh ki skul kum ka Bethany Society kaba dei ka skul na ka bynta kiba don jingduna ha ki dkhotmet, ka Mary Rise Centre kaba dei ka skul na ka bynta ki khynnah ba don jingduna ha ka bor pyrkhat bad nalor kata ka don ruh ka jaka sumar khmat jong ka Bansara Eye Care.
Ka Kong Wankhar ka la ong, “kum ki nongshong shnong ngim shym la ïoh jingtip lane ka jingpynbna na ka Dorbar Shnong lane na ka Sorkar shwa ban shim ïa kane ka rai.
Ngi long kumba iuh tdong bseiñ haba ngi ïohsngew ïa ka rai jong ka MLA ka Kong Ampareen Lyngdoh lem bad ki Dorbar Shnong.
Ynda haba la tohkit la lap ba ka dei ka rai shimet jong ki hi.
"Haba pynpaw ïa ka jingbym sngew ïahap ïa ka rai ban khang ïa ki kali kiba ïaid lyngba na kane ka surok bad ban buh da ka por ïa ka jingïaid ki kali, ka Kong Wankhar ka la ong, “haba bun hi ki nongshah sumar khmat, bad ki briew kiba don jingduna ha ka met ki donkam ban shah wan buh ne shah wan shaw na ki jaka sumar.
Ki mut ban pynïaid ïa ki nongpang shaduh ka Parking Lot ba ki thmu ban buh ha iew.
Ha kano ka nongrim ki shim ïa ka rai kaba ngim lah ban mutdurï"“Kum ki nongshong shnong, lada don kino kino ki jingjia basngewsih kum kein yn ïaid ki Ambulance ne ki kali pynlip ding namarba ka lynti ka long kaba la khim lypa, nalor kata kin buh sa ïa kata ka iew ha ka lynti ïaid kjat naei pat ngi ki briew ngin ïaid? ka la ong.
“Ka long kaba sngewsih ba ka Nongmihkhmat kam shym la pyrkhat lem ai ngi ki nongshong shnong bad ïa kiwei pat kiba shah ktah na kane ka rai bad ka Nongmihkhmat ka la shu pynbna hakdak ban pynkynriah noh ïa ki nongdie madan," la bynrap ka Kong Wankhar.
Ka la ïathuh ruh ba ki nongshong shnong bad ki nongpynïaid ïa kitei ki shlem pule ki la phah da ka jingthoh sha ka Deputy Commissioner ka East Khasi Hills District bad sha u Myntri Rangbah ka Jylla hynrei haduh mynta kim pat ïoh jubab eiei ruh em.
Ka Kong Bertha haba bynrap lang halor kane, ka la ong, “ngim pyrshah ïa ki nongdie madan hynrei ngi dang pyrkhat ka jingtap slep ïa ka nala ban pynlong lynti ïaid kjat kan pynsuk ïa ki khynnah skul kiba don jingduna ha ki dkhotmet, hynrei ngim poi pyrkhat ba kin wanrah pynban da ki nongshong die jingdie.
".
Shillong, Rymphang 02 : Haduh palat 500 klur tyngka ka pisa ka dang sahkut lyngba ka 15th Finance Commission ban pyllait sha ki lai tylli ki Autonomous District Council na ka daw ka jingslem ban phah ïa ki utilization certificates (UCs).
Ïa kane la ïathuh da u Symbud Myntri Rangbah ka jylla ba dei peit ïa ka tnad District Council Affairs hadien ka jingïalang bad ki CEM jong ki lai ADC kata naduh ka KHADC, JHADC bad na GHADC ha Secretariat ha kane ka sngi Thohdieng.
“Ka pisa kaba dang dei ban pyllait sha ki district council ka dang sah sa kumba 500 klur tyngka ei ei," ong u Symbud Myntri Rangbah haba kren bad ki lad pathai khubor hadien ka jingïalang.
La ïathuh ruh ba na ka liang ka sorkar ka la bthah ïa baroh ki district council ba kin phah noh ïa ki UC la kumno kumno ha ka taiew ban wan.
“Hadien kane, ngin sa phah pat sha ka sorkar India katba ni dang ap ïa ka jingpyllait pisa ha ka sien kaba ar jong ka 15th Finance Commission ban pyllait sha ki ADC," u la ong.
Haba jubab halor ka jingkylli, u Bah Prestone u la ong ruh ba ka daw ka jingslem ban phah ïa ki UC kadei namarba ka sorkar India ka la pynmih da ka rukom treikam kaba thymmai kata da kaba pyndonkam da ki portal kumta ka shim shibun bha ka por.
“Ym tang kata, hynrei ki don ki shong kiba ym paw kyrteng satia ha ka portal kumba haba pyrshang ban pynrung (upload) kam leit satia bad shah kyntait.
Nalorkine ngi tyngkhuh ruh haba ïadei bad jaka ba hap ha ka Rural bad Urban namar don ki prokram kiba pyntreikam da ka Municipal lane da ka Urban Affairs Department.
Kumta kine ki dei ki ishu kiba donkam ban pynbeit bha la ka long bad ka Urban Affairs Department lane ka C&RD Department lane ka PHE lane lyngba ka District Council bad DCA Department," u la ong.
Khliehriat, Rymphang, 02: Hapdeng ka jingiphuh iphieng la plie ïa ka tamasa Lukha Festival kaba saw harud ka wah Lukha, Sonapyrdi, East Jaiñtia Hills District ba la pynlong da ka Sonapyrdi Tourism and Economic Development Society (STEDS).
Ïa kane ka tamasa ka ban sa pynkut ha ka sngi Saitjaiñ la plie paidbah da u MLA/MDC Mawhati Constituency Bah Charles Marngar uba la long kum u kongsan.
Haba kren kum u kongsan, u Bah Charles u la ïaroh ïa ka jingitynnad jong ka jaka ha ka thaiñ Sonapyrdi bad u la kyntu ïa ki karkhana dewbilat kiba don ha kane ka district ba ki dei ban shimkhia ban kyntiew ïa kane thaiñ,.
U kitbok kitrwiang ïa ka STEDS ba kan nang kiew shaphrang bad u la aiti ruh ïa ka song pisa T.
1 lak ha u President ka STEDS, u Bah K.
S.
Suchiang kum ka jingai sngewbha ba la phah u MP ka Lok Sabha u Bah Vincent Pala namar ka jingbym lait por ban wan ïashim bynta ha kane ka tamasa.
U Bah Marngar u la ong ba ka thaiñ Narpuh ka dei kaba la kyrkhu da u Blei.
Ka rilum Jaiñtia ka don ïa u dewiong, ka don ïa u mawshun, ka don bun ki karkhana bad kumta dei ban pyndonkam hok ïa kaba u Blei u la ai.
Ngi don ka jingkyrmen ba ha kawei ka sngi ka Sonapyrdi kan ïoh ïa ka nam kum kawei na ki jaka jngohkai pyrthei kaba itynnad haduh katta katta lada ki paidbah ki ai jingïatreilang.
U la kyntu ruh ïa ki paidbah ba ki dei ban pynpaw pyrthei ïa kiei kiei kiba pher kum ki jait jingbam Pnar, ki jait tiar ba shna hi kiba na ka thaiñ namar lada remdor katno katno ruh kam pher namarba kiba wan jngohkai pyryhei kin thied beit tangban pyntikna ba dei ban lah ban ai da kaba bha tam.
U la kular ruh ba kum u MLA bad kiwei kiwei ki MLA kin sa ïakren ha Iingdorbar Thawaiñ ban kyntiew ïa kane ka thaiñ.
U Deputy CEM ka Jaiñtia Hills Autonomous District Council Bah Lasky Rymbai haba kren kum u Symbud Kongsan u la ong ba ka long kaba donkam ban ri bad sumar, ban ïada ïa ki khlaw ki btap, ki lum ki wah.
“Nga sngewsih ba ka JHADC kam ju lah ban kyrshan lem na ka daw ka jingduna pisa," u la ong.
U la kyntu ïa ki nongshong shnong ba ki dei ban don ïa ka mynsiem ïatreilang, ban lehkhuid, ban don ka mynsiem ïatylli ha baroh ki liang bad ha kajuh ka por u la kynutu ruh ïa u heh jong ka Star Cement, u Devender Bansal ba un ai lem ïa ka jingkyrshan manla ka por ïa ka Society ba kaba kum kane ka tamasa kan long kaba phuh ba phieng manla u snem.
U Management Representative jong ka Star Cement, u Devender Bansal, u la ong ba ki nongïalam jong ka STEDS ki dei kiba trei shitom ban kyntiew ïa ka thaiñ.
“Nga sngew kmen ba nga la ïa don bynta lang ha kane ka tamasa," ong u Bansal da kaba ïaroh ïa ki nongïalam kum u Bah Daïapherbha Lamare, u Bah K.
S.
Suchiang, u Bah Tacmon Gympad kiba ju shimkhia bad trei shitom ban kyntiew ïa ka thaiñ bad pynitynnad ïa ka jaka ha kaba ki briew ki ju sngewtynnad ban wankai sha kane ka jaka ha ka wah Lukha.
U la kular ruh ba un pyrshang ban ïakren bad ki dkhot ka DMF ban pynitynnad shuh shuh ïa kane ka jaka khnang ban dup khring shuh shuh ïa ki nongjngohkai pyrthei.
U President barim ka STEDS Bah Daïapherbha Lamare haba ai jingkren, u la ong ba uweipauwei u dei ban don ka jingkitkhlieh ban wanrah ïa ka jingkylla ban pynbha ïa ka mariang ban tyngkai ïa ki sawdong sawkum kiba don sawdong kane ka khlaw Narpuh Wildlife Sanctuary.
“Ka STEDS ka don ïa ka thong ban pynkhie im ïa ka wah Lukha bad ban kyntiew ïa ka kam jngohkai pyrthei ha Sonapyrdi bad ïa ka thaiñ hi baroh kawei,"u la ong bad bynrap, “kum ka Society ka la ïakynduh shibun ki jingeh ha kaba ïadei bad kane ka wah Lukha bad ha ki snem ba la leit la ïohlad ban pynkhuid ïa kane ka wah lyngba ka skim na ka DMF kaba T.
2 klur tam.
"“Nga kyrpad ïa u Bah Chales Marngar bad ïa u Bah Lasky Rymbai ba kin sngewbha ban ïarap lem bad ïakren lem halor ka mat ban pynim bad pynneh pynsah ïa ka wah Lukha," la kyrpad u Bah Lamare.
Ha kane ka tamasa la wan sakhi da ki nongjngohkai pyrthei na ka ri Russia kiba la pynpaw ka jingsngewtynnad jong ki haba ïohi ïa ka mariang ba itynnad ha Sonapyrdi bad ki la ong ruh ba kin sah haduh ban da kut kane ka tamasa.
Kine nongjngohkai pyrthei kiba wan na ka ri ri Russia ki thmu ban leit sha Silchar, Assam hynrei ynda ki ïoh ïa ka jingphuh jingphieng ka tamasa ki la sangeh noh ha Sonapyrdi bad hiar sha ka wah Lukha bad ïashim bynta lang ha kane ka tamasa.
Kiba la ai jingkren ha kane ka sngi ki kynthup ruh u u Waheh Shong Sonapyrdi Bah Edimon Lamare, Bah Apmon Pashiang, Waheh shnong Moolamylliang, u Bah Grimlang Dkhar bad kiwei kiwei.
La pynkupburom ruh ïa kiba la ïashim bynta lang ha ka jingïaid kaba lai sngi lynter sha u lum Bahbo Bahkong kaba long ka jingïaid kjat da kaba rung ïa ka khlaw Narpuh Wildlife Sanctuary kaba la pynlong da ka Sonapyrdi Tourism Ecomonomic Development Society (STEDS) ha ka 23 tarik, 24 tarik bad 25 tarik Naiwieng 2023.
La pynbyrngiah ïa ka prokram da ki jingshad na ki samla bad ki longkmie ka shnong Sonapyrdi.
Shillong, Rymphang, 02: Ka Employment Cell jong ka Khasi Students Union ha ka sngi Thohdieng ka la aiti da ka dorkhas ha u Myntri ka tnat Bording u Abu Taher Mondal halor ka jingsah pongding ka jingthungkam na ka bynta ka kam Assistant Engineer (Electrical/ Mechanical) bad ka jingthud treikam jong ka Meghalaya Energy Corporation Limited (MeECL).
Katkum ka dorkhas ba ka KSU ka la aiti sha u Myntri, ka la pynpaw ba ka kyrteng jong ki nongthep kam kiba la pyndep ïa ka Written Test na ka bynta ka post Assistant Engineer la pynlong da ka MeECL ha ka 13tarik, Naitung, 2019 bad la pynmih paidbah ïa ka Result ha ka 19 tarik,Nailar 2019 katba ïa ka personal interview na ka bynta ki 24 ngut kiba la pas ïa ka written test kaba la buh sngi ban pynlong ha ka 26 tarik Nailar, 20129 la pynsangeh noh da kaba pyntip ba yn sa pynbna pat kham hadien.
“Mynta la saw snem tam ïa ka personal interview ym pat lah satia ban pynlong," la ong ka KSU ha ka dorkhas.
“Ka Union ha ka 11 tarik, Kyllalyngkot, 2024 ka la phah da ka jingthoh sha u Director (Corporate Affairs), MeECL ban dawa jingpynshai halor ka jingpynslem ïa ka jingthungkam bad ka Union ka la lap ruh ba ka Corporation kam shym la thungkam ïano ïano ruh na ka bynta ka Permanent Post naduh u snem 2019 namar ka jingbym don pisa ban siew sha ki nongtrei," la ong ka KSU.
Halor kane, u Chairman jong ka Employment Cell u samla Reuben Najiar u la ïathuh ba ka Seng ka la kyntu ïa u Myntri ka tnat Bording ban sdang noh ïa ka jingthungkam ha kine ki post bad kumjuh ruh ïa kiwei post ba dang lait.
Shillong, Rymphang 02: Ka Kynhun Myntri ha ka sngi Thohdieng ka la mynjur ban thaw ïa ka State Human Development Council (SHDC) ban pyntreikam ïa ka Multisectoral Project for Adolescent Wellbeing, Empowerment and Resilience (MPOWER) ha ka jylla.
Haba ïakren bad ki lad pathai khubou Symbud Myntri Rangbah, Bah Prestone Tynsong u la ong ba ïa ka SHDC yn khlieh da u Myntri Rangbah ka Jylla Conrad K Sangma katba u Chairman jong ka State Executive Level un dei u Chief Secretary ka Jylla katba ki Deputy Commissioner kin dei ki khlieh jong ki District Level Committee ban pyntreikam ïa kane ka prokram ba thymmai jong ka Sorkar Jylla.
La ïathuh ruh ba kane ka projek kan pynkhlaiñ ïa ka jingtreikam jong ka jylla naka bynta ban pynkupbor ïa ki samla lud kynthei bad shynrang kiba don hapdeng ka rta kaba 10 haduh 19 snem ka rta ha ki liang baroh la ka long naduh ba ki don ha skul haduh ba kin nang ban trei ïa ki kam ki jam.
Ka thong jong kane ka projrect ka long ban kyntiew ïa ka longbriew man briew bad pynkupbor ïa ki samla lud nalor ban pynkhlain ïa ka jingtbit treikam jong ki khnang ba kin lah ban synniang pura sha ka jingkiew ka ïoh ka kot jong ka Jylla.
Ha kajuh ka por u la ong ruh ba kine ki sienjam ba la shim da ka sorkar kan peit ruh kyrpang na ka bynta kito kiba don ha ka rta kaba 0-9 snem ka rta ha kaba ka jingkylla ha ka bor jabieng ka dang treikam bha.
“Lyngba kane ka projek ha ka kyrteng jong ka MPOWER ka sorkar kan pynleit jingmut kumno ban peit ïa ka jingkylla ha ka bor met bor phet bad bor jabieng jong kito ki heprit bad ruh ban pyntikna ba ka sap kaba ki don 9 snem shajrong kan neh namar naduh katei ka rta ki la sngewthuh kaei kaba ki kwah bad kawei kaba ki sngewtynnad," u la ong.
Shuh shuh u ong ba lyngba kane ka sienjam ka sorkar kan peit ba kin lah ban buddien naduh baki dang don 0-9 snem bad ruh naduh ka rta kaba 9 haduh 18 bad 19 snem ka rta.
“Ka jingkwah jongngi ka long ban pyntikna ba ki nongshong shnong naduh ba ki dang rit kin ïoh ïa ka jingsumar la ka long ha ka bor met bor phad kumjuh ha ka bor jabieng bad ka sorkar kan buddien naduh ba ki dang rit ban tip ïa ka jingtbit bad ka jingsngewtynnad jong ki ha ka lawei ban sa wan," bynrap biang u Symbud Myntri Rangbah.
Nongstoiñ, Rymphang, 2: Ki pulit ka Nongstoiñ da ka jingïarap lang jong ki bor shnong ki la ïoh kem noh ïa u Biangkupar Nongsiej u ba na shnong Lawse, hadien ba u la pom da ka wait ïa ka Wansaralin Wanniang 26 snem karta na ka shnong Tiehsaw Nongstoiñ, kat haduh ba ka la khlad noh na ka pyrthei.
Katkum ka khubor pulit la ïathuh ba kane ka jingjia ka la jia hynne ka sngi ha Tiehsaw, ha kaba utei u Biangkupar u ba dei ruh u lok barim jong ka, u la pom ïa ka da wait na ki bynta jong ka khlieh kat haduh ba ka la mynsaw jur bad khlad noh kham hadien.
Na ka liang ki pulit ki la ïoh jingtip halor kane haduh ka por 7 baje janmiet bad hadien ba ki bor shnong bad ki ba haïing hasem ki la bat ïa u, la lah ban ïoh kem bad kurup ruh ïa u dieng ba u la tied ïa ka lok jong u.
Na ka liang ki pulit ki la register ia ka case bad leh ïa kaba donkam katba shong aiñ.
Kumjuh ruh ka jingtohkit bniah halor kane ka jingjia ka la ïaid shakhmat.
Ki pulit ki la ai khublei kyrpang ruh ïa ka shnong bad ia ki bahaïing kiba la bat noh ïa u runar hadien kane ka jingjia.
Shillong, Rymphang, 02: Ka Dorbar Shnong Pynthorumkhrah Golflink ha ka sngi Thohdieng, ha ka jingïakynduh ïa u MLA ka Pynthorumkhrah Constituency u Bah Alexander Laloo Hek ka la pynpaw ïa ka jingpyrshah kaba jur lada ka Shillong Golf Club (SGC) kan pynïaid ïa ka Children’s Park bad ïa ka jaka ïalehkai Futsal kaba yn sa shna noh shen.
Ha ka jingïalang, u Rangbah Shnong ka Pynthorumkhrah Golflink Bah Micheal Hek ha ka jingïakren bad u MLA u la pynpaw ba lada pynïaid hi da ka tnad Jngohkai Pyrthei ka Sorkar Jylla ka Dorbar Shnong kan ai ka jingïatreilang hynrei lada jia ba la aiti ban pynïaid sha ka Shillong Golf Club ka Dorbar Shnong kan pyrshah namarba kan long tang kum ka jaka kamai pisa jong ka Club.
Ha ka jingïakren bad ki lad pathai khubor, u Bah Micheal Hek u la ong ba lada ka Sorkar ka shimti ban pynïaid hi ruh ka dei ban pyntikna ba ki khun samla jong ka shnong kin ïohkam ïohjam.
“Ha ka jingshisha ngim don jingtip ba kin buh ïa ka Park, dei ki nongkitkam shnong kiba pyntip ïa nga bad ki la pyntip ruh ba dei ka Golf Club kaba la phah ïa ka jingtyrwa sha ka Sorkar kaba la mang ruh ïa ka skhim ban shna ïa ka Park.
Mar mar ngi la lum ïa ka jingïalang bad ngi la phah da ka jingthoh sha u Myntri Rangbah Conrad K.
Sangma, sha u MLA Bah AL Hek bad sha u Myntri ka tnat Jngohkai Pyrthei Bah Paul Lyngdoh bad sha u Commissioner & Secretary ka tnat Jngohkai Pyrthei u Vijay Kumar," ula ong.
“Ka long kaba sngewsih ba kat kane ka jingthmu kaba heh, hynrei ka shnong kam don jingtip eiei.
Ka long kaba sngewlehrain wat ïa ka Executive Committee jong ka Shnong.
U MLA ula pynshai ba ka jingthmu ka long ban shna ïa ka madan Futsal bad ka Children’s Park," la ïathuh u Bah Michael Hek.
U la ïathuh ba u MLA u la pynshai ba kan don ruh ka jingïateh kular hapdeng ka shnong bad ba ka shnong kan ïoh jngmyntoi bad yn aikam ruh sha ki samla jong ka shnong.
“Nga la kren shai u MLA ban ïatreilang bad ka Sorkar kam don jingeh, lada ka pynïaid ka Sorkar kan don ka jingmyntoi ïa ka shnong.
Nga la kren pyrshah ïa u MLA ba lada ka pynïaid ka Golf Club ngin pyrshah bad lada ka kam trai ïa kane ka jaka bad lada ka pynïaid hi ka Golf Club, ka shnong kan pyrshah beit," la ong u Rangbah Shnong.
Haba pynpaw shuh shuh ïa ka jingpyrshah ban aiti ïa ka jaka sha ka Shillong Golf Club, u Rangbah Shnong u la ong, “ka Golf Club ka la pynkylla ktem kamai nangne na ka madan Golflink.
Ki wan ki Director ban ïakren na ka bynta ban ker noh da ka jar nar namarba madan ka la sdang ban jot.
"“Nga la ong ruh ïa u Director ka Golf Club ba u dei ban aikam noh hapoh 30 ngut ïa ki khynnah samla jong ka shnong bad ban thep kam ïa ki khynnah napoh ka shnong ha kaba u Director u la kular ban aikam ryngkat ka tulop kaba 10 hajar shi bnai.
Ynda ki rangbah dong ki la ai ïa ki aplikeshon jong ki khynnah samla ban thep kam, katba ka jingsiew tulop ka long tang T.
4-5 hajar.
Na ka liang jong ngi hi, ngim treh ban ïatreilang bad ka Golf Club lano lano ruh, shisien u briew uba la thok, dei na kata ka daw," la kynnoh u Rangbah Shnong.
U la maham ruh ba ka Shillong Golf Club ka leh ïa kano kano ka kam nangne shakhmat ka dei ban da pyntip sha ka Dorbar Shnong hynrei lym kumta ïa ka jingkhrong pisa ban rung sha madan GolfLink ka Dorbar Shnong kan leit ban khang noh.
“Ka Shillong Golf Club kam dei ka Society ne ka NGO kaba ïarap ïa kino kino hynrei ka dei tang kaba shu kamai shimet," la kynnoh shuh shuh u Rangbah Shnong bad maham, ‘wat pynlong ktem kamai pisa napoh ka shnong.
".
Shillong, K’lyngkot, 02: Ka Kynhun Myntri jong ka Sorkar Jylla ha ka sngi Thohdieng ka la mynjur ïa ka jingtyrwa ban pynjlan ïa ka samoi treikam jong ka Khasi Hills Autonomous District Council (KHADC) bad Jaiñtia Hills Autonomous District Council (JHADC) sa hynriew bnai.
Ka samoi treikam jong kine ki artylli ki Autonomous District Council (ADC) kan kut noh ha ka 5 tarik, Lber, 2024 bad ka jingpynjlan ïa ka samoi treikam kaba hynriew bnai kan sdang naduh ka 5 tarik Lber, 2024.
Ka jingpynjlan ïa ka elekshon jied MDC thymmai ha kine ki ar tylli ki Council ka long namarba ki la kyrpad ban pynjlan ïa ka jingaipor ïa ki Delimitation Committee.
Ha u snem 2023, u Lat ka Jylla u la aibor ïa kine ki ar tylli ki Autonomous District Council ba kin thung ïa ka Delimitation Committee ban pynbeit ryntih ïa ki MDC Constituency jong kine ki ar tylli ki council katkum ka jingdon jong ki nongshong shnong.
U Symbud Myntri Rangbah uba peit ïa ka tnat District Council Affairs ka Sorkar Jylla, Bah Prestone Tynsong ha ka jingïakren bad ki lad pathai khubor u la ong, “dang shen ki ar tylli ki Autonomous District Council ki la phah ïa ka jingtyrwa sha ka Sorkar Jylla ban pynjlan shuwa ïa ka jingtreikam jong ki Delimitation Committee.
"Da kane ka rai ba la shim da ka Sorkar, ïa ka elekshon MDC jong ka KHADC bad JHADC la pynjlan mynta sa hynriew bnai.
U Bah Tynsong u la ïathuh ba ka Sorkar kan sa phah ïa kane ka jingai jingmut sha u Lat ka Jylla u Phagu Chauhan ba un ai ïa ka jingmynjur.
Shillong, Rymphang, 02: Ka Voice of the People Party (VPP) ha ka sngi Thohdieng ka la phah da ka dorkhas sha u Lamphang jong ka Ingdorbar Thawaiñ ka Jylla u Thomas A.
Sangma halor ka jingdawa ban buh da u nongpynkylla ktien lada u Lat ka Jylla u Phagu Chauhan um lah ban kren da ka ktien Phareng ha ka jingai jingkren ha ka sngi sdang jong ka Dorbar Mang Tyngka ka Ingdorbar Thawaiñ ka Jylla.
Ka Dorbar Mang Tyngka jong ka Ingdorbar Thawaiñ ka Jylla kaba phra sngi kan sdang naduh ka 16 tarik mynta u bnai bad kan kut ha ka 27 tarik mynta u bnai.
“Katba ngi dang pynkhreh ïa ka Dorbar Mang Tyngka jong ka Ingdorbar Thawaiñ ka ban sa long, nga thoh sha phi ban kdew ïa ka mat kaba kongsan tam kaba ïadei bad ka ktien ka thylliej ban ïakren ha ka sngi shong dorbar," la ong u Secretary ka VPP Bah Heavingstone Kharpran ha ka dorkhas ba la phah sha u Lamphang.
“Kum ka jingai jingmut ha ka Dorbar Mang Tyngka bad na ka bynta ka jingbiang lang jong ki nongmihkhmat ba la jied da u paidbah, ka long kaba donkam ba baroh ki dkhot jong ka Ingdorbar kin dup lah ban sngewthuh ïa ka jingmut ba shisha bad ban ïashim bynta ha ki jingïatai.
Hynrei, la shem ba ha ki sien shong dorbar ba ladep, u Lat u la ai jingkren hapoh ka Ing da ka ktien Hindi, kaba la wanrah ïa ka jingbym sngewtynnat ïa ki nongmihkhmat ki bym sngewthuh ïa ka ktien Hindi bad ban buh jingmut ruh ba ka ktien Hindi kam dei ka Official Language jong ka Jylla Meghalaya," la ong ka dorkhas na ka VPP.
“Ha kaba ïadei bad kane, ha ka kyrteng jong ka Voice of the People Party, da kaba burom nga pyntip ba ka jingïalang jong ka Parliamentary Party kaba la long ha ka 30 tarik, Kyllalyngkot, 2023, ka kyrpad ïa phi ba ïa ka jingkren jong u Lat dei ban thoh ha ka ktien Phareng bad lada u Lat badonburom um lah ban ai jingkren hapoh ka dorbar da ka ktien Phareng, ka ophis jong phi ka lah ban buh nongpynkylla ktien ïa baroh kawei ka jingkren jong u na ka bynta ka jingbit jingbiang lang baroh," la ïaid ban ka VPP.
“Da kaba pynthikna ba ka jingïatai ïa ka Dorbar Mang Tyngka kan long ha ka ktien kaba lah ban sngewthuh lut da baroh ki nongmihkhmat, ngin kyrshan ïa ki nongrim jong ka jingkhuid, ka jingïaryngkat bad ka synshar ka khadar kaba jop.
Khatduh ïawai, ka party ka kwah ban kdew da kaba shai ba kan ym ïashim bynta ïa ka jingïatai lymda ka Assembly Secretariat kam lah ban pynurlong ïa kane ka jingdawa," la pynpaw ka VPP.
Katno ka long kaba sngewtynnad bad kaba idon jingkyrmen ban iohi ba ka sorkar ka ju pynlong ia ka jingrakhe ia ka sngi pynneh mariang man la u snem.
Ka mariang ka long shisha kaba donkam tam ha ka jingim jong u briew, wat la bun sien ngi klet ia ka jinglong ba ym don kiba lah ban im khlem kie kiei kiba ker sawdong ia ka mariang.
Ha kine ki sngi ki la mih ruh ki kynhun bad ki seng trei mon sngewbha kiba la ialeh ban pynneh pynsah ia ka mariang khamtam lei lei ha kaba sumar bad ri ia ki jingim ha ki um ki wah.
Ka prokram pynneh mariang jong ka sorkar ka kynthup khamtam eh ia ka jingthungdieng bad ka jingkhuid jong ka mariang, hynrei ngim shym la iohi ei ia ka jingpynneh ne tyngkai ia ki jingim jong ki sim ki doh.
Ka jingshim khia jong baroh ban pynneh bad tyngkai ia ki jingim jong ki sim ki doh bad ki mrad kiba im ha ka mariang kan pyni shisha la hato ngi ngiet mo ia ka mariang?Ha ki phew snem kiba la leit noh ki sim ki doh ki dang don jaka hapoh ka mariang, hynrei ha kine ki sngi la niar ban iohi ia ki jingim kum ki sim ba kin her bad pah sngewtynnad.
Khamtam lei lei ha ki thain nongkyndong ka jingshim khia ban pynneh pynsah ai ki sim ki doh ka dang duna bha.
Katba nangmih ki sngi kine ki jingthaw ba ki jingthaw ba im ki nangduh nangduh bad kane ka dei na ka jinglong ba sahdien jongngi kum ki riewlum kiba sngewtynnad ban siatsim bad ban beh mrad.
La iohi ba ki don ki seng kiba trei shitom na ka bynta ban pynneh pynsah ia ki dohkha ha ki um hynrei ym shym la ioh sngew ei ei ba yn shim khia naka bynta ki sim ki doh bad kiwei pat ki jingthaw ba im ka mariang.
Wat la ka sorkar ka don iaka tnad Wild Life kaba trei naka bynta ban iada ia ki jingthaw ba im ka mariang, hynrei na ka liang kane ka tnad ka duna ban pynioh ia ka jingsngewthuh ne jingai jinghikai sha ki paidbah khamtam ha ki thain nongkyndong ha kaba iadei bad kane.
Ha ki thain nongkyndong bun ki khynnah ki sngew tynnad ban leit siat sim sha khlaw bad kane ka jia namar ba kim don kata ka bor sngewthuh haduh katno kine ki jingthaw ba im ruh ki long kiba kordor.
Ha ka jingshisha ka jingdon jong kine ki jingthaw kiba im ka wanrah ia ka jingsngewtynnad ia ka jingim jong u briew haba u ioh sngew ia ka jingpah sngewtynnad jong ki.
Ka pynjah thait ruh ia ka jingim bad haba ki jingthaw ba im ki paw kane ka pynsngew ba ka mariang hi ka long kaba im.
Ym lah ban mutdur ba hato ka mariang kaba ngi im sawdong ha kine ki sngi la kan dang ioh pat ne em ia kine ki jingthaw ba im, Hynrei lehse lada ka don ka jingshimkhia na ka liang jong ka sorkar ban pynioh ia ki jinghikai bad pynsngewthuh sha ki paidbah khamtam ha ki thain nongkyndong, yn lah ban pynneh bad tyngkai ia kine ki jingthaw ba im.
