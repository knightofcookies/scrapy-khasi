Na ka liang ki pulit kim pat shym la ioh kyrteng ia kitei ki ar ngut, hynrei ka tyllong khubor ka la iathuh ba kidei na Dkhiah W est.
Uwei udei uba la tip kyrteng kum u Daio Sutong katba uwei pat udei uba la shu tip kum u Chulim.
Jowai, 16 Rymphang:Ka seng ki nong ot doh masi ha Jowai hapoh ka jingialam u President ka seng u ma Lewis Pyrtuh mynta ka sngi ki la iohkem ia uwei u briew uba la tip kyrteng kum u Shiningstar Kyndait na East Jaintia Hills District hadien ba la lap ba u la wan tyrwa die ia ki masi ha ka dor shiteng na ka dor iew.
Kane ka jingwan tyrwa die ia kitei ki masi ha ka dor kaba tad dor bha ka la pynsuba sniew ia ki dkhot bad nongialam ka seng ki nong ot doh ha kaba ki la bat bad ialam ia u sha thanad Jowai.
Haba tohkit bniah ia u da ki pulit ka Jowai PS, utei u Shiningstar Kyndait u la phla ba u la dep tuh haduh 12 tylli ki masi na ka shnong Iong kaluh ban tyrwa die tad dor ia ki sha ki nong ot doh masi ha shnong Demthring.
U la iathuh ruh ba dang don sa uwei pat u paralok jong u uba la donkti ha katei ka kam.
Utei u paralok jong u uba la tip kyrteng kum u Tiplang Dkhar u la shah kem noh mynta hi ka sngi ha ki pulit ka nongbah Jowai na jan Thomas JOne College.
Ki trai masi ki la iathuh ba ki la dep ujor pyrshah halor kane ka jingshah tuh masi ha Ladrymbai OP bad na ka liang ki pulit Jowai, ki la aiti noh ia kitei ki nongtuh sha ki pulit Jowai ban leh ia kaba donkam.
Shillong, 16 Rymphang:U Syiem ka hima Sohra u la phah ia ka jingpynshai sha ki kotkhu bor halor ka jingjia ha Majai kaba la ai jaka da ka kot pata ne ka kot ai bor jaka da ka hima Sohra ia uwei u bar jylla uba la tip kyrteng kum u Dilip Biswas bad ka lok jong u ka Shaya Biswas ha ka shnong Kurikhal.
Hadien ba la mih ha ki kotkhubor u Syiem ka Hima Sohra u la pynshai ba ia katei ka jaka ym dei ba ai ka hima hynrei dei ka jingai u bah J.
J Sawian u incharge ka tnad khlaw ka hima Sohra ryngkat bad u Rangbah Shnong ka Kurikhal uba la khlad noh u bah Pynsuk Tymmenniang da kaba ia shim pisa T.
5000 tyngka na kitei ki bar jylla.
Shillong, 16 Rymphang:Ka Synjuk ki Nong synshar Shnong Ka Bri u Hynniew Trep ha ka Executive Committee jong kaba la long mynta ka sngi ka la pynpaw ka jing sngew nguh ia ka KHADC kaba la leit ban ujor sha ka Supreme Court halor ka rai ba ka High Court ka la pynmih ha ka 10 tarik u nohprah, 2014 bad ha ka 13tarik u kyllalyngkot 2016.
Ka SNSBH ka la pynpaw ruh ba ka pdiang sngewbha ia ka rai jong ka Supreme Court kaba la pynmih ha ka 12 tarik u rymphang, 2016 bad kaba la ai bor biang sa shisien ia kiRangbah Shnong ba kin treikam katkum ki kyndon jong ka District Council kiba la pynkup bor da ka riti synshar ka ri India.
Kane ka long kat kum ka kyrwoh na u bah RL Blah General Secretary.
Shillong, 16 Rymphang: Napdeng baroh ki jait skhim ka sorkar pdeng, dei tang ka skhim shi spah sngi ne ka Mahatma Gandhi National Rural Employment Guarantee Scheme (MGNREGS) kaba iaid kam tam ha ka jylla Meghalaya.
Katkum ka jingtip bala ioh, haduh mynta, ki don haduh 9,90,000 kiba la rejister ban ioh ia jingmyntoi na kane ka skhim ka sorkar pdeng bad napdeng kine, ki don 6 lak tam kiba trei bylla ha kane ka skhim ka sorkar pdeng ha ka jylla baroh kawei.
U Project Manager ka Meghalaya State Rural Employment Society (MSRES) u Bah George Bankyntiewlang Lyngdoh, haba iakren bad u nongthoh ha kane ka sngi Hatmajai, u la iathuh ba kane ka skhim ka dei kawei kaba iaid kam tam ha kane ka jylla Meghalaya, kaba ai jingmyntoi shibun ia ki paidbah ka jylla ha nongkyndong.
“Ka jingdon jong ki briew ba wan rejister ba kwah ban ioh jingmyntoi na kane ka skhim ka la kot sha ka 9 lak tam mynta bad na kine, 6 lak tam ki dei kiba trei ne shim bynta ha kane ka skhim", la ong u Bah Lyngdoh.
U la iathuh ba ka jylla Meghalaya, ka la leh bha ha ka jingpyntreikam ia kane ka skhim, bad dang shen, ka la ioh ia ka kyrdan balai ha ka jingpyntreikam bha ia kane ka skhim haba ianujor bad ka ri baroh kawei.
“Ban ianujor bad kiwei ki jylla ka ri, ka jylla Meghalaya ka la leh bha shibun ia ka jingpyntreikam ia kane ka skhim.
Ngi la wan ha ka kyrdan balai ha ka ri baroh kawei, katkum ka kaiphod ka sorkar India", la ong u Bah George.
Katkum ka jingiathuh u Project Manager ka MSRES, ka jingwan ki briew ban pynrung kyrteng ban ioh jingmyntoi na kane ka skhim 100 sngi, ka dei ka nangkiew na ka snem sha ka snem.
Ha kaba sdang, ki don tang kumba 2 lak ne 3 lak eiei hynrei mynta, ka la kot shaduh ka 9 lak ha baroh ka jylla.
Ka jylla Meghalaya, ka don haduh palat 6 hajar tam eiei ki nongkyndong bad la khmih lynti ba ka jingdon jong ki briew ba kwah ban ioh jingmyntoi da kaba bylla sngi na kane ka skhim, kan nang bun ha kine ki sngi.
Ha kawei ka liang, u Bah George u la kubur, ba ka la don ka jingsuki ha ka jingioh pisa bad ka don ka jingslem ban sam ia ka bai bylla sngi sha ki nongbylla namar ka jingioh duna pisa na ka sorkar pdeng ha kine ki snem ba la dep.
“Ka la don ka jingslem ban pynlait ia ka bai bylla, ka dei namar ka jingioh pisa duna na ka sorkar pdeng, namar ka jingbun kiba dawa jingtrei, katba ka pisa kam pat poi", la ong u Bah Lyngdoh.
U la ong, ba kam mut pat ba ka pisa kam poi hynrei kan poi beit bad ki nongbylla kin sa ioh beit ia ka pisa shisien ba ki la trei ia ka kam.
Ha une u snem 2015-16, la ioh 221 klur na ka sorkar pdeng na ka bynta ka MGNREGS bad ka dei ka jingpynmang pisa kaba heh duh kaba ioh na ka sorkar pdeng ia ka jylla naduh ba sdang kane ka skhim ha u snem 2005.
Ha kane ka skhim 90 percent na ka jinglut la bei da ka sorkar pdeng katba 10 percent, yn bei da ka sorkar jylla.
Shillong, 15 Rymphang: Ka elekshon MDC shiteng samoi ka dang jngai bad ym pat shym la pynbna haduh mynta ruh ia ka sngi ban long elekshon, hynrei ka lyer elekshon ha Nong krem konstitwensi ka la sdang ban beh bha ha kaba ka sur u paidbah mynta ha katei ka konstitwensi ka sdang ban sawa jur sha u bah H.
S Shylla uba dei u MLA bad MDC barim bad u Chief Executive Member (CEM) barim ka KHADC.
Ha ka jingiakren bad u Rupang uwei na ki nongkyrshan radbah jong u bah Shylla u la pynpaw ia ka jinglyngngoh kaba khraw ha kane ka sien kaba mynta naba u la ong ba ki briew kiba la leit khroh ia u bah Shylla ba un ia khun elekshon ki dei kito ki briew kiba ju ieng pyrshah bha ia u ha ki elekshon kiba la dep.
U la ong ba ki briew kiba leit ban khroh biang ia u bah Shylla ban wan phai sha ka Politik ki dei ki nongialam jong ka seng Congress bad kiwei pat ki seng bad ki dei ruh ki briew kiba kyrshan bha ia u bah Ardent M Basaiawmoit (MLA ka Nongkrem konstitwensi) ha ki elekshon kiba la dep.
Utei u nongkyrshan radbah u bah Shylla uba la ju ia donlang ha kti hakjat jong u ha ki snem kiba la leit noh u la ong ba ma u bad kiwei pat ki nongkyrshan ia u bah Shylla ha kaba nyngkong ki la rai ba kin ym kynshoit shuh ia u bah Shylla ban ia khun elekshon (kata ka dei hadien ka jingrem elekshon jong u),hynrei mynta u la ong ba kiba leit khroh ia u bah Shylla ki dei pynban da ki briew kiba ju pyrshah bha ia u bad katei ka la pynshit rhem biang ia ka mynsiem jong ki.
Da U Sannio SiangshaiJowai, 17 Rymphang:Ka kam ri Ngap ka dei ka kam kaba myntoi na ka bynta ban kyntiew ia ka ioh ka kot ha ka iing ka sem khamtam ha kine ki sngi ka jingkyrduh kam kyrduh jam.
Ka kam ri Ngap kadei ruh ka kam kaba suk bha hynrei kaba donkam ka long tang ban ioh jinghikai kaba malu mala.
Ki riew hyndai leilei kin donkam satia ia ka jinghikai lane ki training, hynrei ki ri ia ki Ngap ban ioh um ngap namar ka Um Ngap ka long ka dawai haba jyrhoh, tah ktien bad kiwei kiwei ki jingpang.
“Nga la pyrshang ban ri Ngap na ka bynta ban ioh ban ne dih ha ka por ba ioh pang jyrhoh ban tah ktien", la ong u ma Sanki Shylla uba na ka shnong Iongnoh, West Jaintia Hills.
U ma Sanki u la sdang ban ri ngap da kaba leit wad ia ka kmie Ngap na Khlaw.
Kane ka long da kaba bud ia ka rukom leh ki barim bajah ban wad kmie Ngap lane Kiaw Ngap na Khlaw ban wanrah ia ka sha iing ne sha kper ban ri ia ka bad ia ki khun jong ka na ka bynta ban ioh ia ka Um Ngap.
“Nga la wad ia ka Kmie Ngap (Kiaw) bad nga la ioh 3 tylli, na kine lai tylli la mih 6 tylli ki Kiaw bad na ki 6 la mih 12 Kiaw kaba mut hap ban shna 12 ksing", la ong u ma Shylla.
U ma Shylla haduh mynta u la don haduh 47 tylli ki Ksing Ngap bad u la khmih lynti ba hapoh une u snem un sa ioh sa 47 tylli ki Kiaw ban pynmih haduh 94 ksing.
U ma Shylla u don ka thong ban ri bun spah ksing ha kine ki snem ban dang wan.
Hadien ba u ma Shylla u la ioh ia ka Training na RRTC u la sngewthuh shuh shuh ia ka kam rikam katkum ka jingstad saian bad mynta u la duriap ha katei ka kam ha kaba ka la pynioh nong ia u.
Ha u snem 2015, nga la ioh 143 Kg ka Um Ngap bad nga la die ia ha ka dor 650 shi Kilo bad nga la ioh nong haduh 92950 tyngka (650*143Kg).
Utei u nongri Ngap ka shnong Iongnoh u la pyndonkam da ki ksing hyndai kaba mut u shu samla thliew ia ki dieng met baheh kiba u la thied haduh 300 lane 350 tyngka kawei.
“Ha ka Training jong ka RRTC, na la ioh jinghikai ban pyndonkam da ka ksing katkum ka ksing sorkar, hynrei ngam don pisa ban thied, namar ka rem haduh 2500 eiei", la ong u ma Sanki Shylla.
“Em ngam pat ju ioh jingiarap ruh na ka sorkar halor kane ka kam ri ngap jong nga, wat tang kawei ka ksing ruh.
Kane kaba phi iohi hangne kawei ka dei kaba nga la thied hi na pla la jong namar ki ong hapoh Training ba kine ki ksing ki pynmih bun ia ka Um Ngap", la ong utei u ma Shylla.
Ka kam ri Ngap kadei ka ba suk bad kaba pynmyntoi, nga kyntu ia ki samla khlem kam khlem jam ban pyrshang ia kane ka kam.
“Kaei kaba ngap ban ban leh ka long ban peit ioh wan par u dkhiew ban pynjot ia ki rew ngap bad ruh ia ki Ngap Kyieng ioh ki wan pyniap ia ki Ngap tem kiba trei shitom, lait na kita, nga shu ap ia ka por ban khlong bad ban pyniakhlad kmie", la ong utei u ma Shylla.
For beginners pyrshang ban shna hi Ka synduk ngap Lada phi nang carpentry Malu mala la biang palat.
Nga kwah ban ioh ia u numbers phone ia u principal u ba ai training ban ri ia u ngap na mar nga kwah ban leit treiNing  tang ba ngam ithuh jaka.
Shillong, 16 Rymphang:   Ka Khasi Students’ Union (KSU) ka la dawa ba u Myntri Rang bah ka jylla u Mukul Sangma u dei ban tuklar ia ka jingshah pynngat ain thmu pyniap briew u nongniah ka kali kamai Mahindra Max tang namar ba ka leit tyngkhuh ia ka kali jongu.
“Ngi kyntu ia u Myntri Rangbah, uba sngap jar jar mynta, ba un tuklar ia kane ka kam, kum u kpa ka jylla ba un map ia ka jingbakla jong u nongniah ka kali Maxx"  la ong ka KSU ha ka jingpynlait khubor mynta ka sngi.
“Ka jingmap jongu Myntri Rangbah kan pynthanda ia ka jingeh ba kiba haiing jong u nongniah kali kamai, namar ong ka ktien, ban bakla dei ka jinglong briew, ban map dei ka kam blei", la ong ka KSU.
Lah ban kdew ba u Bah Jeskalur L Mawdoh u nongniah jong ka  Mahindra Max, (ML-04A-3374) la pynngat ha ka kyndon 307 ka Indian Penal Code (IPC)  hadien ba ka kali jongu, ka la iatakhuh bad ka kali ba shong u Myntri Rangbah ka Honda Accord (ML-01-0001) ba niah da u P Lyngdoh ha ka 11 tarik mynta u bnai ha Laimer, Shillong.
“Kaei kaba kham sngew diaw, ka long ba u pulit ophisar u Myntri Rangbah u sted wut wut ban pynngat ia u Bah Mawdoh ha ka mukotduma pyniap briew ha ka kyndon 307 IPC,"  la ong ka KSU.
Ka la ong ba u Bah Mawdoh u dei u nongkamai ia ka longiing ban pyndap ia ka jingdonkam ba man ka sngi, bad u Myntri Rangbah u dei ban map noh ia u", la bynrap ka KSU.
Nongpoh, 16 Rymphang:Ki nongialam jong ka KSU, North Khasi Hills District (NKHD) ha ka jingialam u President, Samla Ferdynald Khar kamni, Lambok Rymbai, General Secretary, lem bad ki dkhot jong ka seng, ki la leit ban iakynduh ia ka DC Ri Bhoi, Dr.
Pooja Pandey bad weng noh ia ka shithi ba ki la buh, halor ka jingpyrshah ban plie ia ka Toll Gate jong National Highway Authority of India (NHAI) kaba don ha 20Mer, hapoh jong u surok bah NH-6, ha Ri Bhoi District.
Kum ban shu kdew hangne, ka KSU, NKHD, ha kaba nyngkong ka la pynpaw ia ka jingpyrshah kaba jur halor ka jingthmu ban plie ia kane ka jaka khrong khajna bad ka daw kaba la pynlong ia ka seng ban pyrshah ha kaban plie ia kane ka jaka khrong khajna, ka dei namar bun na ki jingtei ia kane ka surok 4-lane ki dang sahteng, khamtam lei lei haba iadei bad ka jingpynslem ha ka ban tei ia ka Umsning By-Pass.
Haba iadei bad kane, na ka liang u Samla Ferdynald, u la ong ba ka seng kam don shuh kano kano ka jingpyrshah halor ban sdang noh ia ka jingplie ia katei ka Tool Gate, ka long ba hadien ba u Chairman jong ka NHAI, u la kular bad jubab halor ki mat jing dawa ba la buh da ka seng, kum ka jingsdang noh iaka jingtei ia ka Umsning By-Pass lem bad kiwei kiwei kiba dangsahteng ha ka jingtei ia kane ka Jerobad-Shillong Expressway.
“Kumba ka long mynta kane ka company ba shna ia kane ka surok kam lah ban pyndep ia kiba dang sahteng namar ba ka don ha ka jingkyrduh pisa, hynrei lada plie noh ia katei ka jaka Khrong Khajna, ka pisa kaba mih na katei ka Tool Gate, la lah ban pyndonkam ha ka ban pyndep lut ia ki jingtrei ba dangsahteng, khamtam ia ka Umsning By-Pass kaba dang sahteng kat haduh mynta mynne" bynrap u Samla Ferdynald Kharkamni.
Ha kane kajuh ka sngi, hadien ba ngi la weng ia ka shithi jingpyrshah halor ka jngplie ia ka Tool Gate, ngi la buh ruh ia ka jingthoh sha ka Dr.
Pooja Pandey, halor ka jingshem jingeh jong ki paidbah nongleit nongwan ha u surok bah NH-6, namar kumba la iohi mynta katei ka Weigh Bridge bad Sale Tax Gate ha Umling, kam don jaka ban pynieng ia ki kali kit mar kiba donkam ban thew ha katei ka Weigh Bridge, hynrei la shu pynieng ha surok bah, ha kaba ka ju wanrah ruh ia ka jingdheng kali ha katei ka jaka.
Namarkata, khnang ba kan pynsuk ia ki paidbah nongleit nongwan ha shilynter jong u surok bah NH-6, ka seng ka la dawa ruh iaka DC, Ri Bhoi, ba kan tuklar halor katei ka Weigh Bridge, ba kadei ban shna noh da kawei ka lynti, khnang ba kan nym wanrah ia ka jingsahkut kali ha katei ka jaka bad lada ka sorkar kam shimkhia ban buh la ka jong ka surok ha katei ka jaka, ka seng kan sa buh ka jingujor shaka iing bishar jong ka jylla, pynkut u samla Ferdynald Kharkamni.
Shillong, 17 Rymphang:Ki nongialam jong ki 46 tylli ki shnong mynta ka sngi ki la ia kynduh ia u CEM ka KHADC u bah Pynshngaiñ Syiem ban leit pynsngew ha u ba u dei ban ai No- Objection Certificate (NOC) noh ia ka Uranium Corporation of India Limited (UCIL) ba kan thaw ia ka surok 2 lane na Nongstoiñ sha Mawthabah.
Ki nongialam jong kitei ki shnong ki kynthup ia u bah Bresswell Paliar u Acting Lyngdoh jong ki 6 shnong, u Nendar Lyngkhoi, President Ki Nonsynshar Shnong Umdohlun (KNSU) circle, u Ricky Sohlang President HANC, Heksdingland Lyngdoh President Nongsynshar Shnong jong ki 7 shnong.
Haba kren sha ki nongthohkhubor u bah Bresswell u la ong ba haba don ka jingialang kur u ju pan jingmut na ki paidbah ha kaba ia dei bad katei ka jingshna surok bad kam ju don kano kano ka jingpyrshah, hynrei ki pdiang sngewbha ia ka jingwan ka surok bad ki pyrshah pat ia ka jingtih uranium ha katei ka thaiñ.
Ha ka jingiadei bad ka jingpyrshah ki Seng  bhalang ban thaw ia ka surok 2 lane u la ong ba ha ka jingialang la ju ia kren tang ban shna ia ka surok bad kam ju don jingpyrshah na ki paidbah ban shna surok.
U la ong ba lada jia ba shna surok ki 60 tylli ki shnong kin ioh jingmyntoi, hynrei ki la ong ba u CEM um kular eiei halor katei ka jingpynbor jong ki.
Ki la ong ruh ba lada don mano mano ba pyrshah ia ka jingthaw surok ki dei ban pynlong jingialang paidbah ha KHADC ne ha ka shnong jong ki, “Ngi don ki dkhot sengbhalang ha shnong jong ngi ruh, bad haba ngi ia kren ia katei ka ishu ha Dorbar kim ju ang tang shi kyntien ruh ban pyni ba ki pyrshah ia ka jingshna surok" u la ong.
Shillong, 16 Rymphang: U Chairman barim ka HNLC u Bah Julius Dorphang uba dei u MLA Mawhati u la pynrem ia ka jingpyniahap u MDC ka Jaiaw u Bah Adelbert Nongrum ia ka jingjia aksiden u nongniah kali kamai bad u Myntri Rangbah Dr Mukul Sangma, bad u la kob iatainia bad u CEM barim ka KHADC u Bah Adelbert Nongrum ban iashai.
U Bah Nongrum ha ka jingpynlait khubor dang shen,  u la wohnia jur ia ka sorkar jylla kaba nion bein ia kiba duk tang namar ka jingbakla ba khyndiat hynrei, ka pynlait lan ia kiwei kum u Bah Dorphang uba la don kti ha ki kam bymman.
Haba kren mynta ka sngi, sha ki lad pathai khubor, u Bah Dorphang u la kob iatainia ia ka jingkren jong u Bah Nongrum, da kaba ong “Nga kloi ban iatainia ha kano kano ka por, ha kano kano ka jaka".
U la ong ba kano kano ka jingujor ha kaba iadei bad ki kam jongu mynshwa, u Bah Nongrum u dei ban leit rah sha ka Kashari.
Dang shen, u Bah Nongrum u working president ka Khun Hynniewtrep National Awakening Movement (KHNAM)  u la ong ba ka jingkem bad ka jingpynngat  jong ki pulit ia u nongniah kali Bah Jeskalur L Mawdoh ha ka jingthmu pyniap briew tang namar ba u iatakhuh bad ka kali u Mukul Sangma, ka pyni ba ka sorkar ka noin bein ia kiba duk.
Na ka liang u Bah Dorphang u la ong um don jingiadei eiei bad ka jingjia aksiden bad balei u Bah Nongrum u kren ia ka bym iahap eiei.
“U Bah Nongrum u dei u nongbishar bad ka kashari.
Lada u don eiei kaba shun shimet ia nga, u dei ban leit sha ka Kashari kam don jingeh eiei", la ong u Bah Dorphang bad bynrap, “Nga burom ia u kum u nongialam paidbah", la ong u Bah Dorphang.
U dkhot ka Mawhati Constituency Political Committee (MCPC) u Bah Alos Nongpoh u la wohnia ia u Bah Nongrum  da kaba ong ba kam long kaba dei ban shu pynbud nam sniew ia u nongmihkhmat paidbah.
Halor ki kam runar ba mynshwa, u Chairman barim ka HNLC u la ong ba ka ain kan leh ia kaba donkam.
Lah ban kdew ba ia u Bah Jeskalur L Mawdoh u nongniah ka kali kamai Mahindra Max (ML-04A-3374) la pynngat ha ka kyndon 307 ka Indian Penal Code (IPC)  hadien ba ka kali jongu, ka la iatakhuh bad ka kali ba shong u Myntri Rangbah ka Honda Accord (ML-01-0001) ba niah da u P Lyngdoh ha ka 11 tarik mynta u bnai ha Laimer, Shillong.
Jowai, 16 Rymphang:U wei u khynnah samla lud uba dang 15 snem ka rta u la shah dungiap ha la u jong u kynum ha ka shnong Barato ha West Jaintia Hills District ha ka miet sngi U Blei bad ia ka metiap la pynkhuid mynta ka sngi ha katei ka shnong.
Utei u samla lud, u dei uba la tip kyrteng kum u Master Ronaldo Nongbah bad utei u kynum uba la dung iap ia u la tip kyrteng kum u Kyrio Dhar uba dei na ka juh ka shnong.
Ka khubor ka la iathuh ba ha kane ka sngi U Blei ba ladep, kitei baroh ar ngut ki la ia kynduh ha iing iap briew.
Katba u tei u Ronaldo Nongbah u dang ia leh kai Carom Board, utei u kynum jong u u la ong ia u Ronaldo ba un ai bynta ia kiwei hynrei ha katei ka por ka la mih ka jing iakynroi bad ia kynrup mar met hapdeng utei u khynnah bad u kynum jong u.
U kynum jong u, u la mih snam malu mala bad hadien ba la pyn iakhlad, utei u kynum u la jah rngai noh.
Dei ha ka por 10 baje janmiet eiei ha ka por ba utei u khynnah samla u la mih na katei ka iing iap briew ban leit sha la iing, utei u kynum jong u uba la apthap ia u, u la pynsangeh ia ka kali bad u la phah hiar ban ia khun lada u kop, dei hangne ba utei u kynum jong u u la sei da ka kynja wait tukri bad dung ia utei u khynnah samla na kpoh haduh ban da mih lut ki snier shabar.
La pynkit ia u mar mar sha Nartiang PHC ha kaba u Doctor u la pynbna uba u la dep khlad lypa shawa ba un poi sha katei ka jaka ai jingsumar.
Hadien kane, utei u kynum u la wan pyndem bad aiti hi ialade ha khmat ki pulit, ki pulit ki la kem ia u bad la rah sha iing bishar ha kaba ka iing bishar ka la ai bor ia ki pulit 3 sngi ban tohkit ia u.
Jowai, 16 Rymphang:Ka KSU – JHDU kala ai por ia u Manager jong ka United Bank of India kaba don ha Khieh riat ban pynbeit ia ka jingspel dak kaba la thoh ha ka signboard bad ha baroh ki kot ki sla kiba katei ka bank ka la leh baroh baroh shi katta da kaba spel dak bakla ia ka Khliehriat sha ka Khliehriahat.
Ka KSU-JHDU ka la lap ia kane bad ka la leit ia kynduh ia u Manager katei ka Bank ha ryngkat ka jingthoh ban dawa ba udei ban pynbeit ia kane hapoh shibnai lym kumta ka seng ka hap ban shim da kawei pat ka lynti katkum ka ain.
Ki bun bah ki kyrteng jaka kiba la pynbakla ha ka rukom spel dak, ha Ladrymbai don kiba thoh khamtam ha ki dukan bar jylla, hotel ha ka jaka Ladrymbai la thoh Ladtumbai, ha ka jaka Khliehriat la thoh Khilari lane Khliehriahat bad kumta ter ter.
Kane ka jingthoh spel dak ba bakla ka la pynkulmar ia ngi bad ia ki briew kiba nabar la ong ka KSU.
Shillong, 17 Rymphang: Ka KSU Central Body hapoh ka jingialam u General Secretary jong ka u samla Auguster Jyrwa mynta ka sngi ka la leit ban ia kynduh ia u Deputy Commissioner ka East Khasi Hills District u bah PS Dkhar ban pynsngew ha u ia ka jingud ki paidbah, kiba la jah kyrteng na ka kad khaw rashon ba la pynih da ka sorkar.
Hynrei ha katei ka jingiakynduh u GS ka KSU u la ong ba u DC u la ong ia ki ba katei ka jingpynrung kyrteng kan dang iai bteng bad ki paidbah kim dei ban duh jingkyrmen bad shen yn sa pynmih biang ia ki phom na ka bynta kito ki bym pat mih kyrteng ha kaba ia ki phom jong ki ki lah ban ioh na ka ophis u DC lane na kito ki dukan kiba ki ju shim khaw rashon.
U GS ka KSU u la ong ba ha ka thup kyrteng kaba ka sorkar kala pynmih kiba bun na ki trai shnong kim rung kyrteng katba ki bar jylla pat ki mih kyrteng bad katei ka dei na ka daw ba haba ki nongwan thoh Census ki wan sha iing briew ki lap nyngkong ia ki nongshong wai lane ki bar jylla ba shongwai bad ki la shim ia ka kyrteng jong ki bad ka pyni noh ba ki trai ing ki dei kiba bit ba biang bad kim ioh shuh ia katei ka kad.
U la ong ba ka KSU ka la ia kren ruh bad u DC halor ka jingthmu ka sorkar ban pynduh khaw rashon ia ki longing kiba trei kam sorkar bad kane kan ktah ia ka ing ka sem jong ki paidbah naba u la ong ba lada jia ba u kpa u dei u treikam sorkar katba ka kmie ka shong ing bad don sa 7 ne 8 ngut ki khun kiba hap ban bsa kan shem jynjar ia u.
Shillong, 17 Rymphang: Ki bor District jong ka West Jaintia Hills hapoh ka jingialam u ADM bah D.
M Wahlang ha ryng kat ka jingdonlang u Addl.
SP ka West Jaintia hills District,u bah Shemphang Syrti bad ka kynhun pulit jong u ki la hiar sha ka shnong Iongnoh ban leit plie ia ka ing mane ka balang u Blei kaba la shah khang tala ha ki bor shnong la kumba saw bnai eiei.
Ha katei ka jingleit plie ia katei ka iing mane la lap ba ki don ar tylli ki tala ba khang kawei ka dei ka tala ka balang kaba la khang kumba ju khang ha ka por ba la dep pyndonkam bad kawei pat ka dei ka tala jong ka shnong kaba ban najrong.
Shuwa ban plie ia katei ka ing mane ki bor District kila ia kren bad u Rangbah Shnong, ki bor shnong bad ki bor pyniaid Balang jong ka Balang u Blei (Sohmynting Circle-Church of God) bad hadien ka jingiakren ba plie biang ia katei ka ing mane.
Ka la don ruh ka jingbatai bad ka jingiasyllok bad ki bor pyniaid shnong ba kim lah ban leh ia kaba kum katei ka kam kaba long pyrshah ia ka riti synshar ka ri India kaba long laitluid ha ka jingngeit Blei.
Lah ban kdew ba katei ka iing mane ka Balang u Blei ka dei kaba don ha ka kyntoit Iaplashait kaba bun ki nongshong shnong ki dei ki Niamtre.
Ki bor shnong jong katei ka shnong ki la khang ia katei ka ing mane na ka daw ba ki la kynnoh ba ia ka jaka ban tei ia katei ka ing mane la ai jingbit tang u Rangbah Shnong bad Secretary shnong barim katei ka shnong khlem ka jingtip ka dorbar pyllun.
Shillong, 17 Rymphang: Ki pulit ki la weng noh ia ka kyndon Aiñ thmu pyniap briew u/s 307 IPC kaba ki la pynngat ia u nongñiah kali kamai uba la kum synrud ia ka kali ba shong u myntri rangbah ka jylla u Dr.
Mukul Sangma ha ka 11 tarik u rymphang ha 3 mer Upper Shillong ha ka por 1:30 baje eiei.
Haba kren sha ki nongthoh khubor mynta ka sngi u Superintendent of Police East Khasi Hills u bah M.
Kharkrang u la ong ba katei ka jingweng noh na katei ka kyndon ia u bah Jeskalur L Mawdoh, 25 snem ka dei hadien ba ki pulit ki la dep tohkit ia u kumba 5 sngi eiei bad ki la lap ba kam dei ka jingleh khnang jong u, hynrei ka dei tang ka jingthur mur jong u ban niah kali.
U bah Kharkrang u la ong ba ha katei ka sngi katba u myntri rangbah u dang don ha lynti jong u ban leit sha kad Helikoptar kaba don ha 7 mer Upper Shillong ka kali ba Mahindra Maxi Cab kaba don ia u nombar ML-04A 3374 ka la tynrah ia ka kali kaba shong u myntri rangbah bad ka dei ruh na ka liang kaba u myntri rangbah u shong.
U la ong ba ia katei ka kali la pynsangeh da ki pulit (Pilot Car) kiba pahara ia u myntri rangbah bad ha katei ka por ka Max ka la sangeh, hynrei u la ong ba tang ia iaid biang ka kali u myntri rangbah katei ka kali ka la tur biang na shaphang ka mon jong u bad ka la tynrah artad.
Katei ka rukom leit tynrah ka kali ba niah u bah Jaslakur ka dei kaba don jingsuba eiei , ong u bah Kharkrang khamtam lei lei sa ka jingleit tynrah ka dei ia ka kali ba ioh ia ka bor pahara kaba ki ong ka Z Plus Category,kumta la rejistar case ia u hapoh ka 307 IPC.
U la ong ruh ba ki pulit ki laleh sted ban tohkit ia katei ka jingjia ban tip hato la ka dei kaba leh khnang da kaba thmu sniew ia u myntri rangbah uba don hapdeng ka jingpahara kaba jur bad lada jia ba ka dei ka jingleh khnang mano ba kynshoit nadien ia utei u nongniah ban leh kumtei,ong biang u bah Kharkrang.
Hynrei u la ong ba ha ka jingtohkit ki pulit ki la lap ba utei u nongniah u Jeskalur uba kamai na Shillong sha Nongkhlaw u la leh ia katei ka kam da ka jinglong thur mur jong u ha ka jingniah kali, kumta la weng noh ia u na katei ka kyndon hynrei la pynngat pat ha ka kyndon u/s 279/336/427 IPC.
U bah Kharkrang u la ong ba ka 279 IPC ka dei kaba pynngat halor ka jinglong thur mur ha ka jingniah kali, ka 427 ka dei kaba la pynjulor ia ka kali u myntri rangbah.
La kylli na u bah Kharkrang hato katei ka jingweng noh ia ka 307 IPC ka dei na ka daw ka jingshah pynbor kiba bun na ki sengbhalang bad ki paidbah , u bah Kharkrang u la ong “Ka kam jong ngi kam dei kaba shah pynbor hano hano ruh, hynrei ka jingweng noh ka dei katkum ka jinglap ka jingtohkit" ong u bah Kharkrang haba pyntip sha ki nongthohkhubor ba katkum ka jingkynmaw jong u katei ka jingshah tynrah ka kali u myntri rangbah ne ki kali ba don ding sohsaw ka dei kaba nyngkong eh ha ka jylla bad u la ong ba kam pat ju don ba ka kali ba shong ki heh ki haiñ kan shah tynrah hynrei ka jingshah tynrah ki kali pahara te ka ju don.
Haba la kylli biang hato katei ka jingpynngat 307 IPC ia kiba tynrah ia ka kali ki briew ka dei kaba la ju pynngat teng ne-em ia kiwei pat ha ka por ba mynshuwa,u bah Kharkrang u la ong ba kam pat ju don ka jingpynngat 307 IPC ha ka jingshah tynrah kali.
Ha kaba ia dei bad ka jingpynngat 307 ia u Jeskalur u bah Kharkrang u la ong ruh ba katei kam pat dei ka jingshah pynngat ia u ha ka kyndon aiñ thmu pyniap briew hynrei ka dei tang ka jingrejistar case ha ka kyndon 307 hynrei kaba lah ban pynthikna pat hadien ka ingtohkit ha kano ka kyndon aiñ ban pynngat bad katei ka jingrejistar case 307 ruh u la ong ba ka dei na ka jinglong pher jong katei ka jingleit tynrah u bah Jaslakur ia ka kali u myntri rangbah.
U bah Vivek Syiem SP (Crime) u la ong ba bunsien haba wan ki jingujor na u paidbah kum ka jingujor ba shah batbor ki pulit ki ju rejistar case ia u nongshah ujor ha ka kyndon batbor hynrei hadien ba la tohkit la lap ba ka dei tang ka jingshah leh tohmet bad kaba kum kane u la ong ba la weng noh na ka kyndon batbor bad la pynngat pat ha ka kyndon ba leh tohmet ia ka kynthei.
La kylli biang na u SP shano ka kali (Max) ba niah u Jeskalur ka don bad shano ka kali u myntri rangbah,u SP u la ong ba ka kali u Jeskalur ka don ha kti ki pulit katba ka kali u myntri rangbah pat la pyllait noh, haba la kylli biang shano u bah Jeskalur u don u bah Kharkrang u la ong ba u don ha ka jingtohkit ki bor ka kashari jong u Additional District Judge.
Nongstoin, 17 Rymphang:Ka HYC Mawshyn rut Circle hapoh ka jingialam jong u samla Sranly Rongrin mynta ka sngi kala ioh ban bat noh ia ki 12 ngut ki suba khar Bangla, na kawei na ki jaka ha Riangdo katba ki dang wan leh mynleh kum ki nongdie jain kiba shu wan tyrwa manla ki jaka ha ki thain nongkyndong.
Ia kitei ki khadar ngut ki suba khar Bangladesh la tip kyrteng u Abudin Shikh, Nimohol Shikh’ u KS.
Hook, Aloom Islam, Gurmul Shikh, Ali Husien, HP Shikh , Jisoul Hoge, Bs Husien,kiaamool Ali ,Akmol Shikh  bad u Jonat Hoge.
Hadien ba ka seng kala i shan khmat ia kitei ki 12 ngut kiba dei ruh na ka jaitbynriew Muslim suda kala bat ia ki ban pynlong ia ka jingtohkit bad hadien ka jingtohkit ka seng kala suba jur ba kitei ki bar Ri kim dei satia ki nong India namar kim shymla don satia ia ki kot ki sla ban pynshisha.
Haba iakren bad u Rupang u samla Rongrin u la ong ba kitei ki suba khar Bangla kila wan na ki thain Langpih bad ki thmu ruh ban leit tur sha ki shnong kiba kham kyndong kiba don sha ka thain Mawshynrut da kaba ki leh mynleh kum ki nong tyrwa jain hynrei ka seng kala suba jur ruh na kitei ki suba bar Ri ki don ruh ka jingthmu ban shim kabu ban ioh shongkha shong man khnang ba kin suk ka wan buhai shnong.
Shuh shuh u la ong ruh ba katei ka jingwan tur jong kitei ki bar Jylla kala jia man kapor ha ka thain Mawshynrut bad kaba lah ruh ban buh ia ka jingma kaba khraw ia ka jaitbynriew khasi, na ka jingthmu barieh ka jonh ki, u la ong ruh ba ka seng ka nym shong kli kti hynrei kan ialeh ban buddien khnang ba kan nymlong ka jingma ia ki paid nongshong shnong ka thain.
Na ka liang jong ka seng ka kyntu jur ruh ia ka sorkar Jylla lyngba ki bor badei peit ba kin shimkhia lem ha kaba iadei bad katei ka kam khnang ba kan nym buh jingma ia ka jaitbynriew namar ioh lehse kitei ki bar Ri ki lah ban long ruh ki nong syntiat ban pynjot ia ka Ri bad ka jaitbynriew.
Shillong, 17 Rymphang:Ka dorbar pyllun jong ka Hima Mylliem, kan long lashai ka sngi  ban iakren ia ki kam ba la ujor pyrshah da kiba bun ki myntri ia u Syiem Mylliem u Paiem Latho Manik Syiem.
Kane ka dorbar kaba lah ban khluit bha, la khot hadien ba la pynmih da ka KHADC ia ka jingbthah ia ka bor Hima ban lum ia ka dorbar ba la ioh ia ka jingujor na ki myntri ka Hima.
Yn pyniaid ia ka dorbar da u Syiem Khynnah kaban sdang ha ka por 1 baje mynsngi, la ong u Myntri K Nongkhlaw.
Katkum ka jingia kren bad u Myntri Nongkhlaw, ki myntri kiba don kumba 28 ngut na ka 42 ngut, kiba pyrshah ia ki kam  jong u Syiem Mylliem, kin dawa ba dei ban weng noh ia u Syiem kumba la buh ruh ia ka jingujor sha ka KHADC kham mynshwa.
“Ka jingdawa ban weng noh ia u Syiem, ka dei kaba la dep buh naduh kham mynshwa", la ong u Myntri Nongkhlaw ka Hima Mylliem.
Ha kane ka dorbar, ka KHADC kan phah ruh ia u nongpeit pyrman ban bishar ia ka jinglong jingman ka dorbar bad ba un ai kaiphod pat sha ka KHADC.
Kham mynshwa, u Chief Executive Member ka KHADC u Bah Pynshngain N Syiem u la ong ba ka Council ka la bthah ia ka Hima Mylliem ban khot noh ia ka Dorbar Pyllun shwa ban kut u bnai Rymphang mynta u snem.
“Ngi la ai por ia ki ba kin khot noh ia ka Dorbar Hima, Dorbar Pyllun bad ngi kyrmen ba kin leh shwa ban kut une u bnai Rymphang", la ong u CEM ka KHADC haba iakren dang shen.
Ka KHADC ka la hap ban bthah ia u Syiem ka Hima Mylliem hadien ba u la ioh ia ka jingujor na ki Myntri ka Hima ia ka jingbym ju khot dorbar shuh u Syiem la bun snem mynta.
Kumba 28 na ka 42 ngut ki Myntri ka Hima Mylliem, ki la ujor sha ka KHADC pyrshah ia u Syiem, u Paiem Latho Manik Syiem, pyrshah ia ki kam leh donbor jongu, bad ki katto katne ki myntri khlem da iatip lang ka Hima, kum ka jingdie jaka ha Lum Mawpat sha ki kynhun Balang, ka jingshna dukan ha Iewduh bad kiwei ki kam Hima.
Na ka liang u CEM u la ong ba ka dei ka kamram jong ka Hima Mylliem ban khot ia ka Dorbar bad ban shim ia ka sur jong baroh ki dkhot.
“Ngin ap ia ka jingmih na ka dorbar", la ong u CEM.
Shillong, 17 Rymphang:Mynta ka miet la ioh jingtip ba u nongniah ia ka kali kamai Max ML-04A-3374 u bah Jeskalur Mawdoh (25) uba la shah pynngat kyndon aiñ thmu pyniap briew na ka daw ba u la kum leit synrud ia ka kali u myntri rangbah ka jylla u Dr.
Mukul Sangma, u la ioh jamin na ka kashari.
Hynrei la ong ba haduh ba thoh ia kane ka khubor, ym pat don na ki nongbah jamin ki ban wan shakhmat ban soi ia ki kot ki sla kiba donkam.
Shuwa ban ioh jingtip ia ka jingioh jamin utei u nongniah kali kamai ki pulit ka East Khasi Hills lyngba u SP u bah M.
Kharkrang ki la weng noh ia ka jingpynngat kyndon aiñ thmu pyniap briew ia utei u samla bad ki pulit ki la ong ba ki la lap lyngba ka jingtohkit ba um don jingmut sniew ia u myntri rangbah, hynrei ka dei tang ka jingthur mur ha ka rukom niah kali jong u.
Lah ban kdew ba katei ka jingjia aksiden ka dei kaba la jia ha ka 11 tarik u rymphang bad tang 5 sngi ki pulit ki la dep tohkit ia katei ka kam bad ki la pynthikna ba um dei uba thmu pyniap briew hynrei dei ka jingbakla.
Halor katei ka jingioh jamin U bah Jeskalur, U Rupang, ula iakren bad U bah Bok, uba dei u kthaw jong utei u nongniah Max, hynrei, ula iathuh ba um shym la tip eiei satia, namar ba u dang ioh jingtip, ba katei ka jingpyllait jamin, kan lah ban long ha ka Sngi Thohdieng.
Nongpoh, 17 Rymphang:Khnang ba kan long ka jingsuk bad ka jingmyntoi na ka bynta ki nongleit nongwan ha ka jylla, kiba ju pyndonkam ban leit jingleit lyngba jong ki liengsuin, mynta ka sngi u Bah HDR Lyngdoh, myntri ka sorkar jylla ba dei peit ia ka tnad transport haka sorkar jylla, ha ryngkat bad kiwei de ki heh ophisar, ki la pynlong ia ka jingleit ban jurip ia kane ka Kad Liengsuin, kaba don ha Umroi.
Ha kane ka jingleit jong u Bah HDR Lyngdoh, ban jurip ia ka Umroi Airport, la don ryngkat bad u IW Ingty, Commissioner Secretary ka Transport ha ka jylla, u Sanjoy Tyagi, Director ka Umroi Airport bad ophisar jong ka tnad Transport, ki la pynlong ruh ia ka jingialang ba kyrpang ha katei ka jaka, ban ia phylliew jingmut halor ka katei ka kad liengsuin.
Ha kaba iadei bad kane ka jingwan jurip, u Bah HDR Lyngdoh, u la ong ka jingthmu ba kongsan eh ha kane ka jingwan ban jurip ha kane ka Airport, ka long ban peit ia ka jinglong jingman halor kane ka jingsdang ban pynheh ia kane ka Airport.
Haba ia kren bad ki Nongthoh khubor hadien ka jingialang ha Umroi Airport, u Bah HDR Lyngdoh kum u Myntri ka tnad Transport, u la ong, kumba ka long mynta kam don shuh kano kano ka jingpynwit halor ka jingthmu jong ka sorkar ban pynheh ia kane ka Kad Liengsuin kaba don ha Umroi, hynrei ki shu don khyndiat khynsoit ki jingwit bad ki katto katne ki trai jaka, ki bym pat ioh ka jingsiew na ka sorkar.
“Khnang ba ka jingtei ban pynheh ia kane ka Kad Liengsuin kan long kaba stet bad dep kloi, ka sorkar ka la shimkhia ruh ban pynbeit kloi, ia ki kynrum kynram kiba la mih ha kane ka jingpynheh ia ka Umroi Airport, khamtam bad kito ki trai jaka ki bym pat ioh ia ka jingsiew na ka sorkar, kum ka bailutksan hadien ba ki la duhnoh ia ki jaka ka jongki" ong u Bah HDR Lyngdoh.
Katei ka Umroi Airport, kadei ka Air Connectivity ba nyngkong eh ha ka jylla bad kan long ka jingduhnong kaba khraw ia ka jylla lada kin iai mih shibun ki jingpynwit ha ka jingsdang ban tei ia katei ka Kad Liengsuin, bynrap u Bah HDR Lyngdoh.
Ia kaba mynta kane ka Kad Liengsuin, ka dang kit tang ia ki nongleit nongwan kiba thmu ban leit sha Culcutta bad kaba kit tang kumba 15 ngut, hynrei lada ka jingtei ia kane ka Kad Liengsuin kan dep kloi, kin sa don ki Liengsuin Heh kiba lah ban kit haduh 70 ngut ki nongleit nongwan bad ka ban leit shaduh Delhi, ka ban long ruh ka jingkyrkhu kaba khraw ia ka jylla, hadien 42 snem, ba ka la ioh ia la ka jong ka jylla ba pura, la bynrap biang u Bah HDR Lyngdoh.
Namarkata, u Bah HDR Lyngdoh, u la kyrpad ia ki paidbah jong ka Jylla ba kin ia snohkti bad ka sorkar ha kane ka jingpynheh ia ka Kad Liengsuin kaba don ha Umroi, khnang ba kan wanrah ka jingmyntoi ia ki paidbah nongleit nongwan jong ka jylla hi baroh kawei.
Ha kane ka sngi, shwa ka jingleit jurip iaka Umroi Airport, u Bah HDR Lyngdoh, ryngkat bad ki heh ophisar jong ka jylla, ki la leit ruh ban jngoh ia ka jaka ha Mawiong, kaba dei ka jaka ba ka sorkar ka thmu ban tei ia ka Inter State Bus Terminal (ISBT) ne ka steshon jong ki Bus kiba leit shajngai bad kumjuh ruh mynta ka dang wad sa kawei jaka ban tei ia ka Inter State Truck Terminal (ISTT), kaba dei ka jaka ban ieng ba kyrpang tang na ka bynta jong ki trok.
Haba iadei bad ka jingthmu ban tei ia ka ISBT, ka sorkar da ka jngiarap jong ka Ministry of DONER lyngba ka skim NEC, la mang haduh T.
49 klur ban tei ia ka ISBT bad ban pyndep ia kane ka jingtei tang lai snem.
Shillong, 17 Rymphang:Ka jingialang jong ka United Democratic Party- East Khasi Hills District kan long ha ka 19 tarik Rymphang ha Barik por 11 baje, la ong u Bah Teinwell Dkhar MDC, u General Secretary.
Ha kawei ka liang, ka UDP Sohiong circle ka la pdiang sngewbha ia ka jingwan pyniasoh u Bah Klastomanik Sun uba dei u nongialam barim ka BJP Sohiong  bad u  Sordar barim ka Umsaw, Sohiong lem bad kiba ha ing hasem bad ki kur ki jait jongu.
Ka UDP ka la pdiang ia u ha ka 8 tarik Rymphang 2016, la ong u Bah Balom Mawlong u Working President.
Shillong, 17 Rymphang:Ka Hynniewtrep Youth Council (HYC) ka la kynnoh ba ki pulit ka Meghalaya kim pat ler satia ban shakri ia ki paidbah bad ka paw shai ha ka jingjia aksiden ha Laimer, ha kaba u nongniah kali kamai u shah kynnoh ba thmu ban pyniap watla ka dei tang ka jingbakla briew.
“Ym sngew pher shuh ia ka jingbym ler jong ki pulit ka Megha laya, ha kaba ia u Bah PJ Marbaniang ruh ki ong ba u pyniap hi haba la paw ba u la shah siat iap ruh", la ong u General secretary ka HYC u Bah Robert June Kharjana haba pynlait khubor mynta ka sngi.
U la ong ba ka HYC ka sngew artatien jur ia  ka jingtohkit jong ki pulit bad sngew ba ki dei ka bym ler ban shakri ia ki paidbah ka jylla hynrei ki trei tang ban iada ia ki briew ba heh ba hain.
“Kumno ia u nongniah kali ba takhuh da ka jingjia ryngkhat ia ka kali u Myntri Rangbah, khlem kano kano ka jingmynsaw, la pynngat pynban ha ka jingthmu ban pyniap bad pynngat ha ka kyndon 307 ka IPC", la ong u Bah Kharjahrin.
U la ong ba katto katne kiba iohi ia ka jingjia, ki ong ba ka dei ka jingbkla u nongniah u Myntri Rangbah bad ka jingkylli mynta ka long mano ba pyrshng ban pyniap iano.
U nongniah ka sumo u thmu ban pyniap ia u Myntri Rangbah ne u nongniah kali u Myntri Rangbah u thmu ban pyniap ia ki nongleit nongwan kiba shong ha katei ka sumo.
Ha ka jingjia ia u SI ka Patharkhmah u Bah PJ Marbaniang, ki pulit ka Meghalaya ki la ong ba u la pyniap hi wat ki sakhi ki satar ki la pynishisha ba ka dei ka jingshah pyniap, la ong ka HYCKine ki ar tylli ki jingjia ki pyni ba ki pulit ka Meghalaya kim don jingtbit bad kim pat ler satia bad ynnai iakren ia ka kam lehnoh, ka jingrahbor, lute na ki nongniah trok bad kiwei.
“Lada ngi  iakren shaphang kine baroh, ka khana kam nym kut shuh", la ong u general secretary ka HYC.
Ka HYC ka la dawa ba u Myntri Rangbah u dei ban kyrpad ia ki pulit ban weng noh ia ka jingpynngat kyndon 307 ka IP bad dei ban panmap na u nongniah ka sumo bad kiba haiing jongu, kiba don mynta hapdeng ka jingeh namar ka jingduk bad ka jingkyrduh.
Ha kajuh ka por ka HYC Ka la kyntu ia ki pulit ban pyndonkam ia ka buit bad ka jingtbit ban pynlong ia ka jingtohkit ban ai ia ka jingbishar hok ia ki paidbah.
Lada kim ler ban treikam, ka bha ba ka jylla kan nym don pulit shuh, namar ki dei ban sngewthuh ba ka kam jongki, ka long ban shakri ia ki paidbah, ym ban pynsngewbha ia kiba don ha ka shuki, la ong ka HYC.
Shillong, 18 Rymphang:Palat spah ngut ki nongrep haka shnong Nong khroh kaba don hapoh ka Thadlaskein Development Block kila ioh jinghikai mynta ka sngi haka training kaba la pynlong da ka Shaphrang Farmers Group Nongkroh ha ryngkat ka jingiarap jong  ka seng Society for Urban and Rural Empowerment (SURE).
Ia kane ka training kaba shisngi la la kyrshan pisa da ka ophis jong u District Planning Officer, West Jaintia hills District bad ia ki jingai jinghikai la ai da ki riewshemphang naka KVK Jowai.
Namar ba ka jingangnud jong ki nongrep ha kane ka shnong ka long ban ioh jinghikai shaphang ki ar jait ki mar rep kiba kongsan jong kane ka thain, nyngkong la ioh ia ka jingai jinghikai na I kong Banylla Kharbamon iba la hikai kumno ban rep khambha ia u sohsaw bad u syieng.
I kong Kharbamon ila batai bniah bad batai shai shaphang kumno ban rep khambha ia mar rep khnang ba ki nonngrep kin iohnong.
Hadien la ioh ia ka jingai jinghikai da i kong Ridalang Rngad iba batai bniah shaphang ki jait jingpang bad ki kynja khniang kiba lah ban pynsniew ia kine ki jingthung bad ila ai jingmut ruh kumno ban iada ia kine ki mar rep na kiba kum kine ki jingpang bad ki khniang.
Hadien jong kawei pa kawei ka jingai jinghikai la ioh ruh ia ka jingkylli bad jingpynshai na kine ki riewshemphang bad ki nongrep khamtam ki kynthei kila buh ia ki jingkylli kiba bun ban ioh jingtip kumno ban pynbha iaka rukom rep jong ki.
Ha kane ka jingai jinghikai la ioh ruh iaka jingkren na u Rangbah Shnong ka Nongkhroh Adrian Dkhar, u Romeo Nongspung bad kumjuh ruh u ma W.
Shylla na ka Meghalaya Basin Development Agency uba la pynshai shaphang ka Integrated Basin Development and Livelihood Promotion program (IBDLP).
Ia ka jingialang la pyniaid da u H.
H.
Mohrmen president ka SURE.
Ha kane ka juh ka sngi ka SURE kala pynlong iaka jingpynshai paidbah ha kaba ia dei bad ka jingpang HIV AIDS haka shnong Mupyut kaba don hapoh ka Amlarem Sub Division.
Ia kane ka program la kyrshan da ka Meghalaya AIDS Control Society (MACS) bad la ioh ia ka jingkren na ka kong Malvy Tariang kaba long ka Counselor jong ka MACS haka Civil Hospital, Jowai, u Rangbah Shnong ka Mupyut u ma Hamdon Phawa, ka kong Dami Mohrmen bad ia ka jingialang la pyniaid da u ma B.
S.
Shylla Secretary ka SURE.
Shillong, 18 Rymphang: Ka UDP ka la kubur ba ka la don ka jingtlot jong ka kynhun Liangpyrshah hapoh ka iing dorbar thawain ka jylla, namar ba kam don ka jingiatylli kawei.
“Ka long kaba shisha ba ka Liangpyrshah ka tlot ha iing dorbar thawain, hynrei ka jingkynnoh tang ia ka UDP, kam iahap satia", la ong u General secretary ka UDP u Bah AF Dkhar haba kren sha ki nongthoh khubor hadien ba la wai ka jingialang ka Central Executive Committee hynne ka sngi.
“Peit ha ka Meghalaya People Forum (MPF) ruh, don tang ka UDP bad ka NPP, katba kiwei kim treh ban iadon lang", la ong u Bah Dkhar khlem da niew kyrteng ia kiwei, kum ka HSPDP, ki MLA shimet ki bym kwah ban iadon bynta bad ka MPF.
Kat kum ka jingong u Bah Dkhar, ka jingtlot ka Liangpyrshah ka dei tang namar ba kam don bun ki MLA hynrei ha ka jingiakren bad rah ia ki mat ba donkam, ka khlain bha.
Ha kajuh ka por, u la ong ba ka jingkhang ban iatylli jong ki seng riewlum ha ka jylla, ka iai plie haduh mynta kumba la ju kren kham mynshwa.
“Ngi kren shai ba ka jingkhang ban wan iatylli jong baroh ki seng riewlum ha ka jylla ka dang iai plie haduh kine ki sngi, kumba ju iakren mynshwa", la ong u Bah Dkhar.
U la ong ba ka jingiatylli jong ki seng riewlum, ka long kaba donkam eh ban wanrah ia ka jingkhlain ha ka jylla.
Shillong, 17 Rymphang:Ki 13 tylli ki seng bhalang ki kwah ban ia kynduh ia u myntri rangbah ka jylla u Dr.
Mukul Sangma bad ki la thoh da ka shithi sha u ban pan por ba un ia kynduh ia ki na ka bynta ban ia kren halor ka Meghalaya Benami Prohibition and Detection Bill, ka Meghalaya Residential Bill bad ka jingiaid lynti jong ka jaka rung jaka mih jong ki bar jylla kiba rung ba mih ha kane ha kane ka jylla.
Shillong, 18 Rymphang:Ha ka step 21 tarik u Kyllalyngkot mynta u snem ka la pynkyndit ia kiba bun balang khamtam ki nongshong shnong ka thaiñ Sohra naba ka jingjia ba sngewsih ka la wan jia ha ka skul ba la rim tam ha ka thaiñ shatei Lam Mihngi kata ka Cherra Presbyterian School kaba don ha Nongsawlia- kaba la kem ding noh bad ka ding ka bam duh ploiñ ia ki jingtei barim jong katei ka skul.
Bun ki jingiakren ki la mih halor katei ka jingjia kaba ym lah ban tip na kaei ka daw hynrei kaba la shu ia antad lut baroh baroh ba ka lah ban dei na ka daw jong ka jingthud ki bording ilektrik.
Hapdeng kiba bun ki jingiakren kiba bun ban wad ia ka daw jong ka jingpluh ka skul CP kaba don ha Nongsawlia ka la mih ruh ka jingsuba sniew na ki paidbah ba ioh lehse katei ka jingjia ka dei pynban kaba la thmu khnang dano re dano naba ha ka por ba katei ka skul ka la pluh ka dei ruh ka por ba ka jingwad jingkheiñ kaba bniah shaphang katei ka skul lane ka Audit ka dang iaid shaid shaid bad katei ka jingsuba ka la mih ruh na ka daw ba la don kiba kynnoh ba ka rukom pyniaid ha katei ka skulki long thur mur.
Ban tip ia ka jingshisha bad ban lait na kitei ki jingpynkulmar jingmut ia kiba bun ki paidbah ka thaiñ Sohra ki la don katto katne ngut ki samla kiba kwah ban tip kaei ka ripod kaba mih na ka jingtohkit halor katei ka jingjia.
Kitei ki samla kiba kynthup ia u M.
Rynjah, F.
Diengdoh, B.
Khongphai bad P.
Hujon ki la pan jingtip lyngba ka hok wad jingtip ne ka Right To Information ( RTI).
Katkum ka jingkwah jingtip jong ki kaba ki la pan jingtip na ka ophis u SDSEO ki la pan jingtip ia ka ripod kaba mih na ka jingtohkit ia ka jingpluh ka skul CP, ki la pan jingtip ruh ia ka ripod jong ka jingwad jingkheiñ ( Audit) kaba naduh u snem 2008 haduh u 2015.
Kitei ki samla ki la kynnoh ruh ba kaba kham pynsuba sniew shuh shuh ka dei namarba hadien ba la jia ka jingpluh jong katei ka skul ki bor skul kim shym la ujor FIR sha ki pulit.
Shuh shuh la mih ki jingkynnoh ba katei ka skul kam ju pynbiang bha ia ka ja sngi ki khynnah skul ne kaba ki ong ka Mid-Day Meal bad halor kane ruh ki la pan jingtip lyngba ka RTI na ka ophis jong u SDSEO shaphang ka rukom pyntreikam ka skul CP ia ka Mid-Day Meal.
Nalor kitei ki jingwad jingtip kitei ki samla ki la pan jingtip ruh na ka ophis u Block Development Officer (BDO) Shella –Bholaganj C&RD Block) ia ka jingioh jingiarap katei ka skul na ki MP Scheme ( Lok Sabha bad Rajya Sabha), na ki MLA Schemes bad kumjuh ruh na ki MDC Schemes.
Shillong, 18 Rymphang: Ka jingjia aksi den hapdeng ka kali u myntri rangbah ka jylla u Dr.
Mukul Sangma bad ka kali kamai ha 3 mer Upper Shillong ka la pynmih pynban ia ka thma ktien hapdeng u Chairman barim ka HNLC u ba dei ruh u MLA ka Mawhati u bah Julius Dorphang bad u MDC ka Jaiaw u bah Adelbert Nongrum, CEM barim ka KHADC.
Katei ka thma ktien ka la mih hadien ba u bah Adelbert Nongrum u la thalaiñ tyngeh ia ka sorkar ba ka pynngat ha ka kyndon aiñ thmu pyniap briew ia u nongniah kali kamai uba la tyngkhuh bad ka kali u Dr.
Mukul Sangma bad u la ai nuksa ruh ba ia kiwei pat kiba leh ki kam pyntriem ki kam tuh da kaba jer ia ka kyrteng u ba Julius Dorphang Chairman barim ka HNLC ym shym la leh eiei.
Katei ka jingai nuksa u bah Adelbert da kaba pynmih ia ka kyrteng jong u ka la pynbitar bad pyndiaw mynsiem ia u bah Julius Dorphang ha kaba u la leit ban kren sha ki nongthohkhubor da kaba kob ia u bah Adelbert ban ia tai nia halor kitei ki jingkynthoh jong u bad u la kob ruh ba lada u bah Adelbert u don ki sakhi kiba biang u dei ban leit ujor sha ka ing bishar.
Tang mar ia mih katei ka khubor mynta pat sa u bah Adelbert u la leit ban kren sha ki nongthohkhubor ha kaba u la ong ba kam da donkam eh ban pynshisha ne ban pyn sabut ha ing bishar kumba la ong u bah Julius naba ha ka elekshon 2013 haba kren sha ki kot khubor u bah Julius u la ong ‘Ngam babe ia kikam kiba nga laleh mynba nga dang don bad ka HNLC –ki kam lute ne dawa pisa jubor,ki kam rahbor ki kampyniap briew’ “U Paidbah kaba kham khraw dei u paidbah,ngam donkam ban ia tainia namar ka dei ka ishu shimet, nga sngew ba kam da donkam ban ia tainia hynrei lada u bah Julius u sngew donkam nga kloi ban iatai nia bad ai ba un buh sngi syndon ma u kampher watla kan dei ha konstitwensi jong u ruh" ong u bah Adelbert Nongrum haba kren sha ki nongthohkhubor mynta ka sngi.
Halor katei ka jingkob ia tainia u bah Julius u bah Adelbert u la ong biang “Ngi sngew burom ia u paidbah ka Mawhati uba la jied ia u bah Julius Dorphang uba la wan phai na khlaw ban long kum u nongmihkhmat paidbah, ngi dang khmih lynti ba ka jinglong MLA jong u kan mih shibun ki jingkylla, ngi dang khmih lynti ba un kren ia ka ishu Uranium hynrei jar jar,ngi khmih lynti ba un kren ia ak ishu ILP hynrei jar jar, u kwah pynban ban ia tai nia bad nga"ong u MDC ka Jaiaw.
U bah Adelbert Nongrum u la pynshai biang sa shisien ba katei ka jingshim jong u ia ka kyrteng jong u bah Julius Dorphang ha ka jingkynthoh kaba ia dei bad ka jingjia aksiden ka kali u myntri rangbah ka dei tang ka jingai nuksa khlem da mut ban kynthoh shimet ia u ne da kawei ka jingmut ban ia sangah iwei ia iwei.
U la ong ruh ba ha ka jingshisha u bah Julius uba don mynta bad ka sorkar u la dei ban kren kum ia kitei ki mat kiba la shah nion bein ia u rit u ria da kaba pynngat ha ka kyndon aiñ thmu pyniap briew kaba ki pulit ki la weng noh mynta.
Shillong, 18 Rymphang: U President ba mynta ka UDP u Dr Donkupar Roy u lah ban shimti biang ia ka kam kum u President ka UDP wat ha kane ka kynti ruh.
U Dr Don u la ai ksai ba um pat kwah ban shong thait ha kane ka kynti na ka kam nong ialam, wat la ki don kiba la pynpaw ba un shong thait noh ban aiti lem ha kiwei ban ialam ia ka party.
“Ka UDP ka long kum ka kynhun ialehkai Kriket, lada long kapten mano mano ruh kam lei lei, hynrei ngi iakhun bad ieng beit kawei kum ka kynhun", la ong u Dr Donkupar haba iakren mynta ka sngi hadien ba wai ka jingialang ka Central Executive Committee (CEC) ka UDP.
U Dr Don u la bynrap, “Ha ka UDP ym ju don jingialeh elekshon ban iakhun ia ki nong kitkam ka party hynrei dei ka Nomination Committee", la ong u Dr Don.
Haba kylli kaei ka jingsngew ba don katto katne kiba paw ban shimti ia ka kam President, u Dr Don u la  ong, “Ka jingmih bun kiba kwah ban shimti ia ka kam nongialam ka party, ka pyni ba ki don bun ki nongialam ba tbit ban ialam, bad ka dei ka bha eh".
Kumba ka paw, ka jingiakren jong ki nongialam ka party ban pynshong thait ia u Dr Don ka lah ban nym urlong namar ba u Dr Don u dang thrang ban ialam ia ka party.
Khlem pep, ka shuki President ka UDP ha kane ka kynti, ka lah ban poi biang sha u Dr Don watla ki la don kiba la pynpaw ba ki kwah ban shimti ia kane ka kam kynthup kum u Bah Bindo M Lanong, u Bah Paul Lyngdoh bad wat u Bah Titosster Well Chyne.
Namar ba ki don katto katne kiba kwah ban shimti ia ka kam nongialam ka party, ka jingialap bad iakhroh ia ki dkhot ka Nomination Commttee mynta ka la sdang.
Ki dkhot ka Nomination Committee ki kynthup 30 ngut kynthup ia ki president, secretary ki district, circle nalor ki nongialam seng kmie.
Shwa ia kane u general secretary ka UDP u Bah AF Dkhar u la ong ba ka jingialang jong ka Central Executive Committee (CEC) hynne ka sngi, ka la iakren na ka bynta ban pynkhreh ia ka jingialang bah kaban long ha ka 27 tarik mynta u bnai, ban jied ruh ia ki nongialam ka party.
“Ha ka UDP ym ju don elekshon ban jied ia ki nongkitkam hynrei la bynshet beit ha ka Nomination Committee kaban shong ha katei hi ka sngi ba long ka jingialang bah", la ong u Bah Dkhar bad bynrap, ki dkhot jong kane ka komiti kin sa jied iano ka ibit ban long President.
U la ong ba ki jingtyrwa ia ki briew ban shimti ia ka kam President ki lah ban don katto katne bad kan sa shong ha ka Nomination Committee ban jied iano ka kham ibit.
Shillong, 18 Rymphang:Ka Dorbar ki Rangbah Shnong, Ri Bhoi District ka la rai ban pynlong ia ka jingialang bah ki Rangbah Shnong ha Umsning, ka Dorbar ka la rai ban iaid beit shakhmat ban pynlong ia kane ka jingialang bah na ka bynta ban ia pyrkhat halor shibun ki kam ka Dorbar kiba ia dei khamtam bad ka hukum ka Meghalaya High Court bad ka aiñ kaba la pynmih da ka Sorkar Jylla ban nym ailad ia ki nongtrei sorkar ban long Rangbah Shnong.
Kane ka jingialang kan long ha Auditorim Umsning ha ka por 11 baje mynstep.
Shillong, 18 Rymphang:Ka Seng Samla Lumksaid, Mawprem, ka la ujor sha u Deputy Commissioner ka East Khasi Hills, halor ka jingrung kyrteng kiba riew spah bad ki nongtrei sorkar ban ioh khaw tad ne ka National Food Security Scheme (NFSS), katba kiba duk kim shym la mih kyrteng satia.
Ka seng ka la ong ba bun bah ki kyrteng jong ki briew kiba duk kiba jynjar, kim shym la mih satia katba don ki bym sah ha shnong ruh, ki don kyrteng.
Ka la ong ba kane ka jingdkoh ha ka rukom pynrung kyrteng ia ki briew ba dei hok ban ioh bynta na kane ka skhim marbam tad, ka dei namar ba la pynlong ia ka jingsurbe 2011 khlem ka jingiasyllok bad ki nongsynshar shnong bad, la donkam ban pynbeit ia kane ka kam mardor, khnang ban pynthikna ba kiba duk ki dei ban ioh ia ka bynta kumba dei hok, la ong u Bah S Bareh u President ka Seng.
Shillong, 18 Rymphang:Hadien ba la kut ki sngi shuti bad ba la long skul biang ki khynnah skul ka thaiñ Mawlai,ki pulit ki la pynbna ba ym shah rung trok shuh na awlai Nonglum sha FCI naduh ka por 7:30 baje mynstep haduh 9:30 baje mynstep bad kumjuh ruh naduh ka por 2:30 baje mynstep sngi 4:30 baje janmiet.
Ha kitei ki kynta ym shah ruh ia ki kali heh ba kin iaid na katei ka jaka.
Shillong 18 Rymphang:U MLA barim ka UDP, u Bah Riang Lenon Tariang u la iehnoh ia ka UDP na ka jinglong dkhot bad ia ka shithi iehnoh kam, la phah sha u President ka UDP mynta ka sngi.
U Bah Tariang u la iehnoh ia ka UDP namar ka daw shimet.
“Nga phah ia ka shithi iehnoh kum uwei u dkhot nongseng ka UDP bad na baroh ki kam ba la bat ha ka party", la ong  Bah Tariang ha kyrwoh sha u President ka UDP.
Shillong, 18 Rymphang:La pynkut kynsan noh ia ka Dorbar pyllun jong ka Hima Mylliem kaba la long mynta ka sngi na ka daw ba ki Liang pyrshah ki kwah beit beit ban wanrah da ka jingiapyni bor ban pyni ia ka jingiabun paid, ong u myntri M.
B Kharlukhi uba la bynrap lang ia ka jingkren u Pa’iem Thwelson Manik Syiem uba dei u Syiem khynnah uba pyniaid ia ka dorbar.
Ki myntri kiba don ha ka liang [bteng sla 7] synshar ha ka Hima Mylliem ki la ong ba la lum ia ka Dorbar lyngba ka jingbthah ka District Council ban shong pyrkhat ia ki kam kiba ia dei bad ka kynrum kynram ba la mih hapoh ka hima.
Katei ka jingialang ka la sdang ha ka por 1:30 thik bad namarba u Syiem Rangbah u don hapdeng ka jingshitom la pyniaid ia ka dorbar da u Syiem Khynnah ha ryngkat ka jingiadonlang ki 3ngut ki nongpeit pyrman na KHADC kata ubah C.
Pohlong u Planning Officer, u bah J.
E Dkhar u Licensing Officer bad ka kong C.
Lyngdoh ka Assistant Superitendent ka KHADC.
Tang mar ia sdang ka dorbar ki myntri ki la iathuh ba ki myntri kiba don ha ka liang pyrshah ki la wanrah ia ka jingujor jong ki pyrshah ia ka hima kiba don haduh 19 tylli ki mat bad hadien ba ki la pynsngew ia kitei ki jingujor na ka liang u Syiem khynnah u la ong ba un sa rah ia kitei ki mat ban ia kren hapoh ka Executive Dorbar kumba la pynkupbor da ka section 19 jong ka Mylliem Act kaba la ai bor ia ka Executive Dorbar.
Hadien ba la pynkut ia katei ka mat jingujor la ong ba u Syiem khynnah ryngkat kiwei pat ki myntri ki la pan ka jingiatreilang na ka liang pyrshah khnang ban saiñdur thymmai ia ka Hima nangne shakhmat bad ban lum dorbar pyllun biang hynrei la ong ba ki myntri liang pyrshah ki la wanrah da ka jingsoi kaba pyni ba ki don bun paid bad ba kim shaniah shuh ia une u Syiem uba mynta bad ki kwah ruh ban ia pyni bor da ka jingiabun paid.
Hynrei ha katei ka por la ong ba u Syiem khynnah u nongpyniaid jingialang u la ong ba ka jinglum ia katei ka Dorbar kam dei ban ia pyni bor bad u la kyntait ia katei ka mat ba wanrah ki liang pyrshah naba u la ong ba ka District Council kam shym la hukum ban lum dorbar ban ia pyni bor.
Hangtei la ong ba la mih ka jingiathalaiñ nia kaba khluit bha hapoh Dorbar bad dei ha katei ka por ba u Syiem khynnah u la pynwai syndon noh ia ka Dorbar.
Shillong, 19 Rymphang: Ka NPP ka la pynkhreh na ka bynta ka elekshon MLA ban long ha une u snem ha jylla Assam bad ka la pynlong ia ka jingiakynduh dang shen ia ka jingialang ka Assam State Election Committee ka National People’s Party (NPP).
Ha kane ka jing ialang la don lang u president ka NPP u Purno A Sangma bad u Thomas Sangma u General Secretary nalor bun kiwei pat.
Ha ka jingialang la pdiang ia ar ngut ki kyrtong ha ka thup kyrteng ba nyngkong na ka bynta ka elekshon.
Kine ki kyrtong ki kynthup ia u Punam Chand Sharma na 37- Goalpara East LAC bad u Daniel G Momin na ka 17-Bokajan LAC.
Ia ka thup kyrteng ba bud, yn sa pynlait shen, la ong u nongaiktien ka NPP u James Sangma.
Nongpoh, 19 Rymphang:Ki nongialam jong ka kynhun ki Seng Samla Shnong 20Mer lem bad 20 Sports Club, ha ryngkat ka jingsynran jong ki nongialam seng bhalang ba kynthup ia ka RBYF sengkmie, ka HNYF Northern Region, ka FKJGP lem bad ki katto katne ngut ki trai jaka, mynta ka sngi ki la leit ban iakynduh ia ka DC, Ri Bhoi, Dr.
Pooja Pandey, ban pynpaw ia ka pyrshah halor ka jingplie ia ka Toll Gate Plaza, kaba don ha Pahammaw lein 20Mer.
Ha kane ka sngi ki nongialam jong ka Seng Samla Shnong 20Mer bad ka 20Mer Sports Club, ki trai jaka lem bad ki nongialam na ki kynhun sengbhalang, ha kaba nyngkong eh ki la pynlong ia ka jingialang paidbah ha Iing Durbar 20Mer, ban iatai sani bha halor ka jingeh ba ki paid nongshong shnong ki iakynduh, ha ka jingplie ia kane ka jaka khrong khajna.
Haba sngapthuh halor kane ka jingpyrshah ia katei ka Toll Gate, ka daw ba nyngkong eh kadei ka jingbympat ioh jong ki katto katne ngut ki trai jaka ia ka jingsiew na ka sorkar, ha ka jingpynheh ban tei ia katei ka jaka khrong khajna, ka jingbym don jaka ban kam na shilliang sha shilliang, kaba wanrah jingma khamtam ia ki khynnah skul kiba donkam ban jam na shilliang sha shilliang man ka sngi, ka jingwantuid jong ki bar jylla da kaba shim kabu ban trei ha katei ka Tool Gate, ka jingbymioh bynta jong ki samla shnong ban trei ha katei ka jaka, ki lynti iaid jong ki nongshong shnong lem bad kiwei kiwei.
Mano ban bah khlieh? La ia ki nongpyniaid ha katei ka Toll Gate Plaza, ia ki bor District ne ia ka sorkar.
Lada jia kaei kaei ka jingjia ba sngewsih ha katei ka jaka, namar kumba ka long mynta la isohsat shisha ban kam na shilliang sha shilliang ka surok tang na ka jingbymdon ka jaka ban kam na shilliang sha shilliang ha katei ka jaka, khamtam ia ki khynnah skul ba dangrit, kiba donkam ban iaid lyngba katei ka jaka man ka sngi, la mih ki jingkylli ha ka jingialang kaba long mynta ka sngi ha 20Mer.
Ha kane ka jingialang, kaba la long ha 20Mer, la ioh ruh ia ka jingkren na uwei na ki riewrangbah (bym kwah pynpaw kyrteng), shaphang ka jingiohkam iohjam jong ki khynnah nongshong shnong ba marjan bad katei ka Tool Gate Plaza, hynrei sngewsih ban ong ba katkum ka jingtip ka jong u, la ong ba la tyrwa tang T.
165 shisngi, hynrei ym tip shuh la kitei ki bar jylla kiba don ha katei ka jaka ki trei ha katei ka dor ne ka dei tang ka nia ban pynduh kam ia ki nongshong shnong, kren diaw une u rangbah.
Hadien ba la wai ka jingialang na 20Mer, jan baroh ki nongialam na ki kynhun sengbhalang, ba kynthup ia u President ka RBYF, sengkmie Bah Bipul Thangkhiew, Vice President Bah L.
K Sawkmie lem bad ki dkhot, President ka HNYF, NR Bah Marcus Marten lem bad ki dkhot kumjuh ia u Bah Lui Lyngdoh, Organizing Secretary ka FKJGP, lem bad ki nongialam ka 20Mer Sport Club bad Seng Samla Shnong 20Mer, ki la leit sha kamra treikam ka DC Ri Bhoi, ban buh jingthoh kum ka jingpynsngew halor ki jingeh ba la iakynduh da ki paidbah nongshong shnong.
Kumta ka rai kaba kum ki nongialam jong ki nongialam sengbhalang ki la shim ha kane ka sngi ka long ba ki dawa ban pynsangeh shwa ia ki jingkhrong pisa ha katei ka Toll Plaza, namar kumba ka long mynta, kumno ki lah ban plie ia katei ka Toll Plaza, hapdeng jong kiba bun ki jingduna.
Haba ia kren bad ki Nongthoh khubor, u President ka RBYF, u Bah Bipul Thangkhiew, u la ong ba ka daw ba ki lai seng ki leit ban ia kynduh ia ka DC, ka long ban pyntip sha ka DC halor kitei ki jingdawa ba la buh da ka seng badki paidbah, bad kumjuh ruh kum ka heh jong ka District kan ioh ban ia kren bad ka sorkar bad kumjuh ruh ba kan pyntip sha ki bor ka NHAI ba ki lai seng badki paidbah ki la pyrshah ban plie ia ka khyrdop katba ki mat jingdawa kim pat urlong.
Kumba la pynpaw ha ka jingthoh ba la phah sha ka DC, ki mat ba hakhamt eh ki long ban pyndep noh ia ka jingsiew sha ki trai jaka ba shah ktah, ban shna ia ka surok iaid kjat ki paidbah ba haduh mynta ki paidbah kim don jaka wat ban iaid ban ieng, kaba long ka jingma ia ka jingim ki paidbah khamtam ki khynnah skul bad kumjuh ruh ka thung kam thung jam ba dawa ban thung kam ia ki samla trai shnong na katei ka thain, u la ong.
Kiwei kiwei kiba la dawa ki kynthup ban buh ia ka signboard la kumno 500 m shuwa ban poi sha ka khyrdop ia ka dor jong ka bai khajna ki kali badkumjuh ruh ba ka Kompani ba lum khajna ka dei ban pynbiang ia ka Interstate Migration Certificate.
Shuh shuh, u la ong kumba la buh ia kitei ki mat dawa ka seng ka la ai por haduh ka sngi Nyngkong mynstep bad lada ka sorkar ne ka NHAI kam ai ia ka jubab ban pynurlong ia ki jingdawa, ki lai seng bad paidbah ki la ra ban tur beit daka bor ban leit khang khyrdep syndon ia katei ka khyrdop katba ym pat lah ban pynbiang ia ki jingdonkam jong ki paidbah kumba la buh ia ka mat jingdawa, u la bynrap.
Haba la ioh ruh ban ia kren bad ka DC, halor kitei ki mat dawa ki seng bad paidbah, ka DC ka Ri-Bhoi, ka Dr.
Pooja Pandey, ka la ong ba ka la shim khia ia kitei ki mat dawa ba la buh da ka seng bad ki paidbah badkum ka DC kan pyrshang ban ia kren sha ki bor ba halor na ka bynta ban iatai halor kitei ki mat dawa baki paidbah ki donkam.
Ka la pynkut ruh da kaba ong ba ia ki bai lutksan jong ki jaka bad ki jingthung ruh ki dang don hapeng ka jingbishar iaka dor ka mur jongki trai jaka bad ia ka hok jongki trai jaka ba dei hok kin ioh ia la ka jongka hok kumba la mang da ka sorkar.
Ban ia thir ruh kham bha halor kine ki mat dawa, ka la iathuh ruh ba kan sa khot ia ki heh ka NHAI ban ia kren dakaba kan pynlong ia ka jingialang ba kyrpang la sngi Nyngkong ha ka ophis treikam jongka ban ia phylliew jingmut ia kitei ki mat jingdawa ka seng bad ki paidbah, ka la bynrap.
Nongstoin, 19 Rymphang:Ka BJP ka la shim ia ka rai ba kan sei kyrtong ha baroh lai tylli ki konstitwensi ha West Khasi Hills ha kane ka elekshon MDC shiteng samoi, ia katei ka rai la shim ha ka jingialang jong katei ka seng kaba la long ha ka 16 tarik mynta u bnai.
Na bynta ka Rambrai –Jyrngam konstitwensi katei ka seng ka la rai ban lum jingialang paidbah ha ka 26 tarik mynta u bnai ha Iew Langpih.
Katba na ka bynta ka Mawthadraishan bad ka Mairang konstitwensi pat ka la rai ban pynlong jingialang paidbah ha ka 1 tarik u lber, 2016 ha iew Mairang.
Ka kyrwoh khubor jong ka Seng BJP lyngba u nongkren jong ka U Bah Hopestandard Myrthong ka kyrpad ia baroh ki President, ki Secretary, ki dkhot jong ki polling baroh ban wan khnang khnang sha kitei ki tarik bad jaka ba la buh bad ruh ia ki Online member ryngkat ki nong kyrshan ba kin shim ba kane ka dei ka notice na ka bynta katei ka jingialang.
Nongjri, 19 Rymphang: Ban pynmih pisa na ka bynta ban maramot ia ki tyllong um bam um dih bad ban pynbha ia ki paip um kiba sam um sha katei ka shnong, ka kyntoit Tluh jong ka shnong Nongjri mynta ka sngi ka la sdang ban pynlong da ka Fete kaba lai sngi.
Ia katei ka Fete la pyniaid da ki bor shnong jong kate ka kyntoit ( Tluh).
Ka jingpynmih pisa na katei ka Fete ka dei da kaba pynlong da ki jingialehkai kiba bun jait kynthup ka put ka tem ka ban wan tem da ka kynhun ba pawnam na ka thaiñ Mihngi ki ban wan ban pynlyngnguh ha katei ka shnong mynta ka janmiet.
Ki kynhun tem ki ban wan tem mynta ka miet ki dei ka kynhun kaba yn ialam da u bah Shibor Mawkon, uwei na ki nongtem ba paw ha ka thaiñ Ri-War Mihngi bad ha ka jylla ruh kumjuh.
La plie ia katei ka Fete da u bah Jropsing Nongkhlaw u ba dei uwei na ki kyrtong u ban ia aireng ha ka elekshon MLA 2018 ka ban wan na Shella Konstitwensi bad uba dei ruh u kyrtong jong ka seng Congress na katei ka konstitwensi ha ka elekshon MLA kaba la dep kata ha u 2013.
Ha katei ka sngi la ia don ryngkat ki bor pyniaid jong katei ka shnong ba kynthup naduh u Sordar ka Nongjri u bah Phelin Rynjah, ki Matabor jong ki kyntoit katei ka shnong , ki Seng Samla ryngkat ki riew paidbah kiba la wan ban sakhi lang ha katei ka sngi.
Katkum ka jingiathuh ki rangbah katei ka shnong ki la ong ba katei ka shnong kam da ap than eh ia ka jingiarap na ka sorkar ban pynbit pynbiang ia ka jingdonkam katei ka shnong hynrei ki la ong ba naduh mynshuwa katei ka shnong ka ju pynmih pisa hi da kaba pynlong da kaba kum katei ka Fete kaba ki ju pynlong manla u snem.
U Sordar u bah Phelin Rynjah u la ong ba ka jingpynlong ia katei ka Fete kan long kum ka khajna kaba lum na ki paidbah da ka jingioh lad jong ki ban noh synniang pisa lyngba ki jing iasngewtynnad jong ki hi ( Indirect Tax).
Katba u bah Jropsing Nongkhlaw pat u kongsan ha katei ka sngi u la ai jingiaroh ia katei ka shnong kaba don ka jingstad ban thaw da ki buit ki lad ba kam pher na ka bynta ban pynmih pisa na ka bynta ka jingdonkam ka shnong bad ha katei ka sngi kum ka dak ka jingiasnohkti lang ha ki ka ba bha jong ka shnong u la noh synniang ka kti ka mon kti ka diang jong u, “Ka jingnoh synniang jong nga lehse kan long kaba rit tam, hynrei ka dei pat ka dak ka jingiasngewtynnad lang bad ka shnong" ong u bah Jrop haba kren ha katei ka jingialang.
Shillong,19 Rymphang: Ka jingialang jong ka United Democratic Party (UDP) mynta ka sngi,  ka la jied president ia u Bah Titosster Well Chyne u MLA Sohra.
Ha kane ka jingialang, ba la wan poi ki dkhot ka party kumba 500 ngut na ki 10 tylli ki konstitwensi kiba hap ha East Khasi Hills, la jied ruh ia kiwei ki nongkitkam ba kynthup ia u Vice President Draison Kharshiing bad Bah Braston Kharbuli, General Secretary Bah Teinwell Dkhar bad Assistant General Secretary Bah Roland Nongrum, Joint Secretary Bah Spar Lyngdoh, Youth Wing Presideng Bah Hamlet Dohling, Secretary Bah Ryngkat Lyndem bad Womens Wing president Kong Pretty Pongrope, Advisor u Dr Donkupar Roy, Bah Remington Pongrope bad Bah R A Lyngdoh.
“Ngi la iakren ban pynkhreh bha ia ka elekshon MDC shiteng samoi khamtam ha Nongkrem bad Sohiong konstitwensi bad ngi la aiti ha ka circle ban jied ia ki kyrtong", la ong u Bah Chyne hadien ba la wai ka jingialang mynta ka sngi.
U la iathuh ba ka jingialang ka la iakren ruh ban pynkhlain ia ka party ha man ki jaka khamtam ha ki konstitwensi bym don nongmihkhmat.
“Ka jingsniew ka surok na  Umshyrpi sha Sohra, ka paw ba ka sorkar jylla kam don khmat kaba la wanrah ia ka jingeh bad jingjynjar ia ki paidbah"  la ong.
U la ong ba ka party kan rah ruh ia ka mat kaba ktah ia ka rep ka riang jong ki paidbah ha kaba ka sorkar kam shym la leh eiei ban iarap ia ki nongrep.
“Ka jingialang ka sngew khia ia ka jingshah kynriah kam jong ki nongtrei bapher bapher jong ki tnad sorkar kum kiba trei Adhoc, Casual lane wat ki muster roll" u la ong.
U la ong ruh ba ka sorkar jylla ka la leh sting ia ka MCCL kaba la iakynduh shibun ki jingeh ia ki nongtrei.
“Ki nongtrei kane ka MCCL ki la hap ban pynpep skul ruh ia ki khun namar bym ioh tulop la bun bnai", la ong ka UDP.
Ki nonghikai SSA skul ruh kim ioh tulop biang por bad bunsien ki hap ban byrngem iakhih.
Ka jingkhang ia tih dewiong ha ka jylla, ka la ktah jur ia ki paidbah ka jylla bad ka sorkar ka dei ban shim khia ia kane, la ong u Bah Chyne.
Shillong, 18 Rymphang: U tang mar ia mih na phatok heh (District Jail) U Rupang u la ioh ban ia kynduh ia u bah Jeskalur Mawdoh uba la shah set phatok shi taiew thik na ka daw na ka jingiatyngkhuh ka kali jong u bad ka kali u myntri rangbah ka jylla kaba la jia ha ka 11 tarik u rymphang ha 3mer Upper Shillong ha ka por 1:30 baje eiei mynsngi.
U bah Jeskalur u la mih na phatok ha ka por 2 baje eiei mynta ka sngi bad ryngkat ki ba ha iing hasem jong u la ialam ia ki sha Lum diengjri Police Station ban pyndep ia ki kam kiba dang donkam bad ki pulit bad hadien ba la dep kam na Lum diengjri PS la pyllait noh sha u ban leit sha iing ha kaba la wan ban ialam ia u da ka kmie jong u ka kong Kloris Mawdoh , u kpa jong u –u bah Kenes Lyngdoh Mawphlang, u kthaw bad ka lok jong u.
Ha katei ka jing iakynduh bad u bah Jeskalur u Rupang u la sdang ban kylli bniah naduh ka jingjia kaba la jia ha ka 11 tarik haduh ka sngi ba u la lait na phatok.
Ha ka 11 tarik u rymphang u bah Jes u la iathuh ba ka kali jong u ka Max ML-04-3374 ka iaid nakhmat katba ka kali u myntri rangbah (Dr.
Mukul Sangma) ka wan na shadien, “Haba nga la ioh sngew ba riew ka siren, nga la sngewthuh beit ba dei ka kali kit nongpang ne ka kali kiba heh ba haiñ; nga la kynriah noh sharud bad kawei ka shaka ka kali jong nga ka la liat sha nala.
Ha katei ka por wan mih sa kawei ka scooter na sha ka liang ka diang nga pynbeit noh khyndiat ban pyllait ia ka scooter,nga nangmut ruh ban pyn beit bha ban pynheh ia ka lynti ban iaid ka kali u ba heh (uba ngam tip dei u myntri rangbah ne uei tangba nga shim beit ba u dei uba heh ba haiñ) hynrei ha kata ka por ka la her wut ka kali Gypsy ba shong ki pulit kaba iaid nakhmat bad ha ka por ba nga pynbeit khyndiat tok ia u Stering ban kham pynheh ka lynti wan her wut sa ka kali rong iong bad ka dei tok na khmut ka kali jong nga.
Hamar katei ka por hi shu hiar ki pulit khrui khrui ki la wan byrngem ia nga, “Hadien kata katei ka kali rong iong bad ka kali pulit ka iaid noh" ong u bah Jeskalur.
“Hadien wan sa u pulit Traffic bad u la ialam beit ia nga sha Sadar Police Station,ki don ki passenger kiba mut ban hiar tang hajan ki hiar noh ha katei hi ka jaka katba kiba na Mawkynrang pat ki don hapoh kali bad la kit lang ia ki sha thanad da ka kali jong nga kaba ki phah niah ha nga hi, hynrei haba la poi ha thanad ki la leit noh, nga sngewsynei bha ia ki ruh-tip ki dang ioh kali shuh ne em" u la ong biang.
U la iathuh ba haba la poi ha Sadar Police Station la set ia u hangtei naduh katei ka sngi 11 tarik kaba dei ka sngi palei haduh ka 15 tarik kaba dei ka lah sngi u Blei bad nangtei ha ka lah sng u Blei la ialam noh ia u shapoh phatok heh (District Jail) bad u la lait nangtei mynta ka sngi.
U Rupang u la kylli na utei u samla hato ki pulit ki bom ki tied ne ki shoh ne em ia u haba u don hapoh phatok, “Em ki khlem shoh, hynrei ki shu byrngem bad ki kylli ia ka juh shi ka juh ka jingkylli kaba ki ong “Me mut pyniap ia u myntri rangbah", ka juh shi kajuh ki kylli ia nga bun bunsien, nga te nga pan map beit bad nga iathuh ia ki ba ngam don jingmut sniew eiei iano iano ruh hynrei ka dei beit ba nga mut ban pyllait lynti ia ka kali u baheh ba kan iaid hynrei ka la kum dei pynban ia ka kali jong nga" u la ong.
La kylli biang kumno u sngew haba u don hapoh phatok, “Nga shu dem kumne marwei marwei(u pyni da ka kti ba u shong bad ka dem shan tmoh), nga shu duwai beit marwei marwei,ngam ju iohi kaba kum katei ka jaka, nga la shu shong pyrkhat shaei kumne nga poi-ka pyrthei aiu kane ba nga la poi,nga shu pyrkhat sngewsih marwei marwei ia ki khun ha ing hasem, nga shu king khlieh bad nga king khlieh sah haduh mynta ruh (u twad artad da ka kti ia la ka khlieh)".
U bah Jeskalur u don ar ngut ki khun kynthei kiba dang rit, ki dei kiba shong ba sah ha ka shnong Mawkynrang kaba don sha thaiñ Nongkhlaw (rum Mairang).
Hadien ka jinglait phatok utei u rangbah ki kmie ki kpa jong u ki la ai khublei ia baroh ki paidbah kiba la khih la ksaid ban iasaid na ka bynta u khun jong ki, “Ngim lah jer kyrteng lut ia baroh kiba ia la iarap ia ngi la ha ki jingduwai ne ha ka iaid ka ieng bad kiwei pat ki jingdonkam, ngi ai khublei kyllum ia ki lymda dei na ka jingiarap jong ki baroh ngim tip shuh ngin leh kumno ngi ki nongkyndong ba biej ba them" ong ka kong Kloris Mawdoh ka kmie u bah Jaskalur Mawdoh.
Shillong, 19 Rymphang: Ka BJP Megha laya mynta ka sngi, ka la pynlong ia ka jingiasoi paidbah ban pynpaw pyrshah ia ka jingpynpaw pyrshah India da ka kynhun ki samla pule kaba la jia ha Jawahalal Nehru University (JNU) ha New Delhi ha kine ki sngi, hadien ba la phasi ia u lehnoh u Afzal Guru ha u snem 2013, ba hiar thma ia ka Parliament ha u snem 2011.
“Ngi pynlong ia ka jingiasoi paidbah ban pyrshah jur ia ka jingpyrta pyrshah India ki riew shim kabu ha ka jingjia ha JNU, Delhi", la ong u President ka BJYM u Bah Egenstar Kurkalang haba iakren bad ki nongthoh khubor mynta ka sngi ha jaka ba pynlong ia kane ka jingiasoi paidbah ha Khyndai Lad, Shillong.
“Ka BJP ka pyrshah jur ia ki riew shim kabu kiba thmu ban pynpait pynpra ia ka ri India, kum ka ri kaba iatylli khlem niew shiliang ia  kano kano ka niam", la ong u Bah Kurkalang.
U la ong ba ka JNU ka dei ka jaka pule jong baroh ki briew ha ka ri, bad kam dei ka jaka ban pynlong ia ka jingialang ka jingpyrta pyrshah India, bad ka party ka kwah ia ka India kaba iatylli bad kaba khlain da kaba kdup ia baroh ki kynhun jaitbynriew.
“Ngi kyntu ia ki paidbah ka jylla Meghalaya ba kin iasnoh kti lang ban kyrshan ban pynlong ia ka ri India kaba tylli khlem kano kano ka jingshah liang ne sngew pher niam", la ong shuh shuh u Bah Kurkalang.
Ha kane ka sngi, bun bah ki briew ki bym dei ki dkhot ka BJP naduh ki kynthei bad ki shynrang ki la wan ban iasoi paidbah ia kane ka jingiasoi ba la pynlong da ka BJP ha Khyndai Lad.
Ki dkhot ka BJP na ka jylla, ki la iashim bynta ha kane ka jingiasoi paidbah, kaba la sdang ha ka por 3 baje janmiet hapoh ka jingialam jong u President ka Meghalaya BJYM.
Ka jingjia ka la heh hadien ba u president ka JNUSU u Kanhaiya Kumar u la shah kem hadien ba la pynlong ia ka jingialang ha ka phyllaw ka University ban pyrshah ia ka jingrai phasi ia utei u lehnoh bad hadien kane, la mih ki seng sain pyrthei ban kyrshan da kaba pyrshah ia ka jingleh ka sorkar ban phah kem ia u.
Shillong, 19 Rymphang:Ka bor pyniaid District jong ka West Jaintia Hills District ryngkat bad ka Jaintia Tourism and Environment Society Jowai, kan pynlong ia ka Discover Jaintia Festival kaba 10 (shiphew) naduh ka 24 tarik haduh ka 27 tarik rymphang,2016.
Ha ka 24 tarik ha District  Library Jowai ha ka por 10 baje mynstep, la khot sngewbha ban iashim bynta  sha kine ki jingiakob, DJ,Quiz, ki jingrwai tynrai, Shad tynrai,Cartoon, Painting,Tem Guitar,Creative Writing bad ki Tem Tynrai ha kaba yn sam ia ki khusnam sha ki nongjop.
Ha ka 25 tarik la khot sngewbha ban iashim bynta ia ki khynnah kynthei bad shynrang sha ka Discover run naduh K.
N.
G.
C.
haduh madan Jrisalein ha ka por 8 baje mynstep bad ki nongjop kin ioh T.
3000 tyngka, T.
2000 tyngka bad T.
1000 tyngka.
Nangta bud sa ka jingiaid jong ki kynhun paidbah, ki Vintage car bad ki Royal Enfield Bike naduh Ladthalaboh haduh Jrisalein.
Kan don ka jingiakob Group Traditional, ki Cultural Exchange jong ki Jylla Shatei lam Mihngi bad ka Magic Show.
Ha ka por 4 baje janmiet u Myntri Rangbah jong ka Jylla Meghalaya,  U Dr.
Mukul Sangma un plie pyndonburom ia kane ka tamasa harud ka Pung Thadlaskein, bud pat sa ki prokram, ki Traditional Fashion Show bad ki Nongtem ba pawnam, ki Colours.
Ha ka 26 tarik kan long pat ha Sniriang,Tuber,East Jaintia Hills District ryngkat ka jingiatrei lang ka JTES bad ki bor District East Jaintia Hills District.
Hangne ruh kin don ki Cultural programme, Exhibition cum-sale, Food Fest , Pynher Dingkum bad para Gliding.
Ha ka por 6 baje janmiet kan don pat ka Musical Evening “Yesterday once more" ha District Library Mynthong Jowai.
Ha ka 27 tarik kaba long ka sngi khadduh yn pynlong ha Ialong Park ha kaba yn don ka Nohsakyriat, Food Fest, kayaking bad rafting, para gliding,pynher dingkum, Evening of Thousand Lights, Wine Festival bad Musical Extravaganza.
Kiba kwah ban iakob bad iashim bynta sngewbha phone ha ki No.
9856417210, 8132839504, 9436106341, 9436106535.
Shillong, 19 Rymphang:U Myntri Rangbah ka jylla u Dr.
Mukul Sangma mynta ka sngi u la pyllait ia ka kali kit nongpang kaba hap ha ka skhim Chief Minister’s Special Urban Development Fund 2012-13  ha ka jingialang kaba lyngkot ha  Goanang Baptist Church, Tura.
Ia kane ka kali kit nongpang yn pyniaid da ka Goanang Multi-Purpose Society, Tura.
Ha kane ka sngi u Dr.
Sangma u la pynpaw ia ka jingsngew kmen ban pynlait ia kane ka kali kit nongpang kaban ai ia ka jingshakri sha ki briew kiba donkam shisha ia ka jingiarap.
U la ong ba ka sorkar ka la don ka jingthmu ban pynlong ia ki nongbah bad ki shnong ha ka jylla kiba khuid bad u la kyntu ia ki paidbah ban iatreilang ban pynlong kam ia kane ka jingthmu ka sorkar.
Shillong, 19 Rymphang: Ka Khun Hynniewtrep National Awakening Movement ka la pynrem jur ia kane ka sorkar jylla namarba haduh mynta kam shym la pyllait ia ka baibam jong ki samla pule ne kaba ki ong ka Scholarship.
Ka KHNAM ka la pynpaw ruh ka jing sngewkhia naba ka sorkar ka leh klet ia ki samla pule da kaba pynslem ia ka hok jong ki kaba ki dei ban ioh lyngba katei ka bhah kyrpang jong ki bad ka la ong ba ha ka jaka ban ai ia ka bhah jong ki samla pule ka sorkar mynta ka kham phai khmat pynban ban siew pisa sha ki kaikhlaw kiba la wan ban pyndem wait.
Katkum ka jingong ka KHNAM ka sorkar ka la pynslem ia ka bai bam jong ki samla pule naduh u snem 2014-15 bad ka la ong ruh ba ka la ia kynduh ia ki heh jong ka DPI ban wad jingtip halor katei ka baibam ki samla pule kaba la sahteng, bad ka la ong ruh ba kan wad jingtip lyngba ka RTI ban tip ia ka daw jong ka jingpynslem.
Shillong, 19 Rymphang: U Syiem Khyn nah ka Hima Mylliem u Paiem Thwelson Manik Syiem ula kam ba ki myntri ba pyrshah ia u Syiem Mylliem, ki la shu ia mih hi na ka dorbar pyllun kaba la long hynnin ka sngi, bad kam dei satia ba u la pynwai jyndat.
Haba pynshai ia kane mynta ka sngi, u Paiem Thwelson u la ong ba ha ka Dorbar Pyllung jong ki Bakhraw ka Hima Mylliem kaba la pynlong hynnin ka sngi ki myntri ka liang pyrshah ki la mih hi namar ka jingkwah jong ki, ka long ban pyni beit ia ka jingbun briew bad pyrshah ia u Syiem.
U Syiem Khynnah ula ong ba ka Hima Mylliem ka la leh kat kumba la bthah da ka District Council ban sngap ia ka jingeh bad ki jingujor jong ki myntri hynrei ki myntri jong ka liang pyrshah ki la ia kren pynban ia ka jingbun paidbah ban pyrshah ia u Syiem da kaba ia wanrah ia ka jingbym shaniah shuh ia u Syiem.
Ha ka jingialang hynnin ka sngi, ki myntri ba ieng pyrshah ia u Syiem da kaba kynnoh ba u leh kam ba bakla, ki la kam ba u Syiem Khynnah u la shu pynwai jyndat ia ka jingialang namar ba um lah ban ai jingshai ia ka jingiakren ha ka dorbar.
Ia kane ka dorbar pyllun la pynlong hadien ba la bthah da ka District Council ha kaba la don lang ki nongpeit pyrman na ka KHADC.
U la ong, “Ym lah ban pdiang ia ka jingiatynjuh bor ha ka Dorbar Pyllun hynrei dei tang ha ha ka Dorbar Hima", la ong u Syiem Khynnah bad bynrap ba “katkum ka Mylliem Act kyndon 20, 7 ka jingbun paid ym lah ban pdiang khlem ka jingtip jong ka Dorbar Hima.
"U la kam ba ki myntri ki la pynpaw beit ba kim kwah shuh ban dang ia trei bad u syiem kiba la shu phet jyndat na ka jingialang wat lada nga la pynpaw ia ka jingkwah ban dang iatrei lang.
U myntri ka pla tyngka u Myntri M Kharlukhi, kum ka Hima ka trei na ka bynta ka jingbha jong ki khun ki hajar ym na ka bynta ban pynjot pynpra hynrei kan shong ha ka jingbishar kaba stad ha ki khun ki hajar kumno kine ki myntri ka liang pyrshah ki wan na ka bynta ka jingbha jong ka Hima ne na ki wan na ka bynta ban pyrshah syiem.
Jowai, 21 Rymphang:Ka Jaintia Youth Federation (JYF) ka la dawa na ka JHADC ba ka dei ban pynbeit noh ia u pud u sam jong ki 18 tylli ki Elaka kiba don ri Lum Jaintia.
Ka JYF ka la pyn paw ia ka jingsngewkhia kaba jur halor ka jingbym biang u pud u sam jong ki Elaka bapher bapher wat lada ka JHADC ka la don la palat 40 snem mynta, kan shym la lah ban pynbeit bad ban pyntikna ia u pud u sam jong ki Elaka.
“Ka jingbymdon u pud u sam uba biang hapdeng ki Elaka, ka wanrah ia ka jingiaknieh pud bad ia khajia hadpeng ki Elaka kiba iadei khappud", la ong u President ka JYF, u bah Poipynhun MajawKa JYF ka la pyni ia ka nuksa kiba la jia ha ki snem ba la dep ka long kumka Elaka Sutnga bad Elaka Nongkhlieh ha kaba ka la mih ka jingiahuri hura haduh ba ka la paw sha ki lad pathai khubor, kumjuh ruh ka Elaka Raliang ha ka thain Sumerpathorship bad ka Elaka Nongkhlieh ha kaba iadei bad ka Briwar ha kaba ki paidbah kiba ioh bat patta bad Land Holding Certificate ruh ki don kiba ioh recommendation na Pator ka Sumer bad kumjuh na u Daloi ka Elaka Nongkhlieh.
Na ka liang ka JYF ka la kyntu jur ia u Chief Executive Member ka JHADC bad kumjuh ruh ia ki MDC baroh khamtam u EM In charge badei peit ia ki Elaka ba un shimkhia ia kane ka kam khnang ba kan nym mih kano kano ka jingsngewiapher hapdeng ki Elaka bapher bapher.
“Ka long kaba phylla bad wat lada ka JHADC ka la ai sanad ia ki Daloi, hynrei u pud u sam ba tikna jong ka iit ka hima jong ki Daloi kam don satia", la bynrap utei u nongialam jong ka JYF.
Shillong, 19 Rymphang:U Rangbahshnong jong ka shnongUmsur kaba hap hapoh jong ka South West Khasi Hills District, u Bah Nasar Marwein u la iathuh ba u Tranformer jong ka tnad MeECL u la jah na ka jaka kaba ju buh ban sam ding eletrik ka shnong ha ka 18 tarik mynta u bnai, ha kaba kum ka shnong kam don jingtip eiei.
Haba kren sha ki lad khubor u Bah Marwein u la ong ba kum ka shnong kan ujor sha ki pulit ban thwet ia ki briew kiba don kti ha kaba tuh ia u transformer na katei ka shnong.
Kane ka jing jah kyndit jong u Transformer na ka jaka kaba ju buh ka la pynkyndit ia ki nongpyniaidshnong.
La iathuh ba ia kane ka jingjia kum ka shnong kala pyntip sha ki bor ba dei peit ia ki kam bor ding kiba hap hapoh katei ka thain.
U Bah Marwein u la ong ba lada ki bor ba dei peit ia kane ka kam ki wan ban shim noh ruh ki la dei ban kynjoh ktien sha ki bor shnong, hynrei ban shu jah kynsan na kaliang jong ka shnong ruh ka don ha ka umdum.
U Bah Marwein u la iathuh ba kane ka dei ka sien kaba nyngkong ba u Tranformer  un shu jahklep na ka jaka kaba u juh don man ka sngi.
Na ka liang jong ka shnong lyngba ka FIR kaba ki la ai ka kwah ba ki bor ba dei peit bad ki pulit kin thwet ia ki briew kiba don kti ha kane ka kamtuh namar kum ka shnong ka sngewkhia jur halor jong kane ka jingjahjong u Tranformer.
Shillong, 21 Rymphang:Ka jingialang bah jong ka Nongkrem Constituency Peoples Committee (NCPC), ka ban long lashai ka sngi ha Madan Smit, kan nym pat pynbna satia ia ka kyrteng jong U Bah HS Shylla, kum u kandidet jong katei ka Committee, na bynta ka elekshon shiteng samoi MDC ha Nongkrem Constituency.
U bah Teiskhem Kharmuti, uba dei U Secretery ka NCPC, haba iakren bad U Rupang, ha ki khyndiat sngi ba ladep, u iathuh ba ka jingialang kan long hi kaba heh, namar ba ki la pyntip sha man la ki shnong, kiba hap hapoh ka Nongkrem Constituency baroh kawei.
Ha kajuh ka por, U Bah Teiskhem, u ong “Ym pat iakren elekshon.
Ym pat pynbna kandidet" hynrei, u ong ba ia mynta kin pynshai shwa ia ki jingeh, kiba ka jaitbynriew ka ia kynduh.
U la ong shuh shuh “Mynta ngi donkam ia ka jaitbynriew bad ngim pat donkam satia ia ka roi ka par.
Lada ka jaitbynriew, ka iap noh.
Ngin leh aiu ia ka skhim" ong shuh  U Secretery ka NCPC.
U Bah Kharmuti, u iathuh, ba ha katei ka jingialang paitbah, kim shym la khot satia ia kino kino ki nongkren ba kyrpang, hynrei ki ban shim bynta ban kren ha katei ka jingialang, ki long U Bah Hillarius Warbah,u actor, uba dei ruh u nongkren ba kongsan jong ka seng bad nangta sa U bah HS Shylla, uba dei U MLA/MDC barim jong ka Nongkrem.
Jowai, 21 Rymphang: Hynnin ka sngi Saitjain, ki nongialam ka Jaintia National Union (JNU) kiba kynthup ia u President, N Shadap, u Secretary bad uwei u dkhot katei ka seng ki la lait thaw na kti u paidbhur hadien ba ki la shah suba menshoh  noh ha shnong Nartiang.
Ka tyllong khubor na ki pulit ka la iathuh ba kadei ka jingwan poi kloi ki pulit na Nartiang ba kitei ki nongialam sengbhalang ki la lait na ka kti u paidbhur.
Katkum ki pulit, la iathuh ba kitei ki nongialam sengbhalang ki la hiar sha Nartiang ban swait bad buddien ia kawei ka kali kaba leit thied drugs.
Hynrei katba ki dang swait sharum shaneng, kyndit katei ka kali ka la lait na kti jong ki bad ki la ngat pynban ha u paidbhur uba la I suba sniew ia ka jingiaid swait jong ki ha katei ka shnong.
Wat lada katei ka kali ka la lait na kti jong kitei ki sengbhalang, pynban ka la ngat ha ki pulit kiba la ap ktem ia ka ha Phramer Traffic Cell.
Katei ka kali kadei ka Alto ML04B-3913 bad kiba shong ha katei ka kali kidei kiba na ka shnong Rymbai.
Haba ki pulit ki la iohbat ia katei ka kali, ki la phah rung ia ka shapoh thanad ha Phramer, kyndit uwei napdeng jong ki u la bret ia ka tyndong Hasmula na jingkhang shabar.
U la leh ia kane ha ka por ba ki pulit ki dang beh nadien ban talasi ia kitei ki briew bad katei ka kali.
Hadien ba ki pulit ki la ioh ban tam ia katei ka tyndong la lap bad la thep da u Drugs Heroin hapoh katei ka tyndong bad kaba ym duna ia ka 2 gram eiei.
Shillong, 21 Rymphang:Ki nonghikai jong ki skulbah bad ki kolej ha ka nongbah ha kane ka sngi Saitjain ki la iamih paidbah ban pynpaw pyrshah ia ka jingshah kem jong u nongialam ka Jawaharlal Nehru University Students Union (JNUSU) ha New Delhi dang shen.
Ha ka jingialam ha madan Iewrynghep, Shillong, kine ki nong hikai ki la pynpaw ia ka jingpyndonkam da ki bor pulit ban thombor ia ki samla ka JNU kiba pyn long ia ka jingialang, da kaba khein ia ki kum ki riew pyrshah ri.
“Ki skulbah kim dei ki jaka ia ki pulit" la ong u professor ka North Eastern Hill University (NEHU) Dr H Srikanth haba kren ha kane ka jingialang ba long ha sngi Saitjain.
“Nga dei na NEHU, nga tip teng teng ki samla pule jong nga ki ju pyndonkam da kaba  pyrta ngam dei u nong-India, hato ngan bitar bad pyntip sha ki pulit.
Kum u nonghikai nga dei ban pyni ba kin snegwthuh na ka jinglong kawei ka India bad ngim donkam ban pyndonkam da ki pulit", u la ong.
U la ong ba ka skulbah ka dei ka jaka ban pdiang ia baroh ki jingpyrkhat bad ki samla pule ki dei ban iohlad ban kren, ban iatainia na ka bynta ka jingbha.
“Ngi long baroh na ka bynta ka India ba iatylli katkum ka synshar paidbah bad ka jingiaryngkat", u la ong.
U la ong ba ki samla pule ki dei ban don ka hok ban iashim bynta ha ka sain pyrthei.
Kane ka jingiapyrshah ha JNU la pynlong ban pyrshah ia rai phasi ia u lehnoh ba hiar thma ia ka parliament  u Afzal Guru ha kaba ha kane ka jingialang, u president JNUSU u Kanhaiya Kumar  u la shah kem halor ka jingkynnoh ba kren pyrshah ri.
Katba ki samla pule ki pynlong ia ka jingialang ban pyrshah ia ka jingphasi ia u Afzal Guru, ka Akhil Bharatiya Vidyarthi Parishad (ABVP) ka kynhun ki samla pule ka BJP ki la pyrshah ia kane da kaba thoh sha ka bor ka JNU ban nym shah ba kin pynlong ia kum kane ka jingialang hapoh phyllaw ka skulbah.
Ka nongialam ka TUR ka Kong Angela Rangad ka la kynnoh ba ka sorkar ba mynta ka pyrshang ban khniot bein ia ka sur jong ki paidbah kum ha ka por ka sorkar phareng.
Lah ban kdew ba ka Ka BJP Meghalaya ka la pynlong ia ka jingiasoi paidbah ban pynpaw pyrshah ia ka jingpynpaw pyrshah India da ka kynhun ki samla pule kaba la jia ha Jawahalal Nehru University (JNU) ha New Delhi ha kine ki sngi, hadien ba la phasi ia u lehnoh u Afzal Guru ha u snem 2013, ba hiar thma ia ka Parliament ha u snem 2011.
“Ngi pynlong ia ka jingiasoi paidbah ban pyrshah jur ia ka jingpyrta pyrshah India ki riew shim kabu ha ka jingjia ha JNU, Delhi", la ong u President ka BJYM u Bah Egenstar Kurkalang haba iakren bad ki nongthoh khubor.
“Ka BJP ka pyrshah jur ia ki riew shim kabu kiba thmu ban pynpait pynpra ia ka ri India, kum ka ri kaba iatylli khlem niew shiliang ia  kano kano ka niam", la ong u Bah Kurkalang.
U la ong ba ka JNU k dei ka jaka pule jong baroh ki briew ha ka ri, bad kam dei ka jaka ban pynlong ia ka jingialang ka jingpyrta pyrshah India, bad ka party ka kwah ia ka India kaba iatylli bad kaba khlain da kaba kdup ia baroh ki kynhun jaitbynriew.
Ha kane ka sngi, bun bah ki briew ki bym dei ki dkhot ka BJP naduh ki kynthei bad ki shynrang ki la wan ban iasoi paidbah ia kane ka jingiasoi ba la pynlong da ka BJP ha Khyndai Lad.
Ki dkhot ka BJP na ka jylla, ki la iashim bynta ha kane ka jingiasoi paidbah, kaba la sdang ha ka por 3 baje janmiet hapoh ka jingialam jong u President ka Meghalaya BJYM.
Shillong, 19 Rymphang:   Ka UDP ka la ther ia ka sorkar jylla ba ka jingpdiang ia ka ‘Ain khang bat ar kam’ ka Prevention of Disqualification (Members of Legislative Assembly, Megha laya) (Amendment) Act, 2015, ka pynshisha ba ka la pheil.
Haba kren sha ki nongthoh khubor hadien ba la wai ka jingialang ka UDP East Khasi Hills mynta ka sngi, u President thymmai ka United Democratic Party (UDP) East Khasi Hills District u Bah Titoster Well Chyne, u la ong, ba ka jingpas ka sorkar ia ka ain, ka long tang ka jingpynlut phut ia ka bor bad ka por jong ki paidbah bad kumjuh ki seng sain pyrthei.
Kane ka jingtakrain ka UDP, ka long hadien ba kane ka ain khang bat ar kam, kam pat lah satia ban treikam wat hadien ba la pdiang  naduh u Nailur, bad la rai ba kan treikam noh naduh ka 1 tarik u Risaw, 2015.
Kane ka la paw hadien ba u Bah Pynshngain N Syiem uba bat ar maloi kum u MDC bad MLA, u dang neh haduh mynta, hynrei kiwei ki la iehnoh lut mar ia pdiang ia kane ka ain.
“Ka jingpas kyrkieh ia kane ka ain Prevention of Disqualification (Members of Legislative Assembly, Meghalaya) (Amendment) Act, 2015, kan dei kawei na ki mat ba ka party kan ther ha kane ka elekshon MDC shiteng samoi", la ong u Bah Chyne bad bynrap, ka sorkar ka la pynlong thamula ia kane ka ain, kaba shu pynlut kai ia ka por bad ka bor.
Ar ngut ki MDC jong ka seng, kiba long ruh ki MLA kynthup u Bah Metbah Lyngdoh (Mai rang) bad u Bah Brolding Nongsiej (Mawthadrai shan) lem bad saw ngut kiwei ki la iehnoh ia ka jinglong MDC hadien ba ka sorkar ka la pdiang ia kane ka ain.
Ha kajuh ka por, u Bah Chyne u la ther ruh ia ka sorkar jylla kaba la pyntroin ia ka district council kumba la paw na ki kam jongka, kum ka jingpyntlot bor ia ki Rangbah Shnong bad kiwei ki kam jongka.
Shillong, 19 Rymphang: U nongthoh khubor uba la iaid twad jingmut na kylleng ka thaiñ Ri-War Mihngi u la ioh jingtip ba saw tylli ki shnong ki la hun ia ka jingpynbeit ka sorkar ban ker sainar shiah ban pyniakhlad ia u pud ka Bangladesh bad ka India watla ki don katto katne ki jaka jong ki kiba duhei noh.
Kitei ki saw tylli ki shnong kiba la hun la suk bad kiba la pdiang ban iaid beit ka jingker sainar shiah ki long ka Nongjri, Umñiuh-tmar, ka Nongshken bad ka Lyngkhat.
Katkum ka jingioh lum jingtip la ong ba kitei ki saw shnong kim hap hapoh ka komiti pyrshah ker sainar shiah kaba la tip kum ka CCIB, hynrei ki don la ka jong ka komiti hynrei katei ka komiti jong ki pat ka ai bor ba ia katei ka kam hap ban shim hi ia ka jingkitkhlieh da ki Dorbar Shnong, kaba la ioh jingtip ba ki saw Dorbar shnong mynta ki la pdiang hun ia ka jingker sainar shiah.
Lah ban kdew ba katkum ka jingsorbe ka sorkar ban ker sainar shiah ki jaka kiba hap hapoh India kin duh noh ia ka jaka kaba heh haduh 150 Yard ka jingjngai , hynrei halor katei ki saw shnong ki la ong ba kim sngewduhnong eiei ruh em ia ka jingduh ia katei ka jaka naba lada ym leh kloi ia ka jingker sainar shiah kan buh jingma wat ia ki jaka kaba ki pyndonkam mynta ruh namar ba la kynrei eh ka jingrung tuh ki khar Bangladesh, katba ia katei ka 150 Yard pat ki la ong ba kumba ka long mynta ka dei ka jaka kaba kim nud hi ruh ban pyndonkam namarba wat tang kaba ki pyndonkam ruh ki khar Bangla ki la wan phrung tuh katno tam lei katei ka 150 Yard kaba ki shu ieh khlaw kumto.
Kitei ki long katkum ka jingiakren bad ki bor shnong jong kitei ki saw Dorbar shnong, hynrei haba la pyrshang ban twad jingmut na kiba bun ki paidbah ruh ki la pynsngew ia kajuh hi katei ka sur ba ki sngewtynnad bad sngewkmen eh lada jia ba wan noh ka jingker sainar shiah naba kumba long mynta ki la ong ba ki shong syier na ka jingwan phrung tuh ki khar Bangla.
Lah ruh ban kdew ba ka jingiaksaid mynta halor kate ka jingker sainar shiah ka dei sa tang ha Dawki ha ka jaka ba hap hapoh ka Raid Mukertila naba ki la ioh bun ki jingpyrshah na ka komiti ker sainar shiah kaba la tip kum ka CCIB naba kim kwah ba ka 150 Yard kan shu duh ei noh bad ba kan leit sha Bangladesh bad ki la ong ba kim pyrshah ia ka jingker sainar shiah hynrei ki kwah ba lada ker sainar shiah ruh dei ban ker na Zero Line.
Jowai, 21 Rymphang:Lehse ka dei ka jingngeit bieij halor ka kam menshohnoh ha Jaintia Hills, ha kaba mynhynnin ka sngi Saitjain, ki 6 ngut shi paralok kiba la leit jngoh kai ia ka Kshaid Tyrshi, ki la shah suba menshoh noh pynban haduh ban da wan pyllait ia ki da ki pulit na Jowai.
Ka khubor ka la iathuh ba kitei ki 6 ngut ki la wan sha katei ka jaka da kawei ka Tata Sumo ML04B-9626.
Ki la pynieng ia katei ka kali ha ka jaka pynieng kali, hynrei ynda ki la wanphai na katei Kshaid kumba ha ka por 12:30 eiei shiteng sngi, la lap ba ki nongtuh ki la khynra ia katei ka kali ha kaba ki la rongtuh ia ka Tyre Spare, ka Tape bad ki Speaker nalor kiwei kiwei ki tiar ki tar kiba don ha katei ka kali.
Kitei ki samla ki la leit ujor ia kane sha ki pulit ha Jowai, da kaba ieh ia katei ka kali ha katei ka jaka.
Ha ka por jain miet pat, kitei ki shi paralok ki la leit biang sha katei ka jaka bad ki la iarieh sha khlaw ban ioh kem ia ki nongtuh, ioh lehse kin wan biang ban khynra ia katei ka kali; hynrei ha katei ka por la don ba iohi bad ki la pyrta nongshohnoh bad ki paidbah na ka shnong Khliehtyrshi ki la ia mih paidbah ban kdong ia kitei ki  ngut shiparalok.
Mar mar kitei ki  6 ngut ki la pyntip sha u OC Jowai ha kaba ki pulit ki la wan ban pyllait na ki kti u paidbhur.
Shillong, 21 Rymphang: Kat kum ka repod ba la ioh na ka tnad kam pohiing ka jylla, ki don 233 ngut ki dkhot ka seng beain HNLC kiba la wan ban pyndem haduh mynta tang naduh u snem 2000.
Na kine, 12 ngut ki dkhot ki dei ki kynthei kiba la wan aiti noh ialade ha ka bor jong ka ain.
Hynrei, kaba lyngngoh ka long ba kane ka tnad kam pohiing ka jylla, ka la pyni ba kam don jingtip ne jingkhein eiei ia ki dkhot ka seng kiba shah siat iap ha ki bor jong ka ain.
Ia kane ka jingtip, la ioh da ka jingwad jingtip lyngba ka ain RTI, na kane ka tnad.
“Ka tnad kam ioh jingtip katno ngut ki dkhot ba la shah siat", la ong ka jingthoh na ka sorkar halor ka jingkylli ia ki dkhot ka seng kiba shah siat ha ki bor ka ain naduh u snem 2000 haduh mynta.
Ka tnad kam pohiing ka la ong ruh ba kam don satia ka jingtip ia ka jingshah kem jong ki nongiarap ka HNLC.
Ha ka jingshisha, na ka liang, u Rupang u la pan jingtip katno ngut ki nongiarap ka HNLC kiba shah kem naduh u snem 2000 haduh kine ki sngi.
“Ka tnad kam ioh ia ka jingtip halor kane", la ong ka jingthoh na ka tnad kam pohiing ka jylla ha ka jingwan jingtip da ka RTI.
Ka sorkar ka la pyni ba ia ki dkhot ka seng kiba la wan pyndem, la ai baibam T.
2 hajar shi bnai ha ka por ba ki dang don ha ka jingshah hikai ban thaw thymmai ia ka jingim.
Hadien ba ki la pyndep ia ka jingshah hikai ha ka Rehabilitation Camp ba la buh da ka sorkar, ki dkhot kin sa ioh ia ka jingiarap pisa kaba T.
1.
5 lak (shi lak san phew hajar) khnang ba kin lah ban seng ia ki kam ki jam jongki, ban kyrshan ia ka iing ka sem ha ka jingim jongki.
Ia kane ka jingiarap la bei da ka sorkar pdeng hapoh ka Security Related Exependiture Scheme.
“Ki dkhot kiba la pyndep lai bnai ha ka jingshah hikai khlem kano kano ka jingshah ujor ne leh bakla, ki lah ban ioh ia kane ka skhim jingiarap, kaban pynlait lai sien", la ong ka jingthoh na ka sorkar.
Hynrei kito ki dkhot kiba lah ban ioh kam noh ha ki tnad sorkar, kin nym ioh shuh ia kane ka jingiarap.
Ka la ong ruh, ba kito ki dkhot kiba donkti ha ki kam runar barit baria, kin pynlait noh katba ia kito kiba don kti ha ki kam runar ba kham shyrkhei kum ka jingpyniap briew, leh beijot, rahbor, kin hap ban bishar shwa ka lynti ka ain.
Shillong, 21 Rymphang:Ka Shad Suk Myn siem ka Seng Khasi Nong mynsong ba la mynta ka sngi ha madan shad ha Urkaliar, ka long kaba da I shongkun bad iphuh bha, da ka jingwan ïuh kjat da ki spah ngut ki nongshad kynthei bad shynrang.
Kane ka Shad Suk Mynsiem ka long kum ka dak ban kyrsiew thiah ïala ki para kur kha ba dang bat dang snoh ha la ka jong ka ñiam tynrai ban ai nguh ïa U Blei Trai Kynrad U Nongbuh.
Ia kane ka shad la wan ban sakhi lang ruh da ki dkhot nongkit kam ka JPK ka Seng Khasi (Kmie) hapoh ka jingïalam u rgh B.
S Rumnong, bud sa ki nongïalam jong ka Seng Kynthei bad kiwei kiwei ki pat ki riew paw khmat na ki tnat ka Seng Khasi.
Naka liang u nongïalam jong ka Seng khasi Nong-mynsong u Rgh Skor Jala hadien ba la kut ka jingshad, u la ai khublei kyrpang ïa ki nongïalam ka JPK ka Seng Kmie, nangta ïa ki para kur ki para kha na ki tnat bapher bapher ka Seng Khasi kiba la wan ban sei madan ïala ki nongshad kynthei bad shynrang, kumjuh ruh u la ai khublei kyrpang ïa ki dkhot ka Seng Longkmie bad Seng samla ka Seng Khasi Nong-mynsong kiba la trei shit rhem ban pyniphuh iphieng ia kane ka shad ka kmen mynta ka kynti.
“Naka liang ka Seng Khasi Nongmynsong kam don eiei ban ai kyrpang hynrei tang ka kyntien ban ïa kitbok kitrwiang bad U Blei Trai Kynrad Nongbuh Nongthaw Un theh sei ka kyrkhu ka kyrdoh ïa phi baroh" la ong u Rgh Skor Jala.
Nongpoh, 20 Rymphang:Kawei ka kali Mahin dra Bolero kaba don ia u Registration Number (AS-01GC-2965), kaba la long trai da u Deepak Jammar, na ka shnong 8Mer Baridua, Ri Bhoi District, ka la shah rongtuh noh, haki riew runar bym shem la ithuh durkhmat.
Kane ka jingjia ka la jia, myn ha ka miet jong ka 17 tarik mynta u Rym phang ha ka por kumba 12 baje ei ei mynmiet, hadien ba ki trai jong kane ka Bolero ki shem ba ka kali jongki kam don shuh ha ka jaka ba ki la buh ia kane ka Bolero.
Haba iadei bad kane ka jingjia na ka liang ki trai jong kane ka Bolero, ki la dep ban buh ka jingujor ha Khanapara Police Station, khnang ba ki pulit kin leh ia kaba donkam.
Na ka liang jong ki Pulit ka Khanapara PS, ki dang pynlong ia ka jing budien halor kane ka jingjia bad kumjuh ruh ban thwet khnang ban iohkem ia kiba donkti ha kane ka jingrongtuh ia kane ka Bolero.
Shillong, 21 Rymphang:Ka Meghalaya Pradesh Youth Congress (MPYC) ka la pynlong da ka jingiakhih ha sor Tura ha ka sngi saitjaiñ jong ka taiew ban pyrshah ia ka sorkar BJP halor ki jingjia kiba la jia ha skul bah JNU.
Katei ka jingiakhih ki samla Congress la pyn long ha khmat ka Congress Bhawan ha Tura.
La lam khmat ia katei ka jing iakhih da u President ka Youth Congress u Richard Marak, Tura LYC President u Allan Sylvester R Marak.
Kiwei pat kiba la donlang ki long ki Secretary jong ka Tura LYC, u DC Stevie Marak, u Donbosh N Sangma, General Secretary, DCC West Garo Hills bad u Chairman ka Tura Municipal Board.
Ha katei ka jingiakhih ki samla Congress ki la rah plakad bad ki la pyrta jam ia ka sur jong ki ban pynrem ia kaei kaba la jia ha JNU bad kumjuh ruh ban pynrem ia ka sorkar u Modi.
Shillong, 21 Rymphang: Ki heh jong ka seng Congress kiba dei mynta ki MLA bad MDC bad kumjuh ruh ki kyrtong kiba la rem elekshon na katei ka seng ha ka elekshon 2013 mynta ki la lynga mynsiem naba kat shaba ki leit sha manla ki shnong ha ki konstitwensi jong ki ki la iathuh ba u paidbah uba ju kyrshan ia ki mynta ka kynti u la kyrngah khlieh ia ka seng Congress bad katei ka la pyn syier mynsiem ia ki ba kin dang ia khun na katei ka seng ha ka elekshon MLA 2018.
Katkum ka jing iakren bad u nongthoh khubor katto katne ngut na kitei ki heh Congress ki la ong ba haduh mynta ki dang ia leh ban khroh ban pyni ia u paidbah ban ym kyrkieh than eh ban mih na katei ka seng, hynrei ki la ong ba ki la ioh jubab pynban ba u paidbah u la ngiah la kdang ia ka seng Congress bad ki la sngew lehraiñ ruh ban dang don ialade hapoh ka seng Congress.
Katkum ka jingtwad jingmut u nongthohkhubor na kitei ki heh hato kiei ki daw kiba u paidbah u pyni kyllum ba u la ngiah ia ka seng Congress, “Ki daw kiba hakhmat hi ba u paidbah u kynnoh ia ka seng Congress ka dei beit ka kam Rangbah shnong, ka jingkhang tih dewiong tih mawshun" ong uwei na ki heh Congress haba ia kren bad une u nongthohkhubor.
Aiu phin leh lada jia ba u paidbah um mon shuh ia ka seng Congress hato kin dang iai don hi bad katei ka seng ne kin phai khmat noh sha kiwei pat ki seng-kylli u nongthohkhubor, ka jubab ba la ioh na ki ka long, “Ngin ap tang hapoh u 2016,lada kamdon ka jingpynkylla nongialam,ngi la thikna ba ngin mih noh na ka seng Congress", “Haduh mynta ngim pat kwah ban ong eiei hynrei ka la don ka jingiakren para ma ngi ba lada kam long kumba la khmih lynti hapoh une u 2016 ngi la ia pynbeit ba ngin mih seng brum ha kajuh ka por" ong biang utei u heh Congress.
Kumba katno ngut phin ia mih seng lada jia ba kam don jingkylla, kylli biang u nongthohkhubor “Ki don ki MLA kiba dang don jingkyrmen ban jop biang,ki don ruh ki MDC kiba ngi la thinkna ba kin jop beit ha ka elekshon 2018 , ki don kiwei ruh ki kyrtong barim bad kin don ruh ki kyrtong ki ban mih thymmai (kiba la ju don bad ka seng Congress) –ngim pat ia pyrkhat Party ia mynta hynrei ka don ka jingiakren ba lada ia khun ngin ia khun beit na ka juh ka kynhun kaba ngi lah ban thaw thymmai ruh ia ka seng" jubab biang utei u heh uba la kyrpad ban buhrieh shuwa ia ka kyrteng jong u ia mynta hi.
Kumba ka long mynta ka jingpynkhreh elekshon 2018 ki kyrtong kiba kwah ia khun elekshon ka la sdang iaid sor sor da kaba sdang ban rung ing ha ki konstitwensi jong ki khamtam ha nongkyndong bad katei ka jingrung ing jong ki ka dei ka jingleit twad jingmut na u paidbah la ka dang long ne-em ba kin ia khun na ka seng Congress.
“Ngi la ioh ia ka ripod na u paidbah ba ka long shuh ia ngi ban dang ia khun na katei ka seng ,hynrei ngi la khroh la kjor ia u paidbah ba un ym kyrkieh ban mih seng namarba ba ngi ruh ngi sngewkhia hi kumba ki sngew, ngim tip haduh katno ngi lah ban bat ia u paidbah hynrei haba ladei hi ka port e ngi hap ban ia rynsied ryngkat ryngkat bad u paidbah" kren pynkut utei u heh Congress.
Na ka jingiakren bad utei u heh Congress la sngewthuh ba lada kam don ka jingpynkylla nongialam hapoh ka seng Congress kin don kumba 5 ngut ki MLA ki ban mihnoh na katei ka seng, nangta kin don kumba 4 ngut ki MDC, bad kiba bun kin dei ruh kito kiba la rem elekshon na katei ka seng ha u 2013.
Smit, 22 Rymphang: Kumba 500 ngut eiei ki paidbah jong ka Nong krem Konstitwensi ki la tuid sha ka jing ialang ba la khot da ka Nongkrem Constituency People’s Committee (NCPC) kaba la long mynta ka sngi ha Smit.
Ha katei ka jingialang ki dkhot ka NCPC ki la khot ia u MLA/MDC barim uba dei ruh u CEM barim ka KHADC u bah H.
S Shylla ba un long u nongkren uba kyrpang ha katei ka jingialang.
Shuwa ban sdang ka jingialang la maitphang shaphang katei ka jingkhot jingialang paidbah da u Secretary katei ka seng u bah Teiskhem Kharmuti uba la pynpaw ba ka daw kaba la pynlong ia katei ka seng ban khot jingialang ka dei namarba ki la iohi ia ki jingeh kiba bun kiba la ban ia kane ka jaitbynriew na ka por sha ka por, “Bunsien u paidbah u la shah ialam bakla, ngi donkam ban tip ia ka hok lajong" u la ong.
Katba u bah H.
Warbah uba dei u Chairman ba pyniaid ia katei ka jingialang u la ong ba la seng ia ka NCPC na ka daw ki jingeh ba ka jaitbynriew ka ia kynduh bad hadien ba la mih kitei ki jingeh ka la pynkulmar jingmut ruh ia u paidbah ym tang ha nongkrem Konstitwensi hynrei ha ka ri Khasi Jaintia baroh kawei, bad ban ia kren halor katei ka jingeh u paidbah u la ong ba katei ka seng ka la leit ban ia syllok bad u riew tip aiñ bad u riew shemphang na katei ka konstitwensi bad utei u dei u bah H.
S Shylla uba ki briew jong katei ka thaiñ ki ju khot ieid kum u ‘Bahdeng Shylla’.
Ha katei ka jingialang ladon lang ruh u Sordar ka Smit u bah Kynsai M Syiem.
Hadien ka jingkrem maitphang na u Secretary bad u nongaiktien jong katei ka seng ha katei ka jingialang beit beit la aiti noh ia ka por kaba sah ha u bah H.
S Shylla uba la kren kumba 2 kynta eiei haduh ba kut artad ka jingialang.
Tang mar ia sdang kren u bah Shylla u la ong ba katei ka jingialang kam dei ka rynsan politik ne ka jingialap elekshon hynrei ka dei ka jingpynshai ia u paidbah namar ba u paidbah u la ia kynduh ia kiba bun ki jingeh ha kine ki sngi.
Ki jingkren u bah Shylla ha katei ka jingialang ki dei kiba u la batai ia ki paidbah shaphang ki Aiñ bad kumjuh ruh ia ka riti synshar ka ri India.
U la sdang ia ka jingpynshai naduh ka synshar phareng haduh ka jinglaitluid ka ri India , u la batai shaphang ka Khasi States ,u la batai shaphang ka jingiakhun Mukotduma u Syiem Jormanik Syiem hapoh ka ing bishar ba hakhlieh duh ka ri India, u la batai shaphang ka 6th Schedule, ka 3rd Schedule,ki Article jong ka Constitution bad kiwei kiwei de.
Haba kut jong ka jingialang u bah Shylla u la ong ba u sngewkmen eh haduh katta katta ban iohi ba mynta u paidbah u la bang ban tip shaphang ki aiñ,mynshuwa u la ong ba haba kren jingialang paidbah shaphang ki aiñ tang shiphang u paidbah u la ngiah bad u la phet noh, hynrei mynta ka sngi u la ong ba ba naduh ba sdang haduh ba kut ka jingialang la iohi ba u paidbah u shah skhor kriaw ia ka jingkren jong u.
La iohi ruh ba tang mar ia wai ka jingialang ki paidbah kiba don kumba 500 ngut eiei ki la tur shajan u bah Shylla ban ai khublei ia u.
Shillong, 22 Rymphang:  U Bah Disparsing Rani u la ujor sha u Lat ka jylla pyrshah ia ka jingkyntait jong u Chief Information commissioner (CIC) Bah CD Kynjing bad kynnoh ba u CIC u la pynkhein ia ka ain  Right To Information (RTI) Act, 2005.
Haba kren sha ki nongthoh khubor hynne ka sngi, u Bah Rani u la ong ba u CIC u la kyntait ban pdiang ia ka jingujor jongu pyrshah ia lai tylli C&RD Block kim treh ban ai jingtip ba la pan da ka RTI.
U Bah Rani u la kynnoh ba u CIC u la kyntait ia ka jingujor jongu da kaba ai daw ba ka la slem palat.
U Bah Rani, u la ong ki lai tylli ki Block kynthup ka Mawryngkneng, Shella-Bholaganj bad ka Mawsynram kim shym la ai jingtip kaba u la pan da ka RTI ia ka jingpyntreikam ia ka Swachh Bharat Mission naduh u bnai Jylliew mynshem snem.
U la iathuh ba san tylli ki Block ki la dep ai ia ka jingtip ha ka 14 tarik Naitung hynrei tang kitei lai tylli ki bym shym la ai ia ka jingtip katkum ka RTI Act.
“Nga la thep ia ka jingujor sha u CIC pyrshah ia kine ki lai tylli ki Block, hynrei na ka liang u CIC u la kyntait khlem bishar eiei", u la ong bad bynrap  ba ka daw ba u kyntait ia ka jingujor jongu, ka long ba u slem ban ujor kaba long haduh 150 sngi.
Halor kane ka jingshah kyntait ha u CIC, na ka liang u Bah Rani u la ujor noh sha u Lat ka jylla ba un tuklar ia kane ka jingleh jong u CIC da kaba ong ba katkum ka kyndon 18 (3) ka RTI Act, la kdew shai ba kam don jingkhang ia u nongpan RTI ban thep ia ka jingujor bad u CIC wat hadien 18 bnai ruh.
U la kynnoh ba u CIC um shym la kdew ia kane ka ain haba kyntait u kyntait ia ka jingujor jongu.
“Kane ka dei ka jingiaid lait jong u CIC ia ka RTI Act", la ong u Bah Rani.
Jowai, 22 Rymphang: Ka Shnongpdeng kaba don hajan ka shnong Dawki hapoh ka Amlarem Subdivision kala sdang paw mynta kum ka shnong kaba lah ban khring ia ki nongwan jngoh kai pyrthei na kylleng.
Kane ka shnong kaba don tang kumba 800 ngut ki nongshongshnong ha ki 167 tylli ki longing, nyngkong ka iohnam na ka bynta ka jingkhuid jingsuba bad mynta pat kala kylla long ka jaka ba khring ia ki tourist ban wan jngohkai sha kane ka shnong.
Ka jingkyrpang jong kane ka shnong ka long ba ka don harud jong ka wah Umngot bad kane ka wah ka dei kaba khuid haduh katta katta bad ka dang don ruh bun ki dohkha dohpnat.
Mynta ki briew ki wan na kylleng ban shonglieng bad ban mad ia ka lyer pyngngad bad ban pynthanda iala ka jingmut jongpyrkhat bad pynhun ialade.
Kum ki nongpyniaid shnong, ngi ioh jingmut ba ka shnong jong ngi ka dei kaba lah ban khring ia ki nongwan jngohkai pyrthei hadien ba ka kynhun jong ki nongrungkrem ka Meghalaya Adventure Association (MAA) ki wan ban pynaram ialade hadien ka jingleit rungkrem jong ki ha u snem 2010, hynrei wat hadien katta ruh ngim pat poi pyrkhat ban shimkhia ia kane kam, la ong u Ialambha Syngkrem.
U Lasting Gadew u Secretary Shnong ula ong ba ha u snem 2012-13 haba ka Jaintia Hills Autonomous District Council (JHADC) kala thmu ban lilam ia kane ka wah sha ki nongtong dohkha, ka shnong kala iengpyrshah bad dawa ban pynkylla noh ia ki thwei kiba don ha kane ka shnong na ka bynta ban pynneh pynsah ia ki dohkha dohpnat (fish sanctuary).
Bad haba ki sahep jong ka JHADC kim pdiang ia kane ka jingdawa ka shnong, ki nongmihkhmat kila leit iakynduh ia u DC ka West Jaintia Hills u ma P.
S.
Dkhar uba la pynjari syndon da ka section 144 ban khanglad ia ka jingpyniap dusmon iaki dohkha dohpnat ha kane ka bynta jong ka wah Umngot naduh kata ka por.
Suki suki nangta namar ba ka shnong ka lah ban pyntrei bha ia ka skhim MNREGS (100 sngi), ngi la lah ban pynlong iaka shnong kaba khuid bad la don katto katne kiba wan kai ban pynaram ialade.
Hadien nangta naka liang ka DRDA West Jaintia Hills hapoh ka jingialam jong u ma SS Syiemlieh la nang pynitynnad shuh shuh ia kane ka shnong da kaba wan rah ia kiba bun ki skhim bad kumuh ruh ka map kaba batai shaphang kane ka shnong, la ong shuh shuh u ma Gadew.
Ka jingdon jong kane ka shnong harud jong ka wah Umngot kaba khuid bad ki khlaw ki btap kala lah ban khring ia ki nongwanjngohkai pyrthei na kylleng bad kumba long mynta ki briew na kylleng ka pyrthei kum na France, Germany, Israel, UK, Russia ruh ki wan, la ong u Ialam Syngkrem.
Napoh la ka ri ki briew naduh ki jylla ba shatei bad shathie jong ka ri ruh ki wan bad kiba khambun ki dei kiba na Assam bad West Bengal ula pynbud.
U ma Bnai Syngkrem u Rangbah Shnong ula iathuh ba mynta ka jingwan tuid jong ki nongwan jngoh kai kam duna shuh ia ka 30 haduh 50 ngut ha ki sngi pohia bad 100 haduh 500 ngut ha ki sngi Thohdieng, Saitjain bad Sngi-U-Blei.
Shuh shuh ula ong ba mynta lah ban ong ba kumba sanphew naka shispah ki nongshongshnong ki ioh kamai na ka jingwan jong ki nongjngohkai pyrthei.
U ma Bnai ula ong ruh ba hadien ba ka shnong ka la iohi ia ka jingsdang wan tuid jong ki tourist, ki la seng iaka Snongpdeng Tourism Development Society ha ka snem 2013 ban pyniaid ia kane kam.
Kumba long mynta ki don 94 tylli ki lieng bad Society ka pyniaid da ka routine ba baroh kin ia ioh bynta lang bad haki sngi kut-taiew ki nongkhawa lieng ki ia ioh kamai ym duna ia ka 300 tyngka shi sngi la ong u ma Bnai.
U Pyndap Syngkrem uba long uwei na ki nongpyniaid ia kawei ka iingshongbasa (home stay) ula ong ba ki don lai tylli ki homestay mynta ha ka shnong bad ym duna ia ka lai sngi ha ka shitaiew ki briew ki pyndonkam ia kine ki iing.
Nalor kata ki don ruh sa ki iingjain (tent) kiba ki briew ki lah ban shimwai ban sahmiet harud wah la pynkut u Pyndap.
Mynta kila sdang mih ruh bun ki dukan bam bad dukan sha bad na kane ruh kila ia ioh kamai jakpoh la ong biang u Rangbah Shnong.
U Ialambha Syngkrem ula ong ruh ba ha kine ki snem kiba la dep ka Pioneer Adventure Tour (PAT) ha ryngkat ka jingiatreilang bad ka shnong kala sdang ia ka Scuba diving, Snorkeling, kayaking, bad zip lining ha kane ka shnong.
U Bantei Kharshandi uba long u Nodal Officer jong ka Basin Development Unit West Jaintia Hills ula ong ba ka Basin kala pynkhreh ban phah training ia ki samla na kane ka shnong ha ka kam shet jingshet, ban hikai kren phareng bad Hindi bad kumjuh ruh la pynkhreh ban phah training ia ki haka adventure sport khnang ba kin nangpynbha ia ka kamai kajih jong ki.
Ula ong ruh ba ka Basin ka la pynkhreh ban shna ka signage kaba heh haka lad Darang-Shnongpdeng harud jongka surok bah NH 40 (E) khnang ba ki briew ki ithuh lynti.
U Lasting Gadew ula ong ba naka liang ka shnong ka dang don hi ki jingeh kum ka jaka iengkali namar kumba long mynta ki jaka ieng kali kiba don ki khapngiah palat, ula ong ruh ba u kyrmen ba ka jingshna pynbha iaka surok naka national highway ban leit sha Dawki yn lah ban pyndep noh khang ba kin suk ki wan jngohkai pyrthei.
U Rangbah Shnong ula ong ruh ba ka shnong ka pdiang sngewbha ia ki nongwan jngohkai bad ha ka juh ka por ka kyrpad iaka jingiatreilang jong ki khnang ba kan ym don ka jingjia ba sngewsih.
U kyrpad ia baroh ban burom ia ki adong shnong kiba la buh.
Shillong, 22 Rymphang:Ka ophis jong ka Krishi Vigyan Kendra, Jaintia Hills, ka pynbna paidbah, ba ka don ki kam kiba lait, kiba kynthup ia ka kam Office Superintendent Cum Accountant/Office Assistant, nangta sa ka kam Junior Assistant/Stenographer bad nangta sa ka kam Driver Cum Mechanic bad ka kam Supporting Staff (skilled).
Katei ka ophis, ka don ha Rymphum Jowai, ha kaba kiba kwah ban ioh jingtip, ki lah ban phone ha u number 03652223343.
Kiba kwah kin leit interbiw ha ka 2tarik Lber 2016.
Nangta ka ophis Krishi Vigyan Kendra, West Khasi Hills, Nongshilong Nongstoin ruh, ka pynbna paidbah ba ki don ki kam kiba lait, na ka bynta ka kam Superintendent Cum Accountant/Office Assistant bad nangta sa ka kam Junior Assistant/Ste[bteng sla 7] nographer bad nangta sa ka kam Driver cum Mechanic bad ka kam Supporting Staff (skilled).
Kiba kwah kin leit interbiw ha ka 3tarik Lber 2016.
Ka Meghalaya State Fish Farmer Development Agency, Meghalaya, Shillong, ka donkam ia ki prokram manager haduh 9ngut bad ki dei ban long kiba la pyndep ia ka Post Graduate Degree ha ka kam ri dohkha.
Kitei kin pynpoi ia ki kot ki sla ha shwa ka 29tarik Rymphang 2016, ha ka ophis jong katei ka tnat.
Ka ophis U Deputy Commissioner East Jaintia Hills Khliehriat, ka pyntip, ba kan pynlong eksamin ha ka 27 Rymphang 2016, na bynta ka kam Receptionist bad nangta ha ka ka 5tarik Lber 2016, na bynta ka kam Fishery Demonstrator.
Ka ophis jong ka NRHM, South West Khasi Hills, ka don ia ka kam Accountant, ka kam DEO DPMU, DEO Cum Office Assistant bad kito kiba kwah kin pynpoi ia ki kot ki sla ha shwa ka 4tarik Lber 2016.
Shillong, 21 Rymphang: Ka jingpra phom ka Seng Congress ha Arunachal Pradesh da ka jingphet seng ki MLA jongka, ka la pynher syrngiew ia ki nongialam ha kane ka jylla ioh kan wan jia kane ka raibi.
Ban tem ia kane, u Myntri Rangbah ka jylla u Mukul Sangma lem bad ki nongialam kynthup Bah Vincent H Pala, Kong Wansuk Syiem bad kiwei ki nongialam seng Congress, ki la iakynduh kyrkieh hynnin ka sngi ia u President ka ri India u Pranab Mukherjee ba un tuklar ban nym ailad lada mih kaba kum kane ka jingjia ha ki jylla ba synshar ka Congress ha kane ka Dong Mihngi.
Kat kum ka khubor, u Myntri Rangbah u la sngew syier bha namar ba ka la don ka jingiakhih napoh napoh jong ki MLA ka Congress ha kane ka jylla.
Ki la kynnoh ba ka jingjia ha jylla Arunachal Pradesh ka dei ka jing pynkhein ia ka riti synshar ka ri da ka sorkar pdeng da kaba pyndonkam bakla ia ka shuki u Lat katei ka jylla.
‘Ka jingweng noh ia ka synshar President Rule ha Arunachal, ban thaw ia ka sorkar thym mai, ka dei ka jingpyn khein ia ka riti synshar ka ri’, la ong u Mukul Sangma haba kren sha ki lad pathai khubor ha nongbah Delhi hynnin ka sngi bad bynrap, ba ka sorkar pdeng ka la pyrshang ban pynkhyllem ia ki sorkar jylla ba synshar ka Congress ha kane ka Dong Mihngi.
Ki la kynnoh ba u Lat ka jylla Arunachal Pradesh u la leh kum u nongpynpra ia ka sorkar Congress lyngba ka jingbthah ka sorkar NDA.
Ka sorkar Congress ha Arunachal Pradesh ka la khyllem hadien ba 19 ngut ki MLA jongka, ki la phet noh ban iathaw sorkar bad ki MLA ka BJP.
Nongpoh, 22 Rymphang:Ka jingthmu jong ki lai seng ba kynthup ia ka RBYF, HNYF Northern Region bad ka FKJGP ban hiar (Gherao) ne pyn sangeh jubor ia ka jaka lum khajna (Toll Gate Plaza), ba la buh da ka NHAI, kaba don ha Pahammawlein 20Mer, mynta ka sngi ki la pynsangeh noh, hadien ba ki nongialam jong kitei ki Lai Seng, ki la leit ban iakren shwa ia ki bor pyniaid District ka Ri Bhoi.
Ka daw kaba la pynlong ia ki nongialam jong ka RBYF ba la lam khmat da u President Bah Bipul Thangkhiew, u Bah Markus Marten president ka HNYF, NR bad u Bah Eddie.
G Kharbani, president ka FKJGP, ban sangeh ban leit hiar pynsangeh jubor ia katei ka Tool Gate Plaza, ka long hadien ka jingkyrpad jong ka DC Ri Bhoi bad ki heh ka NHAI, Shillong, kiba la ong ba ki la dep ban siew hynrei kaba sah ka long sa tang katto katne ngut ki trai jaka kiba la shah pynjulor ia ki jingthung jingtep, ia kaba ki bor District jong ka Ri Bhoi ki la kular ban shimkhia.
Kumban shu pynkynmaw hangne ki nongialam jong kitei ki lai seng, ba kynthup ia U Bah Bipul Thangkhiew President ka RBYF, sengkmie, u Bah Marcus Marten President ka HNYF Northern Region, u Bah Lui Lyngdoh organizing secretary ka FKJGP, mynha ka 19 tarik u Rymphang, ki la leit ban buh ka jingthoh sha ka DC, Ri Bhoi, halor ki mat kaba iadei bad ka jingpynkloi ban siew ia ka bailutksan ia ki trai jaka, ka jingthep kam da ki samla shnong ha katei ka Toll Gate, ka jingpynbiang ia ki lynti iaid kjat jong ki nongshong shnong ha katei ka jaka, lem bad kiwei kiwei ki jingdonkam kaba iadei bad u paidbah nongshong shnong.
Na ka liang ki bor district ka Ri Bhoi, mynta ka sngi ki la pynsyrtap da jingpahara kaba jur, khnang ba kan ym wanrah ia kano kano ka jingjia ba sngewsih, ha kane ka jingthmu jong kitei ki Lai Seng ban pynsangeh jubor ia katei ka jaka Toll Gate.
Hynrei ki nongialam jong kitei ki Lai Seng, hadien ba ki la dep ban iakynduh ia ka DC bad ki Heh jong ka NHAI, Shillong, ki la hiar sha Pahammawlein 20Mer, ym ban pynsangeh ia ka jingkhrong ha katei ka Toll Gate Plaza, hynrei ban pynlong ia ka jingialang paidbah ha Madan Shnong Pahammawlein, ban pynshai paidbah halor ka jingkam jong ki Bor district ka Ri Bhoi bad ki heh jong ka NHAI, kaba ong, ba ka jingsiew ia ka bailutksan sha ki trai jaka ka la dep, hynrei ki dangsah sa tang katto katne ki jingsiew ia ka jingjulor jong ki jingthung jingtep.
Haba kren ha kane ka jingialang uwei hadien uwei, ki nongialam jong kitei ki Lai Seng, ki la pynpaw ia ka jingpyrshah halor ka jingsdang ban khrong pisa ha katei ka Toll Gate Plaza, namar kumba ka long mynta bun bah ki jaka ki bym pat biang bad kaba shngain na ka bynta jong ki nongleit nongwan, la mih ruh ki jingkylli ha kane ka sngi halor kano ka rukom ba ki lah ban ai ia ka ka ‘Safety Road Clearance’ ne ka jingshngain jong ki nongleit nongwan, namar katkum ka jingioh jingtip da IIT Roorkee, la ong ba ki don haduh 15 tylli ki jaka kiba don jingma ha u surok bah 4-lane, kaba naduh Jerobad shaduh Umiam bad kane ka dei tang na ka jingbymtrei bha da ki kompani shna surok, khamtam ha ki jaka ba kham long riat.
“Nga lyngngoh ha kano ka rukom ki ioh ia ka Completion Certificate bad mano ba ai ia kata ka certificate bad ha kajuh ka por katkum ka jinglap da ka IIT Roorkee kaba kdew ba ki dang don haduh 15tylli ki jaka kiba dang don hapdeng ka jingma na ka bynta ki nongleit nongwan, ha ka jingshisha katba kim pat lah ban pyndep lut ia ki jingdonkam jong ka surok ym pat lah ban plie ia katei ka Toll Gate Plaza" ong u Bah bipul Thangkhiew.
Wat ka Supreme Court ruh kaba dei ka Iing Bishar ba hakhliehduh jong ka Ri, ha ka 27 tarik August 2015, ka la rai bad maham ba ym lah ban plie ia ki Toll Gate Plaza, ha kino kino ki surok lada ia ki surok ym pat lah ban pynbha, bynrap u Bah Bipul Thangkhiew.
Kumta na ka liang jong kitei ki Lai Seng, haba iadei bad kine ki kynrum kynram, kaba la mih ha ka jingplie ia katei ka Toll Gate Plaza, hapdeng jong ki trai jaka bad ki bor district ka Ri Bhoi, ki la rai ba kin sa pynlong ia ka jingialang kaban long hapdeng jong Bor District ka ri Bhoi bad kitei ki 33ngut ki trai jaka ki bym pat ioh ia ka jingsiew bailutksan, khang ba kin ioh ia ka jingshai.
Ym tang katta, hynrei kitei ki lai seng ba kynthup ia ka RBYF, HNYF bad FKJGP, ki la rai ban ujor noh da ka Public Interest Litigation (PIL) sha ka Iing Bishar jong ka jylla, khnang ba baroh ki kynrum kynram kiba la mih halor ka jingsiew ia ka bailutksan kin pawpyrthei.
Smit, 22 Rymphang:“Ki bym tip ia ka Aiñ ki risaiñ noh na ka kam MDC" ong u bah H.
S Shylla haba kren ha ka jingialang kaba la long ha Smit halor ka phang kaba ia dei bad ka jingkhang bat ka mar maloi ia ki MLA lane ka jingkhanglad ia ki MLA ba kin long MDC.
“Bun ki MLA kiba mihkhmat ia u paidbah ki pyrkhat tang kumno ban wad skhim hynrei kim nang pat ban thaw-aiñ" u la ong biang.
Ha kaba ia dei bad ka kam Ar maloi kaba 7 ngut ki MLA kiba dei ha ka juh ka por ki MDC ki la risaiñ noh u bah Shylla u la ong ba ka Article 191 jong ka riti synshar ka ri India ka la khang lad ia u MLA ban bat ia ki kam kiba u don jingioh nong ne kaba u don jingioh na ka sorkar India ne ka sorkar jylla, hynrei ka District Council ka dei ka autonomous Body ka bym dei satia ka tnad treikam jong ka sorkar India ne ka tnad treikam jong ka sorkar Meghalaya.
“Hynrei ki briew jong ngi ki bym tip ia katei ka aiñ ki la risaiñ noh, ngi iohi ia uwei u rangbah uba shlur kata u bah Pynshngaiñ N Syiem u CEM ka KHADC u bym khih haduh mynta ruh-dei na utei u rangbah ba ngi iohi mynta ba ka Supreme Court ruh ka la sdang ban pynjem ia ki rai jong ka High Court,dei ban pynskhem ia u bah Pynshngaiñ kum u CEM ka KHADC" ong u bah H.
S Shylla haba kren ha katei ka jingialang paidbah.
U bah Shylla u la ong biang ruh “La jied ia ngi ban thaw-aiñ hynrei ngim tip kaei ka aiñ" , u la pynkynmaw ba ha u snem 2007 la pynduh noh ia u na ka jinglong MDC ha KHADC “Hynrei nga I ba ka don ka aiñ ban ia kren ia kata naba ka aiñ ka ong ba uno uno u MDC ba shah jied ha ki paidbah ka samoi trei kam jong u kan dei san snem kynthih,nga la ia khun ha High Court nga jop, hynrei ki paralok kiba pyrshah ia nga ha KHADC kim pat hun ki la leit sha Supreme Court hangtei ruh nga la jop, ka KHADC ha kato ka por ka lut pisa haduh T.
18 lak tyngka na ka bynta ban ia khun ia ka mukotduma pynduh MDC ia nga" u la ong.
Smit, 22 Rymphang:Ha ka jingialang paidbah ba la pynlong da ka Nongkrem Constituency People’s Committee (NCPC) mynta ka sngi ha Smit, u bah H.
S Shylla um shym la kren eiei shaphang ka elekshon, hynrei hadien ba la wai katei ka jingialang ki nongthohkhubor ki la leit ban kylli na u hato un ia khun ne-em ha ka elekshon MDC shiteng samoi na Nongkrem konstitwensi hadien ba ka shuki MDC na katei ka konstitwensi ka la thylli noh, namar ba la risaiñ u bah Ardent M Basaiawmoit, “Ha ka jing shisha nga la rai ban ym ia khun elekshon shuh nga la long MLA la arsien, MDC bad CEM ruh nga la long, nga sngew ba ka la biang" ong u bah Shylla.
Hynrei katkum ka jinglap ki nongthoh khubor la iohsngew ba ka sur u paidbah ha Nong krem konstitwensi ha kine ki sngi ki la sawa jam sha u bah Shylla bad bun ki jingiakren ki la mih ba un ia khun elekshon biang, hynrei haba la kylli na u bah Shylla u la ong “Lada ka don kaba kum kata ka jingthrang na u paidbah, ngin sa ia peit" kren phuh samrkhie u bah Shylla.
Hynrei u bah Shylla um shym la mynjur ia kiwei pat ki konstitwensi ban pynlong elekshon shiteng samoi namarba u la ong ba 5 tylli ki konstitwensi ki dei kiba ki MDC ki la shu risaiñ jubor naba ki tieng ioh ki shah mait kyrteng bad ba ki la risaiñ ruh shuwa ban treikam ka aiñ ar maloi ka sorkar katba ka Nongkrem bad ka Sohiong konstitwensi pat u la ong ba ki dei ki konstitwensi kiba ki MDC jong ki ki la risaiñ shuwa katei ka aiñ bad ba ki la ai daw ruh ba ki la risaiñ na ka daw shimet jong ki bad ia kitei ki konstitwensi u la ong ba sngew ia hap ban pynlong elekshon shiteng samoi ruh.
Ha kaba ia dei pat ka ingmih pyrthei jong u sha ka jingialang bah u bah Shylla u la ong ba kam dei na ka bynta ka elekshon hynrei u la ong ba kine ki sngi ki dei ki sngi kiba u paidbah u donkam ban tip ia ki aiñ, “Nga la iohi na ka jingialang ba u paidbah um khih u sngap kriaw bad ka pyni ba u paidbah mynta u la bang ban tip shaphang ka aiñ,mynshuwa kam ju long kumne, kine ki sngi ki dei ki sngi ba ka jaitbynriew ka don hapdeng ka jynjar bad ki jingeh kiba har rukom ki ban, ngim dei ban sheptieng naba ka High Court ka dei ka jaka kaba ngi hap ban leit ud lada ngi shah leh beiñ, ngim dei ban tieng ia ka High Court bad ka Supreme Court tangba ngim dei pat ban iaid lait na ka riti synshar ka ri India" ong u bah Shylla.
Shillong, 22 Rymphang:77 ngut ki nong Meghalaya kiba dei ki nongrep bad ki ophisar jong ka Meghalaya Basin Development Authority (MBDA) kiba la leit ban ia shim bynta ha ka 4th Dairy Conference ha Karnal, Haryana ki la sahkut ha Sonepat katba ki dang don ha lynti iaid jong ki, katei ka dei namarba ka lan don ka jingiakhih ki jaitbynriew Jat ha katei ka jylla.
La ai jaka rieh ia kitei ki 77 ngut ki nong Meghalaya da ka Fertilizer Employees Co-operative Society kaba lapynbiang bam bad jaka sah ia ki,la bthah ia ki ba kim dei ban mih na katei ka jaka ba ki don namarba ka don ka hukum jong ka sorkar ban siat iap tang shu iohi ia kitei ki briew kiba pynkhih ha katei ka jylla.
Ar ngut ki ophisar jong ka ka MBDA kiba donlang mynta ha ka jaka rieh tngen bad ki nongrep ki long u Dr.
B.
Lyngdoh bad Dr.
H.
Paul, iathuh u Aiban Swer u ophisar uba don ha ka Special Duty, jong ka Meghalaya Institute of Governance haba kren bad ki lad khubor.
Ha ka juh ka por, u Nodal Officer jong ka NE Region, Delhi, u Robin Hibu, u la bthah ia katei ka kynhun ki briew na ka jylla Meghalaya ba kim dei ban khih na katei ka jaka tad haduh ban da jem ka jingiakhih namarba kumba ka long mynta ka jingiakhih ka dang jur bad ki la mih bun ki jingpynjulor ia ki mar sorkar, u la bthah ia kito ki ba sahkut ha katei ka jylla ba kin phone sha u ha u nombar 9810083846.
U Hibu u la pyntip ba ki Gurdwaras kila ai bam bad jaka sah sha ki spah ngut ki briew kiba la sahkut ha katei ka jylla namar ba la pynsangeh noh ia ka leit ka wan ka rel.
Mawkyrwat, 21 Rymphang:Ka jingjur jong ka jingtwa ki khyndew bad ki lum ha ki thain Borsora SWKH kala pynlong ruh ia ka jingtwa surok kaba jur bad kaba ishyrkhei bha namar ba ki surok kiba don ha katei ka thain ki don hapdeng ki riat ki ram kiba ishyrkhei bad kaba lah ruh ban ap jingma ia ki paidbah ba dei iaid lyngba katei ka surok.
Katei ka surok ka dei ka surok Ranikor Nong hyllam Road kaba pyn iasoh ruh ia ki shnong ba kynthup ia ka shnong Borsora, Nonghyllam, Nongjri, Rajaju, Nong kulang bad shi bun tylli ki shnong jong ka SWKHD, kiba dei ruh ki shnong kiba don ha ki thain khappud bad ka Bangladesh.
Ia katei la pynthikna lyngba ka jinglap hi jong u Nongthohkhubor ia kawei na ki surok Ranikor PWD Roads ka surok ban leit sha Nonghyllam, Nongjri bad kaba iakhlad ruh bad ka surok ban leit sha Borsora ha kaba ka jingtwa jong u tei u lum ka la rah lang ruh ia ka surok sha riat hynrei tang ban nym thut ka iaid ka ieng la shu maramot ia katei ka surok tang kat ban long iaid kali.
Katei ka surok kala pynsyier mynsiem shi katdei ia ki paidbah ka thain khappud kiba dei iaid lynti manla ka sngi lyngba katei ka surok ban leit sha Ranikor, Mawsynram Shillong bad kumjuh sha Nongnah bad Nongstoin, namar ka khyndew ka lah ban twa biang ha kano kano ka por.
Shuh shuh ha katei ka jaka twa surok kala don ruh da ka jingthoh bala buh lyngba ka ophis jong u EE PWD Roads Ranikor Division Ranikor, ha kaba la thoh bad maham ia ki nongleit nongwan na katei ka surok da kaba la ong ba ka khyndew ka lah ban twa ha kano kano ka por, kumta ki paidbah ki dei ban phikir ialade ha ka iaid ka ieng.
Ym tang kata nalor kitei ki jingtwa khyndew ki surok ki long kiba sniew haduh katta katta namar ka jingpei thliew kaba la palat pud bad kaba la pynsohsat shisha ia ki nongleit nongwan ha kaba ka shimpor da ki bun bun kynta ban poi sha ki jaka ba ki thmu ban leit.
Shillong, 22 Rymphang:Ar tyli ki kudam la shah khang kdam da ki pulit  Enforcement Wing ka KHADC mynta ka sngi hapoh ka jingialam u Superintendent u Bah Poland Sohphoh namar ba kine ki dukan kim don ki kot ki sla ba biang wat hadien ba ka KHADC ka la dep ai jingthoh naduh kham mynshwa.
San tylli kiwei pat ki dukan jong ki bar jylla, la ai jingthoh ba ki dei ban pynbiang ia ki kot ki sla, lym kumta yn shah trei ha ka KHADC.
Ia ki pulit ka KHADC la synrang land da ki dkhot ka Nong Iew Association (NIA).
U Bah  Korbar L Nonglait u President ka NIA u la ong ba ka seng kam pyrshah ia ka jingai wai ia ki bar jylla ia ki dukan jong ki  tangba ki dei ban iaid katkum ka ain ka KHADC.
“Ki trai dukan kim dei ban pyrkhat tang ban ioh nong hynrei ki dei ban long husiar ban ai wai ia ki dukan jongki sha ki briew bym dei Khasi “, la ong u Bah Nonglait.
U la ong ba ka daw ba ka NIA ka shim ia kane ka sienjam ka long ban iada na ki kam bymman kiba ju jia khah khah ha Iewduh.
Shillong, 22 Rymphang:Ka khasi Students Union Laban circle ka pyrshah bad kam iahap satia Iaka jingleh jong ka sorkar halor ka skhim marbam tad ne ka National Food Security Act 2013, ha kaba la mih shibun ki kynrum kynram kiba la ktah mationg ia ki trai ri muluk.
Kaba kham lyng ngoh shuh shuh ka long ba ki trai ri trai muluk  kiba don ia ka hok ban ioh bynta ha ka National Food security Act ki la shah kyntaid mardor bad kane ka wanrah ia ka jingsah umdum kaba pynshaiong ia kiba bun ki balang.
Ka seng ka pynpaw ia jingpyrshah kaba jur ia ka sorkar ban iaid shakhmat halor kane ka kam bad ka sorkar ka dei ban pynsangeh shwa  bad ban pynbeit shwa ia ki kynrum kynram khnang ba ki  donhok ban ioh kin ym shah ktah ne pynduh ia ka hok kaba dei ban ioh.
Kumba ka long mynta kiba bun hi kiba ioh ki dei ki bar jylla  katba ki trai ri trai muluk ki shah kyntaid bad shah ieihbein, ka jingkylli mynta ka long ba hato ki trai ri trai muluk  kim bit dor satia  ban ioh ia kane ka hok kaba la wan na ka sorkar pdeng ne hato dei tang ki bar jylla ne kiba duk bad dei tang ma ki kiba dei hok ban ioh?.
“Ngim pyrshah satia ia kita ki bar jylla kiba dei hok ban ioh  hynrei ngim lah bna pdiang pat ia ka jingduh noh ki trai ri trai muluk  bad kane ka ktah ia ka khiewja jong kiba bun ki longiing hapoh ka bri u hynniewtrep", la ong ka KSU Laban circle.
Shillong, 23 Rymphang:Ka FKJGP, East Khasi Hills Unit ka pynrem jur ia ka MeECL namar ka jinglip bording ba khah khah ha sor Shillong.
Katei ka seng ka la ong ba kane ka dei ka por ba ki khynnah pule ki dang pynkhreh ialade ban leit iakhun eksamin bapher bapher kum ki SSLC, HSSLC bad kiwei kiwei.
Hynrei kane ka jinglip jong ka bording ba man ka por khamtam haka por miet ka lah buh ia ki khynnah pule haka jingeh.
Ka seng ruh ka pynpaw ia ka jingbitar ia ka jingbym patiaw ki nongtrei ka ophis MeECL ia ka jinguor ki paidbah.
“Bunsien ki telephone nombor kim ju treikam satia.
Kat nang tlot ka rukom trei kam ka MeECL katta nang heh ka bai thang ding" ong ka kyrwoh na katei ka seng.
Lah ban kdew ba dang mynta ka miet ka bording ha nongbah Shillong ka la lip kumba 2 kynta eiei.
Shillong, 23 Rymphang: Ka FKJGP Nong thymmai Circle ha ka jingpyllait khubor mynta ka sngi ka la pynpaw ia ka jingartatien halor ka rukom pyntreikam ia ka National Food Security Act, 20113 naba ka la ong ba bun ki trai jylla bad ki trai shnong ki jah kyrteng katba ki bar jylla pat ki mih kyrteng.
Ka FKJGP ka la ong ba ha u snem ba la dep u 2015 ka la leit ban ia kynduh ia u Joint Director ka tnad Supply ban ia kren halor ka jingioh kad rashon ki ar ngut shilok na Rynjah kiba dei na ka jylla Tripura bad kitei ki briew ka la ong ba ki la don lypa ka kad rashon kaba na ka jylla Tripura.
Ka FKJGP ka la ong ba ha katei ka jingiakren bad u joint Director u la kular ban shimkhia ia katei ka kam.
Hynrei ka la ong ba hadien ba la mih khubor ha kine ki sngi shaphang ka jingthur mur ka jingsam kad rashon ,ka la pynartatien shuh shuh ia katei ka seng ioh ba lehse ki dang don pynban bun bah ki bar jylla kiba ioh ia katei ka bhah ha kane ka jylla kaba lah ban poi pynban sha u pud ba ki trai shnong kin duh ia ka bhah jong ki, katei ka seng ka la kyntu ia ki bor bahalor ban pynbeit kloi lan ia katei ka kynrum kynram.
Shillong, 23 Rymphang: Ka bhah thung kam ia ki kynthei ha ka tnad pulit ha ka jylla kam shym la treikam satia kaba la buh ban long haduh 33 percent.
Ia kane la  lap da ka kaiphod ka North East Network (NET) kaba la pynlait mynta ka sngi ha Shillong da u  Additional Chief Secretary u KS Kropha.
Ka jylla Meghalaya ka wan balai ha ka kyrdan ha ka ri kaba dei ka kyrdan kaba rit haduh katta ha ka jingpynrung kam pulit ia ki kynthei, ha kaba ka kaiphod ka la ong ba ka jylla Meghalaya ka la phiel ban pyntreikam ia ka Meghalaya Police Act 2011.
Haduh mynta ki don tang 489 ngut ki kynthei kiba ioh kam ha ka jylla kaba long tang 4 percent ka jingdon jongki.
Ha ka jingshisha, ki dei ban don 12, 418 ngut.
Na kine, 18 percent kum ki Assistant Sub-Inspector bad Inspector bad 2 per cent ki bat kam Deputy Superintendent of Police.
Katkum ka kaiphod ka NET, ki don 3 ngut kiba bat  kum ki Superintendent of Police, kawei kum ka Additional Senior SP, 7 ngut kum ki Dy SP, 9 ngut ki Inspector, 69 kum ki Sub-Inspector, 10 kum ki Assistant Sub-Inspector, 22 ngut kum ki Head Constable/Havildar  bad 368 kum ki langrut.
Ka jylla Meghalaya ka donkam ban thung pulit kynthei sa 1955 ngut, la ong ka kaiphod ka NET.
Ki don tang hynriew tylli ki district ba don ka Police station ki kynthei kynthup ka East Khasi Hills, West Khasi Hills, West Jaintia Hills, RiBhoi, West Garo Hills, East Garo Hills, bad South Garo Hills katba ka East Jaintia Hills, South West Khasi Hills, South West Garo Hills bad ka North Garo Hills kim don police station.
Shillong, 23 Rymphang:Ha ka 22 tarik ki pulit ka South West Khasi Hills ki la ioh bat ar tylli ki trok kit dewiong ki bym don Challan, la bat ia ki ha Jakrem kaba hap hapoh Mawkyrwat PS bad ki la kurup ruh ia kitei ki trok da kaba pynngat ha ka kyndon aiñ P.
S.
C/No.
4(2)16 u/s 188 IPC R/w Sec 181/192/192(a)/196 M.
V Act.
La ioh jingtip ba kitei ki dewiong ki dei kiba la thmu ban pynhap ha Mawngap hynrei hadien ba la wad jingtip bha ki pulit ki la ioh bat ia ka jaka pynhap dewiong ha ka ka shnong Lait pynter kaba don ha Mawngap Out Post.
Shillong, 23 Rymphang:Ka Pynursla Shillong Indica Tourist Taxi Owners and Drivers Association ka la pyntip paidbah ba ha ka 27 tarik mynta u bnai yn ym don Indica kaba kamai Pyn ursla-Shillong namar ba kan don ka jingialang paidbah jong katei ka seng.
La kyrpad ia ki nongleit nongwan ba kin iaishah namar katei ka kam, la pyntip ruh sha ki dkhot jong katei ka Association ba ka jingialang kan long ha ka por 10 baje mynstep ha Pynrusla Neng-gate Dorbar Hall.
Kane ka long katkum ka kyrwoh khubor na u bah E.
Khongsar u President katei ka seng.
Shillong, 23 Rymphang:Ka Rilang People Development Council (RPDC) kan pynlong ia ka jingai jinghikai rep phan ha ka 25 tarik mynta u bnai ha ophis jong ka AEC Mawthawpdah.
Kane ka prokram kan sdang ha ka por 10 baje mynstep.
Na ka liang jong ka RPDC hapoh ka jingialam jong u bah Commander shangpliang kum u chairman ka don ka jingangnud ban kyntiew ia ka rep ka riang ha ka thain southwest mawkyrwat bad kane ka prokram kan iarap shibun ia ki paidbah kiba rep phan khnang ba kin lah ban sngewthuh kumno ban rep ia u phanU bah commander shangpliang u la iathuh ba ka seng ka leit khot khnnang ia ki saiantis jong ka Central Potato Research Centre kaba dei jong ka sorkar India ba kin wan ban hikai rep phan.
U la iathuh ba kin don ruh ki briew ki ban hikai ban pyni syndon ban rep ia u phan katkum ka juk ba mynta ka ban ai jingmyntoi ia ki.
U la iathuh ba ka seng ka la thmu ban pynlong kham ha shwa namar mynta ki paidbah ki la sdang ban thung phan, hynrei namar ka jingbym lait jong ki saiantis la hap ban pynlong noh ha ka 25 tarik bad u la kyntu ia ki paidbahka thain ba kin nym pynleh nohei ia kaneka kabu ka ban long ka jingiarap ia ki.
U bah commander shangpliang u ban sa ialam ia kine ki saitantist ba kin lei tai hikai rep phan u la kyntu ia baroh ki paidbah ka thain ba kin wan ban sngap ia kane ka jingai jinghikai rep phan.
U la kyntu ruh ba kin pynkhreh lypa ia ki jingkylli kumno yn rep khang ba yn lah ban ioh ia u phan uba met bad u ban lait na k jingpyut.
Shillong, 23 Rymphang:Ka Meghalaya Editors & Publishers Association (MEPA), ka ai khublei halor ka rai jong ka sorkar Assam, ha kaba ka ai jingiarap ia ki nongthoh khubor ha katei ka Jylla.
Ka sorkar U Tarun Gogoi, ka ai T.
2lak, lyngba ka Journalists’ Family Benefit Fund, ia kito ki nongthoh khubor, kiba la don lai snem ha ka kam bad nangta ka sorkar Assam, ka ai ruh ka bai tymmen, kaba T.
5,000 hajar shibnai, ia ki nongthoh khubor jong katei ka Jylla, kiba la palat 60snem shaneng.
Ka MEPA, ka khmih lynti ba ka sorkar Meghalaya, kan bud ia ka nuksa ba bha jong ka sorkar Assam bad ba kan leh eiei, ia ki nongthoh khubor ha ka Jylla.
La dawa da ka MEPA, ba ka sorkar kan pyllait noh ia ka ram jong ki kotkhubor, kaba la kot sha palat T.
5klur, kaba la shu pynsah da ki bun bun snem kynthih, kumjuh ia ka tnat DIPR, ka bym shym la pyllait satia wat shi pisa, ha kane ka shisnem kynthih, kynthup ruh ia ka jingiarap ia ki nongthoh khubor, kaba la tip ka Journalists Welfare Fund (JWF).
Ka MEPA, ka la phah ruh mynta ka sngi, ia ka dorkhas sha U Chief Secretery ka sorkar Jylla, ha kaba ka pynpaw ia ka jingsngew diaw kaba jur, ba ka sorkar Jylla, kam shym la leh eiei, ban pyllait ia ki bai jingpynbna na ki tnat sorkar bapher, kaba la poi mynta sha palat T.
5klur ia ki kotkhubor jong ki trai Jylla.
Tang ka tnat DIPR, ka pynshah pisa kaba palat sha ka T.
50lak ha ki kotkhubor, ong ka kyrwoh jong ka MEPA.
Ka MEPA, ka kren diaw mynsiem shibun eh, ha kaba wat ia ki jingai khublei Kristmas bad snem thymmai jong u myntri rangbah ruh, ym shym la siew pisa tista satia sha ki kotkhubor bad ka seng ki nongthoh khubor, ka dawa namarkata, ba dei ban pyllait noh mar mar ia kitei ki pisa ba dei ban siew sha ki trai kotkhubor jong ka Jylla Meghalaya, ong ka kyrwoh na U bah Mr  RM Shabong, President, Meghalaya Editors & Publishers Association (MEPA).
Shillong, 23 Rymphang: Ka Khasi Students Union (KSU) Jaintia Hills district ka la kynnoh ba ka Jaintia Hills Autonomous District Council (JHADC) ka la shu ai trading license pathar sha ki bar jylla wat ki bym don ki kot ki sla ba biang.
Haba kren sha ki nongthoh khubor mynta ka sngi, u President ka KSU Jaintia Hills u Bah O.
Dkhar u la ong ba  ka seng ka la lap ia kane katkum ka jingtip ba la ioh da ka RTI na ka JHADC.
“Katkum ka RTI ka pyni ba bun bah ki bar jylla kiba la pynlait ia ka trading license, wat la kim don satia ki kot ki sla ba biang kum ka PRC, ka jingpynshisha na ki pulit lane ka jingpynshisha na ki Rangbah Shnong", la ong u Bah Dkhar.
U President ka KSU u la ong ba wat u CEM ka JHADC u la kubur ba ka la don ka jingdkoh ha ka rukom ai trading license.
“Ha ka jingiakren bad u CEM, u la kubur ba  ki la don ki jingdkoh ha ka rukom ai ia ka trading license hynrei ka jingkylli, ka long kumno ka Council ka thaw ain bad ka pynkhein hi ia ka ain", u la ong.
U la ong ba ka Council kam shym la lah ban ai ia ka rusit ban pynshisha ba ka la ai trading license ne wat ia kiba dang pynthymmai ruh.
U la iathuh ba katkum ka RTI, ki don 1, 493 tylli ki trading license ba ai thymmai da ka JHADC ha u snem 2013-14  bad 1, 380 tylli ha u snem 2014-15.
U la kynnoh ba ia ki trading license la ai hadien ba la pdiang da ka Executive Committee (EC).
“Ka long kaba sngew lyngngoh ba ka District Council ka bthah ba ki trai shnong ruh ki dei ban shim trading license haba ka jingmut jong ka trading license ka dei beit tang ia ki bar jylla" ,u la ong.
U la iathuh ba ka bor District Council ka la kyrpad ia ki nongialam ka seng ban ap ba kin jubab ia ki jingpan jingtip ka seng namar ba kin hap ban iakren shwa ha ka  Executive Committee (EC).
U la kynnoh ruh ba ki don ki kompeni kiba ai trading license haba kim ioh wat tang ia ka No Objection Certificate (NOC)  na ki bor shnong kaba long beain shibun eh.
U la ong ba don ki bar jylla kiba la kut por ka Trading License naduh u snem  2013-14 hynrei ki dang pynthymmai haduh u 2015-16 wat ha ka jingshisha, la kdew shai ba dei ban pynthymmai ia ka trading license shwa ban kut ka por.
Ha kawei ka liang u Bah Shaphrang Pynkhlong u president ka KSU Narpuh circle u la kynnoh ba uwei u briew ba kyrteng kum u Jonny Dkhar u la ai sanad sha ki bar jylla da kaba kam Rangbah Shnong kawei ka shnong kaba hap ha Lumshnong Dorbar.
“Kumno kane ka lah ban long ba ka District Council ka pdiang ia une u briew", la ong u Bah Pynkhlong.
U la ong ba ka Council ka dei ban khot hajir bad ban pynshitom da kaba tyngeh ia une u briew.
“Ngi dawa ba ka JHADC ka dei ban pynlong ia ka jingjurip lem bad ka seng ia ki trading license ha West bad East Jaintia hills bad ban pynshitom da kaba tyngeh ia kito kiba pynkhein ia ka ain", u la ong.
Da U Sannio SiangshaiJowai,  23 Rymphang:Ka Jaintia Youth Federation (JYF) hynnin ka sngi  Lah Sngi U Blei ka la pan jingtip kaba tikna lyngba ka RTI Act 2005 halor ka jingiohnong bad ka jingpyllut pisa kaba la ioh kamai lyngba ka tnad Khlaw lane Forest Department jong ka JHADC.
Ka JYF ka la pan jingtip na kane ka tnad dei halor ka jingkynthoh pyrshah u wei na ki MDC ka liang pyrshah, u ma Marki Mulieh katkum ba la paw sha ki Lad pathai khubor ha ka 8 tarik Nohprah, 2015.
Ka JYF ka la pyn paw ruh ia ka jingsngew khia ba ka JHADC kam shym la lah satia ban pynbiang ia ka Audit report jong ka ha kine ki phew snem ba la leit.
“Ka JHADC kam lah satia ban close wat tang ia ka Account jong ka naduh u snem 2001 ter ter haduh mynta", la ong u President ka seng u bah Poipynhun MajawUtei u nongialam ba ha khliehduh ka JYF u la pynpaw ruh ba ka JHADC lyngba ka tnad forest ka la pyllut phut ia ka pisa paidbah ha ka kyrteng ka thung Slasha,  thungsiej,  thung dieng jri nalor kiwei kiwei.
“Kine ki project ki dei ki project sna iap,  tang ban pynbieij ia ki paidbah ba ki sahep jong katei ka tnad kin ioh ban thae iing dulan paki ia lade", la bynrap shuh shuh u bah Majaw haba iakren marlhmat bad une u nongthoh khubor u Rupang.
Utei u nongialam ka JYF u la ong shuh shuh ba haduh katno ka JHADC ka la iada ia ka khyndew ka shyiap,  ki um ki wah ha ri lum Jaintia,  katkum ba la paw ba wat ia ka wah Lukha kaba dei ka subject jong ka JHADC kam shym la lah ban leh ei ei naduh u snem 2007 haduh mynta.
Hato ka JHADC ka la shimkhia halor ka jongiap ki Dohkha,  ka jingkylla rong ka um ha katei ka wah?  La buh jingkyli utei u nongialam ka JYF.
Kine kiei kiei baroh ki pynpaw shai ba ka tnad khlaw jong ka JHADC kaba la khlieh da u Chief Forest Officer (CFO) u ma Phrangki Blah,  ka don ka jingbamsap bampong (Curruption) kaba shyrkhei hapoh katei ka tnad.
Ka long kaba sngewdiaw ban tip biang ia ki jingbam sap bam pong ha JHADC ka dang iai bteng biang haduh mynta ki sngi, kaba la kot da ki phew klur mynta.
Naduh u snem 2005-2006 (financial year) ki jingpynlut ban thung Slasha kaba la kot haduh Rs.
2,69,07,309 (Two crores sixty nine lakh seven thousand three hundred nine only), bad ha u snem 2007-2014 ban iada ia ki khlaw ka JHADC ka la kot Rs.
4,87,87,470 (Four crores eighty seven lakh eighty seven thousand four hundred seventy only), bad ha u snem 2008-2014 ki Thung Siej ka la kot haduh Rs.
3,87,30,069 (Three crores eighty seven lakh thirty thousand sixty nine only), bad ha u snem 2006-2014 ki pynlut ban tei ia ki multipurpose Check Dam, ka la kot Rs.
5,27,93,984 (Five crores twenty seven lakh ninety three thousand nine hundred eighty four only), bad ha u snem 2008-2014 ki pynlut ban thung dieng sal ka la kot haduh Rs.
1,16,89,610 (One crores sixteen lakh eighty nine thousand six hundred ten only) bad ka jingpynlut phut pat ban thung dieng ha ki ing skul, ing mane bad ki khlaw kyntang tang ha jrong miej ka tnad khlaw ka JHADC ka la kot Rs.
1,50,97,471 (One crores fifty lakh ninety seven thousand four hundred seventy one only.
Kumta lyngba kitei ki jingkynnoh ba la sei madan da u ma Marki Mulieh MDC ka liang pyrshah, na ka liang ka JYF ka la leot ban buh ia ka dorkhas pan jingtip katkum ka ain RTI.
“Nga kyrmen ba ka Ophis jong ka JHADC lyngba u PIO jong ka un ai ia nga ka jingtip kaba shisha khlem da buhrieh ban iada ia ki ophisar bamsap", la pynkut utei u nongialam ka JYF.
Lada ngim ioh ne hun ia ki jingtip ba ai ka Ophis,  ngi dang don da kiwei pat ki lad ban liet tied ia ka jingkhang jong ka ing bishar ha ka dur ka PIL da kaba leit rah ruh ia ki sakhi ki sabut kiba ngi la ioh lum lyngba ki lad pathai khubor, ki dur ki dar bad ruh ki kot ki sla kiba ngi la ioh lum lyngba ki nongtrei kiba trei hapoh katei ka tnat khlaw ka JHADC, la ong ka JYF.
Jowai, 24 Rymphang:Kawei ka bus Night supper ka la hap ha synrang mynta ka sngi dangstep phyrngap ha kaba uwei u briew u la khlad noh ha shen bad bung ngut kila mynsaw jur.
Ia utei uba la mynsaw jur la tip kyrteng kum u Lt Saurakh Chaudhury (47) uba dei na ka shnon Lalpur Assam.
Ia ki ba mynsaw la pynkit sha Khliehriat CHC na ka bynta ban ioh ia ka jingsumar.
Shillong, 24 Rymphang:   U  Justice Dinesh Maheshwari u la bam smai mynta ka sngi kum u Chief Justice ka Meghalaya High Court ha ka jingialang ha Raj Bhavan.
Ia u Maheshwari la pynbam smai da u Lat ka jylla u V.
Shanmuganathan  ha ka jingdon lang u Myntri Rangbah Dr.
Mukul Sangma, Bah D.
D.
Lapang, Deputy Chief Minister Bah Rowell Lyngdoh bad u Bah Dr.
R.
C.
Laloo, u Lamphang ka Iing dorbar u A T.
Mondal, u Justice S.
R.
Sen, u Judge ka High Court ka Meghalaya, bad kiwei.
U Justice Dinesh Maheshwari u dei na jylla Rajasthan bad la kiew sha ka kyrdan Judge ka Rajasthan High Court  ha ka 2 tarik Nailur, 2004.
Shwa ia kane, u la long u Judge ha Lucknow Bench ka High Court jong ka Judicature ha Allahabad.
Ia kane la iathuh da u Registrar General ka High Court ka Meghalaya.
Shillong, 24 Rymphang:   Ka KHADC kan sa rah sa ar tylli ki Bill ha kane ka dorbar mang tyngka kaban sdang naduh ka 26 tarik,ba kynthup ia ka Khasi Hills Autonomous District Constitution of Council of Traditional Dorbar Bill 2016 bad ka Khasi Hills Autonomous Conservation and Promotion of Khasi Social Customs and Tradition Bill 2016.
“Ha ka jingialang jong ka Executive Committee (EC) ngi la rai ban rah ia kine ki ar tylli ki Bill ban pynkhlain ia ki riti dustur", la ong u Bah Pynshngain haba kren sha ki nongthoh khubor mynta ka sngi.
U la ong ba ha u snem 2013, ka KHADC ka la pynlong ia ka Monolith Festival kaba nyngkong ban pyni sarong ia ka jingriew spah ka kolshor ha ka liang ka shad, ka put ka tem bad ka bam ka dih.
“Ngi la pynkhreh ba man ki bynta jong kane ka Bill, ngin pynrung ia ka Khasi Traditional Tribal Museum and Institute ban pynkhlain ia ki riti dustur," u la ong.
U la ong katkum ka Khasi Hills Autonomous Conservation and Promotion of Khasi Social Customs and Tradition Bill 2016, ka tamasa Mawbynna ka dei ban long shi sien man ka snem.
U la ong ba ka Tribal Museum bad ka Khasi Traditional Tribal Institute yn tei ha ka Mawphlang.
Shillong, 23 Rymphang:U Myntri Rangbah ka jylla u Dr Mukul Sangma u la takrain tyngeh ia ka sorkar NDA ba ialam da ka BJP ba kam snegwthuh satia ia ki jingeh ka thain shatei mihngi ka India.
Haba kren mynta ka sngi sha ki nongthoh khubor hadien ba la wan na Delhi, u Myntri Rangbah u la ong ka jylla kam pat ioh pdiang eiei na New Delhi ia ka jinglong jong ki saw tylli ki iew khappud kiba la mynjur da ka sorkar Congress ba ialam ia ka UPA mynshwa.
Hynrei, u la iathuh ba ka sorkar pdeng ka la pdiang ban pynlait pisa T.
267.
4 klur kum ka jingiarap ia ki lai tylli ki autonomous district council ha ka jylla.
U la ong ba halor kane, un sa khot ia ki nongialam ka KHADC, JHADC bad ka GHADC ban iakren ia kane.
Ki iew khappud kiban kyntiew ia ka ioh ka kot hapdeng ka Meghalaya bad ka ri Bangladesh.
U la iathuh ba shiteng na ka pisa ba la pan, ka sorkar pdeng ka la pynlait ia ka pisa ban shna ia ki iew khappud kynthup ha ar tylli ha East Khasi Hills, kawei ha South Garo Hills bad kawei ha West Khasi Hills.
U Dr Sangma u la ong ba ia kane ka kam la iakren bad ka tnad ba dei peit ka sorkar pdeng bad ka jingshna ia ki iew khappud kan sa sdang noh shen.
Halor ka jingwohnia ia ka sorkar pdeng, u, Myntri rangbah u la kynnoh ba ka sorkar NDA ka la pynduh ia kiba bun ki prokram kiba iadei ha kane ka thain kaba ktah jur ia ka roi ka par.
“Nga la iakynduh ia u Myntri Rangbah halor kane ka kam bad la phah bun ki shiti hynrei ngim shym la ioh ia ka jubab kaba sngew tynnad" la ong u Dr Sangma.
Kawei ka nuksa u la ong ia ka ri Ri-Bhoi, ha kaba T.
10 klur ka grant la pynlut ia ka prokram khappud hynrei ka sahteng namar bym ai pisa ka sorkar pdeng.
Halor ka jingiateh soskular bad ka ANVC bad ka ANVC-B, u Dr Sangma u la ong ba ka jylla bad ka sorkar pdeng ka donkam ban kitkhlieh lang ban pynurlong kam ia kane ka jingthmu.
Shillong, 23 Rymphang: “Trai lada me ieit ia ka jaitbynriew jong nga kumba me ieit ia ka Isreal, ai bor ia nga ba ngan kren" ki dei ki jingduwai u bah H.
S Shylla shuwa ba un rung ha ka lympung jong ka politik bad ia katei u la phla ha ka jingialang paidbah kaba la long ha Smit ha ka lah sngi u blei.
U bah Shylla u la ong ba mynshuwa u dei u nongtrei sorkar bad u la kynriah na kawei ka tnad sorkar sha kawei pat bad haduh ba un da iehnoh ia ka kam sorkar, u la trei haduh saw tylli ki tnad kynthup ka tnad pulit.
U bah Shylla u la ong ba ka tnad sorkar kaba khadduh eh ba u la trei shuwa ban mih sha ka lympung jong ka politik ka dei ha A.
G Office hynrei u la risaiñ noh na katei ka kam ha u snem 1978.
Tang mar ia risaiñ na ka kam sorkar u bah Shylla u la ong ba u la leit sha ka jingialang ialap elekshon u Dr.
F.
A Khonglam sha Sohra ha utei u snem bad ha katei ka por u la ong ba u Dr.
Khonglam u iakhun na ka seng HSPDP.
Ha katei ka jingialang paidbah u la ong ba u la kwah eh ban kren hynrei ym don ba ailad ia u bad ki la ong ba u dang khynnah palat, “Nga la pan shi pan kren kim ia ai ki ong ba nga dang khynnah , ha shuwa ban kut artad ka jingialang nga la knieh la ka knieh hi noh ia u Mouth Piece bad nga la kren bad tang kumba 10 minit eiei nga kren ki paidbah ka Sohra khamtam lei lei ba ka dei ka Iew Sohra ki la mih khrui bad ka thylli lut ka iew" u la ong.
Tang mar ia wai ka jingialang u la ong ba ki la lyngngoh lut ia u namarba u tang shu kren ma u ki paidbah ki la wan khrui ban sngap bad shah shkor kyndiang bad ha katei hi ka sngi u la ong ba ki la ong ia u ba u dei ban ai jingkren ha Shillong ruh.
“Dei ha utei u snem ba ngi la lah ban pyn ia tylli ia baroh ki seng riewlum kiba don ha ka HSPDP, ka HPU bad kiwei pat ki seng bad kaba sngewtynnad eh ka long ba dei ruh hadien katei ka elekshon ba ki seng riewlum ki la wan ha ka bor synshar" u la iathuh biang.
“Hynrei kaei kaba la jia ka long ba ka sorkar ki seng riewlum ka la neh tang 11 bnai bad kaei pat kaba la jia kaba sngewtynnad ka long ba ha kitei ki 11 bnai la lah ban thaw ia ka Land Transfer Act, ki khasi jong ngi bunsien ki beh ia kaei kaei kaba her bad ki die noh ia kaba dem" ong u bah Shylla da kaba iathuh ruh ba ha ka juk mynta lei lei tang na ka bynta ki kali,ki mobile, ki TV ki briew ki die duh noh ia la ka khyndew ka shyiap hynrei u la ong ba ka jingdon jong katei ka Land Transfer Act kan khang lad ban die duh ia ki jaka jong ki sha kiwei pat ki briew ki bym dei na kane ka jylla.
Shillong, 23 Rymphang: Ka jingia kajia jaka ha Majai ka la pyni ba ka don ka jingiapait bad ka jingiapher jingmut hapdeng kiba khraw jong ka hima Sohra.
Kaba la paw shai ka dei na ka jaka jong ka kong Panora Kharryja kaba la kynnoh ba u Syiem u la ai noh pynban sha ki bar jylla kata sha u Dilip Biswas bad ka Shaya Biswas.
Hynrei halor katei ka jingjia u Syiem Sohra u la kynnoh sha u myntri incharge barim uba peit ia ka Majai u bah J.
J Sawian bad u Syiem u la ong ba um don jingtip eiei hynrei dei ka jingleh hi u bah Sawian ryngkat ka jingkynnoh ba ka don ka jingiashim pisa.
Mynta pat u bah JJ Sawian u la phah da ka kyrwoh khubor ba ki jingkynnoh ia u ki dei kiba khlem nongrim hynrei u la ong ba u Syiem Sohra u la pynkheiñ ia ka hok bat khyndew bat shyiap jong ka Hima Sohra bad u Syiem ryngkat ka Executive Dorbar u la iuh roit ruh ia ka hok longtrai jong ka kong Bashailin K.
Ryja ka khun jong ka kong Panora K.
Ryja.
Ha katei ka jingthoh kaba la ai kopi sha ka District Council u bah Sawian u la dawa ba ka District Council ka dei ban pynshitom ia u Syiem bad ki dkhot ka Executive Dorbar ka hima Sohra.
Ha kaba ia dei bad ki kam ia kajia ia ka jaka ha Kurikhal –Majai u bah Sawian u la ong ba kum u khun u hajar jong ka Hima Sohra u don ia ka hok ban iada ia ki riti ki dustur ba la pynkheiñ ia kiba la buh u longshuwa man shuwa.
Utei u rangbah u la ong ruh ba u kyntait ia ka rai jong ka Executive Dorbar u Syiem kab ala long ha ka 13 tarik mynta u bnai.
Shillong 24 Rymphang:U Executive member (EM) ka Khasi Hills Autonomous District Council (KHADC)  ba peit ia ka khyndew, par, u Bah Donevan Kharwan lang u MDC Sohra u la iehnoh ia ka kam EM bad u lah ban shimti noh ia ka kam Deputy chairman jong ka Council.
U Bah Khar wanlang u la phah ia ka shithi iehnoh kam EM sha u CEM Bah Pyn shngainlang Syiem naduh ka 19 tarik Rymphang.
“Nga la pdiang ia ka jingiehnoh kam jong u Bah Kharwanlang, ban plie lad ia u ban shimti ia ka kam Deputy Chairman," la ong u Bah Syiem.
U la iathuh ba ka elekshon ia ka kam Deputy chairman kan long ha ka 1 tarik Lber ka sngi long dorbar.
Nongstoin, 24 Rymphang:Ka Balang u Blei u ba Im (Church of the Living God) Khasi & Jaintia, Meghalaya kan sa pynlong ia ka Jingiaseng Assembly kaba Khatphra ha ka Balang Ngunraw, South West Khasi Hills, ia kaba yn sdang naduh ka 25 tarik haduh ka 28 tarik mynta u bnai.
Ha katei ka jing iaseng ki nong ialap nalor ki Pastor jong ka Balang kin wan ruh na Kalimpong Darjeeling bad Manipur ban ialap iaka khubor jong ka ktien u Blei la iathuh u Bah H.
S.
Marwein Secretary jong ka Administrative Body ka Balang u Blei uba Im lyngba ka kyrwoh khubor bad ka Jingiaseng kan sdang beit naduh ka janmiet jong ka sngi palei kata ha ka 25 tatrik.
Na ka liang jong ki trai balang Ngunraw ki pdiang kylluid ia ia katei ka jingiaseng bad kumjuh kila khot bad wer ruh ia baroh ki ki para bangeit na kiwei ruh ki Balang bad ki bym pat long Khristan ba kin ia wan sha katei ka Jingiaseng Assembly naduh ba sdang khnang ban ioh mad iaki jingkyrkhu lyngba ka ktien ka jong u Blei.
Shillong, 24 Rymphang:U Bah RM Shabong, U Editor & Publisher jong U Rupang, ula pynmih khubor mynta ka sngi, ba u long uba kloi ban pyniaid, lada kan don ka jing ia tainia hapdeng U bah Julius Dorphang bad U bah Adelbert Nongrum.
Ka kyrwoh na utei u rangbah, kaba la pynmih mynta ka sngi, ka ong “Ha ki khyndiat sngi ba ladep, nga iohi, ba ki arngut ki paralok jongnga, U bah Julius Dorphang MLA ka Mawhati bad U Bah Adelbert Nongrum MDC ka Jaiaw, ki kwah ban iatainia.
Nga tyrwa ba ngan pyniaid ia katei ka jing ia tainia, lada ki arliang mamla, ki sngew iahap".
Shillong, 24 Rymphang: Ki Rangbah shnong jong ka Nong thymmai konstitwensi ki la leit ban ujor sha u MLA ka Nongthymmai u bah Jemino Mawthoh halor ki jingthur mur ka rukom pynmih kyrteng ia ki nongshong shnong na ka bynta ban ioh jingmyntoi khaw rashon na ka National Food Security Act.
Katkum ka jing iathuh u Rangbah shnong ka Rynjah u bah Dannay Lyngwi haba ia kren bad kawei na ki lad khubor u la ong ba napdeng 1200 ngut ki Khasi kiba mih kyrteng pat ha ka NFSA ki don tang 170 ngut katba ki bar jylla pat ki mih kyrteng haduh 370 ngut ha katei ka shnong.
Ka kynhun ki Rang bah shnong ka la leit ban ujor sha u MLA ba un shimkhia ia katei ka kam bad ban pan jingshai na ka sorkar khnang ba ki paidbah nongshong shnong kin ym sah ha ka jingdum.
Ki la dawa ba ka sorkar ka dei ban pynsangeh noh shuwa ia ka jingsam kad rashon sha ki paidbah kat haduh ba kan da lah ban pynbit pynbiang khnang ba ka jingioh jingmyntoi kan ym long kaba noh shilliang.
Ia katei ka juh ka jingdawa pynsangeh sam kad rashon la dawa ruh da ki Sengbhalang na Nongthymmai Circle.
Nongpoh, 24 Rymphang:Ki nongialam ka Seng samla Shnong bad ka Sport Club, ka shnong 20 Mer mynta ka sngi ki la kyntait war halor ka jingkynnoh ka Dorbar Shnong 20mer (Paham mawlein), pyrshah ia ki lai tylli ki seng bhalang ba ki la wan ban tuklar ia ka kam shnong kam thaw khlem da tip ka dorbar Shnong.
Ki nongialam ka Seng Samla Shnong 20mer bad ka Sport Club, ki la pynshai paidbah halor kane ka jingkynnoh, ka dei hadien ba ka Dorbar shnong 20mer, ka la pynmih syndon ia ka jingkynnoh ha ki lad pathai khubor, da kaba kynnoh ba ki lai seng ba kynthup ia ka RBYF, HNYF bad FKJGP ki la wan ban tuklar wat ia ka kam shnong kam thaw da kaba iaid lait ia ki bor pyniaid shnong.
Haba ia kren bad ki Nongthoh khubor, ki Nongialam ka Seng Samla Shnong bad Sport Club ka 20mer, ba kynthup ia u Bah Paul Wahlang bad u Bah Wollin Mawa, ki la pynshai sha ki paidbah, ba ka jingwan ki nongialam ka lai seng ha shnong kam dei satia ba ki tuklar ia ka kam shnong kam thaw, hynrei ka dei ba ki Samla ka Sport bad ka Seng Samla Shnong ki la khot bad ujor ia ki halor shibun ki jingeh ba ki paidbah ki ia kynduh ha shnong ha thaw.
Ki la pynshai ruh da kaba ong, ba ka jingwan ki seng bhalang ha Shnong kam dei satia ba ki shu wan matlah, hynrei dei lyngba ka jingujor naduh ki seng samla, Sport Club bad ki paidbah halor ka jingplie noh ka NHAI ia ka khyrdop khrong khajna ha 20 Mer, hynrei katba ia ka jingeh ki paidbah ha Shnong ha thaw pat kam lah satia ban pynbiang.
Na ka liang ka Seng Samla, bad Sport club ki la ujor ruh sha ki nongialam kitei ki lai seng, kaba dei halor ka nongrim ba ki pyrshah ia ka jingplie ka NHAI ia ka Toll Gate, namar ka sorkar haduh mynta kam pat lah ban siew lut ia ki bai lutksan jong ki jaka bad ki jingthung ba la shah ktah na ka jingshna ia katei ka toll plaza ha 20Mer bad kumjuh ruh hadien ba la plie ia ka toll plaza, ka NHAI kam lah ban shna wat ia ka surok iaid kjat ki paidbah ne ka surok jingkieng ban kam ia katei ka surok, kaba la buh jingma ia ki paidbah bad khamtam ki khynnah skul bay m don shuh ka jaka wat ban iaid paidbah, la ong kitei ki nongialam.
Ki la ong ruh kum ka seng Samla bad Sport Club, ki pynpaw ia ka jingsngewkhia ba ka Dorbar shnong ka la shu kynnoh ba wan tuklar ki seng bhalang ia ka kam shnong kam thaw, hynrei ka jingwan jongki sha katei ka shnong ka long tang ban iarap lem ia ki jingeh bad ki jingduna ba kum ki paidbah ki donkam na ka sorkara bad NHAI, hadien ba ka la pyntreikam noh ia katei ka toll plaza, k aba dei ka khyrdop lum khajna.
Kumta, ka Seng Samla bad Sport ka ai khublei kyrpang ia ki lai seng, namar ka jingwan jongki ban ia tynrong lem ia ka jingeh ki paidbah, ka la long ka jingkyrkhu bad ki kyrmen skhem ruh ba ki nongialam ki lai seng kin dang shimkhia na ka bynta ban pynioh lut ia baroh ki hok ba ki paidbah ki don kam bad ki jingduna kiba don ha ka shnong na ka jingwan katei ka toll plaza ba kynthup ia ka surok iaid kjat, ka surok jingkieng bad kumjuh ruh wat ha ka ioh kam ioh jam ki samla, kumba la kular da u Project Director ka NHAI bad ka DC ban pynurlong ia baroh ki mat dawa ki paidbah bad ki trai jaka, la byntap kitei ki nongialam ka Sport Club bad Seng Samla Shnong.
Shillong, 25 Rymphang:Ki Rangbah na ka kur Nongkhlaw ki la ujor sha ka KHADC lyngba u EM ba peit ia ka Elaka u bah Lamphrang Blah ha kaba ki la kynnoh ba u Syiem ka Hima Mylliem u la leh thur mur ha ka kam thung myntri na ka kur Nongkhlaw.
Ia katei ka jingleh thur mur ki la ong ba la lap lyngba ka jubab RTI kaba ki la ioh ha ka 23 tarik u rymphang 2016.
Kitei ki Rangbah ba kynthup ia u bah Traiket Nongkhlaw (Mylliem-Mawiong Unit), u bah Kitbor Nongkhlaw (Lumparing Unit), u bah Klursing Nongkhlaw (Mylliem-12 mer Unit) bad  u bah Damining Nongkhlaw (Mylliem-Mawkhar Unit), ki la pynkynmaw ruh sha ka KHADC ba u Syiem ka Hima Mylliem u la pyn kheiñ ia ki kyndon aiñ da kaba um shym la ai jubab ia ka shithi jong ka KHADC kaba la phah ha ka 12 tarik u kyllalyngkot 2016 kaba la buh por hapoh 15 sngi hynrei mynta la jan shibnai shiteng ruh kam shym don kano kano ka jubab.
Kitei ki Rangbah ki Rangbah ki la kynnoh ba ka don eiei sha lyndet halor ka kam thung myntri Nongkhlaw hapoh ka hima Mylliem.
Ha ka jingthoh sha ka KHADC ki la kyrpad ba kan shimkhia noh ban pynbeit ia katei ka kam khnang ba kan ym mih ka kynrum kynram bad ka jingbym ia sngewthuh jingmut ha ka kur Nongkhlaw.
Jowai,  25 Rymphang: Ka tamasa kaba 10 kaba la tip kum ka Discover Jaintia, ka tamasa ba shisien shisnem ka la dang mynta ka sngi ha pung U Sajar Nangli (pung Thadlaskein) Mukhla ha kaba la wan ban plie paidbah da u Deputy Chief Minister ka jylla,  u Prof.
RC Laloo.
Ia kane ka tamasa la pynlong da ka jingiatrei lang ka Jaintia Tourism and Environment Society (JTES)bad ka bor District West Jaintia Hills District.
Kane ka tamasa ka long na ka bynta ban kyntiew ia ka kam jngohkai pyrthei ha Jaintia Hills.
Kham ha shwa ha ka por mynstep ka la don ka jingiaid paidbah ha ryng kat ki riam tynrai ia kaba la ia shim bynta da ki longkmie bad samla kynthei bad shynrang na ki 6 tylli ki shnong Ha ryngkat ki dkhot bad nongialam ka JTES.
La sdang ia kane ka jingiaid paidbah na Ladthadlaboh bad la pynkut ia ka ha madan Jrisalein haba ha katei ka madan ka la don ia ka jingpyni riam,  ka shad  tynrai.
Ka kynhun ki samla Mizo ba pule ha NEHU,  ki samla na sor Shillong, ka kynhun tem sur tynrai ka Pynter Orchestra na shnong Pynter East Khasi Hills,  ka Ms Rachna Yadap na Delhi ka la shad ia ka shad Kathak Dance nalor kiwei kiwei ki kynhun na Jaintia.
Haba plie ia katei ka Tamasa ha ka por janmeit, u prof.
Laloo u la ong ba ka Jaintia Hills kadei ka ba riewspah bha ha kaba iadei bad ka jingdon ki jaka jngohkai pyrthei.
U la ong ba ki don bun kiba ngim pat la ithuh ia ki bad shibun kiba la dep ban ithuh.
U la iaroh ruh ia ka JTES kaba la shimkhia ban pynlong ia kane ka tamasa.
U Joint Director Tourism Departement u KL Momin u la ong ba hadien ka jingkhang pom dieng bad ka jingshah khang tih dewiong,  ki paidbah ki la dri ban phai sha ka tourism kaba dei ka kharkhan kaba heh bad ka bym don kano kano ka jingktah ia ka mariang.
U la ong ruh ba ka tnad ka don ka skim ban iarap pisa ia kito kiba don jingmut ban shna ia ki resorts bad ki iing sah ban ai wai sha ki ningwan jngoh kai pyrthei.
Kane ka skim ka wan ha ka dur jong ka ram ha ryngkat ka subsidy kaba 30 percent.
Kiwei pat kiba la ai jingkren ki kynthup ia u ADC u bah DM Wahlang bad u ma Philemon Lyngdoh uba dei u President ka JTES.
Hadien ka jingplie ia ka tamasa ka la don ki shad tynrai ki rwai na ka kynhun bapher bapher, ka jingpyni riam bad ka tem ka put na ka kynhun Colour bad ka Nexues kumjuh ruh na u DJ Arpan ki la pynbyrngia ia ki paidbah.
La shai ka sngi kane ka tamasa kan long ka Sniriang ha ka shnong Tuberkmai shnong.
Shillong, 25 Rymphang:Hadien ba ki ar tylli ki Bank kata ka Canara Bank bad ka United Bank of India ha ka shnong Khliehriat ki la thoh bakla ia ka kyrteng katei ka shnong, ka seng East Jaintia National Council (EJNC)-Central Council, hapoh ka jing ialam jong u Bah Shanbok Syad (President),Samla S.
Lyngdoh (General Secretary) ryngkat ka jing synran lang ki dkhot ka la leit ban pyndam noh ia katei ka jingthoh dak bakla bad ka la phah ia ki nongpyniaid bank ba kin shna da kawei pat ka Sign board kaba thymmai bad ki dei ban pyndep ia katei ka kam hapoh ka shibnai.
Katei ka seng ka la ong ba nalor ki sign Board kitei ki Bank ki dei ban pynbeit lut baroh ia ki jingthoh dak bakla ha ki kot ki sla baroh namar ba ka jingbakla jong ki ka pynjah burom ia ka District.
