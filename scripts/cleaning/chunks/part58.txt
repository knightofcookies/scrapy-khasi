I Bah Coldwyn Christopher Pariat ba ju khot ieid da kiba bun Malieh ba shong ba sah ha Ladthadlaboh, Jowai ila khlad noh haka 19 tarik u Naiweing, 2022.
Ka jingleit ontep ia I kanlong haka 21 tarik u Naiwieng 2022 ha u lum jingtep ka Balang Unitarian Jowai bad yn sdang ia ka jingleh niam khatduh ia ka met haka por 1:00 ka nohphaisngi.
Ka Synjuk Waheh Shnong Ri Jaintia da ka jingsngewrit ka wan ban pynshai sha phi ki paidbah nongshong Shnong jong ka Rilum Jaintia bad Rilum Khasi sha duh Rilum Garo ba phin ia tip paid bah na ki daw bym lah kiar, ka synjuk ka la kynriah tarik ia ka sngi pynlong fete jong ka na ka 19.
11.
2022 sha ka 25.
11.
2022 ha ka jaka ba kyrteng Madan Wahsalu ha ka Shnong Sabahmuswang West Jaintia Hills.
Kumta la kyrpad ia baroh ki paralok kiba la thied ia ki ticket Lucky Draw ba phin sngewbha ban iaishah haduh katei ka tarik bad ha ka por 11.
00.
pm yn pynkhalai ia ka Lucky Draw jong ka fete.
Ha kaba iadei bad kane ka kam la kyrpad ia baroh ki Waheh Shnong bad ki nongiarap die ia ki ticket ba phin sngewbha ban pynpoi ia ki sha ka kti u Fete Secretary Shri.
T Phawa lane sha ka kti u Lucky Draw Secretary Shri.
M Thabah ha lane shwa ka 23.
11.
2022.
Kumta ka Synjuk ka wan ban kyrpad da ka jingsngewrit sha baroh ki paralok Waheh Shnong  bad ki nongshong Shnong jong ka Rilum Jaintia, Khasi bad Garo ba phin sngewbha ban pyllait ia ka por ba kordor jong phi ban ia wan pynshongshit pynshitrhem sha kane ka fete ba la pynkhreh da ka Synjuk ha ka 25.
11.
2022.
Kane kan long shi bynta kum ka kabu ksiar ia phi ba phin iohi bad ioh sngew bad ioh pynsngewbha ia la de ha kiba bun ki programme ba bun jait ha ki jingialeh kai bad ioh peitkai ia ka ia dur masi kaba lah ban long kaba hehduh hapoh ka jylla Meghalaya  jong ngi.
Kan don ruh ka bumper housie ha ka por miet, kaba haduh 1lak ka house bad 5hajar kawei kawei ka line.
Kane ka jingkyrpad rit la phah da u Ma A.
Lipon President SWSRJ bad u Ma T.
Phawa Fete Secretary.
Ka Sailung Ialong kala jop da 1-0 iaka Mukhla Raij haka final 1 st Division Football Tournament kaba la tip kum ka 10 th Chatister Kharkongor Memorial Trophy kaba pyniaid da ka West Jaintia District Sports Association kaba long ha Kiang Nangbah Stadium kaba long haka sngi Saitjain.
Kane ka kol jop haka extra time haka minit kaba 109.
Ia kane ka kol la thep da u Dauruhi Pale kaba la biang pura iaka Sailung Ialong ban rah iaka nam lahduh.
U Dauruhi ula Pale ula khur ruh iaka khusnam top scorer hadien ba ula khyrwit 10 kol ha kane ka aiom ialehkai.
Ha ka jingiakhun kaba long haka por kaba la buh hadpeng kine ki arliang mamla kala wai da kaba iakhaid khlem don mano mano ba ioh pynkhih jar.
Ka khusnam Best Goalkeeper la ioh da u Damangbha Rymbai, Man of the Match Bashanbor Pale bad ka nam Player of the tournament da u Mebakynsai Pale.
Baroh kine ki lai ngut kine ki pleiar ki dei na ka kynhun ialehkai jong ka Sailung Ialong.
Ha ka aiom ialehkai ban wan ka Sailung Ialong bad ka Mukhla Raij kin ialehkai noh haka kyrdan Super Division.
U kongsan uba wan sakhi ia kane ka lympung u dei u khun jong u (L) Chatister Kharkongor u ma Finely Pariat general Secretary ka Meghalaya State Olympic Association uba long ruh Associated Vice President jong ka Athletics Federation of India (AFI).
Ula sam iaki khusnam sha nongjop haka jingiadonlang u MLA Jowai u Wailamiki Shylla, Dr Defender Pariat u para jong u ma Finely nalor kiwei kiwei.
Ka West Jaintia Boxing Association haka Saitjain kala pdiang burom ia ki khlur ialehkai boxing ka District kiba la wanrah nam burom iaka district bad ka Jylla baroh kawei hadien ba kila ioh khur takma na ka North East Olympic Games.
Kine ki khlur ia kura ki dei u Bandonkupar Synnah na Ladthadlaboh uba la khur takma ksiar haka kyrdan 57-60 kg, u Bhalang Shadap na ka shnong Narwan uba la khur takma ksiar ha ka kyrdan 63.
5-67 kg bad u u Baiamutlang Sungoh na ka shnong Mynsoo A ha ka kyrdan 60-63.
5 kg uba la ioh iaka takma rnong Kane ka jingpdiang burom ia kine ki khlur ialehkai Boxing kala long kaba phuh ba phieng.
Ka jingpdiang burom ia kine ki nongialehkai kala sdang na Thadlaskein.
Hadien pat la iaid paidbah da ka kali haduh bala poi ha Ladthadlaboh, Jowai.
La lam khmat ia kane ka jingpdiang burom da u president WJDBA u Ma Wanbait Ksoo, u MDC Shangpung J.
Treilang Suchiang, Chief Adviser ka WJBA, Rudolf E Laloo nalor kiwei kiwei.
Haba kren bad I Chief Adviser ka WJBA, Rudolf E Laloo u la ong ba ka District kam don jingduna ha ka talent jong ki nongialehkai boxing hynrei u ban ruh ba ka District ka don kam ia ka infrastructure ne ki jaka ialehkai katkum ka juk ba mynta.
Ula ong shuh ba kim don ki jaka training kiba long paka, hynrei ula pynpaw iaka jingsngewnguh iaki nongialeh hapdeng ki jingduna kila lah ban ialehkai bha.
Ha kaba iadei bad ka jingpynkhreh iaka North East Olympics Game 2022 kaba dang shu kut, ki nongiakura boxing ki hap ban leit kilan sha Shillong, lada don training centre hapoh ka Disrtict jin baroh 4 ngut kila ban ioh khur takma, la ong u ma Laloo.
Ka sports committee ka Khasi Students’ Union (KSU), East Jaintia Hills District kala pynkup burom ia u samla Eleven Dkhar uba jop haduh saw tylli ki takma kynthup ka takma ksiar na ka lympung ialehkai North East Olympic Games kaba la kut dangshen ha sor Shillong U Eleven Dkhar u dei na ka shnong Tuberkmaishnong.
Ula khur takma ksiar haka jingmareh 800 Mts, ka takma rupa haka 1500 Mts bad ka takma rnong haka jingmareh 100 bad 400 mts.
Ka KSU ryngkat ki nongkitkam shnong Tuberkmaishnong haka jingiadonlang kiba ha iing ha sem jong u Eleven Dkhar kala pynkup burom ia une u samla uba la wanrah iaka nam ka burom ka district wat hadien ki jingduna kiba bun kaba ka East Jaintia Hills kam don wat ka jaka mareh na a Athletic track, hynrei kala ioh ban kheit ia une u soh jong ka jingjop haka ialehkai sports.
Ka KSU haka jingialam u Shwari Ryngkhlem, u Deiniwan Lyngdoh kala kit bok kitrwiang ia u Eleven ba un nang treishitom ban jop haka jingim ialehkai.
Shuh shuh uwei pat u nongjop na ak Athletic u dei u Marso Kyndait uba na ka shnong Sabahmuswang.
Ula jop iaka jingmareh 1500 mts haka Above 20 Men’s na ka NEOG.
Ka Save Hynniewtrep Mission kala ai por ar bnai iaki 60 ngut ki MLA ban pynioh ia ki mat jingdawa jong ka synjuk lane kan sdang da ka Anti MLA campaign ne ka ban pyrshah ia baroh ki 60 ngut ki MLA namar ba ka ri bad ka jaidbynriew ka kham khraw ban iaki MLA, la ong u Robertjune Kharjarin.
U Bah Robertjune ula ong haba kren haka jingialang ha Iawmusiang hadien ka jingiaid paidbah kaba long na Mihmyntdu haduh Iawmusiang.
U Robertjune ula ther tyngeh ia u Myntri Rangbah ka Jylla Conrad K Sangma halor ka jingbym lah ban pyntreikam iaka Inner Line Permit (ILP), ka pynrung iaka ktien Khasi haka Eight Schedule.
Ar tylli ki daw bym lah ban pyntreikam iaka ILP bad ka pynrung iaka ktien Khasi haka Eight Schedule  kalong ba u Myntri Rangbah Conrad K Sangam um pat biang ban shong iaka shuki CM lane ba um shimkhia iaki mat jingdawa, la ong u Bah Robertjune.
Ula thalain ruh ia u Conrad halor ka jingsam sniang sha kylleng ki district ka jylla.
Ula ba u Conrad u dei ban leit sha Delhi pynban ban dawa pyntreikam iaka ILP bad pynrung iaka ktien Khasi haka Eight Schedule ban ioh noh iaka jingithuh pynban u leh smat leh sting ban sam sniang.
“Wat la ngi bang ban bam doh sniang bad sngewtynnad ban ri sniang hynrei wat kheiñ ba ka jait bynriew ka bieij kum ki sniang", la ong u Robert haba ther tyngeh ia u Conrad bad pynpaw ka jingsngewsih namar haka jingdap 50 snem ka Jylla haka jingïalam jong u Conrad K Sangma la die duh ïa shibun bah ka khyndew jong ka bri u Hynniewtrep sha Assam.
Haba ther tyngeh ïa ka jingbymler treikam jong ka Sorkar MDA, u Bah Robert ula ong ba ka Sorkar kan sa lilam ïa noh ïa ka Mawmluh Cement Cherra Limited sha ki riew shimet na bynta ka jingmyntoi jong ki hynrei kan sa pynjynjar ïa ki paidbah.
Ha kaba ïadei bad ka Reservation policy, ula ong ba la kren na ka por sha por ba kadei kaba noh shilliang.
Kane ka Rreservation policy kala dei ka bih kaba ka jait bynriew ka la kbum mynta la 50 snem bad mynta la dei ka ban prie noh ïaka namar da ka nangslem  kan ktah ïa ka doh met, la ong u Kharjarin.
Haka jingïalang la ïoh ka jingkren na u president ka CORP u Bandari Ryntathiang, u president ka JSM u Leningstar Rymbai, u president ka EJNC u Sambormi Lyngdoh bad kiwei kiwei haka jingïalang kaba la pynïaid da u Jimmy Raul Kharmuti JSM.
I Ma Kitboklang Challam ba ju khot ieid Ma Daloi i kurim jong i Kong Melinda Dkhar ba shong ba sah ha Khimusniang, Jowai ila khlad noh haka 18.
11.
2022.
Ka jingleit on tep ia i kanlong haka 19.
11.
2022 haka por 2 baje nohphaisngi ha u lum jingtep ka Balang Presbyterian Jowai.
Ka jingai jinghikai suh jain kaba 2 bnai lynter kala sdang ha Tailoring Center ka Jaintia Hills Development Society ha Lumbihsyntu Mihmyntdu.
Ia kane ka jaka ai jinghikai la pyniaid daka Jaintia Hills Development Society (JHDS) ha ryngkat ka jingiatreilang ka Khublei ka seng treimon sngewbha na Ri Germany.
Ka NABARD kala bei pisa ia kane ka jingai jinghikai.
U MLA ka Jowai Constituency u Ma Wailadmiki Shylla haka sngi Palei u la plie paidbah ia kane ka Training Centre bad kumjuh iaka jingai jinghikai ba 60 sngi kaba wan shah hikai da ki longkmie bad samla na ka shnong Sabah Muswang bad Mihmyntdu.
Ha kane ka jingplie ia kane ka shlem ai jinghikai la iadonlang  u Assistant General Manager Ka NABARD u Bah Grevile Kharlukhi, u Skill Deployment Officer ka West Jaintia Hills u Ma Lambormi Suchen bad u Director ka JHDS u Fr.
Manbha Pakem.
Ia ka prokram la pyniaid da u Coordinator ka JHDS u Bah Denis Kurkalang ha ryngkat ka jingiadonlang ki staff ka JHDS.
U Deputy Commissioner (Supply), East Jaintia Hills District u pynbna paidbah ba la pyllait ia u Khaw u bym donkam ban siew eiei PMGKAY Rice na ka bynta u bnai Naiwieng (November), 2022 ha East Jaintia Hills District, Khliehriat.
Ka rukom sam ka long kumne, ia u AAY yn sam mar 5 kg shi khlieh tang ia kito ki ba don ka Card Rashon AAY bad ia u PHH yn sam 5 kg shi khlieh tang ia kito ki ba don Card Rashon PHH.
Shuh shuh, la pyntip ia ki paidbah ba ia une u Khaw (PMGKAY) ki dealer kim dei ban shim pisa eiei ruh na ki nongioh bynta (beneficiaries), bad lada ki shem kum kita, ki dei ban ujor mar mar sha u Deputy Commissioner (Supply), East Jaintia Hills District khnang ban pynshitom ia ki kat kum ka ain ba la buh da ka sorkar.
U Deputy Commissioner (Supply), East Jaintia Hills District u pynbna paidbah ba la pyllait ia u Khaw Rashon na ka bynta u bnai Naiwieng (November) 2022 ha East Jaintia Hills District, Khliehriat.
Ka jingsam ka long kumne, ia u Khaw AAY yn sam 35 kilo shi ing shibnai ha ka dor Rs.
3.
00 tyngka shi kilo, ia u Khaw PHH yn sam 5 kilo shikhlieh shibnai ha ka dor Rs.
3.
00 tyngka shi kilo, katba ia u Khaw Non- NFSA pat yn sam 7.
215 kilo shiing- shibnai haka ka dor Die Lang ka ba long Rs.
11.
77 tyngka shi kilo bad ha ka dor Die Khutia ka ba long Rs.
12.
34 tyngka shi kilo.
Kumta, la kyrpad ia ki paidbah ba lada ki lap ba ki Dealer kim die kat kum ka dor lane kg kumba la bthah ne kdew haneng, ki dei ban ujor sha u Deputy Commissioner (Supply), ka East Jaintia Hills District lane phone sha u Toll free No.
1697, lane sha u District Grievances Officer ka East Jaintia Hills District.
BJP state president Ernest Mawrie on Wednesday challenged the Chief Minister Conrad K Sangma to fight only from South Tura seat and not hedge his career by fighting on two seats – and face the might of the party’s vice president Bernard N Marak in the upcoming 2023 Assembly elections.
In a statement, Mawrie said that Bernard Marak was today released from police custody against all odds and despite the best efforts of the NPP government to keep him under lockup.
He said that the case against him has no basis or proof, and that it is a matter of despicable political vendetta.
Mawrie, who is also the adviser to the Chief Minister, said that Conrad Sangma is aware of the rising popularity of Bernard Marak and is scared of losing the peoples’ mandate in Tura.
“The people of Tura and the state have already made up their mind to oust the NPP government in the upcoming elections," he said.
Mawrie welcomed Bernard Marak and wished him swift recovery from the torments that he may have faced while in custody.
The BJP state president called Marak a crusader, and urged him to continue his fight against the blatant corruption in the system.
La bun ki takma kiba laioh ban khur bad la bun ruh ki paralok ba ioh ban ia kynduh ha  kien ki hyniew sngi jong ka 2nd North East Olympic Games 2022 kaba la kut noh ha kane ka sngi Balang ha ka jingpynhap pyrda kaba la pynlong ha ka rukom kaba shongkun bha.
Ka Manipur ka la ioh ia ka nam kum ka lahduh lane ka Overall Champion bad kane ka dei ka sien kaba ar ba ioh bat biang iaka nam lahduh hadien ba kala rah u snem 2018.
Ka Manipur ka la ioh ban khur haduh 88 tylli ki takma ksiar, 75 tylli ki takma rupa bad 77 tylli ki takma rnong katba ka Assam pat kaba wan ha ka kyrdan kaba ar ka la ioh da ki 79 tylli ki takma ksiar, 61 tylli ki takma rupa bad 63 tylli ki takma rnong.
Ka jingioh ka Manipur ban knieh ia ka kyrdan kaba nyngkong kadei hadien ka jingiakhun kaba itynnad bha kaba long ha kane ka sngi kut pyrshah ia ka Assam.
Hynrei haba phai pat sha ka Arunachal Pradesh, katei ka kynhun ka la neh ha ka kyrdan kaba lai da ki 39 tylli ki takma ksiar, 36 tylli ki takma rupa bad 37 tylli ki takma rnong.
Haba phai pat sha ka Meghalaya kaba dei ka trai jaka, ka la pyni shisha sha ka pyrthei ba ka la kiew stet ha katei ka lympung namar na ka kyrdan kaba hynriew kaba ka don ha u snem 2018 mynta pat ka la kiew sha ka kyrdan kaba saw mynta u snem da ki 36 tylli ki takma ksiar kaba long haduh 12 shah na kaba ki ioh ha u snem 2018.
Ha kane ka kynti kaba mynta ka Meghalaya ka la ioh ruh ban khur haduh 35 tylli ki takma rupa bad 78 tylli ki takma rnong.
Ia katei ka lympung la wan ban pynhap pyrda da u Chief Patron jong ka Games, uba dei ruh u Myntri Rangbah ka jylla, Conrad K Sangma, nangta u Myntri ka tnad Kam Ialehkai ka jylla, Bah Banteidor Lyngdoh, Myntri ka tnad PHE jong ka sorkar jylla, Bah Renikton Lyngdoh Tongkhar, Chairman ka Meghalaya State Planning Board u Abdus Saleh, Bah Kimfa S Marbaniang MLA, nangta u Chief Secretary ka jylla Bah DP Wahlang,  Commissioner & Secretary ka tnad Ialehkai Dr.
Vijay Kumar D, Director General ka Meghalaya Police Dr Lajja Ram Bishnoi bad Secretary General ka North East Olympic Association, Bah John F Kharshiing.
Na ka liang u Myntri Rangbah u la aiti ruh ia ka khusnam Overall Champions sha ka Manipur nangta ia ka khusnam ba ar sha ka Assam bad ruh ia ka khusnam kaba lai sha ka Arunachal Pradesh.
Ia ka lama jong ka North East Olympic Games la aiti pat sha u Bah John Kharshaiing uba hadien pat u la aiti sha u Chef de Mission ka Nagaland, u Neilyalie Angami, namar kadei ka jylla kaban sa pynlong ia katei ka lympung ha ka samoi ban wan.
“Nga ai khublei iaphi baroh iwei pa iwei," ong u Myntri Rangbah haba kren bad ki nongialehkai kiba lum sawdong ia u.
“Ka North East Olympic Games ym tang ba ka wanrah ban pynbiang ia ki jaka ialehkai hynrei khamtam eh ia ki nongialehkai ba ki ioh ban mih madan kata kadei kaba kham kongsan eh.
Nga sngewkmen ruh ban iohi ia ka jingtbit bad ka jinglah ba ki samla na ka thain North East ki don.
Nga sngew sarong ba ngi la lah ban pynlong ia kane ka Games ha kata ka rukom kaba la iahap kyrdan bad kiwei kiwei ki jylal ha ka Ri.
Kane baroh ka urlogn namar baroh ki iatrei lang kum ka kynhun.
Kine ki lympung ki pyni ruh ba lada phi trei kum ka kynhun bad aiti lut kumta kam don satia kano kano ka bym lah ban leh," u la ong.
Shuh shuh u ong ruhba ki kam ialehkai ki hikai ruh shaphang ka jingjop bad ruh shaphang ka jingshah rem kaba long shi bynta jong ka jingim.
U ong ruh ba ki jingialehkai ki hikai ruh kumno ban khie pat na ki jingshah rem bad wanphai biang pat da ka bor kaba kham khlain.
Na ka liang u Myntri ka tnad Ialehkai u la ong ba ka Meghalaya mynta ka la don ha lynti ban pynlong ia kiwei pat ki lympung ialehkai kiba kham heh nangne shakhmat.
U la ai ka jingiaroh ia ki lai tylli ki jylla kiba wan shakhmat duh bad khamtam ia ka Meghalaya kaba la lah ban ialehkai bha khamtam ia ka Athletics Team kaba la rah ia ka nam lahduh ha katei ka thup.
U Dr.
Vijay Kumar pat u la ai ka jingiaroh ia baroh kito kiba donkti ban pynurlong ia katei ka Games kaba seisoh da ka jingtrei shitom ha kine ki khyndiat bnai ba la dep.
“Ka jingiaroh ba ngi ioh na ki nongialehkai bad ruh na ki ophisar na ki jylla bapher bapher ka la ai mynsiem haduh katta katta," u la ong da kaba iathuh ruh ban pynkhreh bad pynbit pynbiang na ka bynta ki 3000 tam ki nongialehkai kadei ka kam kaba eh bha.
U ong ruh ba ka jinglah jong ki ban pyndep ia ki kam baroh bad pynbiang nadong shadong kadei eh tang na ka jingiatrei lang kum kawei ka kynhun hapoh ka jingialam jong u Myntri Rangbah kum u nongialam ba hakhmat tam.
Na ka liang u General Secretary ka  Meghalaya State Olympic Association, Bah Finely Pariat u la ong ba kadei ka burom kaba khraw ba ka Meghalaya ka don ia u Myntri Rangbah uba la lah ban wanrah bad pynurlong ia kum kitei ki lympung heh ha ka jylla.
Ia katei ka lympung la pynhap pyrda ha ryngkat ki jinglehkmen, ka kynhoi ka risa bad khamtam eh ka rwai ka siaw ba la ai da ki nongrwai ba paw kynthup naduh ka  Ahlyna, Gracel Ropmay, Banjop, Lamphang Syiemlieh nalor ka jingpynthaba ba harukom kaba la pynkhih met lut ia baroh ki nongialehkai ha shwa ba kin leit phai noh sha la ki jong ki jong ki jylla.
Hadien 50 snem ba ka jylla kala ioh iaka jylla kaba pura, pynban ka paidbah jong ka shnong Huroi, Hingaria, Lejri bad Lahalein dang mynta kin ioh noh iaka surok kaba paka, kaba baroh shi katta ki hap ban iaid tang haka surok khlaw.
Kane ka surok kaba pyniasoh sha kitei ki shnong ka dei kaba la tip kum ka Borkhat Sonapur ka jngai 39.
594 Kilometre kaban shna haka jinglut kaba 126 klur kaba bei pisa da ka North East Road Sector Development Scheme (NERSDS).
Kine ki shnong ki ba don ha khappud India Bangladesh ha East Jaintia Hills District kila seng naduh ba ka jylla ka dang hap hapoh ka Assam katta naduh u snem 1954, hynrei hadien bun phew tylli ki snem ba kine ki shnong ki im hapdeng jingim kaba syrtok ban iaid ban ieng haka surok kaba khohruh khohram, mynta kin ioh iaka surok kaba paka.
U Deputy Chief Minister ka Jylla uba dei khmih iaka PWD, u Bah Prestone Tynsong ula plie paidbah ia u maw nongrim ban sdang shna iaka surok haka shnong Huroi haka sngi Balang.
Laiadonlang u MLA ka thain ma Shitlang Pale, u Dc East Jaintia Hills u Abhilash Baranwal, MLA barim u Hopeful bamon, MDC JHADC kiba kynthup ua u ma Emlangky Lamare, Seibor Shadap, Dr Sanky Shangpung bad ka kong Santa Mary Shylla, Nehlang lyngdoh nalor kiwei kiwei.
Uma Kynjaimon Amse, u muktiar bad u ba long u Adviser jong ka Joint action committee ka Huroi, Hingaria, Lahalein bad ka Lejri ula ong ba ka jingshna iaka surok kan pynjem iaka jingeh kine ki saw tylli ki shnong kiba la im hapdeng jingim ka jingsyrtok da ki phew tylli ki snem.
Ula ong ba ki paidbah ka thain kila pynpaw iaka jingkmen ba ka jingdawa kaba la slem bha jong ki ban ioh iaka surok kala urlong bad ki kyrmen ruh ba kane ka surok kan dep kloi katkum ka por bala buh.
Ha kane ka juh ka sngi u Bah Prestone ula plie ruh ia mot sahnam ki nongseng shnong ne ki kpa tymmen jong ka shnong Huroi.
Ngi na ka ïing ka sem jong i (Late) Titos Manar i ba la khlad noh ha ka 01 tarik Naiwieng 2022, ngi pynpaw ïaka jingsnewnguh kaba khraw nyngkong eh ïa u Blei Nongbuh Nongthaw uba la kyrshan bor ïa ngi ha kum kane ka por kaba la pynpait ïaki dohnud jong ngi, dei da ka jingaiei ba phylla jong U, ba ngi kum ka ïing ngi nang ïoh ka bor ban shaniah lut haka jingïeit bad ka jingpynïaid kaba maïan ka jong U.
Kum ka ïing ka sem, ngi pynpaw ka jingsngewnguh kaba khraw ïaka Balang Presbyterian Ratacherra, ïaka Dorbar shnong Ratacherra, ka Dong Lateng kumjuh ïa kiwei ki Balang kiba la wan pynshngaiñ bad pyntngen ïa ngi haka jingkhlad noh iba ïeit bathoiñ jong ngi.
Ka jingsngewnguh ka kyrsoi haki dohnud ki jong ngi na ka bynta ka jingpynshngaiñ bad jingpyntngen kaba ngi la ïoh pdiang na ka kur Manar bad ka kur Pohthmi, ki paralok parajor bad ki jan ïing jan sem.
Ngi ai khublei kyrpang ïa u Dr.
David Tariang uba la ai ka jingsumar kaba bha eh, ïaka Jaiñtia Journalists Association (JJA), ïaka ophis U Nongsiañ Hima, Batesi TV bad Syllad.
com, ïa ka Kong Santa Merry Shylla, ïa u SI.
E.
Pohchen, ka Khasi Student Union (KSU) East Jaintia Hills District, ki nongtrei ka TopCem bad kiwei kiba la wan pynshngaiñ bad pyntngen ïa ngi hapdeng ki ummat bad ki jingsngewsih.
Ngi pan map lada ngi dang kum klet ban jer kyrteng, hynrei to pdiang ïa kane ka jingsngewnguh kaba kynthup lang ïa phi baroh kiba wan sngewlem ha kato ka sngi.
Kum ka ïing ka sem ngim don eiei ban siew kylliang, hynrei tang ka jingsngewnguh.
To u Blei ka jingsuk un kyrkhu bad don lem bad phi baroh.
“Nga la ïaleh ïa kata ka jingïaleh babha, nga la pyndep ïa la ka jingphet, nga la ri ïaka jingngeit.
Naduh mynta ïa nga la buh ïa kata ka pansngiat jong ka hok, ïa kaba U Trai, uta u Nongbishar bahok, un ai ha nga ha kata ka sngi; bad ym tang ha nga hi, hynrei ha kita baroh ruh kiba ïeid ïa kata ka jingmihpaw jong U.
Ka shithi kaba Ar U Paul U Apolstol Sha U Timothi 4:7.
Khublei shibun bad ngi duwai ba U Blei un ïai kyrkhu ïa phi haki por baroh.
Na I Kong Thiangmon Pohthmi (lok), ki khun, ki ksiew, ki khun miaw, ki pyrsa kurim bad ka ïing ka sem baroh.
Ka Music & Singing Committee Jingiaseng Samla KJP Synod Mihngi kala ioh sdang ia iaka Youtube channel ne ka khubor paidbah jong ka na ka bynta ban ioh pynsaphriang iaka gospel da ki sur jingrwai.
La plie paidbah ia kane ka chnnel kaba kyrteng JSKJP Synod Mihngi ha Synod Office, Jowai haka sngi ba Ar.
La plie ia kane ka youtube channel da Rev.
A Sungoh Chairman Jingiaseng Samla KJP Synod Mihngi haka jingiadolang u T.
Bn T.
Gympad Secretary Jingiaseng Samla KJP Synod Mihngi, Rev.
PL Pakma Executive Secretary Jingiaseng Samla KJP Synod Mihngi, Rev.
T Dkhar Chairman Music & Singing Committee, Markos Ryngkhlem Secretary Music & Singing Committee lem bad ki dkhot jong ka Music & Singing Committee bad ruh ki nongrwai ka Standing Choir Jingiaseng Samla KJP Synod Mihngi.
La pyniaid ia ka prokram da u Rev T.
Dkhar bad la ioh ia ka Jingpule sdang & duwai da u Luckystar Lapasam.
La ioh ruh iaka jingkren lyngkot na u Rev.
PL Pakma.
Ka jingthmu jong kane ka channel ka long ban pynsaphriang ia ka gospel lynba ki sur jingrwai, ban pynneh pynsah ia ki jingrwai jong ka Standing Choir bad ban pyni ia ki programme kiba kyrpang jong ka Jingiaseng Samla KJP Synod Mihngi.
Ka Synjuk Waheh Shnong Ri Jaintia kala rai ban pynlong da ka fete haka 25 tarik Naiwieng 2022 ha madan Wahsalu kaba ha Sabmuswang, West Jaintia Hills District.
U president SWSRJ u Army Lipon ula ïathuh ba kane ka fete ka dei kaba la thmu ban pynlong haka 19 tarik ha Phramer, hynrei na ka daw bym biang ka jaka bad ka jingslem ban ïoh NOC a pynkynriah noh sha Sabahmuswang.
Ka Synjuk ka la khot ka wer ïaki nongshong Shnong jong ka rilum Jaintia ban ïasnohkti lang ha kane ka Fete ban kyntiew ïaka ïarong pisa jong ka Synjuk na ka bynta ban tei ïaki artylli ki ophis treikam jong ka Synjuk haki artylli ki District jong ka East Jaintia bad West Jaintia bad kiwei de ki kam kiba ka Synjuk ka trei ba bynta ka bha ka miat bad ka roi ka par haka ri Jaintia.
Ka Synjuk ka la kyrpad ïaki Dorbar Shnong ba kin nym pynlong ïaki Fete lane ki tamasa ïadaw masi bad lada long kaba lah la kyntu ban pynkynriah ïaki tarik khnang ban ym ïatyngkhuh bad ka tarik fete jong ka Synjuk Waheh Shnong Ri Jaintia.
U Secretary ka Fete Committee u Tellme Phawa ula ïathuh ha katei ka sngi yn don ka ïadaw masi bad haka janmiet yn wan pynshongshit da ki kynhun tem (Band) bad ka DJ Night nalor kiwei kiwei ki jinglehkai bad ki jingdie iaki jingbam.
Ngi na ka liang ka iing ka sem jong i (Late) Shimti Talang i ba la khlad noh ha ka 13 tarik November, 2022, ngi pynpaw ia ka jingsngewnguh ka ba khraw nyngkong eh ia U Blei u ba la kyrshan bor ia ngi ha kum kane ka por ka ba la pynpait ia ki dohnud jongngi.
Dei ka jingaiei ba phylla jong U ba ngi kum ka iing ka sem ngin nang ioh ka bor ban shaniah lut ha ka jingieit bad ka jingpyniaid ka ba maian ka jong u.
Na ka bynta ki jingiarap bad ka jingkyrshan ia ka iing ka sem jong ngi, ngi ai khublei kyrpang ia ka Dorbar Shnong Tyndowapung, ka Balang Presbyterian Thadlaboh, ki pastor bad ki nongialam ki ba la duwai bad pyntngen ia ngi hapdeng ki ummat bad ki jingsngewsih.
Ngi sngewnguh ia ka jingwan jngoh ki nongshynshar, ki Minister (Shri Lahkmen Rymbui), M.
L.
A (Shri Wailadmiki Shylla), M.
D.
C (Shri Andrew Awhoi Shullai) ia ka iing ka sem jong ngi ha kum kane ka por ka jingduhnoh ia i mei baieit jong ngi.
Ka jingsngewnguh ka kyrsoi ha ki dohnud ki jong ngi ia ka jingpynshngain bad jingpyntngen ka ba ngi la ioh pdiang na kur ki kha, ka kur Talang  bad ka kur Malang, ki paralok parajor bad ki jan iing jan sem ki ba ngim lah shuh ban jer kyrteng iwei pa iwei.
La pyntngen ia ngi da ki khubor sngewlem ki ba ngim lah niew shuh ba ngi la ioh pdiang lyngba ki jingthoh bad ki social media.
Ngim don kyntien shuh kiba biang ban pynpaw ia ka jingsngewnguh jong ngi ia phi baroh iwei pa iwei bad ruh ngim lah ban ai Khublei ia iwei pa iwei na phi.
Ngi duwai bad ngi kyrmen ba u Blei un kyrkhu ia phi baroh.
‘Ha kaei kaei baroh to phin ai ka jingainguh: namar kane kein ka long ka mon u Blei ha u Khrist Jisu sha phi’ ( 2 Thessaloni 5:18 ) Kiba burom bad sngewnguh.
Mrs.
Riwan Talang, Mrs.
Pretty Talang, Mr.
Profit Talang, Mr.
Eborlang Talang Ki khun jong i (L) Shimti Talang.
Hadien bala hap ban im iaka jingim kaba syrtok na ka jingsniew tasam ka surok la bun bun bnai bad hap ban iaid lyngba ka surok kaba khohruh khohram kaba bun da ki thliew ki syar bad ka um ktieh, kumta ki nongshong shnong kiba shah ktah kila mih syndet ban pakhang iaka surok bah National Highway 6 haka sngi Nyngkong.
Kane ka surok bah kala sniew shaba palat ka dei naduh Tonseng haduh Malidor bad la lap ba ka surok katba nang mih ki sngi kala bun da ki thliew ki syar bad ka ahor ki ktieh kaba la pynshitom iaka iaid ka ieng ki kali motor.
Bun bun sien kala wanrah iaka jingsahkut kali da ki bun bun kynta namar ba ki kali kim lah ban iaid baroh arliang ka surok bad hap ban kiar ha iaki maw kiba heh kiba paw haka surok bad ban kiar iaki thliew naduh ki kali heh haduh ki kali rit.
Ha kane ka jingpakhang surok la ialam da u Daïapherbha Lamare Convener, u Robi Suchiang Waheh shnong Umstain, u James Lamare Secretary Donaskur, Bhalang Lamurong Secretary Shnong Dona Umbluh, Francis Lamin ex waheh shnong Umkiang, Wansuk Shylla nongshong Lumshnong, Saman Phniaw Secretary Shnong Tongseng Narpuh.
Kine ki nongialam shnong kila pynpaw ka jingsngewkhia kaba jur halor kane ka jingsniew ka surok kaba la pynthud iaka iaid ka ieng ki paidbah kiba iaid lyngba ka Jylla ba kynthup iaka Mizoram, Assam bad Tripura nalor ki nongshong shnong ka Jylla kiba don ha shilynter ka surok bah.
La kyrshan ruh da ki kynhun sengbhalang kynthup ka JSU, JSM bad HITO kumjuh ki nongñiah kali kiba ïaid ba ïeng lyngba kane ka surok.
La pyllait tang iaki kali kit nongpang (ambulance) bad ki khynnah skul bad ki kali rit.
Haduh ba thoh iaka khubor, ka jingiakhih ka dang bteng bad ka NHAI kala leh bym pushe ban phah iaki tiar ki tar ban sdang iaka jingmaramot.
U Daiapherbha Lamare ula ong ba ki don tang katto katne kiba trei iaka surok ha Umkiang, hynrei ka jingsniew ka surok kala long palat iaka 60 KM naduh na Mynkre haduh Ratacherra.
“Kane ka jingsniew surok kala ktah iaki khynnah skul, ki briew kiba pang ba shitom namar khlieh la ka sngi la sahkut kali bad ngi shem shitom bha," la ong u Daiapherbha bad bynrap ba naduh ba shimti ka NHAI iaka surok ka jingsniew ka surok ruh kala jur bha.
Haba ïakren bad ki nongïalam shnong ka thaiñ kynthup naduh ki Waheh Shnong, Secretary Shnong, ki nongñiah kali kiba shah ktah bha na kane ka jingsniew surok bad ki kynhun sengbhalang da kawei ka sur ki la rai ban bteng ïaka jingkhang ïa surok katba ka sorkar bad ka NHAI kam pat pynshna ïa kane ka surok.
Kumban shu pynkynmaw u Deputy Commissioner, East Jaintia Hills  haka 20 tarik u Risaw ula ai da ka jingthoh bsha ka National Highway Authority ban bthah ban shna iaka surok hapoh 15 sngi, phewse ka NHAI kala leh bymsuidniew ia u DC bad haduh mynta kam don kino kino ki dak ki shin ba ka NHAI kan shna iaka surok.
U DC ula byrthen ruh ba lada ka NHAI kam shna iaka surok un pyntreikam ruh iaka Disaster Management Act ban shna iaka surok.
Haka shithi u  katkum ka (No.
DDMA-8/Pt/2021/355 Dated Khliehriat, the 20th October 2022 sha u Project Director, National Highways Authority of India PIU Shillong, ula bthah iaka NHAI ban pynjem iaka jingeh ban shna mardor iaka surok ha ki briew kiba tbit ban shna iaka surok.
Da ki spah ngut ki riewngeit ka Balang Presbyterian ki la wan tuid sha ka jingrakhe ïaka lyngkhuh dap 25 snem ka Pnar Thor Sepngi Presbytery kaba la rakhe haka Balang Kmie ha Ratacherra ha ka sngi U Blei.
Ïaka jingdap 25 snem la sdang ban rakhe naduh ka 11 tarik haduh 13 tarik halor ka phang “To batskhem ïa kata kaba pha don".
Haka Sngi U Blei Haka Jingïaseng kaba la long haka por 10.
00 baje mynstep la pynïaid da u Rev LS.
Pohkshang Moderator Pnar Thor Sepngi Presbytery bad ïaka khubor na ka Ktien U Blei la sam da u Rev I S.
Majaw.
La ïoh ki jingrwai choir na ka Jingïaseng Samla Balang U Blei, Jingïaseng Samla Balang Kayang bad Jingïaseng Samla Balang Katlicherra District.
Katba haka jingïaseng paidbah kaba la long ka nohphai sngi, ïaka khubor na ka Ktien U Blei la sam da u Rev WC.
Khongwir Ex Moderator General Assembly, PCI, uba la pynshong nongrim haka Jingrwai Sngewsynei Lyngnong 3 dkhot 22, 23.
“Ka long na ki jingisynei U Trai ba ym shym la bam duh ïa ngi, naba ki jingsngewsynei jong u kim duh.
Ki long kiba thymmai man ka step, kaba khraw ka jingïaineh jong me".
La ïoh ka jingrwai choir na ka Jingïaseng Samla Balang Umkiang, Jingïaseng Samla Balang Ratacherra bad Jingïaseng Samla Balang Karimganj District.
Khyndiat shaphang ka histri lyngkot jong ka Pnar Thor Sepngi Presbytery ba la ïathuh da u Rev LS.
Pohkshang la ong ba haka jingshisha ïaka jingrakhe Silver Jubilee, ka Presbytery ka la ïakut ban rakhe haki tarik long Presbytery kata ha u bnai Kyllalyngkot (January) jong u snem 2022, hynrei la hap ban pynkynriah sha u bnai Naiwieng (November) 2022 namar ba ha u bnai Kyllalyngkot ka dang don ka jingpyrkhing na ka liang ka sorkar ïaka jingïalang paidbah kum ka lad jingïada na ka jingpang corona virus (COVID-19).
Ula ong, ka snem 1997 ka long ka snem sah jingkynmaw haka History ka Balang Presbyterian hapoh Barak Valley hapdeng ki Khasi Pnar.
Ka jingïaseng Pnar Thor Presbytery kaba hynriew phew wei kaba long haka Balang Baikam, Cachar Sepngi District haki tarik 7 haduh 9 tarik Kyllalyngkot 1997, kyndit kynsan khlem ka jingthmu lane pyrkhat lypa, khlem jingïakren lypa ha kino kino ki committee, ka mih ka jingkren haka jingïalang pyrkhat kam jong ka Presbytery ba la dei la por ban phiah noh ïaka Presbytery haki artylli ki Presbytery ïa kaba yn khot, ka Pnar Thor Mihngi Presbytery bad ka Pnar Thor Sepngi Presbytery.
Ula ïathuh, hadien ka jingïakren da kawei ka jingmut ka Presbytery ka la rai ban phiah noh bad ban thoh sha ka Synod ba kan leh ïa kaba donkam baroh.
Ha kata ka jingphiah la ïakut ba ki Presbytery kin ïa ïoh mar lai tylli ki District.
Ka Pnar Thor Mihngi Presbytery kan kynthup ïaka Cachar Mihngi District, ka Bubonhill District bad Hailakandi Mihngi District.
Ka Pnar Thor Sepngi Presbytery kan kynthup ïaka Cachar Sepngi District, ka Karimganj Tripura District bad Hailakandi Sepngi District.
Ka District Hailakandi Mihngi kam shym la treh ban ïadonlang bad ka Pnar Thor Mihngi ka kwah hi ban don bad ka Pnar Thor Sepngi.
Kumta ka Pnar Thor Mihngi ka don artylli ki District bad ka Pnar Thor Sepngi pat ka don saw tylli ki District.
Haka jingïaseng Synod jong ka KJP Synod kaba la long haka Balang Rymbai haki tarik 12 haduh 16 tarik Lber (March) 1997 ka Synod ka la pdiang bad mynjur ban phiah ïaka Pnar Thor Presbytery haki ar tylli ki Presbytery bad kala jied ïa u Rev PS.
Gympad (Ex Moderator) bad Rev DH.
Sohklet ban leit thung ïaka Pnar Thor Sepngi Presbytery haka 5 tarik Jymmang (May) 1997 haka Balang Ratacherra kaba dei ka Balang kmie jong ka Presbytery.
Ka surok ka ban leit sha Kiang Nangbah Government College bad kiwei kiwei ki kyntoit kaba la tip kum ka Dulong College Road ha Jowai la hap ban khang noh iaka shipor na ka daw ka jingmaramot iaka jingkieng ha Salaroh.
Kane ka jingkieng ka don shuwa ban poi ka ophis All India Radio bad la khang ia baroh ki jait kali ban iaid na kane ka surok tad haduh bala dep ban shna iaka jingkieng.
Ka Mukhla Raij kala jop 2-0 pyrshah iaka Moosyem Shangpung bad da kane ka namjop kala buh jaka haka final jong ka 1st Division Football Tournament- Chatister Kharkongor Memorial Trophy kaba pyniaid da ka West Jaintia District Sports Association.
Haka jingiakhun kaba long haka sngi Saitjain ha madan Kiang Nangbah Stadium, ka Mukhla Raij kala thep shikol haka kylla step lyngba u Deini Suna (36).
Ka kol kaba ar kala wan haka kyllamiet lyngba u Shirup Suting (73).
Kine ki ar tylli kli kol kila neh haduh bala wai ka por iakhun kaba la biang pura iaka Mukhla Raij ban rung sha ka final ban aireng pyrshah iaka Sailung Ialong.
Ka NPP Saipung Circle haka sngi Thohdieng kala jied iaki nongkitkam jong ka na ka bynta ban pynkhlain iaka jingtreikam ka party NPP hapoh ka thain Saipung.
Ha kane ka jingjied nongkitkam la iadonlang ka kyrtong NPP Sutnga Saipung Constituency, ka Kong Santa Mary Shylla, u MDC Sutnga Narwan ma Seiborlang Shadap, Ma Joinriwell Pyrtuh Ex MDC Bataw-Lakadong Constituency, bad ki nongkitkam bad ki nongtrei ka party NPP na ki Circle bapher bapher badon hapoh 5-Sutnga-Saipung Constituency.
Ha kane ka jingjied nongkitkam la jied ia u Renga Ngamlai kum u president NPP Saipung circle, vice president Ngailiana Thiete, general secretary Zodin Thara Ngiarsiang, assistant secretary Sangpuia Nampui.
La jied ruh iaki 4 ngut ki nongaibuit.
U Ma Heimonmi Lamare Secretary ka 5-Sutnga-Saipung NPP block ula kyntu iaki nongkitkam jong ka party ban iai trei shitom na ka bynta ka candidate jong ka NPP khnang ban ioh rah ia u soh jong ka jingjop ha u snem 2023.
U Ma Sniawbhalang Dhar u Myntri pynroi sor ka sorkar Jylla uba long u MLA ka Nartiang ula pynpaw ka jingsngewskhem bad ula ai jingkhein ba ka National People’s Party (NPP) kan jop bun tylli ki constituency haka elekshon MLA 2023.
Ia kane ula ong haba kren bad ki nongthoh khubor hadien ka jingialang pynskhem nongkitkam jong ka NPP Nartiang Block Committee haka sngi Thohdieng ha Iawpynsin, Wahiajer, West Jaintia Hills District.
Ula ïathuh ba ka na 36 tylli ki Constituency ha ri lum Khasi Jaintia ka NPP kan jop kumba 20 ngut bad 16 ngut na ka 24 seat ha ri lum Garo Hills.
Tang na Rilum Jaintia u ma Sniawbhalang Dhar ula kam ba ka NPP kan jop haki san tylli ki constituency.
U Ma Sniaw ula ong ba u thikna ba un sa jop biang ïaka elekshon kaban sa long ha u snem 2023.
Ha Rilum Jaintia, u Ma Sñiawbhalang Dhar u ïakhun pyrshah ïa u kyrtong ka Congress u Ma Emlang Laloo bad ar ngut kiwei ha Nartiang Constituency.
Katba ha Jowai Constituency u Ma Wailadmiki Shylla un hap ban pynkhreh tyngeh ban wan phai biang kum u MLA namar ka jingïakhun kalong hapdeng u kyrtong UDP u ma Moonlight Pariat bad u Ma Andrew Shullai na ka TMC.
Ha Raliang Constituency ka jingïakhun ka long kaba itynnad hapdeng u Ma Comingone Ymbon bad u Ma J T Suchiang uba long MDC kiba na kajuh ka shnong bad ar ngut kiwei pat ki kyrtong.
U kyrtong ka NPP na Mowkaiaw, u Ma Habahun Dkhar un hap ban treishitom ïa u MLA ka UDP u Ma Nujorki Sungoh bad u kyrtong ka Congress.
Katba ha Khliehriat Constituency ka jingïakhun ka long hapdeng u ma Nehlang Lyngdoh u kyrtong ka NPP bad u Kyrmen Shylla uba long u MLA ka UDP.
Ka longkmie Santa Shylla ka kyrtong ka NPP na Sutnga Saipung Constituency kan hap ban pyrkhat kum u rangbah khnang ban pynliem ïaki arngut ki riew rangbah u Ma Shitlang Pale uba dei u MLA bad u Ma Vincent Pala uba dei u MP ka Shillong Constituency.
U Ma Stephan Mukhim u kyrtong ka NPP na Amlarem un aireng pyrshah ia u Myntri kam pohiing u Ma Lakmen Rymbui.
Haba kylli, U Ma Sñiawbhalang Dhar ula ong lada u jop biang ha kane ka kynti un pyndep ïaki kam kiba sahteng bad kawei kaba u angnud eh ban pyndep kadei ka Ïaw Pynsiñ ha kaba u kwah ban wanrah noh daka Multiplex ha kane ka ïew.
U Myntri kam pynroi sor Ma Sniawbhalang Dhar ula ong ba ula wanrah haduh T 550 klur na ka bynta ki kam pynroi pynpar ha Nartiang Constituency.
U Ma Sniawbhalang ba kane ka pisa kaba la wanrah ka kynthup iaka jingtei iaka Stadium ha Wahiajer kaba la kot T 38 klur, ka Jal Jeevan Mission T 220 klur bad ka jingshna surok hapoh NArtiang Constituency T 200 klur nalor kiwei kiwei ki kam pynroi.
U Ma Sniawbhalang haba kren shuh shuh haka jingialang pynskhem nongkitkam ka NPP Nartiang Block Committee ha Iawpynsin, Wahiajer haka sngi Thohdieng, ula ong ba kane ka jingwanrah iaka kam pynroi ka dei ba u angnud ban shakri kaba bha tam bad ban pynkylla dur iaka Nartiang Constituency baroh kawei.
Ula put turoi iaka sorkar MDA kaba la ialam daka NPP ba ka dei ka sorkar kaba nud ban shim iaki ishu kiba eh bad kiba jyrwit jyrwat, katta ka dei jingpynbeit ia u pud u sam ka Jylla Meghalaya bad ka Assam.
Ka thong jong kane ka sorkar ka dei ban shakri ia u paidbah bad ban pynjem iaka jingeh u paidbah haki liang baroh, la ong u ma Sniawbhalang bad ula ong ba ha u snem 2014-18 ka sorkar kala pynlut T 8787 klur bad ha kane ka samoi ka sorkar MDA naduh u snem 2018-22 ka jingpyllut ka long T 13205 klur, la ong u ma Sniawbhalang.
Ula ïathuh ba na ka bynta ka skhim MHIS ka sorkar MDA ka la kyntiew na ka 2.
8 lak tyngka sha ka 5.
3 lak tyngka.
“Ki paidbah nongthep vote jong ka Nartiang Constituency ki dei ki genius ne kiba stad namar kin ai jingkyrshan pura ïa nga bad pynjop biang ïa nga ha u 2023.
U spokesperson jong ka NPYF u Bajop Pyngrope ula ong ba u Ma Sñiawbhalang ua dei uba tbit haka liang ka politic bad u dei u PhD ha ka politics namar u la jop haduh lai sien lai wat bad u thikna ruh ba ha u 2023 u Bah Sniawbhalang un sa wanphai sha ka bor.
U la ong haka seng NPP kam don ka jingïaknieh ticket kumba long ha ka seng Congress mynshwa, hynrei mynta ka ka party Congress ka hap leit khroh briew kylla ban ïakhun elekshon.
U Ma Thombor Shiwat uba long u Chief Executive Member ka JHADC ula kop ba Ma u Sñiawbhalang un jop kput ha u snem 2023 kumba u jop ha u snem 2013 bad kane kadei namar 60 percent ki nongkyrshan Congress ki la wan ïasoh bad ka NPP.
Kiwei kiwei ki nongkren kiba kynthup ia u MDC ka Moodymmai u Ma Jesse Suiam bad u Ma Briwon Pohshna ki la ïaroh ïaka jingtrei borbah jong u Ma Sñiawbhalang bad ki la kop ba palat 80 percent ngut ki nongthep vote na ka thaiñ jong ki kin jied ïa u Ma Sñiawbhalang.
Ha kane ka sngi la ïoh ïaka jingpynskhem ïa ki nongkitam jong ka NPP Nartiang Block Committee bad ki nongkitkam ki long u Hamkom Khynriam President, u Joseph Pariat Vice- President, u Mutshwa Thabah General Secretary, Banker Siangshai Assistant Secretary, Sñiawbhalang Dhar Tresurer, ki Adviser ki long u Briwon Pohshna, Pheinchwa Nanglein, Thombor Shiwat, Jesse Suiam bad kiwei kiwei.
Ïa kine ki nongkitkam la pynskhem da u MLA ka Jowai uba long u president jong ka NPP West Jaintia Hills District u Ma Wailadmiki Shylla haka jingdonlang u MLA ka Mawhati uba dei ruh u myntri sorkar u Ma Dasakhiat Lamare, u Ma Ngaitlang Dhar haka jingïalang kaba la pynïaid da u Ma Hamkom Khynriam President NPP Nartiang.
Ka Meghalaya Bharat Scouts & Guides, West Jaintia Hills haka sngi Thohdieng kala rakhe iaka 73rd Foundation Day ha Jowai.
Ha kane ka jingrakhe iaka sngi seng nongrim iaka Bharat Scouts & Guides la pynlong iaka jingialang kaba lyngkot kaba pyniaid da u Adiam U Bthuh, District Secretary MBS&G-West Jaintia Hills.
Ha kane ka jingiakynduhlang nalor ki Scouts-Guides, Rovers-Rangers bad ki Unit Leaders lawan iashimbynta ruh da ka Kong STariang, Vice-President, MBS&G-West Jaintia Hills kum ka kongsan bad u Ma DE Pariat, Principal Lissi Pearl  Secondary School Mukhla kum u symbud kongsan ha ryngkat ka jingiadonlang ka Rosie Bang, DOC (G) bad u Carefully Gassah, DOC(S).
U Ma DE Pariat haba kren u la pynkynmaw ia ka jinglong kyrpang jong kane ka sngi bad u la khot bad wer ruh ia ki paradkhot ba kin shim ka jingkitkhlieh ha kaban leh ia ki kam babha na ka bynta ka imlang sahlang jong ka ri bad ka jaitbynriew.
Ka Kong S Tariang, Vice-President, MBS&G-West Jaintia Hills haba kren ka la ong haba shim ban kynmaw burom ia ka Foundation day ka dei ruh ka por ba ngin kynmaw burom ia u Nongseng ka Movement u Lord Baden Powel bad ki nongprat lynti ia ka Seng ha ka Ri bad ka Jylla.
Shuh shuh ka la pynkynmaw ruh ia ki para dkhot ia ki nongrim treikam jong ka Movement bad ki kamram ba dei ban leh kumba la shim ia ka Jingkular ban shakri ia ki parabriew da ka jingsngewieit bad jingsngewburom  khlem da wanrah ka jingsngewiapher.
Shwa ban poi shaba kut jong kane ka jingiakynduhlang ladon ruh ka jingpynlait ia ki 73 rd Foundation Day Sticker bad ka jingpynkup burom ia ki Unit Leaders ba la ioh ia ka nam Best Scouts Master-Best Guides Captain.
Ka Waikhyrwi Social and Cultural Sports Club (WSCSC), Dkhiah West kala pynbna ban kan pynlong iaka Waikhyrwi Festival ha u Nohprah (December) jong une u snem ha Dkhiah West, East Jaintia Hills District.
Kane ka tamasa ka dei shibynta ban kyrsiew ia u paidbah ka thain ban tyngkai iaka jingbuh jingsat ka mariang.
Ka matpdeng jong kane ka tamasa kalong “Save Green Save Life".
U Secretary ka festival committee Ming Pale, ula iathuh ba ia kane ka tamasa yn pynlong arsngi ha Dkhiah West, kata haka 13 bad 14 tarik u Nohprah 2022.
“Ka jingthmu ba ngi pynlong ia kane ka tamasa ka long kum shibynta ban ialap pynneh pynsah iaka mariang, khamtam ia kito ki jaka ba paw ha ki jingthoh bad ki khanatang ka Bri u Hynniewtrep, la ong u Ming Pale.
Ula ong ba ka Waikhyrwi ka dei ka wah kaba don iaka khana u barim, kata shaphang ka Li dohkha bad woh Ryndi ka ieng haduh mynta.
Kane ka wah ka sdang na Dkhiah ka tuid lyngba ki ba bun ki shnong ter ter bad tuid sha ka Wah Kupli.
Katkum ki khanatang, kiba bun ki kur ki jait ha bri u hynniewtrep ki mih na kane ka wah, la ong u ma Ming bad bynrap ba ka Waikhyrwi Social and Cultural Sports Club kala pynkhreh da ka documentary na ka bynta ka Wah Waikhyrwi bad ki khanatang ba don bad ka.
Ban pynshongshit ia kane ka tamasa ki kynhun tem na bar jylla bad ki trai shnong kin wan ban pynshongshit.
Kan don ruh ka jingiai kjat trekking, drawing competition, ki jingialehkai u barim, ka jingiakop bhabriew bad kiwei kiwei.
Haka sngi Palei, u Additional Deputy Commissioner, East Jaintia Hills District Johnathan Shylla ula pyllait paidbah iaka poster jong kane ka tamasa.
La iadonlang u general secretary ka East jaintia District Art & Culture Organization Coming One Joy Tlang.
U Lamphang ka Iing Dorbar Thaw Ain ka jylla Meghalaya, u Bah  Metbah Lyngdoh hynne ka sngi u la ioh ban plié ia u mawnongrim jong ka jingtei ia ka ophis treikam kaba thymmai jong ka ophis u Block Development Officer ka Mairang Block ha ryngkat ka jingiadonlang ryngkat jong u myntri ba dei peit ia ka tnat Community and Rural Development, u Bah Hamletson Dohling, u myntri ba dei peit ia ka tnat Water Resources, u Bah Brolding Nongsiej, u Deputy Commissioner ka Eastern West Khasi Hills District, u Bah W.
Nongsiej, i BDO ka Mairang Block, i Dr.
L.
R Hynniewta, ki nongtrei jong ki tnat sorkar bapher bapher bad kiwei de.
Ha ka jingkren jong u kum u kongsan, u Lamphang ka Iing dorbar Thaw Ain ka jylla, u Bah Metbah Lyngdohu la ong ba ka Mairang Block ka long kawei na ki block kiba la rim tam ha ka jylla bad u la ong ruh ba ka ophis u BDO ka long kawei na ki ophis ba kham donkam jong ka sorkar namar ka long ka nongpyniasoh ia ki paidbah nongshongshnong bad ka synshar khadar lyngba ki tnat bapher bapher jong ka sorkar namar lyngba jong ka la pyntreikam ia kiba bun ki skhim bad prokram jong ka sorkar jylla bad sorkar kmie.
U Lamphang u la pynpaw ruh ia ka jingsngewnguh ia u myntri ka tnat Community and Rural Department, u bah Hamletson Dohling halor ka jingshimkhia jong u ha kaba iadei bad kane ka projek ia kaba la mang pisa 2 klur 88 lak tyngka bad ia ka ba yn sa sdang pyntrei noh shen.
U myntri ka tnat Community and Rural Department, u Bah Hamletson Dohling, ha ka jingkren ka jong u, u la kren halor ka jingiaid lynti jong ka tnat lyngba ki snem, khamtam eh ha kaba iadei bad ka jingpyntreikam ia ka skhim MNREGS bad ka jingroi stet jong ka jingdon ki Seng Treilang ne Self Help Group ha ki khyndiat snem kiba la leit noh.
U la pyntip ruh ba baroh 46 tylli ki block jong ka jylla kin sa ioh iala ki ophis treikam kiba thymmai bad la mang pisa mar 2 klur 50 lak na ka bynta ban tei ia ki ophis ba thymmai jong 6 tylli ki blok bad la mang kyllum lang kumba 120 klur na ka bynta ban tei ia ki ophis treikam jong ki 40 tylli kiwei pat ki blok Kiwei kiwei pat kiba la kren ha kane ka prokram ki kynthup ia u myntri ba dei peit ia ka tnat Water Resources ka jylla, u Bah Brolding Nongsiej, u Deputy Commissioner ka  Eastern West Khasi Hills District, u Bah W.
Nongsiej, u Additional Deputy Commissioner ka Eastern West Khasi Hills District, u Bah C.
P Mawkon bad i BDO ka Mairang C&RD Block, i Dr.
L.
R Hynniewta.
(SDPRO, Mairang).
Ngi kiba ha iing ha sem jong i (L) Ekwin Pala na shnong Lamyrsiang i ba la khlad ha ka 6-11-2022 bad ia ka met la tep don burom ha ka 9-11-2022 ngi sngewnguh ia u Blei Nongbuh Nongthaw uba la don ryngkat bad pyntngen ia ngi ha ka jingduh noh ia i.
Ngi pynpaw ka jingsngewnguh ia i Fr Martin Shylla, Fr Simeon Sungoh, Fr Pascal Lyngdoh, Fr John Wahlang, Fr Lawrence Nongkseh, Fr Kenny Pakma.
Ia ki Doctors, Nurses bad ki staffs jong ka NEIGRIHMS bad Nazareth Hospital, Dr Animesh Mishra.
Ia ki MLA Metbah Lyngdoh, Lahkmen Rymbui, Kyrmen Shylla, Sniawbhalang Dhar.
Ia ki paralok, ki ba-kha, ki parashnong bad nongkitkam shnong baroh.
Ngi ai Khublei kyllum lang ia phi baroh kiba la wan sngewlem bad duwai na ka bynta ka iing ka sem jong ngi bad kyrpang eh na ka bynta ka jingjahthait ka mynsiem i (L) Ekwin Pala.
To u Blei un kyrkhu kyrdoh ia phi.
Ka Eastern West Khasi Hills District hynne ka sngi ka la ioh ban rakhe ia ka jingdap shisnem ka jong ka ha ka prokram ba la pynlong ha Madan Mot Tirot, Mairang Mission , Mairang ha kaba u Lamphang ka Iing Dorbar Thaw Ain ka jylla, u Bah Metbah Lyngdoh u la leit kum u kongsan ha ryngkat ka jingsynran lang u myntri ka tnat Water Resources ka jylla, u Bah Brolding Nongsiej uba la leit kum u symbud kongsan.
Kiwei kiwei pat kiba la iadon ryngkat ha kane ka sngi ki kynthup ia u MDC ka Mairang-Nongkhlaw, u Bah Batskhem Ryntathiang, u MDC ka Pariong-Mawthadraishan, u Bah Jambor War, u Syiem ka Hima Nongkhlaw, u Pa’iem P.
M Syiemlieh, u Syiem ka Hima Myriaw, u Pa’iem K.
Syiem, u Syiem ka Hima Mawiang, u Pa’iem N.
Syiem, u Deputy Commissioner ka Eastern West Khasi Hills District, u Bah W.
Nongsiej, u Superintendent of Police ka District, u Bah M.
B Syiem, ki ophisar jong ki tnat bapher bapher jong ka sorkar jylla, ki nongialam shnong, ki dkhot Seng Treilang (SHG) bad ki paidbah ka thain.
Ha ka jingkren ka jong u, u kongsan, u Lamphang ka Iing Dorbar Thaw Ain ka jylla, u Bah Metbah Lyngdoh, haba pynpaw ia ka jingsngewkmen ka jong u ban ioh iashimbynta bad ka jingrakhe ia ka jingdap shisnem jong ka distrik, u la ong ba ka jingioh distrik ka la long kaba seisoh namar jong ka jingkyrshan markylliang bad ka jingiatreilang da baroh ki paidbah nongshongshnong bad u la ong shuhshuh ba ka jingrakhe ia ka jingdap shisnem jong ka Eastern West Khasi Hills District ka pynioh ia ka lad ka kabu ban kynmaw ia ka jingtreishitom jong kito baroh kiba la pynurlong ia ka jingangnud ki paidbah ka thain ban ioh iala ka distrik ia kaba la plié ha ka 10 tarik u Naiwieng jong u snem 2021.
U Bah Metbah u la ong ruh ba ka jingthaw ia ki distrik kiba thymmai ka long da ka jingthmu ban pynjan shuhshuh ia ka synshar khadar sha ki paidbah nongshongshnong bad u la pynpaw ruh ia ka jingkyrmen ban iohi ia ka jingkyntiew kyrdan jong ki ophis bapher bapher kiba don ha ka distrik ha ki por bad ki snem ban wan.
Haba kren halor ka jingshakri ba shitrhem jong ki nongtrei jong ki tnat treikam kiba pher bapher kiba don hapoh ka distrik, u Lamphang u la kyntu ia ki ba kin kham trei shitom shuhshuh ha ka jingshakri jongki ia ki paidbah jong ka distrik ha ki snem ban bud.
Ha ka jingkren ka jong u, u Lamphang u la kyntu ia baroh kiba la sakhi lang ia ka prokram ba kin shim ia ka jingkitkhlieh ban kyntiew kham shajrong ia ka distrik da kaba buhthong ruh ban pynlong ia ka kum ka ‘Model District’ ia kaba kiwei pat kin kwah pyrthuh bud.
Ha kane ka sngi, u kongsan u la ioh ruh ban plié ia kiba bun ki projek shna surok bad u la pyllait ruh ia ka kot lyngkdop ha kaba la thoh ia ka jingiaid lynti jong ka distrik ha ki liang bapher bapher lyngba ka shisnem ba la leit noh naduh ba la plie ia ka ha ka 10 tarik u Naiwieng jong u snem 2021.
La pynphuh pynphieng shuhshuh ia kane ka jingrakhe da ki jingrwai bad jingshad na ki riewdonsap ka thain.
Lah ban pynkynmaw hangne ba ia ka Eastern West Khasi Hills District la ioh ban pynbna kum ka distrik kaba 12 jong ka jylla Meghalaya da u Myntri Rangbah ka Jylla, u Conrad K sangma ha ryngkat ka jingiadonlang kiwei de ki kynrem ki lyndan ha ka prokram kaba ishongkun ba la pynlong ha Madan Tiehpdang, Pyndengumiong, Mairang ha ka 10 tarik u Naiwieng mynshem snem.
(SDPRO, Mairang).
Ka Khliehriat FC kan aireng pyrshah iaka Sarki Phawa kin iaknieh iaka nam lahduh haka football 14th Prizemoney Knockout Football Tournament 2022 kaba pyniaid da ka Waikhyrwi Sports Club and Social Organization kaba long ha Teilang Playgroud, Dkhiah West, Khliehriat.
Kane ka jingiakhun final kan long haka sngi Thohdieng haka por 1 baje nohphaisngi.
Ka Waikhyrwi Sports Club and Social Organization ka khot wer sngewbha  ia u paid ieid football ban wan sakhi ia kane ka jingiakhun kaba la khmih lynti ba kan long kaba jingiakhun kaban pynshongshit ia u paid nongpetkai.
Ka lahduh kan ioh rah iaka song pisa T.
2 lak bad ka lahduh ba ar kan ioh T.
1 lak.
Hadien ka jingiakhun final kan don ka jingpyrngia da ki nongtem DJ ha kane hi ka madan.
Ka 7 Wasa Utd kawei na ki klob ialehkai football kaba paw ha Jylla, kaba la long teng ruh ka Champion ka Meghalaya State League bad dangshen ka lahduh haka Futsal kumjuh ka Champion ha Jowai la san sien kynthih haka lympung Super Division ka WJDSA kala rai ban pynlong da ka fete ban pynmih pisa iaka klob.
Kane ka fete ka 7 Wasa Utd kan long haka 25 bad 26 tarik u bnai Naiwieng ha Mooralong Ladthadlaboh, Jowai mar pyrshah ka skul Tome Memorial Secondary School, Jowai.
U Monlang Nongtdu u trai ka klob, ula ong ba ki pynlong da ka fete ban ioh pynmih pisa na ka bynta ban pynlut pynsep ha ki kam ialehkai ba iashimbynta ka 7 Wasa ha ki lympung bapher bapher ha Jylla.
Ula ong ka kam ialehkai ka dei kaba heh bha ka jinglut jingsep katta naduh ban pynbiang iaka bam ka dih ki nongialehkai haka por kilan, kumjuh ka bai leit bai wan nalor bad siew nong iaki player kumta ngi hap ban treishitom bha ban kynshew iaka pisa ban ioh ha kaban iashimbynta ha ki kam ialehkai football.
Ula ong ba na kaliang ka 7 Wasa ka khot bad wer sngewbha ia kino kino kiba don jingthmu ban kyrshan iaka 7 Wasa Utd ban thied iaki dukan ne stall ha kane ka fete kum ka lad ban iarap iaka klob.
Kino kino kiba kwah ban thied ia ki dukan ki lah ban phone ha kine ki nomber ban ioh iaka jingtip ba khambniah 8132924995, 9612853307, 8257027421.
Ka jingangnud kaba la slem bha jong u paid nongshong shnong ka thain Narpuh kan urlong noh hadien ba u Myntri Rangbah ka Jylla Conrad K Sangma ula pynbna paidbah ban plie noh iaka C&RD Block kaba 48 haka shnong Lumshnong.
Ia kane la iathuh da ki nongialam ka Narpuh Border Area Joint Action Committee (NBA – JAC) hadien ka jingwan iakynduh ia u Myntri Rangbah ka Jylla haka sngi ba Ar.
U Myntri Rangbah ula pynbna iaka Lumshnong C&RD yn plie paidbah haka 26 tarik u Naiwieng.
Ula ong ba ka Sorkar kan thung iaki nongtrei na ka bynta ban pyntreikam mardor ia ka block office ha ka jaka ban buh ia u maw nongrim la ong ka Narpuh Border Area Joint Action Committee (NBA – JAC) U Chairman ka NBA JAC ma Emlangky Lamare uba long ruh u MDC JHADC, ula ong ba ka JAC kala khublei iaka sorkar MDA kaba la pynurlong ia kane ka jingangnud u paidbah ka Narpuh kaba kila dawa iaka hok naduh u snem 2018 kaba ha kane ka kynti kala long kaba jop.
U secretary JAC Daiapherbha Lamare ula iathuh ba kalong ka khubor kaba bha ia u paidbnah ka Elaka bad kila rai ruh ban ai sngewbha iaka jaka ban shnong iaka ophis jong ka block Ula ong shuh shuh ba kane ka thain kumba ka long ka dei kaba sahdien tam wat hadien ba kane ka thain ka pynmih iaka khajna kaba bun sha ka sorkar.
Kane ka thain ka don palat 38-40 ki shnong kiba hap hapoh blook kaba thymmai, ka Lumshnong C&RD block.
“Kane ka block ophis kaba thymmai kan iarap iaki paidbah haka leit ka wan rwiang kaba jngai haduh 120 KM Malidor sha Wapung C&RD block na ka bynta ki kam barit eh," la ong u Daiapherbha.
Kumban shu pynkynmaw ba ka NBA JAC kala pyrshah jur iaka jingpynkynriah iaka block na Lumshnong sha Wapung, kaba la poi ruh shaduh ka iingbishar Meghalaya High Court.
U Secretary ka JAC ula kynnoh ba kane ka dei ka jingleh politik u Myntri Rangbah barim u Mukul Sangm ban pynbiej iaki paidbah.
Ula kynnoh ba kane ka rai kyntiew kyrdan iaka Lumshnong ka dei tang ha I kot lynkdop A4 size paper.
Ki paidbah ka thain Napruh ki kwah iaka roi ka par bad kila shaniah iaka sorkar u Mukul, bad hadien kila buddien bad la lap pynban ba ka dei tang ka jingpynbiej politik U Daiapherbha ula put turoi ruh iaka sorkar MDA ba kala pynthikna ba ka jingbuh iaka C&RD Block ha Lumshnong ka dei ka jingthmu ban pyniajan iaka jingshakri sha u paidbah.
Ka Office jong ka Electoral Registration Officer, 7-Amlarem (ST) Assembly Constituency, ka la pyntip paidbah ba ka Election Commission jong ka ri India, ka la hukum ban pynbiang ia ka Draft Photo Electoral Roll jong ka 7-Amlarem Assembly Constituency ha ka Sub-Division kat kum ka tarik 01-01-2023.
Halor kane kito ki nongshong shnong kiba la dap 18 snem ka rta katkum katei ka Tarik bad kumjuh ki bym pat don kyrteng ha ka Draft Photo Roll ki lah ban pynrung kyrteng ialade ha ki Polling Station ba ki shong ki sah, kumjuh ruh ban ot kyrteng ruh ia kito ki ba la iap ne phet Shnong bad ia ki jingbakla ruh yn pynbeit ha kane ka por.
Ha ka jingiadei bad kane, ia ka Draft Photo Roll yn pynmih ha ka 09-11-2022 ha ka ophis jong ka Electoral Registration Officer, lane ka Office jong I Sub-Divisional Officer (Election) Amlarem Sub-Division bad lyngba ki Booth Level Officers (BLOs) ha ki Polling Station.
Ia ki jingtyrwa bad jingdawa ne jingujor kyrteng yn pdiang naduh ka 09-11-2022 haduh ka 08-12-2022.
Ka office jong ka Electoral Registration Officer, 7-Amlarem (ST) Assembly Constituency, ka pyntip paidbah ba ki briew sorkar (Booth Level Officers) kin wan ha ki Polling Station ban trei na ka bynta kine ki kam naduh ka 09-11-2022 haduh ka 08-12-2022.
Kumta la kyrpad ia ki nong shong shnong ban leh ia kine harum: Ia ka jingtip kiba kham bniah phi lah ban phone ha kine ki number kiba long ki tollfree nos: 94854-32400 lane 18003453802.
Ka Mukhla Raij ka long ka kynhun kaba saw ban buh jaka haka kyrdan semifinal jong ka lympung ialehkai 1st Division Football Tournament kaba pyniaid da ka West Jaintia District Sports Association (WJDSA).
Kane kala wan hadien ba kala khur namjop da 1-0 pyrshah iaka Wahiajer haka jingiakhun kaba long ha madan Kiang Nangbah Stadium haka sngi Nyngkong.
Ia kane ka kol la thep da u Joydeep Bamon (63) kaba la biang pura iaka Mukhla Raij ban khur iaka namjop bad buh jaka ialade haka semifinal ka 1st Division mynta ka aiom ialehkai.
Da kane ka namjop ka Mukhla Raij kan mih madan ban aireng pyrshah iaka Moosyiem Shangpung haka 12 tarik por 1:30 pm, katba ka Nangbah Iawmusiang kan aireng pyrshah iaka Sailung Ialong haka 11 tarik por 1:30 pm.
Kawei pat ka jingiakhun, ka Moosalyngkat kala jop da 3-0 iaka Chilliangraij.
Ia kine ki kol la thep da u Ksohlangki Rymbai (12), Rikenson Suting (44) bad u Lalthakuma Ngaite (62).
I Ma Equin Pala i ba dei i hymmen i ma Vincent H Pala, MP Shillong Constituency ila khlad noh haka 6.
11.
2022.
Ia ka met jong i la pynthiah ha iing khun jong I ha Dongmihsngi, Jowai bad yn kit pat iaka met sha ka shnong trai jong i sha Lamyrsiang, East Jaintia Hills District haka 8/11/2022.
Ka jingleit on tep pat kan long haka 9/11/2022 haka por 12:30 PM.
Kane ka long ka jingpyntip sha phi ki kur ki jait, ki kha ki man, ki lok ki jor ba I Wanchwa S Kynjing, khun jong I Ma Moonlight Pariat bad i Kong Hawabiang Dora Kynjing (Kong Pluh) ba shong ba sah ha Khimusniang, Jowai ila khlad noh haka 6.
11.
2022.
Ka jingleit on tep ia i kan long haka 8.
11.
2022 haka por 2 baje nohphaisngi ha u lum jingtep ka Balang Presbyterian Jowai.
Ka MOTHER App, kaba dei ka kynja buit treikam kaba lum jingtip shaphang ki longkmie armet ka la lah ban pynshlur ia kiba bun ki longkmie ba kin leit ban kha iaki khun ha ki jaka sumar bad kane ka la iarap haduh katta katta ban pynduna ia ka jingdon ki longkmie baiap por kha khun ne kata ka Maternal Mortality Rate (MMR).
Kane ka app kala sdang ban treikam naduh u snem 2019.
Ka jingjop jong kane ka app kadei da ka jingai jingtip kaba biang bad kaba tikna na ki nongtrei ka tnad ka Koit ka Khiah lyngba ki ANM sha ki Doktor bad sha ki heh ka koit ka khiah ha ki distrik bad ruh ha ki bor ba peit ha ka jylla kiba ka kam jong ki ka long pat ban buddien ia kito ki longkmie armet na ka por sha ka por namar ka paw hi bad kdew hi ha katei ka Mother App.
“Mynshwa, ka jingbuddien ia ka koit ka khiah jong ki longkmie armet kadei kaba shitom bad jynjar bha namar ka jingbym don ia ki jingtip kiba biang bad teng teng kaba ngi don ruh kadei ka bym da biang namar la shu lum bad thoh ha ki kot lane register,"ong u Ramkumar S, IAS, Additional Secretary ka tnad ka Koit ka Khiah ka sorkar jylla.
Ha kaba sdang, ia katei ka projek la pyntreikam nyngkong eh ha South West Garo Hills bad lyngba katei ka app la lap ba ka la kyntiew na ka 44 persen sha ka 76 persen ki longkmie ba armet kiba leit bankha khun ha ki jaka sumar kata ruh tang ha ki 6 bnai.
Bad dei na ka jingseisoh ka rukom treikam ba hadien la pyntreikam ha baroh kawei ka jylla.
Da kaba pyndonkam ia ka Mother App ha ki phone jong ki, ki ANM ki lah ban lum lut ia ki jingtip shaphang ki longkmie armet kynthup naduh ka rta, ka jingma kaba ki lah ban don, ka Tarik ba ki lah ban kha, ka jingleit ai tika bad ruh mynno ki leit ban checkup nangta ruh ka jaka sah bad kiwei kiwei ki jingtip.
Ia kitei ki jingtip la buh ruh ha ka dashboard jong katei ka app khnang ba ki medical officer bad ki nongtrei ka koit ka khiah ruh ki lah ban buddien lang khamtam ia kito ki longkmie ba don jingma bad kiba lajan kha.
U Dr.
Tyngshain Sutnga, Medical Officer jong ka Bhoirymbong CHC, u ju peit man ka po ria ka dashboard jong ka MOTHER  ha ka shisngi ban buddien ia ka jingdon ki longkmie armet.
Da kaba leh kumtei u lah ban tip pat katno ngut ki longkmie armet kiba don jingma ha ka jaka ba u dei peit khnang ba un lah pat ban pynkynmaw ia ki ba kin wan tista ban checkup ba kin lah pat ban kha suk ia ki khun jong ki.
U ong ruh ba ka MOTHER App dangshen ka la pyllait im ia kawei ka longkmie kaba la don jingma kaba la kyntait ban leit kha ha jaka sumar ia I khun.
La ong ba ia katei ka jingjia lashim lypa ba kadei ka high-risk pregnancy lane ka jingpun khun kaba don jingma hadien ba laioh ia ki jingtip ba la ai da ki ANM La iathuh ba mardor ka la kren bad pynsngewthuh ia katei ka longkmie ba don jingma lai sngi shwa ba kadei ban kha ia I khunlung bad phah ruh ia ka ASHA banleit kynduh ia ka.
Katei ka longkmie ka la kha shisngi hadien ka por ba la buh bad ka jaboh ka la sahkut shapoh.
Hynrei ki bahaing khlem pynslem ki la pyntip sha ka ASHA kaba leit ban peit mardor ia ka bad pyntip ruh sha ka CHC bad mardor la phah ia ka ambulance ban leit shaw na iingsah bad pynkit pat sha Hospital ha ka por kaba biang bad kumta ka la lait im.
Kane kadei tang ka nuksa ba kumno kane ka app ka lah ban iada bad pyllait ia ka jingim jong ki longkmie, ong u Dr.
Sutnga.
Ki jingtip kiba lum lyngba ka MOTHER App, kadei kaba lah ruh ban peit paidbah ha ka dashboard lyngba ka website www.
meghealth.
in.
Kane ka data ka iarap ruh ban peit bad buddien wat ia ka koit ka khiah jong ki longkmie armet kaba dei ka dawbah kaba ka jylla mynta ka la duna ki longkmie ba iap por kha khun.
Kane MOTHER App ka pyni shai kdar sha ka pyrthei ba ka long shisha ka jingkyrkhu ia ka jylla Meghalaya.
Da kane ka sienjam ka sorkar ka la lah ruh ban wanrah bun ki polisi bad pyntreikam ruh ia ki kum ka Chief Minister Safe Motherhood Scheme kaba dei da ka thong ban pynduna ia ka jingiap ki longkmie armet (Maternal Mortality Rate) ha ka jylla.
Ia mynta hi, kane ka app ka iarap borbah ia ka sorkar Meghalaya ban pyntreikam ia katei ka projek kaba kongsantam ka Measurable Outcomes in Transforming Health Sector through a Holistic Approach focusing on Women EmpoweRment (MOTHER).
Ka lympung ialehkai football ka 3rd St.
Joseph’s Football Tournament kala sdang haka sngi Saitjain da ka namjop ka Nonglamin da 4-3 iaka St Joseph kaba long ha madan Shingtoi, Nongtalang.
Ia kane ka tournament la pynlong ban pynmih pisa iaka St.
Joseph’s Secondary School, Nongtalang ban pynbiang iaki jingdonkam ka skul.
U MLA barim ka Amlarem ma Stephanson Mukhim ula wan plie pyrda iaka kane ka lympung kum u kongsan haka jingiadonlang u MDC ka War Central u ma Holando Lamin kum u symbud kongsan.
La iadonlang u headmaster ka skul u ma Anthony Pohrmen, ki Nonghikai ka skul, ki khynnah skul nalor kiwei kiwei.
Ka Dulong kala jop da 3-1 pyrshah iaka Demthring haka jingiakhun 1st Division Football Tournament ka West Jaintia District Sports Association (WJDSA) kaba long ha Kiang Nangbah Stadium haka sngi Thohdieng.
Kane ka jingiakhun kadei kaba khatduh na ka Pool B bad hadien kane ka namjop jong ka Dulong kala wan haka kyrdan kaba lai haka miej iakhein poin da kaba kamai 9 poin.
Na kane ka Pool B, ka Shangpung Moosyiem bad ka Sailung Ialong kila buh jaka ialade haka kyrdan jong ka semfinal mynta ka aiom haka 1st Division hadien ba kila kamai 13 bad 12 poin na ki 5 tylli ki jingiakhun.
Haba phai sha ka jingiakhun ka Dulong bad ka Demthring, ka Dulong kala tam shakhmat naduh ba sdang ka jingiakhun da 2 kol kaba la thep da u Dao chwa Shylla marwei (2′, 16′).
Shikol la thep da u Wallam Jingsuk Suting (68′).
Ia ka shikol ka Demthring la thep da u Spain Ryngkhlem (64′).
Ka Demthring na ki 5 tylli ki jingiakhun kala kamai 3 poin, ka Chutwakhu kam shym la ioh iaka jingop wat tang shisien ha kane ka aiom ialehkai na ka pool B.
Na Pool A ka Nangbah Iawmusiang kala rung sha semifinal.
Ka resol ka ban mih na ka jingiakhun ka ban long haka sngi Nyngkong ka taiew ka ban wan ka ai ka rai mano ban wan ba ar ban ioh buh jaka haka kyrdan jong ka semifinal.
Ka jingiakhun ba khatduh kan long hadpeng ka Chilliangraij pyrshah iaka Moosalyngkat haka por 12 Pm bad ka Mukhla Raij pyrshah iaka Wahiajer haka por 2:30.
Kat haduh ba thoh iaka khubor, ka Wahiajer ka wan haka kyrdan kaba ar bad katkum ka miej iakhein poin ka don 7 poin, kaba wan ba lai ka dei ka Mukhla Raiij 6 poin, ka Moosalyngkat 4 poin bad ka Chilliangraij 3 poin.
U Lamang Kynsai Kharbuli, u khynnah rit ba dang 14 snem ka rta ba dei artad u nongap kol (goalkeeper) ba dei u khun I kong  Iateilang kharbuli ba shong ba sah ha Lawsohtun Bl-V,  ba pule ha ka Class IX ha Kelian Memorial School ula shah jied haka klob ialehkai phutbol ka ri, ka Hyderabad FC naka bynta ka kynhun ialehkai U-15 jong ka.
U Lanmang u dei u khynnah ba ia ka sap ba nylla ka jong u la iarap ban sain dur ne phrang janai shuh shuh da ka Pay For Right Football Academy (PFR), naduh u snem 2018 lyngba u Elias Dhar.
Haba iadei bad kane ka jingshah jied, u Lamang ka kmie lem bad ki nong pyniaid jong ka PFR khamtam lei lei ia ki coach ki jong ka, kiba la iarap ban sain dur ia ka jingim ialehkai ka jong u tad haduh ban d apoi kane ka khep ba un da shah jied syndon ban mihkhmat iakane ka klob.
U Presdient ka PFR u bah Franky  Kharumnuid bad u bah Rilang Mylliempdah, ki pynpaw ia ka jingsngew sarong ba na I shlem ai jinghikai I barit eh I jong ki, ba ha kum kane ka sngi ka khep kaba mynta bluit la mih u Lamang ban poi shah jied  haduh kane ka kyrdan ban ialehkai  kai na kiweipat ki klob ba shabar jong ka jylla.
Na ka liang I kmie u Lamang I ruh I pynpaw ia ka jingsngew kmen ba u khun phrangsngi u jong I mynta un sdang ban mih paw pyrthei ia ka sap ba u don bad ai khublei ia ka PFR halor ka jinglah ban iarap bad btin lynti lem ka jong ki ia u khun ban poi sha kane ka thong ha ka jingim ka jong u.
Kum ka dak ka jingshah jied u Lamang, ka PFR ka la wan shakhmat ba kan da pynlong artad ia ka jingpynkup burom ia u ha Shillong Press Club.
La kum pynhap ia u shabi kali haka por ba pynieng iaka kali hajan ka skul HK Sing Memorial Secondary School, Jowai haka 31 tarik u bnai Risaw 2022.
Kino kino kaba lap ia une u shabi la kyrpad ban phone ha une u number +91 9863012013.
Ka lympung ialehkai football 1 st Division Football League kaba pyniaid da ka East Jaintia Hills District Football Association (EJHDFA) kala sdang da ka namjop ka R.
Shken Shynriah  da 3-0 iaka Tpep Swer, katba ka jingiakhun hadpeng ka Sutnga Mission pyrshah iaka Musniang kala kut da kaba iakhaid mar 2-2 haka jingiakhun kaba long ha madan shnong ka Moolamanoh haka sngi Balang.
Shuwa ban sdang kane ka jingiakhun la sneng la kraw iaki nongialehkai bad kitbok kitrwiang na u Ma Joshua Sajem u nongkitkam ka EJHDFA ha ka jingiadonlang ki nongialam bad dkhot ka EJHDFA u ma James Sutnga, u Welbert Nongtdu, Shining Rymbai, Shem Rymbai, Robert Biam nalor ki nongialam shnong ka Moolamanoh.
Lashai ka jingiakhun kan long hapdeng ka Lumshken Sc pyrshah iaka Diengshynrum SC haka por 12 baje mynsngi bad haka por 2 baje nohphaisngi pat kanlong hapdeng ka Ladrymbai-SC pyrsha iaka Shilliang Umshong SC.
40 ngut ki khynnah samla ki lah shah jied ban shah hikai ha ka Tour Guide Skill Training ba la pynlong da ka Community Institute of Technology (CIT), Amlarem hapoh ka Amlarem Block ryngkat ka jingiatreilang ka office jong U Deputy Commissioner, West Jaintia Hills lyngba ka PMKKKY Scheme.
Ia kane ka programme la sdang haka sngi Balang ha Sualudong, Thangbuli.
U Block Development Officer, Amlarem C&RD Block, Dr.
D.
Lyngdoh ula plie ia kane ka jingai jinghikai ha ka jingdon lang u ma Lambormi Suchen, Skill Development Officer (SDO), Meghalaya State Skill Development Society bad ia ka programme ha kane ka sngi la pyniaid da u ma L.
Lanong, Director, CIT.
u dr Lyngdoh haba kren ha kane ka sngi u la kyntu ia ki wan shah hikai pyntbit ban long ki tour guide ne ki nongialam iaki nongwan kai suwari ha ki jaka bapher bapher ba kin shim khia ia kane ka training namar ka dei kawei na ki training ka ban iarap ia ki na ka bynta ban trei bad ban kamai ha ka kam Tourist Guide.
“Ka thain War Jaintia ka don kyrhai ki jingai ka mariang bad ki jaka ba itynnad kila khring ia kiba bun ban wan shangkai, kumta kano kano ka jinghikai kaba phi ioh pyndonkam hok iaka ban ka long ka lad kamai jakpoh," la ong u BDO iaki nongwan shah hikai.
U Skill Development Officer, Lambormi Suchen, u la iathuh ba kane kadei ka programme kaba ka Sorkar lyngba ka office U Deputy Commissioner, West Jaintia Hills ka la iarap kyrpang na ka bynta kumno ban thawlad ia ki samla sha ki nongkyndong ban phai khmat bad shim khia ha ka liang ka tourism namar kane ka dei ka karkhana ai kam ka biang eh hapoh kane ka district.
Ha kane ka training Tour Guide, 40 ngut ki khynnah samla shynrang bad kynthei kin ioh ia ka training kaba 12 sngi, bad ha kane ka training kin ioh ban shah hikai ha ka Rapelling, Zumaring, knot practice, Rope stretcher, Basic First Aid, Trekking (Practical and Theory) Guide, bad kiwei kiwei.
Ka Moosyiem Shangpung kala jop da 5-1 pyrshah iaka Sailung Ialong haka jingiakhun 1st Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Balang.
Ia kine ki kol ka Moosyiem Shangpung la thep mar ar kol da u Kenny Langbang (15′, 84′) bad u Remine Papang (27′, 52′) bad shikol da u Mewothi Sungoh (61′).
Ka Sailung Ialong kala ban thep shikol lyngba u Mebakynsai Pale (59′).
Da kane ka namjop ka Moosyiem kala wan haka kyrdan top team na ka Pool B bad ka Sailung Ialong kala wan ba ar.
Kine ki ar tylli ki kynhun kila lah ruh ban pynthikna ban buh jaka ialade haka kyrdan jong ka semifinal mynta ka aiom ialehkai.
Katba na ka Pool A kaba la thikna ban buh jaka sha ka semifinal ka dei ka Nangbah Iawmusiang bad hap ap sa ki katto katne ki jingiakhun kiba dang sah ha kane ka lympung shuwa ban jam artad sha ka kyrdan semifinal.
Lashai ka sngi Palei, ka jingiakhun kan long hapdeng ka Chilliangraij pyrshah iaka Wahiajer haka por 2:30 Pm.
Kumba ju long man la u snem ka balang Katholik, St.
Theresa Cathedral Church, Jowai Parish kala rakhe iaka All Souls Day ha u lum jingtep jong ka Balang Katholik haka sngi Balang.
Ha kane ka sngi, la kynmaw burom ia ki mynsien ki ba la khlad noh da ka jinglehniam ka Mass Bakhuid ha ka jinglamphrang da u Administrator ka Jowai Diocese, Rev.
Fr.
Ferdinand Dkhar ha ka jingiadonlang Rev.
Fr.
Hilarious Lamare bad Rev.
Fr.
S.
Sungoh.
U Administrator jong ka Jowai Diocese Rev.
Fr.
Ferdinand Dkhar u la ong ba ym tang ba ka dei ka sngi kynmaw ia kiba la khlad hynrei ka dei ruh ka sngi ban duwai bad ka jingburom ia ki.
“Ka jingim jong ngi ha pyrthei, kam kut tang shu la khlad noh, hynrei ka don kata ka bynta kaba ngi ong ka jingduwai pynbiang, ka jingduwai pynkhuid bad ka balang kristan jong kiba la jop" ong u Rev.
Fr.
Ferdinand.
“Kane ka dei jingleh burom bad ka jingieid jong ngi kum ba U Jisu hi u la kular ba ma ngi, ha kawei ka sngi U la leit ban pynkhreh jaka na ka bynta jong ngi, ngin sa don lang bad U, kane ka jingduwai jong ngi na ka bynta kiba khlad ka long shi bynta ban pynkhuid, ban pynbiang ialade khnang ba ngin dup snoh lang bad ki angel riewkhuid ha bneng bad lyngba ka jingduwai jong ngi kin sa ioh kata ka jingjah thiah bymjukut bad ka jingim bymjukut ha bneng" ong u Administrator ka Jowai Diocese, Rev.
Fr.
Ferdinand Dkhar.
Ha ba kut jong ka jinglehniam ki lai ngut ki lyngdoh niam ki la shim iaka bynta ban synreit da ka um kyrkhu ïa u lum jingtep ha katba kiba haiing hasem ki ia lum lang khrui jar la ki jingtep jong kiba ki don jingiadei ban buh haki jingduwai.
Hashwa kane ka jinglehniam ki para bangeit ka balang Katholik kila shimbynta da kaba leit buh syntiew ban kynmaw burom ia kiba ieit kiba thoin kiba la khlad noh na kane ka pyrthei.
U Ma Khroo Lamsalanki Pariat u nongshong shnong ka Jowai ula ai da ka dorkhat sha ka executive committee jong ka Jaintia Hills Autonomous District Council ban kyntu iaka konsil ban shna iaki aiñ ban tehsong iaki kur ki jait katkum bala pynkup bor ka khyrnit ba hynriew (Sixth Schedule) jong ka riti synshar ka ri.
Ia kane ka dorkhat ula aiti ha u Chief Executive Member, JHADC u ma Thombor Shiwat haka jingiadonlang u EM JHADC Phasmon Dkhar haka sngi ba ar.
“Katba nang mih ki sngi ki jingroi ki bar jylla bad ki suba mynder ri la nang bun khamtam ha kine ki lum ki pdeng ki jong ngi ha kaba la don ki jingthoh ha ki khubor ba la lap ba don kiba pyndonkam bakla ne thoh ïa ki Kur ki jong ngi da kine kiwei pat ki Jaitbynriew.
Kumta ban lait na ka jingpyndonbakla iaka kur ka jait ka jong ngi ki riewlum bad ban lait na ki jingeh hadien habud nga kyrpad jur ïa u phi (CEM) uba lah ih bha ha ka rta bad ka jinglong nongïalam, ban thaw aiñ thaw kyndon kloi kloi ïa ki Kur ki Jait katkum ba la pynkup bor ia ngi lyngba ka aiñ Sixth Schedule ka riti pyniaid ka ri India," la ong ka dorkhat kaba ai u Pariat sha ka konsil U CEM Ma Thombor Shiwat ula kular ban wanrah da ka rai ne ka resolution hapoh ka iingdorbar ka konsil halor kane ka aiñ ban ithuh iaki kur ki jait.
Ban kyrshan bad ban plie lad iaki samla kynthei bad shynrang khamtam kiba la don haki kynhun Self Help Group (SHG), ka Jaintia Hills Development Society (JHDS) kala ai ka jinghikai kaba 15 sngi lynter iaki nongshong shnong jong ki 7 tylli ki shnong ha West Jaintia Hills District.
Ka JHDS kala pynlong ia kane ka jingai jinghikai kaba la tip kum ka Residential Skill Training naduh 17 tarik Risaw haduh 1 tarik Naiwieng ha Samanlang Socio Cultural Pastoral Centre, kaba don ha Bishop House, Lumbih Syntu, Mihmyntdu, Jowai.
La iatreilang ban pynlong ia kane ka jingai jinghikai da ka ophis u Deputy commissioner ka West Jaintia Hills District.
Ha kane ka jingai jinghikai halor ka kam Shna Sabon bad Shna jingbam bad la wan iashimbynta da ki samla kynthei bad shynrang na Khlokynring, Shangpung Khliehrangnah, Mynska, Saphai, Thadmuthlong, bad Mustem.
Hadien ka jingai jinghikai la pynlong iaka kynja eksamin kaba thoh bad kaba hap ban pyni da ka kam ne ka practical eksam.
U Fr.
Manbha Pakem, Director Jaintia Hills Development Society (JHDS), Kong Wanmon Tang Master Trainer on Food Processing bad u Bah Macsal Jones Nongsiej, Master trainer ka Soap Making haba kren kila ai mynsiem ia baroh kiba wan shah hikai ban ki sdang noh iaka kam khnang ba kin iohi ia u soh jong ka jingtreikam jong ki.
Haba pynkut ia kane ka jingai jinghikai la pynlong prokram ba lyngkot kaba pyniaid da ka Kong Ridu-I Passah.
Ha kane prokram ban pynbyrngia la don ka ka cultural prokram kaba kynthup iaka jingshad tynrai bad ki drama ba la iashimbynta da ki nongshah hikai.
U Deputy Commissioner (Supply), East Jaintia Hills District u pynbna paidbah ba la pyllait ia u Khaw u bym donkam ban siew eiei na ka skim PMGKAY na ka bynta u bnai Risaw (October) hapoh ka District.
Ka rukom sam ka long kumne, ia u AAY yn sam mar 5 kg shi khlieh tang ia kito ki ba don ka Card Rashon AAY bad ia u PHH yn sam 5 kg shi khlieh tang ia kito ki ba don Card Rashon PHH.
Shuh shuh, la kyntu ia ki paidbah ba ia une u Khaw (PMGKAY) ki dealer kim dei ban shim pisa eiei ruh na ki nongioh myntoi (beneficiaries), bad lada ki shem kum kita, ki dei ban ujor mar mar sha u Deputy Commissioner (Supply), East Jaintia Hills District khnang ban pynshitom ia ki kat kum ka ain ba la buh da ka sorkar.
Ngi kiba haiing hasem jong I (Late) Kennedy Shylla ba shong basah ha Khimusniang, Jowai iba la khlad noh na kane ka pyrthei ha ka 21.
10.
2022 bad ba la leit ontep ha ka 23.
10.
2022, ngi ainguh ia U Blei Trai Kynrad uba la ri la sumar ia ngi ha kum kane ka por ba sngewsih.
Kum ka iing ka sem ngi pynpaw ka jingsngewnguh ia; Ngi dap da ka jingsngewnguh ia baroh ki paralok najan najngai kiba wan sngewlem sha ka iing ka sem jong ngi.
Kumjuh ruh ia ki paralok kiba phah ia ki kyrwoh jingsngewlem sha ngi kum ka iing.
Khublei Shibun eh, U Blei un kyrkhu ia phi baroh Na I lok jong I (L) Kennedy Shylla, Smti.
Nimon Sutnga Ewanmi da oo Sutnga (Khun) Ebormi Sutnga (Khun) Daniella Sutnga (Khun) Rekibune Sutnga (Khun) Lem bad ki bahaiing bahasem baroh.
Kane ka long ka jingpyntip sha phi ki kur ki jait, ki kha ki man, ki lok ki jor ba I Bah Titos Manner i lok jong i Kong Thiangmon Pohthmi ba shong ba sah haka shnong Ratacherra, East Jaintia Hills District I la khlad noh ha ka 01.
11 2022.
Ka jingleit on tep ia u Bah Titos Manner kan long haka 3.
11.
2022 ha u lum jingtep ka Balang Presbyterian Ratacherra, haka por 1.
00 nohphaisngi.
U Malvern Lyngkhoi ula kylla long u namtam hadien ba ula khyrwit da ka hattrick bad pynjop iaka Nangbah Iawmusiang da 4-1 pyrshah iaka Mukhla Evergreen haka jingiakhun 1st Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi ba Ar.
U Malvern marwei ula khyrwit 3 kol haka minit kaba 12, 22 bad 54.
Shikol la iarap thep sa u Nikhil Lyngkhoi haka minit kaba 57.
Ka Evergreen Mukhla kala ioh ban thep shikol haka minit kaba 42 lyngba u Teddyson Bang.
Lashai ka sngi ka jingiakhun kan long hapdeng ka Sailung Ialong pyrshah iaka Shangpung Moosyiem haka por 2:30pm.
Ka Luti Tuber Ialong kala pynliem da 3-1 pyrshah iaka Chutwakhu haka 1st Division Football Tournament 2022 kaba pynïaid da ka West Jaintia District Sports Association (WJDSA) kaba long ha Kiang Nangbah Stadium haka sngi Nyngkong.
Ka Lutituber kala ioh thep ia baroh lai tylli ki kol shuwa ban wai ka por iakhun.
u Marbhah Dhar marwei ula khyrwit ar kol (80′, 85′) bad shi kol la thep da u Masan War (90’+1).
Ka Chutwakhu ha kane ka jingiakhun kala tam shakhmat 1 kol naduh ka kylla step lyngba ka kol u Raplin Ramut (35′), pynban ka Lutituber kala wan nadien ba thep ia kitei ki kol bad khur syndon iaka namjop.
Lashai ka sngi ba Ar, ka jingïakhun kan long hapdeng ka Nangbah Ïawmusiang SC pyrshah ïaka Mukhla Evergreen SC haka por 2.
30 baje nohphai sngi.
U Pynkhlaiñ Dhar ula shah jied kum u Waheh Shnong ba thymmai ka Dorbar Shnong Ratacherra, East Jaintia Hills District haka sngi Nyngkong.
Ha kane ka jingjied nongialam shnong thymmai la jied ruh iaki kiwei ki nongkitkam kiba kynthup ia u Assistant Waheh Khamsngurbha Pohïing, General Secretary Bujli Sumer, Assistant Secretary Agustin Chadong, Finance Secretary Dadot Sumer bad Treasurer u Stephan Chadong.
La jied ruh 13 ngut ki dkhot ka Executive Committee kynthup ruh 4 ngut ki longkmie.
Ka samoi treikam ka executive commiteet kaba thymmai kalong 2023-2025.
Ka Nehru Yuva Kendra Jowai, kala pynlong ia ka jingiakynduh lang ki samla ha Vianney Hall jong ka Marian Hill Higher Secondary School, Jowai haka sngi Saitjain ka taiew kaba la dep.
U Dawan Lyngdoh uba long u MDC jong ka Mynsngat Khanduli ula long u kongsan haka jingialang plie ia kane ka Yuva Utsav ne ka tasama jong ki samla kaba kynthup ruh ia ka jingpyni rong ia ki kolshor naki thain bapher bapher jong ka district.
Nalor ka jingshad tynrai la don ruh ka jingiakop thoh dur bad ka jingairong dur naka bynta ki khynnah bad samla, ka jingiakop thoh poitri kumjuh ruh ka jingiakop shondur da ki moobile phone.
U symbud kongsan ha ka jingialang plie ia kane ka jingiakynduh ki samla u dei u Dr H.
H.
Mohrmen.
Ha kane ka sngi kala don ruh ka jingiakop kren paidbah halor ka phang kaba ki khot ka declamation contest ne ka jingkren ha rynsan paidbah ha kaba ki samla na ki thain bapher bapher jong ka district kila iashim bynta.
Haka Youth Convention la ioh ruh ia ka jingkren na u S Das Youth Employment Officer.
Haka jingialang pynkut ia kane kane ka jingiakynduh ki samla la wan ban pynwai da u ma Wailad Shylla uba long u MLA jong ka Jowai konstitwensi.
Kiwei pat kiba kren ha kane ka jingialang ki dei u D Rapsang District Youth coordinator, u u PK Boro (ADC), u Wanteibor Khonglah, ka Nangroi Shaphrang Dkhar bad kiwei kiwei.
Ha kane ka jingiakynduh ki samla la wan ban iashing bynta da ki samla na ka West bad East Jaintia hills Ditrict, Jowai.
U Wandame Dkhar uba na ka shnong Jalyiah bad Rosy Sana ba na MukhaIalong kila long ki lahduh haka Run For Unity, kaba la pynlong kum shibynta ban rakhe iaka National Unity Day- Rashtriya Ekta Diwas haka sngi Nyngkong.
Ka National Unity Day kadei ka jingkynmaw burom ïaka sngikha u Sardar Vallabhai Patel manla ka 31 tarik u bnai Risaw haka ri baroh kawei.
U Sardar Vallabhai u dei u nongïaleh laitluid ba wanrah ïaka jingtylli ki Jylla ha ri India.
U Kordor.
S.
Mannar na Narwan Village bad u Iakhut Dkhar na Cham Cham Village  kila  wan ba ar bad ba lai, katba na ki kynthei ka Lamsuk Phawa bad ka Therisa Sana kila wan ba ar balai.
Kine ki arngut ki thei mareh ki dei na ka shnong Mukhaialong.
Ia kane ka prokram la pynlong da ka ophis ka District Sports Officer, East Jaintia Hills District, Khliehriat haka jingiatreilang bad ka ophis u Deputy Commissioner, East Jaintia Hills District, Khliehriat.
La kaweh iaka lama ban sdang kane ka jingmareh da u Deputy Commissioner, A Baranwal, IASDC Ohis barim sha Rymbai P.
H.
C bad la wanphai biang ha ophis DC barim.
U DC bad ka DSO ka kong Stephanie.
M.
Rapsang kila aiti iaki khusnam sha ki nongjop.
Haduh 53000 ngut kiba la pyndep iaka jingiasyllok lyngba ka phone haba iadei bad ka koit ka khiah kaba la tip kum ka Teleconsultation kaba la iarap iaki nongpang kiba sah ha ki jaka kyndong tam jong ka jylla.
Kane ka Teleconsultation ka dei kaba la sdang naduh Iaiong 2020, kaba la maitphang da u Myntri Rangbah Conrad K Sangma hadien ka jingwan lynsher ka khlam COVID-19 ban pyniasoh ia ki nongpang bad ki lad ai jingsumar khnang ba kin ioh ia ka lad ban syllok haba iadei bad ka pang ka shitom ba ki don kaba mynshwa kadei beit tang ha ki district headquarter bad ruh ha ka nongbah jong ka jylla.
Naduh ba pyntreikam paidbah ia ka Teconsultation, ka la don haduh kumba 53,000 ngut ki jingiasyllok bad ki jingiarap ia ki nongpang lyngba ki 467 tylli ki lad kiba don ha ka jylla.
Namar ha ka por ba pyllait paidbah ia ka, kadei ha ka por ba jur bha ka khlam COVID, kumta ka la iarap haduh katta katta ban khanglad ia ka jingioh saphriang stet jong utei u virus bad kiwei kiwei ki jingshitom nalor ba ka pynsuk ruh ia ka jingkit bakhia ha ki jaka ai jingsumar kiba dang hap ban iakhun ban ai ka jingsumar shaduh ki nongshong shnong ba don ha kyndong tam.
Lyngba ka sienjam jongka National Health Mission (NHM) Meghalaya ban syllok bad ki paidbah lyngba ki kor ki bor ba tip kum ka e-Sanjeevani ka ai ruh ka jingshakri kumno ba ki Specialist kiba don ha ki hospital ki lah ban batai ne syllok bad ki nongpang kiba don ha ki Health and Wellness Centres (HWCs) lane ki Sub centres/PHC/UPHC ba kyndong tam ha ka jylla.
Ka kyrwoh na ka tnad ka Koit ka Khiah ka ong ruh ba ka Teleconsultation ka la pynshisha ruh ba ka long ka jingkyrkhu khamtam ia ki paidbah ba sah ha ki jaka ba kham kyndong jong ka jylla.
Namar ka jingbteng ka jingdawa na kiba bun ki HWC, Sub Centre na kylleng ki jaka ban buh noh khambun ki doctor ka la pynlong ia ka NHM Meghalaya ban mang shuh sa 18 ngut ki Medical Officer bad ki Specialist ha ki District Hospital ban pyntikna ba ka jingai jingsumar ha ka koit ka khiah kan poi sha ki nongpang kiba don ha ki jaka ba kyndong tam khlem da lut ei ei.
Na ka liang u  Dr.
Batkupar Suting Medical Officer, Teleconsultation Zonal Hub Laitumkhrah u la ong ba ha ka por ba dang sdang ia ka Teleconsultation ki don eh tang kumba phra haduh 10 ngut ki briew ba u syllok hynrei da ka jingnang tip ki briew shaphang katei ka jingshakri mynta ki la don haduh kumba 50 haduh 60 ngut ki briew kiba u hap ban syllok.
Katkum ka jingong jong ka Dr.
R Lyngdoh, Joint Director (MCH&FW) ka la ong, “Ka Teleconsultation ka long ka jingkyrkhu ym tang na ka bynta ki nongpang kiba don ha ki bynta ba kyndong tam jong ka jylla hynrei ban pynsting ruh ia ki jingtreikam ha ki jaka sumar kiba don ha ki distrik bad ruh ha ka nongbah jong ka jylla.
" Shuh shuh ka ong ruh ba kane ka sienjam da ka sorkar jylla ka la iarap bad pyntikna ruh ba ki nongpang kiba don ka jingshitom ba malu mala kin lah ban leit shah sumar ha ki sub centre kiba don hajan bad dei tang kito kiba kham shitom jur yn sa phah pat ia ki sha ki hospital kiba don ha ki distrik lane sha ka nongbah jong ka jylla.
Na ka liang ka samla Ibapynhun Wahlang, ka Mid-Level Health Provider (MLHP) kaba trei ha Umyiap sub-centre, West Khasi Hills, kaba peit kumba 4,800 ngut ki nongshong shnong ha kaba bun ki dei ki nongbylla sngi bad ki nongrep ka la ong ba kumno ki nongshong shnong ki hap ban leit haduh 15-20 kilometer bad ruh ban pynlut 500 haduh 1000 tyngka shi sienleit tang ban poi sha ka clinic doctor kaba jan tam lane ka hospital.
Ka la ong ruh ba kane ka la buh ka jingeh kaba khraw ia ki paidbah kiba im tang kumba 150-200 tyngka shisngi.
Kumta ka la ong ba katei ka sienjam ka la long ka jingkyrkhu ia kiba bun ki nongpang kiba la pynpaw ka jingsngewnguh ia ka sub centre kaba la buh ia katei ka teleconsultation.
Dang shen mynta u snem, ka Kong Bibidaris Mary Marngar, ka kmie jong ki hynriew ngut ki khun ka la ud ba ka suh kynsan ka met katba ka dang thmu ban thung jingthung ha kept.
Hadien bam lah shah shuh ia ka jingsuh ki bahaiing ki la pynkit ia ka sha civil hospital ha kaba mardor la phah ia ka sha NEIGRIHMS ban shah sumar.
Kumta da kaba shim pisa kylliang na ki paralok bad ki bahaiing la pynkit ia ka sha Shillong.
Hynrei hadienka jingsumar katei ka longkmie kam shym la lah ban leit phah peit ialade sha NEIGRIHMS lane sha District Hospital.
Kumta ka la rai ban leit sha ka sub centre kaba don hajan ban ioh ia ki dawai bad ki jingsumar hynrei ka khlem khmih lynti ba ka lah pynban ban iakren bad ki doctor lyngba ka telconsultation bad ioh ruh wat ia ki kyrteng jong ki dawai kaba iadei bad ka jingshitom jong ka.
Mynta ka jingkoit jingkhiah jong ka, ka la nang iohbor bad ka ju leit barabor sha ka sub centre ban pyntip lyngba ka teleconsultation ban syllok bad ki doctor.
Kumta na ka bynta ki nongpang kum ka Kong Bibidaris kiba dei na ki bynta ba kyndong tam jong ka jylla, ka teleconsultation ka la pynshisha ba kadei ka jingkyrkhu kaba khraw namar ym tang ba ki paidbah kim lut ei ei hynrei kim donkam ruh wat ban leit jngai ban ioh lut ia ki jingsumar ha ki hospital nalor ba ki ioh ruh ia ka kabu ksiar wat ban iakren bad ki doctor specialist.
Ka Khasi Students’ Union (KSU) Thangraiñ Unit kala sdang iaka lympung ïalehkai phutbol kaba tip kum ka “1st Maitshaphrang Knockout Football Tournament 2022" ha madan madaw Ïawmuchai, Thangraiñ haka sngi Saitjaiñ.
Ïa kane ka lympung ïalehkai la wan ban plie ïaka da u Agustan Timung Organing secretary KSU JHDU haka jingdonlang u Secretary shnong u Loadstar Nongjngi, Daeimi Liam president ka Shilliang Myntang Circle, ki nongïalam bad ki dkhot jong ka KSU Thangraiñ Unit bad kiwei.
La wan ïashim bynta da ki 32 tylli ki kynhun ïalehkai na ki dong ki shnong bapher bapher ka thaiñ.
Haka sngi sdang ka jingïakhun ka la long hapdeng ka Eagle FC kaba na Mynsngat pyrshah ïaka Turchaphrang FC kaba na Thadbamon bad ka Turchaphrang FC ka la pynliem ïaka Eagle FC da 2-0.
Ïaki Turchaphrang FC la thep da u Sevenson Myrchiang (53) bad u Livingstone Pakma (59).
Ïa kane ka lympung ïalehkai phutbol la pynlong shibynta ban kyntiew ïaki samla don sap ialehkai bad ba kin lait na ka jingngop haki jingdih pynbuaid ba har rukom.
Kum ka dak ban snohktilang haka jingrakhe ïaka National Unity Day- Rashtriya Ekta Diwas, ka ophis u Deputy Commissioner West Jaintia Hills District, Jowai ryngkat ka jingïatreilang ka ophis u District Sports Officer bad ka District Sports Promotion Society ki la pynlong ka jingmareh Run for Unity haka sngi Nyngkong.
Ka National Unity Day kadei ka jingkynmaw burom ïaka sngikha u Sardar Vallabhai Patel, u nongïaleh laitluid ba wanrah ïaka jingtylli ki Jylla ha ri India.
Kane ka jingmareh kala sdang Kiang Nangbah Stadium, Ladthadlaboh Mainroad, Kiang Nangbah Government College, By Pass, Myntdu Bridge, Police Point, New Hill, National Highway bad la pynkut biang ha Kiang Nangbah Stadium.
Ki nongjop haka jingïakop mareh haka liang ki shynrang ki long u Dasaman Kyndait ula wan ba nyngkong hadien ba ula lah ban pyndep ïaka jingmareh kaba hapoh 27:56 minit, ba ar u Dabit Dkhar uba la pyndep hapoh 28:15 minit bad ba lai u Teiboklang Biam uba la pyndep hapoh 28:33 baroh lai ngut kidei na ka Shnong Sabahmuswang.
Haka liang ki kynthei kaba wan nyngkong ka Levina Papiah na Mustem kaba la pyndep ïaka jingmareh hapoh 38:28, ba ar ka Happiness Phawa na Sabahmuswang kaba la pyndep hapoh 39:24 bad ka Ribity Sana na Pynthorsale kaba la pyndep hapoh 48:18.
Ka DSE bad ka Kingsmen kila rah iaka nam lahduh haka lympung ialehkai final Open Basketball Tournament ka West Jaintia District Sports Association (WJDSA).
Kane kala wan hadien ba ka DSE kala pynliem da 36-26 iaka Mixed Rimshots, katba ka Kingsmen kala pynlem da 82-79 iaka Don Rua haka jingiakhun final kaba long haka sngi Saitjain ha madan ialehkai Basketball ka Thomas Jones Synod College.
U MLA Jowai, Wailadmiki Shylla ula wan sakhi ia kane ka jingiakhun kum u kongsan ha ka jingiadonlang u Secretary ka Meghalaya Basketball Association, u Bah Donald Steven Wahlang nalor ki dkhot bad ki nongialam ka WJDSA.
Ka lahduh na ki shynrang kala khur iaka khusnam pisa T.
60 hajar ba wan ba ar T.
30.
Na ki kynthei pat ka khusnam lahduh ka long T.
15 hajar ba wan ba ar T.
10 hajar bad la sam ruh iaki khusnam shimet kynthei bad shynrang.
U Kordor S Manner bad ka Happiness Phawa kila long ki lahduh haka jingiakop mareh “Open To All Long Distance Running Race" kaba la pynlong ka Khasi Students’ Union Jowai circle ban rakhe iaka lyngkhuh snem ba ar snem ka jingiaid lynti jong ka.
Ia kane ka jingmareh la pynlong haka sngi Saitjain kaba la sdang na Lad Nartiang, Jowai bad pynkut ha mot sahnam u Kiang Nangbah ha Syntu Ksiar.
Ki nongjop naki Shynrang: Kynthei: U MDC Jowai central Andrew Shullai ula sam iaki khusnam sha ki nongjop haka jingialang pynkut ia kane ka jingmareh ha Syntu Ksiar.
La iadonlang ki nongialam ka KSU Jowai circle, ki Nongialam ka KSU WJHD unit u Leningrad Tariang general secretary bad Phrangki Papeng finance secretary nalor kiwei kiwei.
Ka Moosalyngkat kala pynliem 4-1 ïaka Mukhla Raij haka jingïakhun 1st Division Football Tournament-Chatister Kharkongor Memorial Trophy kaba pyniaid da ka West Jaintia District Sports Association (WJDSA) ha Kiang Nangbah Stadium haka sngi Saitjain.
Ia kine ki saw kol, ka Moosalyngkat kala thep haka kylla miet la thep mar shikol da u Sebastian Dhar (52′), Lalthakhuma Ngaite (66′), Living Stone Mannar (80′) bad u Gladio Susngi (87′).
Shikol ka Mukhla Raij la thep da u Joydeep Bamon (77′) Ka jingiakhun lashai ka sngi Nyngkong kan long hapdeng ka Chutwakhu pyrshah ïaka Luti Tuber Ïalong haka por 2.
30 nohphai sngi.
Ka West Jaintia Hills District Cricket Association (WJHDCA) ka khot pyniasoh (affiliation) ia ki club ne team kiba hap hapoh u pud u ang ka West Jaintia Hills District naka bynta ka aiom ialehkai 2022-23.
U General Secretary WJHDCA U Ma W Sohlang ula ong ba ka tarik ba khatduh ban pdiang iaka affiliation ka long ha ka 15 tarik Naiwieng (November) 2022.
Naka bynta ki jingtip ba kham bniah Phone haka kine ki No.
7085717725, 7005217560, 7005666802.
Ka TUR bad KAM Meghalaya ka pynrem jur ia ki kam shoh briew bad pynkulmar kaba la jia mynta ka sngi ha ki surok jong ka thaiñ Laitumkhrah ter ter da ki riew shong shit kiba iashim bynta ha ka jingiaid rally na ka bynta ka iohkam iohjam kaba la pynlong ha Madan Iewrynghep, Laitumkhrah Shillong.
Ka jingpynkulmar bad jingshoh briew da ki nongiaid rally ka long kaba ym lah ban pdiang satia bad kaba la buh ia ki nongiaid lynti khantam ki Kynthei khynnah ha ka jingma bad jingsyier kaba khraw.
Kaba lyngngoh shuh shuh ka long ba ym don ki bor pahara pulit kiba synran ia ki nongiaid rally bad kane ka jingkheiñ sting jong ki bor district bad tnat pulit ka long ka jingleh bymsuidñiew bad jingbym kheiñ snep ia ki nongshong shnong.
Ngi pynrem jur ia ka jingkheiñ sting jong ki bor ka Aiñ bad dei ban pynshitom jur ia ki ophisar pulit bad majistior kiba dei ban peit ia kane ka jingiaid rally.
Ka jingjia mynta ka sngi i kumba ka, Sorkar ka ia don bynta lang bad thmu khnang ban pynmih ia ki jingkulmar.
Kane ka lah ban dei ka buit election jong ki seng saiñ hima kiba don ha ka Sorkar bad bym dei sorkar ban pyntieng pynsmiej ia ki briew.
Kane ka Sorkar ba ka lamkhmat da ka NPP, UDP, PDF, HSPDP, BJP bad ki Independent ka lah phiel ha baroh ki liang bad kane ka jingkulmar ka lah ban long ba ki thaw khnang ban pynklet ia ka jingbymler kam bad jingbam sap jong ki.
Sa shisien ka TUR bad KAM Meghalaya, ki pynrem jur ia ka Sorkar MDA bad ka kyntu ruh ia ka iing shari ban buh jingkylli ia ka sorkar halor ka jing bym lah teh lakam ia kine ki kam pynmynsaw bad pynkhreh lypa na ka bynta kane ka rally.
Ka Phyrnai Kyndait bad U Kordor S Mannar kila long ki lahduh haka Fit India Freedom Run 3.
0 kaba pynlong da ka ophis ka District Sport Officer ryngkat ka jingiatreilang bad ka ophis u DC East Jaintia Hills District haka sngi Saitjain.
Kane ka jingmareh ka dei Open Category bad la wan ban iashimbynta da ki kynthei bad shynrang kiba la kot sha ki 100 ngut.
Nalor u Kordor bad ka Phynrai, na ki shynrang uba wan ba ar bad ba lai u dei Joseme Ryngkhlem bad u Miki Pdein, katba na ki kynthei pat ka Lamsuk Phawa bad ka Rosy Sana.
Ka Sialung Ialong kala pynliem da 3-1 iaka Dulong haka jingiakhun 1st Division Football Tournament kaba pyniaid ka West Jaintia District Sports Association (WJDSA) kaba long ha Kiang Nangbah Stadium haka sngi Saitjain.
Baroh lai kol ka Sailung kala thep haka kylla miet lyngba u Kynsai Pale (68, 84) bad u Dauruhi Pale (89).
Ka Dulong kala thep shikol shuwa ban wai ka por lyngba u Tirous Kyndait (90).
Haka sngi Saitjain ka jingiakhun kan long hapdeng ka Moosalyngkat pyrshah iaka Mukhla Raij haka por 2:30 Pm.
Ka ophis u Deputy Commissioner West Jaintia Hills District, Jowai haka jingiatreilang bad ka ophis u District Sports Officer bad ka District Sports Promotion Society kan pynlong iaka jingmareh Run for Unity kum ka dak ban snohktilang ha ka ban rakhe iaka National Unity Day- Rashtriya Ekta Diwas haka haka 31 tarik u Risaw 2022.
Ka National Unity Day ka dei ka jingkynmaw burom iaka sngi kha u Sardar Vallabhai Patel, u nongialeh laitluid ba wanrah ïaka jingtylli ki Jylla ha ri India.
Kane ka jingmareh kan sdang naduh ka por 6:30 am bad ka Spot Registration na ka bynta ki nongshimbynta kan long ha Kiang Nangbah Indoor Stadium, Jowai haka por 5:30 am.
Ka jingmareh kan sdang na Kiang Nangbah Stadium, Ladthadlaboh Mainroad, Kiang Nangbah Government College, By Pass, Myntdu Bridge, Police Point, New Hill, National Highway bad pynkut biang ha Kiang Nangbah Stadium.
Kumta ka ophis u DSO ka khot wer ia baroh ban wan iashimbynta ha kane ka jingrakhe iaka National Unity Day.
Kan don ruh ka khusnam pisa iaki nongjop.
Ka ding kaba klang kynsan kynsan kala bam shngiam iaka basa iew ba shipor ha Laitumkhrah, Shillong haka step Thohdieng.
Kane ka iew ka dei kaba tip kum ka iew Shillong.
Kane ka jingjia kala jia haka por step kumba 4 baje eiei mynstep.
Ki pulit pynlip ding marsien ioh jingtip iaka jingjia kila hiar sha katei ka iew ban tem iaka ding, hynrei ki thylliej ding kiba klang jur kila ioh bam pynjulor ia kane ka basa iew.
Ha kane ka jingjia pluh kam don kano kano ka jingjia mynsaw mynsnam.
Ka jingiaid paidbah kaba la khot pynlong da ka Federation of Khasi Jaintia and Garo People (FKJGP) na Motphran haduh madan Iew Rynghep (Fire Brigade) na ka bynta ban dawa na ka sorkar ban shna iaka aiñ halor ka lad iohkam iohjam ki samla kala kylla long pynban kaba huri hura haka sngi Thohdieng Ha kane ka jingiaid paidbah kala don ka jingia syndong kti bad ka jingsympat da ki lama iaki paidbah ba iaid ba ieng.
Ka dur kaba la shaphriang ha kylleng ka dei ka jingshah shoh ki katto katne ki nongniah scooty ha Dhankheti.
Ha kane ka jingjia iashoh iadat uwei na ki nongthoh khubor ruh ula shah tied lama ha ki dkhot ka FKJGP.
Marsien sdang ka jingiaid paidbah ka FKJGP lajan baroh ki dukan barjylla ruh kila khang khyrdep.
Na kaliang u Bah Dundee C Khongsit president ka FKJGP ula pynpaw ka jingsngewkhia halor kane ka jingjia shoh dat iaki riew paidbah.
Ula ong ba kane ka rally ka dei kaba jai bad la seng la kraw ia baroh ki dkhot ban long kiba jai jai.
U Bah Dundee ula ong “Ngi shim ka jingkitkhlieh halor kane ka jingjia, hynrei kiba bun ki smala ki dei ki lanot bad kiba duh kam duhjam khamtam haka jingthung kam pulit 2019.
" Kum ki nongialam ula kyntu ia baroh ki samla wad kam wad jam ban long kiba iaishah bad kin rah ia sur jong ki sha ka sorkar.
Hadien kane ka jingiaid paidbah la don ka jingialang paidbah ha madan Iewrynghep.
U Bah Dundee haka jingialang ula dawa mardor na ka sorkar jylla ban thung kam ia baroh ki post ba thylli ha ki tnad treikam bapher bapher.
“Ngi lap ba ki don haduh 7653 tylli ki post kiba thylli, kumta ka sorkar ka dei ban thung mardor ia ki jaka ba thylli katkum ak RTI," la ong u Bah Dundee.
U Bah Banteidor Lyngdoh Myntri ba dei khymih iaka tnat Sports & Youth Affairs ka sorkar jylla, u iathuh ba  na ka liang ka tnat ka la dep ha kaban aiti shi syndon da ka syrnot treikam ne ka work order ia u kontraktor uba la ioh naka bynta ban sdang ban pyntrei bnoh ia ka kam ban siang da u artificial turf ia ka madan ialehkai bnanam jong ka jylla, katta  First Ground, jong ka Shillong Sports Association.
Haba kren bad ki lad pathai khubor, na ka liang u bah Banteidor ula ong ba ka kam ruh ka la iaid ne ka la sdang bad ha ka juh ka por u pyntip ba kan da don ruh da ka prokram ban plie ia u mawnongrim jong kane ka kam, hynrei ban ioh ban pyndep noh pat ia ka kam haka por kaba la buh, da kumta ia mynta hi ka kam ka la sdang ba ka iaid shakhmat.
Haba kylli halor u turf ne u phlang plastic, u bah Banteidor u iathuh ba ia u turf u ban siang, ka sorkar kan nym ia pein da uwei u ar khlem da dei da u turf uba la pdiang ba dba la ioh ia ka jingithuh na ka FIFA.
Nalor ka madan, u bah Banteidor u iathuh  ba ka flood light ruh kan dei kawei pat  bynta jong ka kam ha kane ka madan bad dei namar kane, ba ka mang pisa halor kane ka madan ka kynjoh mynta sha ka 14 klur tyngka.
Haba batai shaphang ka daw ka jingbuh iaka flood light u bah Banteitor u pynpaw ba ka daw kaba la buh ia ka, ka dei namar ha kum kane ka juk bad ka por kaba mynta kiba bun hi ki briew kin nym lap ne don por ban hiar ban leit ban peitkai ia ka phutbol lada jia ba pynlong ia ki ha ka por 2 haduh 5 baje janmiet, namar ba ka dang dei ka por ba bun kam bha, da kumta, ban ailad ia ki paidbah bad ia ki nongtrei ophis ba kin ioh lem ia ka lad ban peitkai u, da kumta, la sngew donkam ban da pynieng bad ki floodlight khnang ba ia kino ma kino ki jingialehkai yn lah ban pynlong ha ka por janmiet.
Ka Nangbah Ïawmusiang kala pynliem da 3-0 iaka Chilliangraij haka 1st Division Football Tournament- Chatister Kharkongor Memorial Trophy kaba la pynïaid da ka West Jaintia District Sports Association (WJDSA) kaba long ha Kiang Nangbah Stadium haka sngi Palei.
U Dlessing Lyngdoh ula kylla long u namtam ka Nangbah Iawmusiang hadien ba ula ioh ban khyrwit ar kol marwei (21′, 88′).
Shikol la thep da u Sowanmiki Thubru (90’+1) shuwa ban wai ka por iakhun kaba la biang pura iaka Nangbah Iawmusiang ban khur iaka namjop.
Ka Nangbah Iawmusiang ha kane ka jingiakhun kala ñion ha baroh ki liang iaka Chilliangraij naduh ba sdang ka jingiakhun bad kiba bun ki por kala ialehkai shiteng ka kut ialehkai jong ka, kaba la buh jingeh iaka Chilliangraij ban iakhun ban ioh thep kol.
Lashai ka sngi ka jingïakhun kan long hapdeng ka Sailung Ialong pyrshah ïaka Dulong haka por 2.
30 baje nohphai sngi.
Haka jingïakhun ka Nangbah Iawmusiang ka la pynliem ïaka Chilliangraij da 3-0.
Ïa kino ki lai tylli ki kol jong ka Nangbah Ïawmusiang la thep da u Dlessing Lyngdoh haka minit kab 21 & bad u Sowanmiki Thubru haka minit kaba 90+1.
Lashai ka sngi ka jingïakhun kan long hapdeng ka Sailung Ïalong SC pyrshah ïaka Dulong SC haka por 2.
30 baje nohphai sngi.
Ka Disaster and Covid-19 Management Committee bad ka IQAC ka Kiang Nangbah Government College, Jowai ha ryngkat ka jingiatreilang ka Woodland WK Hospital kala pynlong iaka jinghikai ba shisngi halor ka jingpang bampong ne ka Cancer haka sngi Palei.
Ia kane ka jingai jinghikai la pynlong ha auditorium hall jong ka koleg.
Ka matpdeng jong ka jinghikai ka long ‘There is a Can in Cancer because we Can beat it" lane lah ban jop iaka jingpang bampong ne cancer da jingsumar.
Ki riewshemphang ha kane ka jingai jinghikai da ki doctor bad nurse na Woodland WK Hospital kiba kynthup ia u Dr.
Chanmiki Sayoo, Head & Neck Cancer Specialist bad ka jingpang bampong ha jymbuin (SBE) la batai bniah da ka Sister Wandaroikiru Suchiang.
U Dr.
Sayoo uba la batai bniah iaka jingpang bad ki dak ki shin kiba bun jait.
Ula ong ba uno uno uba sngew shitom bad ka pher ka rukom shitom u dei ban phah sumar sha ki jaka sumar.
Kino kino kiba don jingshitom ki sngewthuh beit iaka jinglong jingman ka met bad ki dak ki shin ba at haka met, ka jingduna ka jingkhia ne kiew ka jingkhia bad ka jingpher ka rong ka sniehsdoh, ka jingshitom haka ring pynhiar mynsiem, jyrhoh nalor kiwei kiwei ki dak ki shin.
U Dr.
Sayoo ula ong ba marsien mih ki dak ki shin, phah sumar mar mar ha ki doctor kiba la dep pule pyntbit halor ka jingpang bampong ym dei ha ki doktor jakoid (quack).
Ka Sister Wandaroikiru Suchiang kala batai bniah iaka jingpang bampong haka jymbuin kiba ki dak ki shin kiba lah ban iohi kidei ka jingngam ki soh jymbuin shapoh, ka jingrben ki soh bad ka jingpang ki soh jymbuin.
Lada don kum kine ki dak ki shin mar mar phi dei ban iasyllok bad ki doctor ban ioh iaka jingsumar haka por kaba biang.
Ia kane ka jinghikai la pyniaid da u Vivek Lyngwa bad iaka kyntien ai khublei la ai da ka Madonna Pariat.
La iashimbynta da ki samla pule ki nonghikai ka Kiang Nangbah Govt College.
Ka KSU Wapung Unit haka sngi Balang kala ai da ka dorkhat ha u Deputy Commissioner, East Jaintia Hills District ban pynioh transformer ha Wapungskur ba tlot bor ka bording.
U general secretary KSU Wapung u Shwari Ryngkhlem kila ai dorkhat ha DC ban pynkynmaw iaka jingdawa transformer ka KSU kaba kala buh naduh u snem 2020, hynrei mynta kam don kino kino ki dak ki shin ban buh ia u transformer da ka MePDCL ban pynbiang iaka bording ha kane ka shnong.
U Local MLA jong ngi u Kyrmen Shylla u ba dei u Minister u la kular ban pynioh transformer ha kine ki snem bala dep, phewse kane ka shnong haduh mynta ka dang hap ban mad iaka jingeh ban pyndonkam iaki tiar ki tar ba dawa shibun ka line ding.
Ka KSU kala kyntu ia u DC ban shimkhia ban pynioh iaka ding kaba thikna ban myntoi u paid ba thang bording.
Ka sorkar jylla lyngba ka tnat Sports & Youth Affairs haka sngi Balang kala wan shakhmat ba kan da pynlong syndon da ka jingialang ba kan pynkup burom ia ki rang bad ki thei ialehkai ka jylla kiba dang shen kiba la ioh ba kin khur ia la ki takma ki jong ki haka jingleit ban iakhun kiba la long shabar jong ka ri.
Ka jingpynkup burom ka la long shwa ia ki lai ngut ki nongiakhun kti ba kynthup ia ka kong Margaret Pathaw kaba la ioh ia ka song pisa kaba 5 lak tyngka nangta Angel Mary Mylliemulong Khunsyiem bad Alexander Lynhgdoh kila ioh khur mar 1 lak tyngka ba la ioh ban khur ia ki takma rnong 43rd World Arm Wrestling Championship bad ka 24th Para armwrestling championship  ba la long ha Turkey.
U Raymond Nongkhlaw bad kumjuh ia u Donbor Rumnong, kiba la ioh ba kin khur ia ka takma rupa bad rnong ha ka jingleit ban iashim bynta pat ka jong ki sha ka rynsan iakob Pro AM Universe Championship ba la long ha Bangkok Thailand bad ka WFF pro AM Asia Pacific Championship  bala long Ho Chi Mihn City, Vietnam.
Nalor kine, ka sorkar jylla, khlem da leh shilling khmat ka la ai sngewbha ruh da ka song pisa kaba long mar 50 hajar tyngka sha kiwei pat ki nongiakhun kti ka jylla ba la mihkhmat ia ka ri ha Turkey kampher wat hadien ba kim shym la lah ban ioh ban kheit ia u soh ka jingjop bad kine ki long u Allan Sun Marbaniang, Banshanlang Terang, Hubert Paliar, Airikmenlang Shabong, Kishore Chetri, Everson Thangkhiew.
Ha kane ka jingialang la wan ban don lang ruh u Myntri ba dei khmkih ia ka tnat Sports & Youth Affairs u bah Banteidor Lyngdoh, u Myntri Rangbah ka Jylla u  Conrad K Sangma, kum u kongsan, u bah John F Kharshiing Working President Meghalaya State Olympic Association, u  Shivnash Aswathi (IAS) Director Sports & Youth Affairs.
Haba kren ha kane ka jingialang u bah Banteidor bad u Conrad, kim lah ban khlem da ieng ban pynkynmmaw ia baroh ba la don ha kane ka jingialang ba da kumno ba ka sorkar MDA kaba la shim khia ban wanrah ia ka jingkylla ha ka kam ialehkai ha kane ka jylla, katta naduh ka jing pyntreikam iaka sports policy, ka jingkyntiew ia ka song khusnam pisa ia ki nongialehkai ba la ioh ban khur ia ki takma na ki rynsan ne lympung ialehkai ba long ha ka thain, ha ka ri bad ba iakhun shabar jong ka ri, bynrap lang ruh bad ka jingburia ia ka pisa ban tei ia ki jaka, ki madan bad shlem ialehkai bad ai jinghikai, ha kaba ka thong jong ka sorkar hi ka long ba man la ki district ba don ha ka jylla, kin don ia ki madan ne jaka ialehkai kiba paka.
Baroh ka pisa kaba la ai sha ki 11 ngut ki nongialehkai ka jylla kala kot T.
12.
50 lakh.
Ka Lutituber Ialong kala jop da 4-2 pyrshah iaka Demthring haka 1st Division Football Tournament kaba pyniaid da ka West Jaintia District Sports Association (WJDSA) kaba la long ha madan Kiang Nangbah Stadium, Ladthadlaboh haka sngi Balang.
Ka Lutituber ha kane ka jingiakhun kala tam shakhmat lyngba ki 2 kol bala thep u Masan War (11′) bad Nudeisa Dhar (26′).
U Nudeisa ula thep iaka kol kaba ar jong u shuwa ban kut ka por iakhun (90’+3) bad ka kaol kaba lai la thep da u Marbhah Dhar (64′).
Ki ar kol ka Demthring la thep da u Mebahskhem Blah (30′) bad u Marlangki Suting (72′).
Lashai ka jingiakhun kan long hapdeng ka Nangbah Iawmusiang pyrshah iaka Chilliangraij haka por 2:30 pm.
Ka Khasi Jaintia Students’ Union, Guwahati kaba peit iaka bha ka miat ki samla pule ha katei ka sor kala pynlong iaka jingiakynduhlang ne ka fresher’s meet ha Six Mile Catholic Hall haka sngi Nyngkong.
Ha kane ka sngi la sam ruh iaka Maitshaphrang Award sha ki 10 ngut ki samla pule kiba pass bha bad ka certificate of Appreciation iaki samla pule kiba la pule bad shakri ha ki kam ba har rukom ha katei sorbah jong ka Assam.
Ki kynrem ki lyndan kiba sakhi ia kane ka jingiakynduh lang ki samla pule Khasi Jaintia Ki kynthup ia u Myntri ka sorkar u Ma Kyrmen Shylla, U MLA ka Mawphlang Eugeneson Lyngdoh, u Bah Banjop Pyngrope MDC ka Rymbrai Jyrngam Constituency, ki nongïalam na ki kynhun sengbhalang bapher bapher bad kiwei kiwei.
La ioh ka jingkren pdiang na president Galio Langki Suchiang bad ka Aphilisha Wahlang CPMS.
Kiwei kiwei kiba iadonlang ki dei u BDO ka Thadlaskeiñ Block Dr.
B Langbang, S.
Pasleiñ DSP Ribhoi, u Commander Shangpliang president Meghalaya Film Industry, u Treiborlang Suchen General Secretary JSU bad kiwei kiwei.
Baroh kiba kren kila kyntu bad sneng kraw bad kitbok kitrwiang iaki samla pule ha sorbah Guwahati ban treishitom haka jingim pule puthi khnang ban long kita ki myntoi ka imlang ka samla.
La pynphuh pynphieng ia kane ka jingiakynduhlang da ki jingrwai jingshad tynrai na ki samla pule ka Assam Downtown University.
Ka Akhil Bharatiya Vidyarthi Parishad (ABVP), West Jaintia Hills ka la pynlong da ka jingai jinghikai ne Training Camp na bynta ki dkhot bathymmai jong ka ha Iungwalieh ka Dorbar shnong Chiliangraij, Jowai haka sngi Saitjaiñ, ka taiew bala dep.
Ha kane ka jingai jinghikai la phiah haki saw bynta kaba la shimbynta 140 ngut ki dkhot kiba thymmai na kylleng ka Rilum Jaintia.
U Dr.
Sashankutlang Khongthohrem State President ka ABVP Meghalaya, haka jingkren ula ong ka ABVP kadei ka seng kaba trei na bynta ki khynnah bad bun ki khynnah pule ki wan shakhmat ban long ki dkhot jong ka khamtam na Rilum Jaintia naduh kiba dang pule Higher Secondary, ki Graduation bad kiwei kiwei ki kyrdan pule.
Ula ong ba ka ABVP kam dei ka seng Hindu, hynrei bun ki briew ki sngewthuh bakla ba ka ABVP kadei ka seng niam ne ka seng ki Hindu bad ula pynshai ba don shibun kiba na kiwei ki jait niam ki long dkhot haka synjuk ABVP bad ki bat kam ruh hapoh ka seng.
Ula pyntip ba ka seng ka juh pynlong ïaka State Training Camp hynrei na ka daw ka jingbym shah ka kam la pynlong noh tang ka District Training Camp bad kum kane ka jingai jinghikai yn pynlong ruh ha Khasi Hills bad East Jaintia Hills.
Kiwei kiba la ai jingkren ki dei u Skhemjingmut Law uba long kum u nongkyrshan ka seng ABVP bad u Nibiang Sumer State Organizing Secretary ABVP.
U Ma Lammat O Laloo Hony General Secretary WJDSA ula pynbna paidbah ba ka West Jaintia District Sports Association (WJDSA) kan pynlong da ka Open To All Knock Out Football Tournament 2022′ ha une u bnai ban wan Naiwieng.
Ia kane ka lympung ialehkai la pynlong kum shibynta ka jinglehkmen Golden Jubilee ka WJDSA (1972-2022).
U Ma Lammat oo, ula ong ba ka khusnam iaki nongjop ka long T.
2 lakh iaka lahduh bad T.
1 lakh iaka lahduh ba ar ryngkat bad ka trophy bad certificate.
Ka bai rung ne ka bai entry ka long T.
5000 kawei ka kynhun.
Ka tarik khatduh ban pdiang ïaka bai rung ka long haka 02.
11.
2022 Ïaki jingtip kiba kham bniah phone ha u Hony General Secretary, WJDSA Mobile No: 9485432298, 9436106399.
Ka jingialehkai football ban iarap pynmih pisa ban kyntiew iaka kam ialehkai kaba la tip kum ka “Charitable Football Friendly Match" hapdeng ka Meghalaya Swimming Association, Shillong kaba lamkhmat da u Bah DP Wahlang, Chief Secretary ka sorkar Jylla pyrshah ïaka Sohkha Shnong Everlasting Sports Club ka la wai da ka jingïakhaid kaba mar 2-2 kol haka sngi Nyngkong.
Ïa kane ka jingïalehkai paralok la pynlong da ka Sohkha Shnong Everlasting Sports Club ha madan ïalehkai bathymmai ka Sohkha Shnong Everlasting Sports Club.
Wat hapdeng ka jingpynthut jong ka mariang, hynrei ka jingïakhun ka la long kaba iaid beit bad kine ki arliang mamla kila ialehkai haka dur kaba itynnad kaba pynshongshit iaki paid nongwan sakhi ia kane ka jingialehkai.
Hashwa ka jingïakhun ka la don ka jingïalang lyngkot kaba la pynïaid da u Ma Kitbok Khonglah dkhot EC Sohkha Shnong Everlasting Sports Club.
U Bah DP Wahlang haka jingkren ula kyntu ïaki dkhot ka Sohkha Shnong Everlasting Sports Club ban don ka jingïatylli bad ban trei shitom khnang ban wanrah burom ïaka club bad ka shnong ka thaw.
Ka final Open Basketball kaba la thmu ban pynlong haka sngi ba Ar (25 tarik Risaw) la pynsangeh shuwa hadien ka jingwan ther jur u slap naka jingktah ka eriong Sitrang.
Ka WJDSA klala rai ban pynsangeh ia kane ka jingiakhun final haka janmiet jong ka sngi Nyngkong hadien ba ka jingther u slap.
Ia ka tarik yn pynbna hadien bala ailad ka mariang, la ong u Ma Lammat oo Laloo, Hony General Secretary WJDSA.
Ka jingdawa ban buh iaka Law University ha Rilum Jaintia kala poi sha Khliehriat, ka district head quarter jong ka East Jaintia Hills hadien ba ka National Law School University Demand Committee kala khot iaka jingialang paidbah ha Jaintia Eastern College haka sngi Saitjain.
Kane ka jingdawa buh ia kane ka skul bah ban pule ki nongsaid aiñ kala sdang na Jowai hadien ba ka sorkar kala pynbna bad mynjur daka ordinance ban buh ia ka National Law University ha Jylla.
Kumta ka National Law University demand committee ban pynsngewthuh ia u paidbah ia ka jingdonkam kane ka skul bah kala rai ban hiar kylleng ka rilum Jaintia ban dawa noh da kane ka skulbah ban ioh bhah ka rilum Jaintia.
U Dr Phervision Nongtdu, Principal Jaintia Eastern College haba kren ha kane ka jingialang paidbah, ula ong haka jingïohi jong u ba ka rilum Jaintia ka la shah iehbeiñ haka sorkar Jylla.
Ula ong ba lada don ki kolej sorkar ki nonghikai bad ka jingsiew ruh kan pynbiang, bad ka bai pule ki samla pule kan long kaba khamtad.
Ula ong shuh shuh ka East Jaintia Hills District kadei kaba duk bha bad lada ka sorkar ka plie lad ban buh ïa kane ka jaka pule ha rilum Jaintia kan long ka jingïarap kaba khraw ïa kito kiba wan na ki longïing ba duna ka ïoh ka kot ban pule ha kum kine ki skulbah.
Ka Principal ka Khad Ar Daloi Law College Ka kong Rimaya Manar kala batai ba kiba bun ki lad ki lynti kin plie hadien ba la pyndep ïaka jingpule Law.
Ka la ong ba ka kam muktiar kadei ka kam kaba don burom bad kaba lah ban ïarap ïaki para briew da kaba long ki nongai buit ne Legal Advisers, nongbishar haki mukotduma bad kiwei kiwei.
Kiwei pat lada wan kane ka skulbah kan iarap hadien ka jingpule iaka ain kan pynsuk wat ban pynkhreh iaka kyrdan IAS Haka jingïalang la don ruh riew paidbah, ki muktiar bad ki sengbhalang ba kynthup ka JSU, JSM, FKJGP, JYF, KSU Jaintia Hills, Synjuk ki Waheh shnong East Jaiñtia Hills bad kiwei kiwei Ïaka jingïalang la pynïaid da u Chariman ka Committee u R.
Lamarr uba la ban jur ba dei tang ka jingïatylli lah ban ïoh ïaka jingkwah.
Ula ong haki 50 tylli ki snem ka sorkar Meghalaya kam ai eiei ïaka thaiñ Rilum Jaintia ha kaba ïadei bad ka pule puthi.
Ka Khasi Students’ Union (KSU) Nongtyngur Unit haka sngi Saitjain ha ryngkat ka jingïaraplang ki nongialam Shnong kala pynbha bad maramot ban shna pynwan dur ia ka jingkieng diengjri kaba don ha syndah jong ka shnong Nongtyngur.
Ka Nongtyngur ka dei ka shnong kaba hap hapoh Pynursla Sub Division, East Khasi Hills District.
Ka jingthmu ka KSU ban pynbha ia kane ka dieng jri, kalong na ka bynta ban wanrah ïa ki jingmyntoi bad jing itynnad bad ban pynneh kyrpang ruh ïaki matti ba la prat lynti da ki longshuwa manshuwa naduh mynhyndai.
U samla Melajied Khongbuh General Secretary KSU Nongtyngur Unit, ula ong ba ka KSU kala shimti ban pynbha bad pynjanai ïa katei ka jingkieng jri kadei kum shi bynta ban ïada na ka jingshah pynjot pynjulor bad pynsniew dur ha ki briew ïa katei ka jingkieng diengjri bad na bynta ban wanrah ruh ia ki jingiadei paralok kaba jan bad ka mei-ramew.
Ula pynpaw ruh ka jingsngewkmen ba naduh ba ka KSU kala shim jingkitkhlieh ban pynbha bad sumar ia kine ki dieng jri, ki nongshnong ruh ki la sdang ban sngewthuh bad kam don shuh ka jingbret jaboh ne pynjot bad pynsniewdur ia katei ka jingkieng diengjri.
Kum kine ki jingkieng jri kiba kham pawnam hapoh ka Bri u Hynñiewtrep ki long ka jingkieng diengjri ha Nongriat, Mawlynnong-Nohwet, Kudengrim, Mawkyrnot bad kiwei de kiba ym lah shuh ban jer kyrteng.
Ka KSU kala ong ba kine ki dei ki dak ki shin kiba pynpaw shai kdar ba u Khasi hyndai u dei u jaitbynriew u ba iohi jngai bad pyrkhat maian bha ia ka imlang sahlang, ka mei mariang bad khamtam ia ka lawei ki longdien ki ban sa wan.
Kumta ka KSU ruh bad bud iaka nuksa uba rim, kala sngewdei ban pynbha ia kane ka jingkieng ban ai kylliang iaka pateng kaban wan.
Na kaliang ka KSU Nongtyngur Unit ka sngewdei ban ai khublei shikatdei ei ia ka jingiatreilang ki nongshong shnong bad ka kyrmen ruh ba ki jingthmu jong ka kin long kiba jop haba ka don ka jingiatreilang bad ki para shnong para thaw bad ki paradoh parasnam ka ri ka jaitbynriew.
U Naba Bhattacharjee, u nongprat lynti ia ka jingialehkai Criket bad ba don bynta ruh ha kaban pynlong ia ka jylla Meghalaya ba kan da don noh kham shajan jong ka thong ban ioh ban iakhun ne aireng ha kiba bun ki lympung bah ialehkai kriket ba don haka ri, sa shisien u la lah ba un wanphai biang kum u president ka Meghalaya Cricket Association (MCA).
Kane ka jingwanphai biang jong u Naba ka jia long hadien baka MCA haka sngi Saitjain, ka la leit sha ka jingalang ban jied bad pynthymmai ia la ki dkhot nongkitkam ba pura ki jong ka, ia kane ka jingialang ba la bynrap artad da ka elekshon, la pynlong ia ka La Nicholas Resort, Umbir, Ri Bhoi District.
Ia ka elekshon jong kane ka jingjied bad pynthymmai ia ki nongkit  kam la lah ruh ban pynlong hapoh ka jingpeit ne pyniaid iaka da uwei na ki rangbah ophisar ba la paw bad ba la ka jylla u bah W Khyllep uba la shimti kum u Electoral Officer jong kane ka jingiajied nongkit kam ka MCA mynta ka  kynti.
Ki nongiashim bynta sha kane ka jingjied ia ki nongkit kam ki kynthup ia ki dkhot ki 11 tylli ki synjuk ialehkai kriket ba la don ha kane ka jylla.
Nalor u Naba Bhattacharjee, ka kam vice president  ka leit sha u bah Rayonold Kharkamni,  u bah Gideol Lamphrang Kharkongor u la la shah jied biang sa shisien ban bat kum u Hony Secretary, katba ka kam Jt Hony Secretary ka leit sha u Chiang D Shira, Hony Treasurer la ioh ban bat biang ia ka da u Dhrubajyoti Thakuria bad dkhot (Councillor) Apex Council ka leit sha u Sengnam Momin.
Ka Mulait United kala jop da 2-1 iaka Latyrke SCSC haka final jong ka Super Division Football Tournament kaba pyniaid da ka Saipung Block Sports Association (SBSA).
Ia kane ka jingiakhun final la pynlong ha Lamyrsiang haka sngi Saitjain.
Ka Mulait United kala thep iaka kol  nyngkong, kaba mih paw haka dur jong ka own goal (25’)  ka kol ka bar la thep da u Biang Chyrmang (60’).
Ka Latyrke kala thep da u K.
Lalchhuansanga Khiangte haka minit kaba (85’).
Kine ki lai kol kila neh haduh ba kut ka por iakhun bad kala biang pura iaka Mulait ban rah iaka nam lahduh mynta ka aiom.
U kongsan ba wan sakhi ia kane ka final u Myntri ka tnad Sport & Youth Affairs ka sorkar Jylla u Bah Banteidor Lyngdoh haka jingdonlang u MDC ka Sutnga-Nongkhlieh u Ma Richard Sing Lyngdoh, u District Sports Officer (DSO) ka West Jaintia u Ma Khroobok Passah bad kiwei kiwei nalor ki nongialam bad dkhot ka SBSA.
Ka Mulait United ka lahduh ioh rah ïaka song pisa kaba 30 hajar tyngka katba ka Latyrke SCSC ka lahduh ba ar 20 hajar tyngka.
Ka khusnam Player of the Match ba la ïoh da u Dominic Sungoh jong ka Mulait United, Top Scorer K.
Lalchhuansanga Khiangte jong ka Latyrke SCSC, ka khusnam Goalkeeper of the Tournament’ da u Kenio Lyngkhoi jong ka Mulait United.
Ka Supercare Hospital, Shillong kadei ka hospital kaba nyngkong eh ha Jylla Meghalaya ban ioh iaka jingithuh kaba pura na ka National Accreditation Board for Hospitals and Healthcare Providers (NABH).
Ka Supercare Hospital la seng iaka ha u snem 2005 da u Dr Rangksan Singh Thangkhiew bad ha u snem 2021 hadien ka jingiaid ia u mawmer ba 16 snem ka jingshakri jong ka, kala ioh iaka jingithuh na ka NABH Entry-Level ha ka 5 tarik u Risaw 2021.
Mynta u snem pat kala ïoh ïa ka jingithuh ba pura ne kaba la tip kum ka Full NABH haka 29 Nailur 2022.
Kane ka jingithuh kan treikam haduh ka 30 tarik u Nailur, 2026.
Ka NABH ka dei ka kynhun jong ka Quality Council of India (QCI), bala buh ban pynlong bad khmih ïa ki accreditation programme ne ki programme ai jingithuh ïa ki jaka ai jingsumar.
Ka NABH ka dei ka dkhot jong ka International Society for Quality in Health Care (ISQua).
Ki hospital ba ïoh jingithuh na ka NABH ki ïoh jingithuh ha kylleng ka pyrthei.
Ki kyrdan ba buh da ka NABH ki dei mynta ki kyrdan khmih ba biang tam ïa ka rukom treikam ki hospital ha India.
Ki don artylli ki kyrdan rukom khmih ïa ki hospital allopathic: kawei ka dei ka Full NABH, kaba ïahap ïa ki hospital ba ai jingsumar ba kyrpang ne speciality bad ki hospital ba sumar kham kyrpang shuh shuh ne ki tertiary care, bad kawei pat ka dei ka Entry-level NABH, kaba khmih ïa ki hospital ba kham rit ki bym don ïa ki jingdonkam ba ïahap bad ka kyrdan Full NABH.
Kiba wan phah sumar ki dei ki nongïoh jingmyntoi bakhraw tam na ka jingithuh Full NABH bad ka Entry level, namar ba ka wanrah ïa ka jingsumar ba bha bad ka jingshngaiñ ïa kiba shah sumar.
Ki nongpang ki ïoh jingsumar na ki nongtrei bala shah hikai pyntbit.
Ïa ki hok jong ki nongpang la burom bad ïada.
Ïa ka jingsngewhun kiba phah sumar la khmih na ka por sha ka por.
Kine ki jingai jingithuh ïa ka rukom treikam ka hospital ki ai jingmyntoi ïa ki nongtrei ka hospital namar ki ïai ïoh jinghikai, ka jaka trei ruh bad ka jinglong nongialam ka kham bha, bad nalor kine, ka jinglong trai ïa ki rukom sumar.
Ka Supercare Hospital ka dei kaba nyngkong bad tang ma ka ka hospital ha Meghalaya ban ïoh jingithuh Full NABH.
U nongseng bad Managing Director, u Dr.
Rangksan Singh Thangkhiew ula ong “ka jingïoh jingithuh na ka NABH ka pynkhlaiñ ïa ka jingiohi jngai jong ka Supercare Hospital ban buh ïa ka rukom treikam ba bha ha ka jingsumar, ka jingpynkoit bad ka jingsuk bad kumjuh ka mat treikam ka hospital.
Ban pynbiang ïa ka jingsngewthuh ban don beit ka jingpynkoit ïa ki nongpang bad ki longïing jong ki bad ban pynbha ïa ka rukom im ïa baroh ki briew ha ka imlang sahlang.
" U Dr.
Thangkhiew ula ong “Ngi kwah ban ai sha ki briew ka Meghalaya bad ka thaiñ shatei lam mihngi ka India ïa ka jingsumar ba lah ban shem ha baroh ki jaka sumar ka juk ba mynta ha kylleng ka ri bad ka pyrthei.
" Ka khubor jong u ka long kaba shai bad u ong “Man ba ïaid ki aïom, ngi pynïoh ïa ki tiar sumar ba katkum ka juk ba mynta bad ngi khot ïa ki nongsumar ba tbit tam.
Ka Supercare ka thmu ban long ka nongtbeh jingshai ha ki rukom sumar ba thymmai, ki lad bad ki jingpyrkhat ba ïadei bad ki jingshakri ha ka koit ka khiah, bad ha kajuh ka por ki pynthikna ba ki nongrim ka jingsumar kin long ka bor jong ngi.
".
Wat hadien ba lait na ka kti u Pulit jong ka East Jaintia Hills, pynban ki nongialam bad dkhot ka Khasi Students’ Union, East Jaintia Hills District Unit kila ioh ban kurup ia u kynja ba khia haduh 28 kilo na kawei ka kali na ka khyrdop khynra bar jylla haka shnong Sonapyrdi haka sngi Saitjain.
Ia une u song Kynja uba don haduh saw song ka KSU kala ioh bat na kawei ka kali shimet kaba don ia u nomber AS 11 U 7010 (Grand i10 Hyundai), katba ki ar ngut kiba don ha kane ka kali kila lait phet.
Halor kane ka KSU hadien ba kala suba ba ka don kaei re kaei ha ki song bad suba jur ba ki dei ki tiar khaii beaiñ, kumta mar mar kala mudui da ka jingujor ejahar sha ki pulit.
Ki Pulit Anti Narcotic Task Force ka district haba shimti ia kine ki song kila pynthikna ba u dei u kynja.
U General Secretary ka KSU, East Jaintia Hills District Unit Kwilness Suchiang ula ong ba ka KSU kala buh ia katei ka khyrdop talasi bar jylla bar ri ha katei ka jaka kum ka dak ban pyntreikam hi iaka Inner Line Permit (ILP) ha ka jylla, hadien ba ka sorkar kam lah satia ban pyntreikam.
Ka KSU kala ong ba ka pyni da ki kam khnang ba ka sorkar India kan sngewthuh ban leh ia ka kam.
“Lada ka sorkar ka dang kuman bad pynslem, ka seng ruh kan nangiai bteng ban pynlong ka jingkhynra khlem shongthait," la ong ka KSU.
U Dabit Dkhar bad ka Phyrnai Kyndait kila rah iaka nam lahduh haka jingmareh Fit India Freedom Run 3.
0 kaba pynlong da ka ophis u Deputy Commissioner, West Jaintia Hills ha ryngkat ka ophis u District Sports Officer, West Jaintia Hills District haka sngi Saitjain.
Nalor u Dabit, kiba wan ba ar bad balai na ki shynrang ki dei u Dasaman Kyndait bad u Marso Kyndait.
Baroh kine ki lai ngut kli dei na ka shnong Sabahmuswang.
Na ki kynthei ka lahduh kiba wan ba ar bad balai ki dei ka Dakani Shylla kaba na Caroline Colony bad ka Sambun Kyndait.
Ka Phyrnai bad Sambun ki dei ki thei na ka shnong Mukhaialong, East Jaintia Hills District.
Ia kane ka jingmareh Fit India Freedom Run 3.
0 la sdang na khyrdop ka Kiang Nangbah Stadium bad ïaid lyngba ka Ladthadlaboh Main Road, Jowai Public School, Dulong College Road, Dulong (Main Road), Iongpiah, Panaliar, Civil Hospital barim, Le Kyrnah bad la pynkut ha u mot Kiang Nangbah ha Syntu Ksiar.
U Working President ka West Jaintia District Sports Association (WJDSA) Ma EMH Passah ula kaweh iaka lama ban sdang kane ka jingmareh.
Ula sam ruh iaka khusnam sha ki nongjop haka jingiadonlang u Patrick Lamare vice president ka WJDSA, u DSO, Ma Khroobok Passah nalor kiwei kiwei ki nongialam bad dkhot ka WJDSA.
