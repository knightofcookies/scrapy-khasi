Kumta na ka liang ka KSU 20 mer Unit, kala kyrpad ia ka tnad PHE ba kan shimkhia ban peit ia katei ka jingeh ki paidbah, na ka bynta ban shna bad pynbha noh ia kitei ki tanky um bad kumjuh ruh ia u filter khnang ba ki paidbah kin lait na ka jingeh lyngba ka jingkyrduh um, kila bynrap.
Jowai, 1 Naiwieng:Ka Dorbar Shnong Mukhla Nongrim ka ai khublei ia ka HDFC Bank Jowai Branch ba kane ka Bank ka ai jingiarap ia ki School kiba don ha ka shnong Mukhla Nongrim ia ka Mukhla Nongrim Government L/P School bad Ka Mukhla Wahshnong SSA LP School ban shna ia ki painkhana na ka bynta kine ki artylli ki skul kiba kane ka HDFC Bank ka nonate ne sponsored ko bad la construct ia ka da ka (SACH) Society for Action in Community Health.
Kumta ngi na ka laing ka Dorbar Shnong Mukhla Nongrim West Jaintia Hills District ngi ai khublei kyrpang ia ka Bank HDFC Branch Jowai bad kumjuh ia u Branch Manager kane ka Bank bad ia baroh ki nongtrei jong kane ka bank.
Kane ka long katkum ka jing pyllait khubor u Waheh Shnong Rgh, M.
Suna Dorbar Shnong Mukhla Nongrim.
Shillong, 01 Naiwieng:Ka BJP Meghalaya ka la ong ba ka dang peit kliaw bad bishar bha ia ka pisa ba la ai da ka sorkar pdeng sha ka sorkar jylla bad khamtam sha ka GHADC.
Ha ka jingpynlait khubor mynta ka ka BJP ka la ong ba ha ki por ba la dep ba ka don ka jingkyrmen na ka bynta ka jingbha bad jingneh jong ki lai tylli ki district council ha ka jylla, bad kaba iengskhem na ka bynta ban pyneh pynsah ia ka hok long briew man briewjong ki paid riewlum, ka pynpaw ka jingkhia halor ka jingmih khubor ba don ka jingpyndonkam bakla ia ka bhah pisa ba ai ka sorkar kmie shaka GHADC.
Ka BJP ka dang peit pyrman ia ki jingjia kiba jia ha kane ka kam ba iadei bad ka GHADC.
Ka party ka da kwah ban pynpaw ruh ba lada kane ka jingpyndonkam bakla ka dei shisha, ka nym randien ban ai ia ka kaipot ba shisha sha ka Party ha Delhi lada don ka jingpa njingtip.
Ka party BJP kan nym shah ia kino kino k iriew shimet ne ki seng ban pyndonkam bakla bad ban shim kabu lane khwan shimet ia ki bhah jingiarap ba dei jong u paidbah.
Ka party ha ka jylla ka iengskhem ha ka nongrim ba nym ai lad iaka bamsap bad kan leh katba lah ban pynduh jait ia ka jingbamklop kaba dei ka hok jong u paidbah.
Ka BJP ka kwah ban iathuhba la bun ki skhim bad ki kam pynroi jong u paidbah ki khlem poi hok sha kiba la mang ha ki snem ba la dep namar ka jingpyndonkam bakla bad ka jingpyniaid klumar iaki khlem don ka jingkit khlieh ia u duk u suk.
Ka party ka da kyntu ba ki paidbah ki dei ban long kiba kloi ban wad jingtip ban buddien ia ki kam jong ka sorkar khnang ba ka hok jong u padbah kan poi katkum ba la mang ia ki, la ong u Vice President ka BJP,u Bashailang Khongwir.
Shillong, 01 Naiwieng:U Myntri tnad pynroi sor u Bah Ronnie V Lyngdoh u la byrthen ia kiba donkti ban pynduh ia ka jingpyniaid bos saw ka Meghalaya Transport Corporation (MTC), kaba la pyniaid teng ha ki snem ba la dep ha kane ka nongbah.
“Ngan khot ia ka jingialang ki heh sorkar halor kane, ban bishar bniah ia ka jingshah pynduh ka MTC ban pyniaid ia ki bos bad taksi kamai", la ong u Bah Ronnie haba kren mynta ka sngi.
U la byrthen ban pynshitom ia kito ki briew ba donkti ha ka jingpynduh ban pyniaid ka MTC ia kine ki kali saw ka sorkar namar ba la shu pynkut jubor ia ka jingiateh khlem da iaid katkum ki kyndon.
“Haba ka MTC kam shym la pynkhein ia kano kano ka kyndon jingiateh, la shu pynduh jubor, ngi hap ban peit ia kane ha ka jingialang kaban wan", la ong u Bah Ronie.
“Ngin hap ban wad ia kiba don bynta ban aiti ia kine ki kali saw sha ki Self Help Groups (SHGs) ne ki riew shimet", u la bynrap.
U la ong ba lehse don ki ophisar kiba leh khlieh shrieh ia kane ka kam.
Katkum ka jingong u Bah Ronnie, dei u Prashant Naik uba long u Additional Chief Secretary uba batai stad ba dei katkum ki kyndon ka JNNURM ba dei ban aiti pyniaid sha ki riew shimet ne ki SHG, bad kane ka la jia haba la pan jingshai ha ka por ba u dang long u dkhot ka PAC.
U myntri sor barim u Bah Founder S Cajee bam kwai ha duwar u Blei, u la dei ban pynshitom ia u ophisar ba ialam bakla ia u bad ban leh donbor.
“Nga sngew lyngngoh haba kylli ia kane ka rai ha ka jingialang ba la khot da u Bah Cajee ba long myntri ha katei ka por, uba la ong ba ia ka rai la dep shim khlem ka jingtip jongu",la ong u Bah Ronnie.
U la ong ba ka jingaiti ha ki riew shimet, ka la pynlong ia ka MUDA ban duh nong jur katkum ka kaiphod jong u CAG.
U la ong ba ka kham biang ka jingpynmih ki bos ha ka por ba pyniaid ka Meghalaya Transport Corporation (MTC) ha u snem 2011 -12 ban ia kaba aiti ha ki riew shimet.
Nongstoiñ, 1 Naiwieng:Kumba ka long mynta ki bnai kiba bun ki nongrep ki ju don ia ki dur khmat kiba phuh sam rkhie, namar ba kala dei kapor ban kheit noh ia u soh ia kaba ki la bet bad trei shitom baroh shisnem.
Hynrei ha kum katei ka jingap khmih lynti, ka nem sniew ka la wan ban jia ha ki katto katne ki bynta jong ka West Khasi Hills District, ha kaba u phria u ba jur bha ha ryngkat ka er iong er ngit ka la wan ban lynshop ha kaba kala pynjulor, ym tang ia ki iing ki sem hynrei ka la pynjulor ruh ia ki jingthung jingtep kiba long u soh jong ka jingtrei shitom jong kiba bun ki nongrep.
Katei ka jingjia ka la jia ha ka sngi nyngkong bad ha ka sngi ba ar jong ka taiew ha ki bynta jong ka West Khasi Hills District katba ha ka thain Mawnai pat ka la jia ha ka ha ka sngi u Blei jong ka taiew ha kaba u phria u ba jur u la ther ha ki bynta jong ka shnong Mawnai West Khasi Hills District, u ba la pynjulor ruh ia ki jingthung kum u piskot,ki jhur ki la lwet, kham tam u kba u ba la ih bha sa ban lum noh sha ka thiar u la lwet lut tang ha ka shi khyllip mat jong ka jingwan katei ka nem sniew.
Ki katto katne tylli ki shnong ki ba la shah ktah bad julor bha u kba, ha kaba la sah sa u jyntang kba ne skum kba, ki dei ka Shnong Mawphyrnai bad Mawtharap ki ba hap hapoh u Sordar Mawnai kumjuh kiwei ruh kiba u slap bad u phria ki la iaid lynti kum ha Mawnai Proper, Mawkhap Mawnai, Kseh Mawnai, Pungsaniang bad ka Mawshut kine baroh ki hap haka Area Mawnai ha ka thain Mairang WKHD.
U Rangbah shnong Mawphyrnai bah Sheban Lyngdoh Mawnai bad u Secretary bah Phurklar Lyngdoh ha ba kren sngew sih halor katei ka jingjia, ki la pynpaw ia ka jingduh jingkyrmen halor ka jingwan hap kynsan u phria ba bun bad slap ba jur ha ka sngi u Blei (Sunday) ha ka por 1 baje nohsngi, khlem da poi pyrkhat da kaba ki la kren diaw ruh “Ngi dang mut ban lum noh sa shi sngi ar sngi yn da kham rang bha u slap hynrei wan lap da ka ne ka apot ngi dang mut ruh ban pdiang jingiaseng heh ha u Bnai Nohprah (December) hapoh shnong Mawphyrnai".
Shuh shuh kitei ki nongpyniaid shnong ka shnong Mawphyrnai, ki la ong ruh ba ki la dep ban pyntip ia katei ka jingjia sha ka ophis jong ka Block ha Mairang bad ha ka ophis Agriculture Mairang kiba la wan ruh ban peit bad jurip ia katei ka jingjia.
Nalor kitei ki shnong mynta ka sngi u ne u nongthoh khubor u la lap ruh da la ki jong ki khmat katba u dang doh ha ki thain Mawiawet West Khasi Hills District, u lyer rkhiang u ba kynsan kynsan u la wan sha kitei ki thain ha kaba la iohsngew ruh ia ki jingsawa kiba sngew shyrkhei.
Katei ka jingjia ka la jia ha ki por kumba 4 duna janmiet bad hadien ba u tei u er iong u la neh la kumba katto katne por la ioh jingtipruh ba ki ar tylli ki iing ha katei ka shnong ki la shah ktah ha u tei u er iong ha katei ka shnong, hynrei donbok ba ha katei ka jingjia ym shymla don ba mynsaw.
Shillong, 31 Risaw:Ka Meghalaya Energy Corporation Limited (MeECL) ha kane ka sngi Nyngkong ka la rai ban siew bai buria T.
6 lak sha ki longiing ba khlad haduh 7 ngut kynthup iba dang don ha kpoh ka kmie, na ka jingshah lympat ha ka ding ka MeECL ha Nongthymmai Neng, Lyngiong, East Khasi Hills District ha ka sngi Palei.
Ki heh ka MeECL ki la shim ba kane ka jingjia ka dei kaba khampher na kiba pher tam.
“Ka jingsiew buria kaba TT.
6 lak yn siew sha kiba haiing hasem jong kiba khlad hapoh kane ka shi taiew", la ong u chairman ka MeECL u Bah PS Thangkhiew haba kren hynne ka sngi sha ki nongthoh khubor.
U la pynpaw ia ka jingsngew lem sha kiba haiing hasem kiba iakynduh ia kane ka apot.
Ka Trisdolin Shangpliang (35) lem bad 6 nalor iwei iba dang don ha kpoh, ki la khlad ha ka jingshah lympat ha ka ding ka MeECL ha iing jongka ha kane ka taiew.
Kiba khlad ki long Kamustar (9), Sngewbhalang (6), Bedingstar Shangpliang (5), Sisharlin (2 ar snem 6 bnai), bad I khyllung ba hynniew bnai hapoh.
U Bah Thangkhiew u la ong ba katkum ka jingtohkit, la kdew ba ka daw ka jingjia ka dei na ka jingbthei ka leilieh bad la ong ba ka dei ka jingjia ba khampher tam namar ba u transformer u don 350 meter na jaka ba don ka iing.
“Ngin dang eksamin ia ka kaiphod", la ong u Bah Thangkhiew.
Ha kajuh ka por, u Deputy Commissioner ka East Khasi u Bah Peter S Dkhar u la thung ia ka jingtohkit magisterial inquiry halor kane ka jingjia ba la khlieh da u BDO u Bah Mark Challam ba un pyndep hapoh shi taiew.
Shillong, 31 Risaw:Ka sorkar jylla ka la pynkylla ia ki kyndon ka MLA skhim da kaba mana ba ki MLA kim dei shuh ban ai jingiarap ia ki kynhun Balang ban thied tiar thied tar kum ki sur pynsawa, tiar shet, ki komputer.
Katkum ka kyndon ba la pynmih da ka State Level Committee ba la khlieh da u Myntri Rangbah ka jylla u Dr Mukul Sangma, ka jingialang kaba 19 tarik Risaw, 2016, ka la shim ia kane ka rai ban buh ia kane ka kyndon ban mana ia ka jingai jingiarap ba iadei beit bad ki kam Balang da ka MLA skhim ia ki kynhun Balang.
“Ki kam kum ka jingialehkai, ki kam tamasa, jingrwai, ki rii dustur kiba iadei bad ki kam niam, ym shah shuh ban mang na ka MLA skhim", la rai ka jingialang, lait noh tang ia ki skul.
Haba iakren bad ki katto katne ki MLA, ki la pynpaw ba kane ka jingleh ka sorkar ki la pynpaw ia ka jingbym iahap ia kane ka jingleh kane ka sorkar namar ba ka la pynduh kynsan kynsan ia kane ka bynta.
Ym tang kane, ka sorkar ka la pynduh ruh ban mang pisa ia ki jingtyrwa ba la phah da ki MLA na ka Construction of Rural Road Programme (CRRP) skhim kaba dei na ka MLA skhim.
Kane ka jingpynduh ka sorkar, ka la pynbitar ia ki MLA khamtam kiba dei na ka liang pyrshah, kiba la kynnoh ba ka dei ka jingleh mon ka sorkar khlem ka jingiathir shwa.
“Bun ki MLA kiba la dep phah ia ka CRRP skhim hynrei ka sorkar ka la pynduh khlem mang pisa satia", la ong ki MLA haba iakren halor kane.
Ki dkhot jong kane ka State level committee ki long u chairman u Dr Mukul Sangma, u myntri C&RD Bah Sniawbhalang Dhar, u myntri PHE Bah Prestone Tynsong, u myntri PWD u MM Danggo, u additional CS u T Tsering, u Principal Secretary u RM Mishra, ka RV Suchiang, Secretary IR Sangma, ka MN Nampui bad ka DD Sangma director ka Housing.
Nongstoin, 2 Naiweing:Kawei ka kali pick up kaba don ia u no ML 05-H-9468 kaba dang kit ruh ia ki nong Iew na Iew Mawdoh bad katba ka dang thmu ban wan  phai noh sha Rambrai ha ryngkat ki passenger hynrei tang hadien katto katne por ba ka la mih na ka tei ka Iew kala kylla noh ha ka wei ka riat ha Madoh.
Kat kum ka tyllong khubor ba la ioh lum na ki pulit  la iathuh ba katei kajingjia kala jia ha ka sngi balang jong kataiew ha ka por 5.
00pm bad ha katei ka jingjia kawei ka long kmie kala khlad noh ha shen bad bun ngut ki la mynsaw namar ba katei ka riat ka long kaba jrong bad kaba la don kumba 300 meter ei eiShuh shuh ki pulit kila iathuh ruh ba ia katei ka long kmie kaba la khlad ha katei ka jingjia la tip kyrteng ka Pliantis Nongsleh 32 na ka shnong Mawbyrkong, bad na ka liang jong ki pulit ka Nongstoin mar ia ioh jingtip mar mar ki la hiar sha katei kajaka.
Ia kadaw jong katei ka jingjia tad haduh ba thoh ia kane ka khubor ym shym la pat tip ba kaei kaba la pynlong ia katei ka kali ba kan noh sha katei ka riat.
Halor katei ka jingjia na kaliang Fourteenson Lyngkhoi u ba dei kum u Chief Adviser ka District Youth Congress u la phah ia ka khubor sngew lem sha  ki ba ha iing ha sem jong katei ka long kmie bad ki ba la mynsaw.
Shillong, 01 Naiwieng:U CEM ka KHADC u Bah Pynshngain N Syiem u la ong ba un nym leit iashim bynta eiei ha kane ka elekshon MDC shiteng samoi kaban long shen ha u bnai ban wan hynrei un shu shong noh ha iing namar ba u dang don ha ka jingshah sospon ha ka party Congress.
Haba iakren mynta ka sngi, u Bah Pynshngain uba la shah sospon ha ka party hynrei uba la shah niew u ‘hero’ namar ka jingieng skhem ban iakhun ia ki ishu ka jaitbynriew, u la ong, “Nga la shah sospon ha ka party, ngan hap ban shong iing beit noh, ngam nym leit ialap elekshon shano shano ruh ha kane ka kynti".
Ka party Congress ka la sospon haduh lai snem ia u Bah Pynshngain halor ka jingai daw, ba u la ialeh pyrshah iaka party hynrei haduh mynta u dang neh kum u CEM ka KHADC namar ka jingkyrshan kiba bun ki MDC hapoh ka shatri ka PDF.
Ha ka jingtwad jingmut jong u nongthoh khubor na ka party Congress, la ai ksai ba ka daw ka jingrai kyrkieh jong ka party ban sospon ia u shwa ban wan ka elekshon, ka dei namar ba u Bah Pynshngain um shym la treh ban kohnguh ia ka jingbthah ka party ba un leit ialap elekshon ia ki kyrtong ka Congress ha kane ka elekshon MDC shiteng samoi.
Katkum ka jingioh khubor, la iathuh ba u Bah Pynshngain u la ai jubab sha ka party ba Kumno yn leit ialap elekshon haba tang ha ka kam iing ruh, ym pat lah ban iapynbeit bad kan long kaba eh ban ai jubab sha ki paidbah ha ka rynsan elekshon.
Ki don kiwei pat ki kyrtong kiwei ki seng sain pyrthei kiba la pyrshang ban iakren ia u CEM ka KHADC ba un leit iarap ban ialap elekshon ia ki hynrei, um shym la treh namar ba ka lah ban ialam da kumwei pat lada un mih madan ban ialap elekshon.
U Bah Pynshngain u la ioh ia ka jingkyrshan jong ki 16 ngut ki MDC na ki 23 ngut ha ka iing dorbar kaba 30 ngut.
Shillong, 1 Naiwieng:Ha ka 25tarik u bnai ba ladep, la kem ia U bah Jobkupar Wahlang bad la pyn ngat ia u, ha ki kyndon U/S 184/185 Motor Vehicles Act, 1988.
La pynngat ia u, ha kitei ki kyndon, da ka Lumdiengjri Traffic Branch bad ka kashari jong ka Kong L Kharshiing Judicial Magistrate First Class, Shillong, ka la dain kunai a u T.
1hajar, namar ba u niah kali thurmur.
Ha kawei pat ka khubor, ha ka 25tarik mynta u bnai, la kem ia U Sibu Swargiary bad la pynngat ia u, ha ki kyndon U/S 177/185 Motor Vehicles Act, 1988, da ka Lumdiengjri Traffic Branch.
La dain kuna ruh ia u, T.
1hajar, lyngba ka Kashari jong ka Kong L Kharshiing.
Ha katei hi kajuh ka sngi, la kam ia U Robert Lamlasuong Singson bad la pynngat ia u, ha ki kyndon U/S 184/185 Motor Vehicles Act, 1988, da ki pulit jong ka Madanrting bad ka Kashari jong ka kong L Kharshiing, ka la dain kunai T.
1,000.
Ha ka 26tarik la kem ia U Richir C.
Marak bad pyn ngat ia u, ha ki kyndon U/S 184 Motor Vehicles Act, 1988, da ki pulit jong ka Laitumkhrah.
Ka Kashari jong ka kong L Kharshiing, ka la dain kuna T.
1,000 ia u.
Ha ka 26tarik mynta u bnai, la kem ia U Barimon Laloo, katba kum ki kyndon U/S 184/185/187 Motor Vehicles Act, 1988, da ki pulit jong ka Lumdiengjri bad ka kashari jong ka Kong L.
Kharshiing, Judicial Magistrate First Class, Shillong Court, ka la dain kuna T.
3,500 ia u.
Nongstoiñ, 1 Naiwieng:Ki ar ngut shipara kiba dei na ka shnong Kaitkohram, West Khasi Hills District ki la lait im na ka jingjia pluh iing kaba la jia ha ka 23 tarik mynta u bnai ha ka por 12.
30 noshngi ei ei, katba ka kmie jong ki ka dang leit saitjain.
Mar ia ioh jingtip halor katei ka jingjia ki katto katne ki nongthoh khubor ha ka sngi ba ar jong ka taiew, ki la hiar sha katei ka shnong ban sakhi da a ki jong ki khmat ia katei ka jingjia bad mar ia poi ha katei ka long iing la lap ba katei ka long iing kala shu shna dara malu mala tang ban shu ioh sah namar ba ia ka iing ka jing ki la bam lut da ki thyliej ding.
Shuh shuh kaba kham isang sot kaba ki nongthoh khubor ki la lap ka long ba ia kitei ki ar ngut shi para la shu pynthiah ha jingthiah ia kaba la shu shna malu mala ryngkat ka jingmynsaw kaba jur bha namar ba jan baroh ki bynta jong ka met ki la pdung lut ha ka jingshah jliah bad thang ha ki thylliej ding kiba klang bha.
Ia kitei ki ar ngut ki hep rit kiba la mynsaw jur la tip kyrteng kum u Betshuwa John Lyngdoh Peinlang 13 snem duna u ba dei u hymen jong u Arbius Lyngdoh Peinlang u ba dang 3 snem ka arta ki ba dei ruh ki khun jong ka kong Makdalin Lyngdoh Peinlang bad u bah Disidarius Myrthong na ka shnong Kaitkohram West Khasi Hills.
Haba pyrshang ban kylli bniah halor katei ka jingjia na ka liang jong ka kong Makdalin Lyngdoh Peinlang ka kmie jong ki tei ki heprit ka la long ba katei ka jingkem ding bad ka jingpluh jong katei ka iing ka la jia hadien ba ki tei ar ngut shipara ki dang shet phan ha la iing hynrei ha ka jinglong khynnah jong u Arbius Lyngdoh Peinlang u ba dei u para jong u tei u hep rit u la kum bakla kumno re kumno bad namar ba katei ka iing ka dang dei ruh artad ka iing skum ki thylliej ding kila pur sted bha ha katei ka iing.
Shuh shuh ka la iathuh ruh hadien ba ka iing ka la kem ding u tei u heprit u ba dei u hymen u la ong ia la u para ban nym rung shuh sha iing, hynrei u bapli ha ka jinglong khynnah u tei u para ba dang lai snem u la rung shapoh ka iing ha kaba ka la pynshaiong ngain ia u tei u hynmen, hynrei namar ka mynsiem jong u tei u hynmem kam shah khlem da khein ia lade u la rung beit shapoh jong ka iing ha pdeng ka ding kaba la klang bha na ka bynta ban ioh sei bad pyllait im iala u jong u para.
Hadien ba u la ioh ban pyllait im ia la u jong u para u tei u hynmen u la leit ban pynrieh noh ha trai jong ka sem blang kaba don kam pajih na katei ka iing, bad wat la hadien ba kitei ki ar ngut kila lait im na katei ka jingjia hynrei pynban kila mad ia ka jingshitom kaba jur bha namar ka jing syllang jong ka jingrhem ha ka met ka phat.
Ka kmie jong kitei ki ar ngut ka la ong ruh ba katkum ka jingiathuh ka jong kitei ki khun la ong ba wat la katei ka iing ka la kem ding, hynrei ia katei ka jingjia ym shym la don ba lap bad iohi bad kat haduh ban da wan poi ki ba ha iing ha sem bad ki kmie ki kpa jong kitei ki hep rit ka ding kaba klang kala dep ban bam duh lut ia baroh ka iing bad kumjuh ia baroh ki jingdon jingem hapoh jong katei ka iing.
Ha katei ka jingleit jngoh ia ka jingsang sot jong katei ka long iing nalor ki katto katne ngut ki nongthoh khubor la iapoi lang ruh u MDC ka Nongstoin u bah L.
G Nongsiej ha kaba da ka jingsngewkhia halor katei ka jingjia u la hap ruh ban iaid da ka kjat kumba shiteng kynta ban poi sha katei ka shnong.
U MDC hadien ba u la iohi ia katei ka jingjia kum ka dak ban pynpaw lem ia ka jingsngewkhia bad sngew lem sha katei ka long iing u la ai ruh ka jingiarap da u khaw ha ryngkat ka pisa sha katei ka long iing, ha kajuh kapor na ka liang jong u tei u MDC haba iakren bad ki nongthoh khubor u la ong ba ki bor District ki dei ban shim khia mador ban phah ia ka lad jingiarap sha katei ka long iing kaba la mat ia ka tei ka jingjia, khamtam ka jingmynsaw jong ki tei ki heprit kaba la I sangsot ban peit.
Ha kajuh kapor u la kyntu ruh ia ki bor ba kham halor ba kidei ban leh ei ei ruh na ka bynta u tei u hynmen u ba la pynpaw ia ka jingshlur u bym shymla khein satai ia la ka jong ka jingim hynrei u la noh beit pum sha ki thylliej ding ba klang tang ban pyllait im iala u para.
Shillong, 01 Risaw:U CEM ka KHADC u Bah Pynshngain N Syiem u la ong ba un dang ap shwa ia ka jingpynbna na u Lat ka jylla ia ki jinglait thylli ki kam chairman, Deputy chairman bad ki EM ha ka KHADC bad hadien kane, un sa shim ia ka rai ban thung thymmai ia ki EM kiba dang lait hadien ba la risain noh ki lai ngut.
Ha ka jingkren mynta ka sngi, u Bah Pynshngain u la ong ba ha ka jingshisha, ia ka shithi risain jong ki lai ngut ki EM, kynthup u Bah Process T Sawkmie, Bah Lamphrang Blah, bad bah Jansing Tynsong la pdiang da ma u, bad ula dep pyntip ruh sha u Lat ka jylla.
“Nga la pdiang ia ka shithi risain jong ki EM bad nga dang ap ia ka jingpynbna na u Lat", la ong u CEM ka KHADC.
U la ong ba ia ka jingthung EM thymmai, kan dei ka mon laitluid jongu kum u CEM bad un sa leh ia kaba donkam ynda la dei ka por.
Ha kajuh ka por, u la ong ba ia kam chairman bad deputy chairman kaba lait thylli mynta, donkam ban khot da ka dorbar kyrpang ban jied thymmai kaban sa pynmih jingpynbna da u Lat ka jylla.
“Hadien ba ngi la ioh ia ka jingpynbna na u Lat ban khot dorbar, ngin sa jied ia u chairman bad deputy chairman ba thymmai ha ka dorbar", u la ong.
Lah ban kdew ba u Bah Mansturdy Nongrem u chairman bad u Bah Donevan Kharwanlang u Deputy chairman ki la risain noh na ka kam hadien ba ka Congress kaba ki don, ka la rai ban shong ha ka liangpyrshah hadien ba ka la sospon noh ia u Bah Pynshngain na ka party.
Shillong, 01 Naiwieng:Ka Tnad ri jingri ka jylla ka la pynpaw ba ka long kaba donkam ban eksamin ia ki jingri kiban shohdoh ban wanrah sha iew khamtam ha jaka die ha Khanapara, ha R-Bhoi district.
U Director ka tnad ri jingri u Dr B Rijal u la ong ba ka tnad sa sdang noh ban eksamin ia ki masi kiba die ha iew Khanapara bad ia kane ka jingiakren la ia mynjur lang hapdeng ki seng nongot doh bad ki seng bhalang ruh kumjuh.
U la ong ba ha kane ka jingiakren la don ka jingiamynjur ba ia ki masi kiba la peit bniah da ki doktor yn pyndait da ki tika ha ka shkor ki masi, hynrei ban pynshisha la ki long kiba lait na ki jingpang yn nym lah hynrei kam iarap ban iada.
Ka jingleh ia kane ka tika kan iarap ban iada na ka jingshallan tuh ia ki masi sha Bangladesh.
La ong ba na ka liang jong ki nongkhaii masi kila pynpaw ba ki kloi ban siew iaki Tika, hynrei ka dor ka long T.
25 tyngka kawei bad mynta kila ioh jingtip ba ki don kiba tang T.
15 tyngka.
U Dr Rijal u la ong ba lada eksamin ia ki masi ban lap ia kiba koit ba khiah katkum ki kyndon kaba ki dei ban bud kan long ha jaka ot doh, kam dei ha jaka die, hynrei ia kane kan buh jingeh namar lada hap ban leh ia ka jingeksamin ha ka rukom ka biang ka doh masi kan poi T.
1000 tyngka shi kilo ha Shillong.
Wat la ka ophis ka duna ki doktor hynrei namar kane ka kam kadei kaba ktah ia ka koit ka khiah ki hap ban phah ia ki doctor na kiwei ki jaka namar u doctor ba don ha Byrnihat um lah ban beh sha Khanapara.
Haba ia dei bad kane ka kam la dep ruh ban ia kren bad u DC, SP jong ka Ri Bhoi District ban peit ba kane ka kam kan iaid beit da ka jingiatreilang bad ki nongot doh masi, Kane ka jingeksamin kan long tang ban iada ban lait na ki masi ba la pang eh.
Shillong, 1 Naiwieng:Ki briew kiba ym lah ban ithuh ki la siat ia u Bah Plestarwell Lawryniang ha ka jaka kaba la tip kum ka Wahumsohpieng ha West Khasi Hills District bad une u rangbah la mynsaw bad la kit ia u sha Civil Hospital Shillong ban phah sumar.
Na ka liang jong ki pulit kila pynlong ia ka jingtohkit ban lap ia ka daw, Na ka liang jong ki pulit mynta ki dang pyrshang ban wad ia ka daw ba balei une u rangbah u la shah siat ha ki riew sniew kiba ym pat lah ban tip.
Na ka liang jong ki pulit ki kyrmen ba kin sa ioh kem ia kine ki nongleh kam sniew.
Jowai, 2 Naiwieng:Uwei u khynnah ba dang 13 snem ka rta uba shong basah ha Mookyrdup Jowai, u la batbor ia kawei ka khynnah 8 snem, katba ha kawei pat ka jingjia, kawei pat ka khynnah 7 snem ka la lait thaw na une u juh u khynnah runar.
Katkum ka jingjur kawei ka longkmie kaba sah ha Iawthymme, Ladthadlaboh, Jowai ka la iathuh ba hynnin ka sngi katba ka khun ba dang phra snem jong ka ka dang wan na skul ha ka por 1:00 pm eiei haba ka la poi ha iewthymmai, utei u khynnah shynrang u la patan ia ka shapoh kawei ka trep iew bad leh-beijot ia ka.
Kawei pat ka longkmie ka la wan ban ujor sha ki pulit halor ka jingdonkti jong utei u juh u khynnah runar ban rahbor bad thmu ban leh be-ijot ia ka, hynrei kumno re ka la lait thaw na kti jong utei u khynnah runar ba dang 13 snem.
Na ka daw ba uba dei dang khynnah ka rta, la aiti ia u sha ka Childline Jowai ha ka por 8 baje hynnin ka miet hynrei mynta ka step dangstep ha ka por 6 baje eiei u la lait phet na kti jong ka Childline, Jowai.
Shillong, 2 Naiwieng:Ka tnat kaba peit ia ki rit paid jong ka All India Congress Committee ka dang pynkhreh ia ki lad ki lynti ban khring ia ki rit paid Khristan, Muslim, Bhuddhist bad kiwei de ki rit paid jong ka thain shatei lam mihngi, ba kin pyniasoh ialade bad ka seng Congress.
La aiti ia katei ka kam, ha U Rejaul Karim Laskar ba un pynkhreh ia ki lad ki lynti, na ka bynta ki phra tylli ki Jylla jong ka dong shatei lam mihngi bad ban ia kynduh ia ki nongialam jong ki seng Congress, ha ki Jylla bapher.
U Laskar, ula ia kynduh ia kynduh ia U bah DD Lapang President ka Meghalaya Pradesh Congress Committee mynta ka sngi, ha kaba ki la ia syllok bad ba U Bah Lapang, ula ai jingmut ruh ban pynrung ia ki katto katne ki mat ha ka kaiphod jong katei ka komiti.
U bah Lapang, ula ia kynduh ruh ia U Hiranya Bora, MLA barim bad U General Secretery barim jong ka North East Congress Co-ordination Committee, ha kaba ki la iakren na ka bynta ban nang pynkhlain shakhmat ia ka NECCC.
Shillong, 2 Naiwieng:Kan don ka jingiakynduh lang jong baroh ki longing longsem ki ban shah ktah hapoh ka project ban pynheh bad pynbha ia ka surok Shillong –Dawki.
La khot sngewbha ia baroh kito ki longing longsem naduh Jingkieng Umshyrpi shaduh Dawki ki ba la ia shim bynta ha ka jing jurip, ba la leh na ka bynta kane ka project.
La khot sngewbha ruh ia baroh ki Rangbah Shnong bad Sordar Raij jong ki shnong ba hap hapoh kane ka surok ba kin ia wan shim bynta lang ha kane ka jingiakynduh.
Kan don ruh ka jingai jingpyntip halor ka jing jurip jaka ba la pyndep , khnang ba baroh kin ioh jingpynshai na kane ka jing jurip jaka ban ban ai ia ka jingiakyrshan halor kane ka jingthmu ba kongsan ban wanrah ia ka roi ka par ha ka Jylla lyngba kane ka surok.
Ka jingialang kan long ha ka 5 tarik u Naiwieng 2016 ha Sanmer Secondary School, ha Sanmer Mylliem Block, ha ka por 12 baje mynsngi, ong ka kyrwoh na U bah YO Rynjah, Advisor jong ka Japan International Corporation Agency (JICA).
Shillong, 02 Naiwieng:Ka War Jaintia Youth Council (WJYC) Amlarem ka sngew dei ban ai jingiaroh ia u EE MeECL Jowai ban dawa moramot bad pynieng thymmai iaki nar ding ba la jan ur ha shnong Bakur.
U Bah Raswai u EE ka MeECL u la shim khia kloi bad u la phah iaki briew ka ophis mynta ban hiar sha Bakur ban leh ia kaba don kam.
Ha kaba iadei bad ka jingpynlip ding ba ju pynlip 7 baje janmiet, ka seng ka kyrpad ia ka ophis ban pynkylla noh sha ka 11.
30 baje mynmiet shaneng khnang ba kan nym thud iaki khynnah skul ba pynkhreh iaka eksamim jongki.
Ka WJYC ka dawa ruh ban pynioh transformer kloi iaka Amlatdoh Amlarem kaba la duh ding la 8 bnai tam watla kane ka shnong ba don ha sub-division kala pynduh nong iaki paidbah ba wan don kam bad iaki khynnah pule.
Ka seng ka kyrpad iaka ophis ban shim khia ban pynioh ding kloi, la ong u Bah Daniel Khongsitu president ka WJYC bad u BahLasting Lamin Gadew u secy.
Jowai, 2 Naiwieng:Ki nongialam ka Raij Elaka Raliang mynta ka sngi ki la wan ban ia kynduh ia u CEM ka JHADC halor ka jingshah sospon u Dolloi ka Elaka, u ma Chawas Lyngdoh ha kine ki khyndiat sngi.
Kitei ki nongialam ka Raij Raliang ka kynthup ia ki 7 ngut ki Rangbah Kur bad kumjuh ruh ki dkhot ka Raij ha ryngkat u Rangbah shnong katei ka shnong.
Kitei ki rangbah ka Raij Raliang haba iakren bad u CEM ka JHADC, u ma Thombor Shiwat, ki la pynpaw ia ka jing sngewkhia halor ka rai ban sospon ia u Dolloi ka Elaka namar kane ka jingshah sospon jong u ka ktah shi katdei eh ia ka niam ka rukom ha katei ka Elaka.
La iathuh ba u Acting Dolloi uba la thung da ka District Council um lah ban pyndep ia ka niam ka rukom namar tang u Dolloi pura hi uba lah ban pyndep ia baroh ki kam niam hapoh ka Elaka.
“Ka Elaka Raliang ka khampher na kiwei pat, namar ngi hap ban pdiang ia u Doloi uba jop ha ryngkat ka niam ka rukom bad wad ban thung ia u Acting Dolloi ruh hap ban rai da ki ‘7 waheh’, bad kane ruh tang ban pyndep ia ki kot ki sla ba donkam jong ki paidbah ka Elaka, hynrei um lah satia ban pyndep ia ka niam ka rukom", la ong u rangbah ka kur Suchiang, u ma Ribait Suchiang haba iakren bad ki nongthoh khubor hadien ka jingialang bad u CEM.
“Ngi la kyrpad ia u CEM ban weng ia u Acting Dolloi khnang ba u Dolloi Lyngdoh un ioh ban pyndep ia ka niam ka rukam ha une u bnai Naiwieng bad NOhprah ba don ka Kopati Puja", la ong ki 7 Rangbah kur ha kaba la bynrap ruh ba ka JHADC ka lah ban sospon ia u Dolloi hynrei ym ban thung Acting Dolloi.
Na ka liang u CEM u la ong ba um lah ban rai halor kane ka jingkyrpad jong ki, hynrei u la ong ba un leit rah ia ka sha ka Executive Committee bad ka shnong ha ka EC ban pyrkhat ia kane ka jingkyrpad jong ki nongialam ka Raij Raliang.
Jowai, 3 Naiwieng:Ki lai tylli ki sengbhalang na Rilum Jaintia kata ka Khasi Students Union Jaintia Hills District Unit, Ka Hynniewtrep National Youth Front Jaintia Hills, bad ka Jaintia Awakening Movement Central Body ki la pynpaw ia ka jingsngewkhia kaba khraw halor ka jinglong jingman bad ka jingmih ki kynrum kynram hapoh Jaintia Hills District kata hapdeng u CEM ka JHADC bad ki Dolloi.
Lah ban pynkynmaw ba ha kine ki khyndiat ba la lah ka EC jong ka Seng Congress ha Jaintia Hills Autonomous District Council ka la sospon jubor ia 7 ngut ki Daloi bad kala weng syndon ruh ia 3 ngut ki Acting Daloi halor ka jingkynnoh ba ki donkti ha kaba buh khyrdop khrong khajna beain ha ki surok bah.
Ha ka kyrwoh ba la pyllait da ki tei ki lai tylli ki sengbhalang napoh jaintia hills ki la ong ba kum ki seng kiba peit iaka eh ka shon jong ka jaitbynriew kim kwah ba kine ki kynrum kynram bad ki jingbym ia sngewthuh jingmut kan mih hapdeng ki khlieh nongshynshar Elaka bad ka JHADC.
“Ngi kwah ba kane ka jingeh bad ka jingiakawang ktieh hapdeng ki arliang mamla kan kut noh shisyndon hi “ la ong ki nongialam ki lai sengbhalang, “Ngim kwah ba kan don ka jingiashrut hapdeng para mangi" ki la ong shuh shuh.
Ki lai tylli ki sengbhalang ki la kyntu ruh ia baroh ar liang ban ia poi shaka jingiasuk markylliang bad ban pynkut nkh shisyndon ia kane ka jingkynrum kynram ka bym wanrah jingmyntoi eiei iaka jaitbynriew.
Kumba ka long mynta naka liang ki 18 tylli ki Elaka ki la pyrshah jur iaka jing sospon iaki Daloi bad ki la dep phah jingthoh ruh shaduh u Myntri Rangbah ban pynpaw pyrshah iaka hukum kaba la pynmih daka.
Shillong, 2 Naiwieng:Mynta ka sngi, U Bah Phren Kongwag, 70 snem, Sordar ka Raid Mukertila, ula lait salit na ki tyrsim ka jingiap, haba ula btuit harud ka surok kaba khlad na Dawki sha Umsyiem.
Katei ka jingjia, ka la jia ha ka por 4.
30 nohsngi mynta ka sngi, katba u dang wan phai na Dawki bad ha ka jingkiar ia ki trok kit maw, ula leit iuh ia uwei u maw ha rud surok bad mar kumta hi, u maw ula tyllun bad utei u rangbah, ula dei ban hap sha ka thwei ba jylliew jong ka Wah Umngot; hynrei, ha bym pat thaw la ka sngi,la ioh ban bat skhak na ki kti jong U Sordar, da ki pyrsa shynrang jongu, kiba don lang ha syndah jongu bad kumta, la ioh ban tan ia ka met jongu, kaba la dei ban hap sha thwei.
Katei ka jingjia, ka la pynkhih bitar ia ki nong Umsyiem, kiba la thmu ban khang lynti ia kitei ki trok kit maw, kiba la pynthut shi katdei ia ka leit ka wan jong u paidbah ha kine ki sngi, hynrei la sngewthuh ba U Sordar, ula iakren dalade ia U SDO jong ka tnat National Highway, ha kaba utei u ophisar jong katei ka tnat, ula kular, ba un khot kyrkieh noh ia ka jingialang jong ki trok kit maw, na ka bynta ban weng noh ia kane ka jingeh ki paidbah kiba sah kut kali bad shah khang lynti ha kitei ki trok kit maw, la bun bun bnai mynta.
Lah ban pynkynmaw, ba ka jinghiar ki trok kit mawshun na ka surok bah Pynursla sha Tamabil, ka la pynmih ia ka jingeh kaba khraw, ha ka leit ka wan ki paidbah jong ka thain Dawki, Umsyiem, Umkrem, Pyrdiwah ha kine ki bun bun bnai ba ladep, ha kaba ki kali ki sahkut da ki bun bun kynta ha pdeng jong ka Dawki haduh shajan Umsyiem bad kane ka la buh jingeh ia ki nongpang, kiba dei ban leit kyrkieh sha Hospital bad kumjuh ia ki nongleit nongwan, kiba la sahkut ha ka jingshah khang lynti jong kitei ki trok kit mawshun.
Shillong 02 Naiwieng:Ki samla pule kila hap ban shu iathngian tang ban ioh jaka shong klas bad kane ka la jia ha ka Sohra Govt College.
Hynne ka sngi, u MLA ka Sohra Bah Titossterwel Chyne lem bad u Syiem ka Hima Sohra, Paiem Freeman Singh Syiem bad ki Rangbah Shnong ka thain, ki la iakynduh ia ka myntri ka sorkar jylla ka Deborah Marak ban kyrpad ba ka sorkar ka dei ban leh kloi ban pynbeit ia ka jingeh jong kane ka kolej sorkar.
Haba kren sha ki nongthoh khubor hadien ba la iakynduh ia ka myntri, u Bah Chyne u la ong ba ka jingleh bein ka sorkar jylla, ka la pynlong ia ki samla pule naduh klas XI haduh Degree kiba don 1500 ngut ban shu iashong khapngiah ha ki kamra barit jong kane ka kolej.
U la ong ba hadien ba ka sorkar ka la phiah ia ka klas XI bad XII, la rai ba ia ki klas yn pynlong ha Normal Training School kaba jngai 2 km na ka kolej hynrei, kane ka rai ka sah khlem long kam namar ba katei ka skul ka don hapdeng jingjot rathai ka bym long satia ban pynlong klas.
Katkum ka jingong u MLA, T.
25 lak la mang da ka sorkar ban moramot ia kane ka skul da ka jingthmu ban rah noh ia ka klas XI bad XII sha katei ka skul, kiba don 500 ngut hynrei kane ruh kam shym la urlong satia.
U la ong ka jingwan kynduh jongki, ka long ban pynbeit ia kane ka jingeh jong ki samla pule, ka jingtei bad ban plie noh ia ka Science bad Commerce.
U MLA ka Sohra u la ong ba ka myntri ka la pynthikna ba ka sorkar kan thaw lad ban pynbeit ia kane ka jingeh bad kan iakren bha ha ka jingialang kaban long shen.
Ha kajuh ka por, kane ka kynhun jong ki Rangbah Shnong ki la kyntu ia ka myntri ba peit ia ka Higher bad Technical Education ka Kong Roshan Warjri ban tuklar ia kane ka jingeh jong ka kolej bad ki samla khamtam ia ka jingmang pisa ba T.
16 klur ban shna ia kane ka kolej.
Shillong, 02 Naiwieng:Ka BJP ka la ong ba ka don hapdeng ka jingmyrmen ban jop ha kiba bun ki jaka ha kane ka elekshon MDC shiteng samoi ha ki 7 tylli ki konstwensi, khamtam na Laban-Mawprem, Mairang namar ba ki la don bun bha ki dkhot ka party ha kine ki jaka.
Ha ka jingiakren bad u President ka BJP u Bah Shibun Lyngdoh u la ong, “Ngi la don jingkyrmen ban jop lut namar ba baroh ki konstitwensi, ngi la don ki dkhot palat 3 hajat ngut eiei".
U la ong ba na Mairang lei, hynne ka sngi ruh, ki nongkyrshan jong kiwei ki party kum na UDP, Congress bad na HSPDP ki la wan ban iasoh bad ka BJP ha ka thain Nongkhlaw.
“Ngi don jingkyrmen bha na Mairang, na Laban-Mawprem, War East bad wat na Nongkrem ruh namar ba ki paidbah ki la sdang ban sngewthuh ia ka nongrim ka BJP ban wan iasoh bad kyrshan ia ki kyrtong jong ngi", u la ong.
Katkum ka jingong u Bah Shibun, ha ka jingshisha ka party, ka la sngew don jingkyrmen ban jop na baroh 7 tylli ki jaka bad ka jingsngew skhem ka long namar ba ki dkhot ha man ki konstitwensi kim duna ia ka lai hajar ngut nalor ki paidbah ba shu wan ban kyrshan ia ki kyrtong jong ka seng.
Lah ban kdew ba ka BJP ka la pynieng ha baroh hynniew tylli ki konstitwensi ha kane ka elekshon MDC shiteng samoi ba kynthupu Bah Hubert Marbaniang na Laban-Mawprem, ka Kong Mamiry Nongkhlaw na Nongkrem, Bah Kyntiewborlang Syiemlieh na Nongspung-Sohiong, Bah Counsellor Singh Wahlang na Nongkhlaw- Mairang, Bah Thandarsing Warjri na Pariong-Mawthadraishan, u Bah Denestar Pariong na Rambrai-Jyrngam kiba hap ha KHADC bad u Bah Kmenlang Kyndait na 7 War-East constituency kaba hap ha ka JHADC.
Shillong, 02 Naiwieng:U MDC phet seng na ka party Congress u Bah Neil Antonio War u la lah ban leit iathong shongkurim noh bad ka party thymmai ka BJP shen.
U Bah Antonio u MDC ba jop na Laitumkhrah la ar sien na ka Congress, u la don ka jingiakren bad ki nongialam ka BJP ha kane ka jylla ba un rung noh ialade sha kane ka partykaba synshar ha ka sorkar pdeng ha ka ri India.
“Ngi dang iakren, ngim pat shim rai haduh mynta.
La kumno kumno ngin sa shim ia ka rai lashai ne lashi sngi halor kane", la ong u President ka BJP u Bah Shibun Lyngdoh.
U la kubur ba ka la don ka jingiakren hapdeng ka BJP bad u Bah Antonio ha kine ki sngi tangba ka rai kaba kut, ym pat shim satia namar ba kam pat poi sha uta u pud ban pynbna ia ka rai.
“Ngin iashong biang lashai la shi sngi bad kaei kaba ngin sa shim ia ka rai ngin sa pynbna paidbah", u la ong u Bah Shibun uba dang don mynta ha nongbah Tura ban pynkhlain ia ki kam party.
Katkum ka khubor ba la iohlum, la iathuh ba ka la don ka jingiakren pynbeit hapdeng ki nongialam ka BJP bad u Bah Antonio ha kine ki sngi ka la iaid naduh ba u la mih na ka party Congress hynrei kim pat poi sha ka bynta ba kin iasei madan.
U Bah Shibun u la iathuh ba haduh mynta, ka jingiakren ka dang long tang bad u Bah Antonio, hynrei kiwei ki MDC kiba phet na ka Congress, kim pat wan ban iakren eiei la ki don jingkwah ne em ban iasoh bad ka BJP.
La sngewthuh ba ka BJP ka lah ban pdiang beit lada kine ki MDC ki kloi ban wan ban iasoh bad ka party tangba kin sa shong jingialang ban shim ia ka rai.
San ngut ki MDC ka Congress kynthup u Bah Antonio, Bah Banteidor Lyngdoh, Bah Hadrian Lyngdoh, Bah Albinus Lyngdoh bad Bah Victor Rani ki la mih noh na ka party Congress hadien ba u nongialam jongki, u Bah Pynshngain N Syiem u la shah sospon lai snem ha ka party.
Ka jaka hiar liengsuin ha Mechuka, kaba don hajan ka wah Yargyap, ha West Siang district jong ka Arunachal Pradesh la pynkiew kyrdan ha ki khyndiat sngi ba ladep bad katei ka jaka, ka dei kaba don shibun ka jingthut ha ka leit ka wan, kaba dei ban leit sha Dibrugarh, kaba don 500Kilometre, namar ba ki don ki jingthut kiba har rukom, kum ka jinghap khyndew bad kaba hap ban iaid haduh ar sngi kynthih.
La pynhiar ia ka liengsuin C-17 ha ka 2tarik Naiwieng bad katei ka pyni, ba ki shipai suin, ki lah ban poi mynta da kaba suk sha katei ka jaka kaba kyndon ruh.
Ki shipai suin, ki iathuh ba kin dang iai bteng ban pynbha ia kiwei pat ki jaka hiar liengsuin ha Arunachal Pradesh, na ka bynta ban iarap ia ki jingdonkam ba kyrkieh jong katei ka Jylla.
Shillong, 3 Naiwieng:La pynlong ia ka taiew ban pynsngewthuh ia ki paidbah halor ki kam bamsap, ha kaba la rakhe da ka POWERGRID, Shillong.
Mynta ka sngi, la pynlong ia ka jing ia iaid paidbah, da ki nongtrei jong katei ka tnat, ha kaba la ia shim bynta lang da ki khynnah skul jong ka Dr.
Radhakrishnan Boy’s H.
S School bad ka Umpling (R) Girls H.
S.
School, Umpling , Shillong.
Ki khynnah skul, ki nonghikai bad ki nongtrei ki ia don bynta lang, ha katei ka jing ia iaid paidbah ban pynsngew halor katei ka jing sngew pyrshah bamsap.
Jowai, 3 Naiwieng:Ka kam leh be-ijot ia ki khynnah ki khyllung kiba dang rit rta ka la jyllei bha ha West Jaintia Hills ha kaba jan man la u bnai, 1 haduh 4 ngut ki la don beit ki khynnah rit kiba la shah leh be-ijot bad kane ka long tang kito ki kes kiba la register mukotduma ha Jowai Police Station lyngba ki Outpost kiba hap hapoh ka Jowai PS.
Tad haduh u Risaw mynta u snem ki ladon haduh 18 ngut ki khynnah kiba dang hapoh ka rta kiba la shah leh be-ijot bad ki pulit ki la register kes hapoh ka kyndon POCSO Act.
Nalor ka jingshah leh be-ijot ne bat tnga jubor ki khynnah kiba dang hapoh ka rta, ki don haduh 3 tylli ki kes pyrshah halor ka jingshah leh be-ijot ki khyntei ba la palat ia ka rta khynnah.
Shuh shuh ha kaba iadei bad ki kam shah pyniap ka Jowai Police Station ka la ioh ban register mukotduma haduh 9 tylli.
Ka kam leh be-ijot ka la jia khambun eh kidei kiba la leh hi da u kpa-nah bad don ruh ki khep da kiba marjan iing jan sem.
Lait noh tang kawei ka ha kaba u khynnah 13 snem u la donkti ban bat tnga jubor ia kawei ka khynnah 8 snem ha kane ka 1 tarik une u bnai katba kawei pat ka khynnah 7 snem ka la lait salit na kti utei u juh u khynnah runar.
Haba iakren bad u SP ka West Jaintia Hills, u R.
Muthu, u la ong ba ka jingjyllei ka kam shah batbor ki khynnah ka long na ka daw jong ka jingiapait shiing shisem.
“Bun ki iing ki sem kiba iapait ia pra hadpeng u lok bad ka lok, kumta kane ka wanrah ia ka jingshah ban bein ha ki khun jong ki.
Na kaliang u OC ka Jowai Police Station, u bah TJ Synrem pat u la ong ba ka jingshah leh batbor ki khynnah ka jia hapdeng ka khun nah bad u Pa-nah bad kane kadei na kadaw ka jingshongkha bun sien hadien ba la iakhlad bad u lok uba nyngkong.
Ban duh lah ban tem ia kane ka jingeh ha ka imlang ka sahlang, u bah Synrem u la ong ba donkam ia ka iing bishar badon burom ba kan pynstet ia ka jingbishar bad ban pynrem ruh ia kito kiba donkti khang ba kan long ka jingsneng ia kiwei.
Ka longkmie kaba ym don kpa ki khun shuh kadei ban pyrkhat bad ban husiar na kaba ioh kpa nah ia ki khun namar bunsien ka jingshah batbor ka jia hapdeng u kpa-nah bad ka khun nah.
Shillong, 03 Naiwieng:Ka Meghalaya Veterinery Services Association, Shillong lem bad na ka tnad na Bhoi, kan pynlong ia ka prokram ai jinghikai ia ki paidbah nongri jingri ha ka 4 tarik Naiwieng, 2016 ha Pynthor Shnong, Lum-daitkhla hajan madan Kurkalang, Bhoirymbong halor ka phang, ‘ka ri jingri-ka lad ai kam ai jam’.
Ha kane ka sngi, kin don ki stad ha ka kam ri jingri ban ai jingshai ia ki paidbah kiban wan na ki shnong bapher bapher jong katei ka thain, la ong ka kyrwoh na Dr DT Sun, Joint secretary MVSA.
Shillong, 3 Naiwieng:Ka Public Accounts Committee (PAC), ka la rai ban khot hajir ia ki heh jong ka MeECL bad ka tnat bor ding jong ka sorkar Jylla, halor ka jing bym lah jongki ban ai jingiada kaba pura ia u paidlang ka Jylla, uba pyndonkam bor ding.
“Ki don shibun ki jing ujor pyrshah ia ka tnat bor ding bad katei ka pyni, ba kam don ka jing iaid beit ha katei ka tnat bor ding" ong U bah Paul Lyngdoh uba dei u lamphang jong ka PAC, ha kaba ula ong ba ka komiti kam hun satia ia ki jingtreikam jong katei ka tnat.
Halor ka jingiap jong ki hynniew ngut ha ka long iing ha Lyngiong, U Bah Paul, u ong ba katei kan lah ban long ka kam pyniap briew bad kumta ka PAC, ka kwah ban tip bniah, ba ka lah ban dei na ka jingleh torti jong katei ka tnat sorkar, kaba la pyniap ei ia kitei ki hynniew ngut na kawei ka long iing.
La sngewthuh ba ka PAC, kam mynjur ruh ban siew tang T.
1lak sha iwei na kitei kiba iap bad kumta la bthah, ba kin wan ban hajir ha ka 15tarik mynta u bnai.
Ka PAC, ka la khot hajir ruh ia ki ophisar jong ka tnat ka koit ka khiah, ha ka 15tarik Naiwieng bad ka daw, ka long, ba ki mih shibun bah ki jing ujor, halor ka jing bym larkam ka jing pyntreikam jong ka skhim Meghalaya Health Insurance Scheme (MHIS) ha ka Jylla.
Shillong, 03 Naiwieng:Ka Betasi Tv bad ka seng CSWO mynta ka janmiet ki la pynlong ia ka jingthang mombati ha Khyndai Lad ban pynpaw ia ka jingsngewlem sha kito kiba ha ha sem jong kiba la khlad noh na ka jingbat ka bor ding elektrik ha ka shnong Nongthymmai –neng ha Lyngiong ha kaba hynriew tylli ki mynsiem briew kila duh eh na ka juh ka iing.
Ha kane ka sngi da ki bun spah ngut ki briew kila ia mih ban ia shim bynta ha kane ka jingiathang mombati ban pynpaw ia ka jingsngewsih haba ki don kum kine ki jingjia bad kane ka lah ban dei na ka jingbym salia jong ka MeECL ban peit ia ka kam kaba ka dei ban leh.
U Bah Thomas Passh President jong ka Youth Wing jong ka party KHNAM haba kren ha ki lad pathai khubor u la kynnoh ba kane ka jingjia ka dei na ka jingleh bym suid niew ka MeECL.
Kum ki paidbah kin nym lah shuh ban iai shah ia kane ka jingleh bym don jingkit khlieh jong ka MeECL.
Kum kine ki jingjia kam dei tang mynta hynrei la don ruh ka jingjia kaba dang shen ha Sohiong bad ha kiwei ruh ki jaka bad u la ong ba wat tang ia ki post eleltrik kiba la jan khyllem ruh ka MeECL ka ong ba kam lah ban bujli ia ki namar ba kam don pisa kane ka long kaba kim lah ban pdiang.
Ka Batesi Tv bad ka seng CSWO ia kaei kaba mih na kane ka jingthang mombati ban oh syniang sngewlem da ki paidbah, ia kane ka jingmih kin leit ban ai jingiarap sha kito ki long iing kiba la ngat ha kane ka jingjia ba sngewsih ha Nongthymmai-Neng ha Lyniong.
Shillong, 3 Naiwieng:Ka Meghalaya Pradesh Youth Congress, ba la ialam da U Richard Marak, ka la pynlong ia ka jing ia lum lymbung mynta ka sngi, ha Congress Bhawan, Shillong bad ka daw ka long halor ka jingshah kem jong u Rahul Gandhi Vice President jong ka seng, ha ka por ba u leit jngoh ia u shipai ba pyniap ialade, U Subedar RK Grewal, uba pyniap ialade na ka daw jong ka jing bym ioh thikna ka bai bam tymmen, lane kaba ki ong One Rank One Pension.
Ha katei ka jing ia lum lymbung, la don lang U Bah James S.
Lyngdoh, Working President, MPCC, ki General Secretary ka MPCC, ka kong Joplin Shylla, President Meghalaya Pradesh Mahila Congress bad kiwei de ki dkhot.
Ka jingialum lymbung ka kren pyrshah jur halor katei ka jingkem ia U Rahul lem bad kiwei de ki dkhot jong ka AICC, ha ryngkat bad kiba ha iing jong utei u shipai uba iap.
Ki jingthoh pyrshah ha katei ka jing ia lum jong kitei ki samla Congress, ki kynthup “Ka India ka mad ia ka synshar thombor, kaba khlem iathuh briew bad phi sngew kumno ia ka sorkar kaba hukum ia ka jinglong jingman jong u riew paidbah".
Ka MPYC, ka dawa ruh ba dei ban weng noh ia U Police Commissioner jong ka Delhi lane ba u dei ban hiar shuki mardor.
Ka MPYC, ka dawa ba U Modi, uba la buh jingkular, na bynta ka jingsiew bai tymmen ia ki shipai lane ka OROP, ba un pynurlong ia ki jingkular jongu lane ba u dei ban hiar shuki noh.
Jowai, 03 Naiwieng:U ma Justine Dkhar, Parliamentary Secretary ka Sorkar jylla, mynta ka sngi u la plie ia ka jingai sumar ei bad sam dawai ei kaba la pynlong da ka Meghalaya Cement Limited (MCL) ha ka shnong Wahiajer Narpuh East Jaintia Hills District.
Haba sdang ia katei ka jingai sumar ei sha ki paidbah nongshong shnong, la pynlong ia ka jingialang lyngkhot ha kaba la iadonlang ki heh jong ka Company kynthup ia u President, RK Pareek, Vice President, GS Sodhi, u Rangbah shnong, ki paidbah nalor ki doctor bad ki nongiarap jong ki.
Haba kren ha katei ka jingialang, u ma Justine Dkhar u la ong ba ka jingkoit jingkhiah ka long ka spah kaba khraw bad ka long kaba donkam ym tang ia uba don spah, hynrei wat ia uba duk, u rit u ria kum juh ia u heh u hain.
“Haba ngi ioh ia ka met kaba koit kaba khiah, ngi kmen bad ki lah ban pyndap ia ka iing ka sem, hynrei lada ki duhnoh ia ka, ki jingjynjar ba bun jait kin wan lynshop ha ka longing jong ngi", la ong u ma Dkhar.
U la kyntu jur ia ki paidbah ban wan ia shim bynta sha kum kine ki jingsumar ei.
Na ka liang u heh ka MCL, u President R.
K.
Pareek, u la ong ba ia kane ka jingsumar ei la pynlong na ka por sha ka por kum shi bynta ka jingtreimon sngewbha sha ki paidbah lyngba ka tnad Corporate Social Responsibility.
U la iathuh ruh ba kane ka jingsumar ei mynta ka sngi ka long na ka bynta ki paidbah jong ki ar tylli ki shnong- ka Thangskai bad Wahiajer Narpuh.
Kum kane ka program yn sa pynlong ha ka shnong Chiehruphi ruh.
Kiwei pat kiba la ai jingkren ki kynthup ia u Doctor badei peit ia ka Lum shnong PHC, u Rangbah Shnong ka Wahiajer, u ma Sibiren Sumer.
Ia ka jingsumar ei la pyniaid da ki lain gut ki doctor kynthup ia u Dr.
Marbaniang ka Lumshnong PHC bad ki staff jong u bad kum ki Doctor bad ki staff na Topcem Health Centre.
KI don haduh 207 ngut kiba la wan ban ioh jingsumar ei ha katei ka sngi.
Shillong, 03 Naiwieng:Saw tylli ki shnong kynthup ka Syllai U Lor Mylliem, Kyndong Nongkyntir, Rngi bad ka Mawiong Mylliem nalor ka Lyngkien Shyiap ki la ong ba kim don kano kano ka jingpyrshah ia ka Seng Khasi ha kano kano ka bynta, hynrei ka jingpyrshah ka long ia u Lyngdoh ka Raid Mylliem uba la ai ia ka jaka khlem ka jingiapynbeit bad jingiasngewthuh lang hapdeng ki shnong kiba peit ba sumar ia ka jaka.
Ha ka kyrwoh khubor ba la pyllait da ki Rangbah Shnong jong kitei ki shnong, ki la ong ba ha u snem 2010 ki la ioh jingtip ba u Lyngdoh ka Raid Mylliem u la ai jaka sha ka Seng Khasi Mylliem bad ki shnong ki la ai ka jingujor lyngba ki shithi ha u Lyngdoh bad ka Dorbar Raid bad la ai kopi ruh sha ka ophis jong u Syiem ka Hima Mylliem.
Hadien kane u Lyngdoh u la phah ia ar ngut ki Myntri, u Myntri C Kharkongor bad Myntri Kurkalang (ba la khlad noh) ban mihkhmat na ka liang ka Durbar Raid.
Ha ka jingialang hadien ba ki la iohsngew ba ka la don ka jingpyrshah na ki paidbah ha kata ka jingialang, kine ki Myntri ki la kular ban pynsangeh noh shwa ia kane ka jingai jaka jingthang briew bad ia kane ka kam ki la kular ban sa pyntip sha ka Durbar Raid bad ba kin sa pyntip pat sha ki shnong halor katei ka kam.
Hynrei, kyndit kynsan ha ka 23 tarik Nailur 2016 la ioh jingtip ba u Acting Syiem ka Hima Mylliem un wan ban plie ia u mawnongrim ban shna Kpep thangbriew ha katei ka jaka ba la ujor lypa mynshwa kata ha u snem 2010.
Ki nongialam shnong ki la ia leit kyrkieh sha iing Durbar u Syiem Mylliem ban iakynduh ia u Lyngdoh Raid pynban um shym la don ha ophis bad la iakynduh noh ia u Acting Syiem ka Hima Mylliem ha kaba la kyrpad ba un pynsangeh noh shwa ia katei ka jingthmu plie ia u mawnongrim.
U Acting Syiem ruh u la kular ban leh kumta hynrei pynban ha ka step 24 tarik la ioh jingtip ba u Lyngdoh Raid Mylliem da lade hi un wan ban plie ia uta u mawnongrim khlem da sngap shuh ia ka jingud jingkyrpad jong ki nongsynshar shnong bad ruh ki paidbah.
Ha katei ka sngi ha ka por 2 baje, u Lyngdoh Raid ryngkat ka kynhun jong u, u la wan sha katei ka jaka ban plie ia u mawnongrim ha kaba la ioh ban iakynduh markhmat bad ba la ia kren bad kyrpad ba un pynsangeh noh shwa ia kane ka kam bad ban khot sha ka miej jong ka jingiakren ban ia pynbeit, namar ba kane ka kam ka dang don ha ka jingsahteng la kham slem.
Hadien kata u Lyngdoh u la mynjur ban pynsangeh noh shwa da kaba kyrpad ban ailad ia ka Seng Khasi ban pyndep ia ka nguh ka dem jinglehniam jong ki.
La pyndep ia ka jinglehniam jong ki khlem kano kano ka jingpynwit bad hadien kata la ia mih noh na katei ka jaka ha ka suk ka sain kumba la sakhi lang ruh da ki briew jong ka ain.
Pynban kaba sngew lyngngoh ka long ba ki nongialam jong ka Seng Khasi Mylliem ki pharep ha kiba har rukom pyrshah ia ki nongialam shnong da kaba ai ruh da ka FIR sha ki pulit, la pynkut ka kyrwoh na ki Rangbah Shnong.
Shillong, 3 Naiwieng:Ki nonghikai Diploma in Elementary Education (D.
El.
Ed) jong u 2013, kiba don kumba 4 hajar ngut ki la rai ban pan jingshai na ka bor pyniaid ka National Institute of Open Schooling (NIOS) kaba don ha Delhi halor ka jingslem jongka, ban pynbna ia ka result thymmai kaba ki la ialeh hadien ba la mih ka huri hura.
Kane ka rai la shim ha ka jingialang kaba long mynta ka sngi ha Khasi National Dorbar Hall hadien ba kane ka bor pyniaid ka la shu sngap wat hadien ba ki la dawa ba ka dei ban pynbna ia ka result thymmai, kaba la kular ruh da u Director ka NIOS Guwahati ban pynbna ia ka result thymmai ha ka 31 tarik Risaw.
Kine ki nonghikai ba dang shah hikai, ki la rai ban ai da ka dorkhas sha ka Kong Roshan Warjri ka myntri ka tnad Higher & Technical Education ha ka 7 tarik Naiwieng, ba kan tuklar ia kane ka kam.
“Ka la long 9 bnai naduh ba ngi la dawa hynrei kam shym la leh eiei kane ka bor ba dei peit bad kam don satia kano kano ka dak ba kin pynbna ia ka result thymmai bad kane kala buh ia ngi ha ka jingeh", la ong u Bah JJ Lyngkhoi u Convenor D.
El.
Ed East Khasi Hills haba kren sha ki nongthoh khubor hynne ka sngi.
U la ong ba ki ophis ka NIOS ki la shu niat na kawei sha kawei pat.
“Ka ophis Shillong ka kynnoh ia ka Guwahati bad na Guwahati ki kynnoh ia ka ophis ha Delhi bad namar kane, ngi la rai ban leit iakynduh noh dalade sha Delhi ha ka 15 tarik Naiwieng, ban pan jingshai", la ong u Bah Lyngkhoi.
U la ong ba lada ka jingleit sha Delhi kan nym pynhun, kim banse ban mih madan noh ban iakhih ha surok.
U la kynnoh ba ki don shibun ki jngdkoh ha ka jingpyniaid ka NIOS.
“Ki don ki nonghikai kiba ioh mark palat ia kaba dei, bad kiba khlem ialeh ruh ki pas bad ki code ruh ki bakla", u la ong bad bynrap ba lada ka treikam ha kane ka rukom, kim banse ban shu pynsangeh noh ia ka jingtreikam ka NIOS ha Laitumkhrah.
Ha kane ka jingialang la wan ban iashim bynta lang ki nonghikai na East Khasi Hills, Ri Bhoi, West bad South West District, Jaintia Hills lem ka jingdonlang ki nongkitkam ka Meghalaya SSA School Association (MSSASA).
Shillong, 04 Naiwieng:U MDC ka Laitumkhrah ba phet noh na ka Congress u la ong bah Neil Antonio War u la ong ba ula lum ia ki nongkyrshan jongu ka Laitumkhrah mynta ka janmiet ban shim ia ka rai ban leit iasoh noh sha ka BJP kaban pynlong ia ka jingpdiang ia u lashai ka sngi.
Haba kren ha kane ka janmiet, u Bah Antonio u la ong ba ka jingthmu jongu ban leit rung sha ka BJP kam dei marwei dngung hynrei un ialam lang ia ki paidbah nongkyrshan jongu.
“Ngin iakynduh lashai bad ka BJP, ngam nym rung marwei, nga la shong jingialang bad ki nongkyrshan bad ki nongialam", la ong u Bah Antonio.
U la ong ba ka rai kaba shai kdar ia u ban iasoh bad ka BJP kan long lashai ka sngi, kaba dei ka sngi kaba kut artad bad lada ka biang, yn iateh ktien syndon ban long u dkhot ka BJP.
“Ngim pat iarai kut hynrei lashai ngin iarai kut", la ong u Bah Antonio.
Ha kajuh ka por, u MDC ka Laitumkhrah u la ong ba ka jingphet noh jongu na ka Congress, ka dei namar ba ki mat ne ishu ka jaitbynriew ki kham kordor ban ia ka party.
“Ngam kwah ban kynthah ia ka jingkren jong ka Kong Ampareen Lyngdoh, nga mih na ka Congress namar ki ishu, kiba don hakhmat.
Ka party ka wan hadien, ki ishu ki wan hakhmat", u la ong.
U la bynrap, “ngam kwah ban long nongmihkhmat khlem budlum, ngi dei ban don ka nongrim kaba skhem ban ialam ia u paidbah".
Hynrei na ka liang ki nongialam ka BJP ki la pynthikna ba u Bah Antonio un shah pdiang burom lashai ka sngi sha ka BJP ha kaba u nongaiktien ka BJP na Delhi un wan ban iadon lang ha kane ka sngi, kaba ka BJP ka niew ba kan long kaba kyrpang tam ia ka, ban ioh MDC ha KHADC.
La sngewthuh ba ym tang u Bah Antonio, hynrei ki don kiwei ruh ki MDC kiban sa wan iasoh bad ka BJP ha kine ki khyndiat sngi ban wan.
“Lashai ngin pdiang burom ia ar ngut ki MDC, uwei u Bah Antonio bad uwei na Garo Hills", la ong u General secretary ka BJP u Bah David Kharsati bad bynrap, ‘tangba ym lah ban tip, ioh ynda la dei ka por ban pdiang burom ki lah ban wan saw ne san ngut pynban ki MDC lashai’.
Amlarem, 04 Naiwieng:Ha ka jingialang paidbah kaba la long ha ka shnong Pdengshakap kaba long ka pdeng jong ka 1War East Konsti-twensi jong ka JHADC ia kaba la khot ia kane ka jingialang da u Ma Stephanson Mukhim MLA jong ka 7Amlarem Kongstitwensi uba long ruh u MLA shimet jong Ing dorbar thawain jong ka Sorkar Jylla, na ka bynta ba un pynbna paidbah ia u kyrtong lajong u ban ia khun ha kane ka elekshon shiteng samoi jong ka Jaintia Hills Autonomous District Council ka ban sa long ha une u bnai December jong kane ka snem.
Ha kane ka jingialang paidbah na ka liang ki nongkyrshan jong u MLA bad ki nongshong shnong jong ka shnong Syndai kaba long ka shnong jong u kyrtong u ban khun ha kane ka elekshon, ki la rai da kawei ka sur bad ka wei ka jingmut na bynta ban kyrshan tylli bad ban pynjop u Ma Lorsing Lakuna kum u kyrtong shimet, ym kum kiwei ki kyrtong ki don la la ka jong ka seng sain pyrthei, namar kum u Ma Firstborn Maner u don la ka jong ka Party na ka UDP, U Ma Lamdibok na ka Congress bad u Smen Kyndait na ka BJP.
Bad hadien ba u MLA Ma Stephanson Mukhim u la dep pynbna ia une u kyrtong na ka liang jong une u kyrtong u Ma Lorsing ha kane ka jingialang u la ai jingkhublei ia ki paid nongkyrshan jong u namar lyngba ka jingkyrshan bun jong u paidbah kaba la pynlong ia u ba un ia khun ha kane ka elekshon shiteng samoi ka ban sa long shen bad na ka liang, jong une u kyrtong haba u ai jing kren ia ki paid nongkyrshan jong u, u la ong ia ki ba kin long kiba skhem na ka bynta ban ai jingkyrshan ia u namar ba la da un poi ha ka ne ka thong jong ka jingiakhun.
Ka jingthmu jong u u la ong ka long na ka bynta ban peit na ka bynta ka khia ka shnong jong u paid, ban pyneh ia ka riti dustur bad na ka bynta u duk u suk katba u lah bad ruh ban ia trei ryngkat ryngkat bad u MLA na ka bynta ka imlang ka sahlang.
Shillong, 4 Naiwieng:Ka Meghalaya Editors’ and Publishers’ Association (MEPA), ka sngew pyrshah jur, halor ka rai jong ka tnat pathai khubor jong ka sorkar India, ban nym shah ia ka NDTV, ba kan mih paidbah na ka bynta shi sngi, kaba dei ha ka 9tarik mynta u bnai bad ka MEPA, ka dawa ia ka tnat pathai khubor, ba kan weng ia katei ka hukum shi syndon.
Ka MEPA, ka kyrshan ia ka jingdawa jong ka Editors Guild of India.
Katei ka jingleh, ka long ka jingkhanglad ia ki kotkhubor, ba kin iaid shakhmat ha la ki jong ki kam jongki bad ka MEPA, ka sngew pyrshah jur halor kane ka jingkhang noh jong ka sorkar ia ka shyntur jong ki kotkhubor.
Na ka liang jong ka Editors Guild of India, ka kren pyrshah halor katei ka rai jong ka tnat Information and Broadcasting bad ka daw, ka long halor ka jingpynmih dur bad thoh khubor jongki, halor ka jingjia ha Pathankot, ha ka 2tarik Kyllalyngkot 2016, ha kaba ki shim, ba katei ka rukom ai khubor, ka long kumba ai jingtip pynban ia ki seng lehnoh.
Na ka liang jong ka NDTV, ka shim, ba ka khubor, ka long kaba iaid pdeng bha.
Ka Editors Guilds of India, ka shim ba ka jingkhang ban pyni paidbah ia ka NDTV, ka dei pynban ka jingshim kabu jong ka sorkar, ha kaba ka leh pynban, kum ha ka por jong ka jingsynshar shipai.
Ka Editors Guild, ka shim, ba ki don ki ain, kiba dei ban tian bishar, lada ka don kaba katei ka jingsngew pyrshah jongki bad ka seng, ka dawa ba dei ban weng shi syndon ia katei ka hukum, ong ka kyrwoh, ba la phah da U Raj Chengappa, President, U Prakash Dube, General Secretary bad U Seema Mustafa, Treasurer.
Shillong, 04 Naiwieng:Ka FKJGP ka pynrem jur ia ka jingkren khlem da pynshong nongrim jong u minister ka tnat bording u Bah Sniawbhalang Dhar lyngba ki kot khubor halor ka jingiap shah lympat ding ki 6 ngut ki mynsiem briew (shi kmie shi khun) ha Lyngïong, Nongthymmai Neng.
U myntri u kam ba kaei ka ba jia ha ka 27 tarik u Risaw kam dei ka jingbakla jong ka MeECL hynrei kan siew pat T.
6 lak.
Kane ka pyni ia ka jingkhein sting kum myntri bad ka MeECL ruh kumjuh.
“Sa kano ngut ki mynsiem briew ngin duh bad shu tei pop ia ka mariang", la ong ka FKJGP ha ka jingpynlait khubor.
“Duh 6 ngut ki mynsiem ba kordor kynnoh ia ka leilieh, hap ka jing kieng ruh, u tei poi ia u jumai", la ong ka FKJGP.
Kine kiei kiei baroh dei ka jing trei torti jong ka tnad bad ka jing khein sting.
Ka la ong ba hawto ka jingmut jong ki ka long ba nangne shakhmat lada jia ei ei kaba sniew khamtam sha ki thaiñ nongkyndong, ka sorkar kan shu kynnoh ia ka bor mariang bad shu siew beit da ka pisa ban pynbieit iaki nongkyndong bapli.
Kane baroh ka dei ka jing khein sting jong ki nongtrei bad lineman ka MeECL bad ka seng ka buh ia ka jingdawa ba ka jingtohkit ka long kaba khuid bad kito ki ba donkti kin hap hapoh ka jingpynsaja khnang ba kum kine kiei kiei kin ym jia shuh, la ong u Bah Eldi Newton Lyngdoh u Information Secretary ka seng bad bynrap ba ka seng kan dang iai buddien ia kane.
Shillong, 4 Naiwieng:Ka sim kaba phylla, kaba long kum ka sim, kaba wan dem ha ka balang Kutmadan ha u snem 2006, ka la wan sahmiet mynta la 4 sngi kynthih ha ka iingmane jong ka Balang Presbyterian ha Nongsawlia.
Haba iakren bad U Pastor RF Kharkrang, uba dei peit ia katei ka Balang, u iathuh ba katei ka sim, kaba long thik, kum kaba wan ha Kutmadan, ha ka por Ribaibal, ka wan rung beit beit ha iingmane ha ka por 4.
30 nohsngi jong ka 1tarik mynta u bnai.
“Ki khynnah ki la iabeh ia katei ka sim, hynrei ka kiew bad shong sah ha jrong jong u bim jong katei ka iingmane".
Ha ka 2tarik pat, ha ka jingiaseng miet Balang, ula don u ksew, uba wan rung ha iingmane bad ula beh thong ia katei ka sim bad ka la phet noh shabar, hynrei, u tang shu phet utei u ksew, kala wan rung biang bad dem ha kajuh hi ka jaka, ba ka la wan dem nyngkong, ong U Pastor.
“Mynta ruh ka dang don, ka shong ha u bim iingmane, ka khlem bam khlem dih, ka khlem leh jakhlia ruh" iathuh biang U Pastor.
Haba u nongthoh khubor, ula kylli ia U Pastor, la ka don kano kano ka jingsngew jong ki riewngeit jong ka balang, khamtam, haba ka jingsdang jong ka jingrakhe ia ka jing dap 175snem, kan long noh ha ka taiew ban sa wan; U Pastor, u iathuh ba ki don kiba don la ki jong ki jong ki jingsngew bad ki don ruh kiba khmih lynti ba ka jingrakhe ia ka Jubili kan don la ka jong ka jing phylla jongka.
Lah ban pynkynmaw, ba ka jingrakhe ïa ka jingdap 175 snem ka jingwan ka Gospel ha Ri Khasi Jaiñtia, kan sdang ha Nongsawlia, naduh ka 18 haduh ka 20 tarik mynta u bnai.
Nongpoh, 04 Naiwieng:Ar ngut ki briew ba kynthup ia u draibar bad nongbud jong kawei ka trok kaba don ia u number NL 01 G- 8151 ki la khlad noh hashen, hadien ba katei ka trok ka la kylla ha kawei ka riat kaba don hajan ka shnong Sumer, Ri Bhoi District.
Kane ka jingjia ka la jia mynta ka sngi ha ka por 2 baje janmiet, ha kaba katei ka trok kaba mih na Jowai da ka jingthmu ban hiar sha Guwahati, hynrei ynda ki la poi ha Sumer katei ka trok ka la kylla noh sha riat bad kaba la pynlong ia u nongniah bad nongbud ba kin khlad noh hashen.
Ka tyllong khubor na ki pulit, la ong ba ia ka kyrteng bad ka jaka sah jong kitei kiba la iap ym tip, hynrei ia kitei ki metiap la rah noh sha Nongpoh Civil Hospital na ka bynta ka postmortem bad ka jingtohkit ki pulit kan dang iaid shakhmat.
Shillong, 6 Naiwieng:Ha ka 4tarik mynta u bnai, ha ka por 11baje mynstep, U Sunlight Jana (27) ula bat bor ia kawei ka khynnah 18snem ha Mawlai Kynton Massar, Shillong.
Ha kawei pat ka jingjia, la iathuh ba ha ka 4tarik Naiwieng ha ka por 1baje mynstep, U Muhes Pariat, ha Shnong Tang-mang, ula khlad noh, haba ula shah tynrah ha kawei ka kali, kaba ym don ba tip satia.
Shillong, 6 Naiwieng:Ki shipai BSF kiba don ha Jaintia Hills kila pynlong ia ka jingsam dawai ei ha ka shnong Byndihat hapoh East Jaintia Hills ha kaba palat ia ka 660 ngut ki briew ki la ioh jingiarap na kane ka kynhun shipai.
Na kine kiba la ioh jingsumar 350 ngut ki dei ki khynnah.
Ha kane ka sngi la sam ruh ia ki miej ki shuki sha ka Sacred Heart Senior Secondary School, ha kane ka sngi kala don ruh ka jingpdiang burom na ka liang jong ki khynnah skul.
Ha kane ka sngi la don ruh ka jingiamir jingmut hapdeng ki paidbah bad ki nongshong shnong ha kaba ia dei bad ka koit ka khiah.
U Bah Justin Dkhar MLA, Khliehriat, u Sultan Ahmad, DIG SHQ Jowai, u Bah R W Lyngdoh, IAS, Dy Commissioner, East Jaintia Hills, ka kong R S Manners, ADC, East Jaintia Hills, u T G Simte, Comdt SHQ Jowai, Dr Wilson K, Comdt, CMO, Dr (Mrs) Menka Bharti, 2IC, CMO, Shri Annu T P , 2IC, u L Sangma, MPS, Addl SP, East Jaintia Hills ruh kila ia don lang ha kane ka sngi.
Ha kane ka sngi ki rangbah shnong ka thain Byndhihat ruh kila ia don lang bad ki la ai ka jingiaroh ia ki shipai BSF ba kila lah ban noh syniang sha ka dong bad ka thain kaba dang sah dien da kaba ai jingsumar ei ia ki paidbah kane ka long ban wan rah ia ka jingiajan hapdeng ki paidbah bad ki shipai kiba da ba ker ia ka Ri.
(SP News).
Shillong, 6 Naiwieng:Ka dorbar shnong Nongtalang ka khot ia ki nongkhaii ha ka san tarik ban sngap ia ka jingsngew ka jong ki ha kaba ia dei bad ka jingkieng thew kali kaba don ha jan shnong Sohkha, namar ki la don ar kynhun na ka liang jong ki nongkhaii, kiba pdiang bad kiba pyrshah.
Katkum ki lad khubor kiba la ioh da u SP News Agency, ki iathuh ba ha kane ka jingiakynduh na ka liang jong ka shnong Nongtalang kala shim ia ka rai ban leit ban ia kren bad ki bor sorkar ban pan jingshai shuh shuh halor kane ka jingkieng thew kali, kaba la don ha katei ka jaka.
Na ka liang jong ka sorkar , ka la pyntrei kam ia kane ka jingkieng, ha u bnai ba la dep bad kane kala wan rah ia ka jingwit ha ki nongkhaii hynrei na ka liang jong ka sorkar kala pyntrei kam ia ka ban thew ia ki kali kit mar ban rung sha Bangladesh.
Ki thymmei khubor ki iathuh b aka shnong Nongtalang kan sa pan por na ki bor sorkar lano kin ioh ban ia kynduh ban ia kren halor kane ka kam, namar kiba pyrshah ia ka way bridge ki ong ba lada dei ban leh dei ban leh lang ia baroh ym tang ha kawei ka jaka.
Na kawei pat ka liang ka pdiang ia ka rai jong ka sorkar ban pyntrei kam ia ka way bridge namar kaei kaba ka sorkar ka leh ka long na ka bynta ka jingbha jong u paidbah.
Ha ka jingshisha ka sorkar ka la pynmih ia ka hukum ban pyntrei kam noh ia kane ka jingkieng, naduh ka 22 tarik Nailur hynrei la buh teng ha duh ka 28 tarik u Risaw ba sa pyntrei kam de artad mynta ia kane ka jaka thew.
(SP News Agency).
Nongpoh, 06 Naiwieng:Ka 2nd Annual School Week ne ka taiew lehkmen ki khynnah jong ka skul Umrang Nongbah Secondary School, kaba dei ka skul nongkyndong kaba don ha ki thain Umden, Ri Bhoi District, la pynhap pyrda noh mynta ka sngi hapdeng ka jingiphuh iphieng.
Ia kane ka School Week la wan ban pynhap pyrda da u Dr.
DD Lapang, MLA ka Nongpoh Constituency kum u kongsan bad u Bah D.
Khongsdir DSEO ka Ri Bhoi kum u symbud kongsan, ha ryngkat ka jingdonlang ki riew rangbah ba kynthup naduh u Bah Mayraldborn Syiem, General Secretary ka MPCC, u M.
C Deka Joint Director of School & Literacy, Ri Bhoi, u Bah Alias Malai, u Bah Bistocan Timung Head Master katei ka skul, ki rangbah shnong, ki nonghikai, ki khynnah skul lem bad ki longkmie longkpa.
Kum ka skul nongkyndong kaba dang don ia shibun ki jingduna, ki la bor pyniaid skul ki la ud sha u nongmihkhmat ka thain ba un iakren lem na ka bynta ban pynioh ia ki jingdonkam ba hakhmat eh jong ka skul ba kynthup ia ka sanction na ka bynta ki nonghikai saian bad jingkhein, ka madan ialehkai Basketball, ka karma ia ki nonghikai bad khynnah skul, namar kumba ka long mynta ha katei ka skul kim pat don ki karma ba biang.
Haba kren kum u kongsan, u Dr.
DD Lapang, nyngkong eh ula pynpaw ia ka jingkmen ban iohi ia ka jingiaid shakhmat jong kane ka skul, ha kajuh ruh ka por ula ong ruh ba na ka liang jong u kum u nongmihkhmat un ialeh na ka bynta ban iarap lem ban kyntiew ia katei ka skul.
Kumta na ka liang u Dr.
Lapang, ula kyntu ia ki khynnah skul kiba leit ha katei ka skul, ba kim dei ban duh jingkyrmen watla ka dei ka skul ha nongkyndong, hynrei ki dei ban trei shitom khnang ba kin poi sha ka thong jong ka jingjop, u la bynrapLa pynkut ia kane ka School Week da ka jingsam khusnam ia kito ki khynnah kiba la pas ia ka Exam SSLC 2016 bad ka jingsam khusnam ia kito ki khynnah kiba la wan shakhmat ha jingiakop ba kynthup naduh ka Quiz, Essay, Painting, Fashion Show, Singing, Dancing bad Football, ia kaba la phiah ha ki lai bynta kata naduh ki khynnah ki bahap ha ka LP Section, UP Section bad Secondary Section.
Shillong, 04 Naiwieng:Ka BJP kaba khlem don MDC ha KHADC, mynta kan sa don u MDC BJP ha ka sien ba nyngkong ha ka khana ka sain pyrthei ha KHADC bad kata, ka long ba u MDC ka Laitumkhrah uba phet noh na ka Congress, u bah Neil Antonio War un pynlong ka jingiateh ktien bad ka BJP lashai ka sngi bad uwei u MDC na Garo Hills.
U Bah Antonio bad u MDC shimet na GHADC kin sa shah pdiang burom lashai ka sngi ha ka BJP kaban long ha Shillong Club por janmiet.
Haba pynthikna ia kane, u President ka BJP u Bah Shibun Lyngdoh u la iathuh ba ka jingpynkhreh ka long ban pdiang ia u Bah Antonio bad kiwei ki riew rangbah hynrei ki lah ban wan ruh sa kiwei ki MDC ban pyniasoh lashai.
“Ngi la pynkhreh ban pdiang ia u Bah Antonio bad kiwei ki don ba dang iakren bad ki nongialam ka party jong ngi", la ong u Bah Shibun.
Kumjuh u General Secretary ka BJP u Bah David Kharsati u la ong ba kine ar ngut ki la pynthikna ban wan iasoh bad ka BJP, bad ka party kan sa pynlong ia ka jingpdiang burom ia ki lashai.
“Kiba la thikna ban shah pdiang lashai ki long u Bah Antonio bad uwei na Garo Hills", la ong u Bah David.
U la ong ha ka jingshisha, dang don bun ki MDC kiba thmu ban wan iasoh bad ka BJP hynrei ym pat kwah ban pynlait kyrteng namar ba ka jingiakren ka dang iaid shaid shaid.
Khlem pep, ka jingwan iasoh ki MDC khamtam ha kane ka por ba ka Congress ka la iapait, kan pynkhlain ia ka BJP ha kane ka jylla kaba bun ki paidbad riewngeit Khristan.
Haba kylli ki dang don shuh ne em ki ban wan iasoh bad kaparty, u Bah David u la ong, “Haduh ban da poi ka 3 baje lashai, ki lah ban wan pynban haduh 4-5 ngut ruh",.
Kane ka jingwan iasoh jongki, ka la long ka lyer ban pyrsad mynsiem shuh shuh ia kane ka party ka bym don MDC satia ha KHADC bad JHADC.
U Bah Antonio u la phet noh na ka seng Congress ha une u bnai ba la dep hadien ba ka party ka la sospon noh ia u Bah Pynshngain N Syiem na ka party.
Nalor u Bah Antonio, kiwei pat ki MDC ka Congress ba phet noh, ki long u Bah Hadrian Lyngdoh na Mawkyrwat, Bah Albinus Lyngdoh na Umroi, Bah Victor Rani na Jirang bad u Bah Banteidor Lyngdoh na Mawkynrew.
Shillong, 06 Naiwieng:U nongialam ka BJP ba peit ia ka Meghalaya u Nalin Kohli u la ong ba ka North East Democratic Aliance (NEDA) ka dei ka rynsan ban iakren ia ki kam pynroi jong baroh ki seng sain pyrthei ka dong mihngi bym dei ka Congress bad ka jingiakren ban iakhun ia ka elekshon kam pat poi mynta.
Haba kren sha ki nongthoh khubor ha kane ka sngi Saitjain ha nongbah Shillong, u Kohli u la ong ba baroh ki seng sain pyrthei kiba don ha ka NEDA ki don la kajong ka kam ban trei ban pynkiew iala ka party bad kam pat don satia ka jingiakren ban iakhun ia ka elekshon da kaba iabhah ne iatreilang.
“Ka NEDA ka dei ka rynsan ban iathir ia ki kam ba iadei bad ka roi ka par ha North East bad ka jingiakren halor ka jingiakhun ia ka elekshon, kam pat don satia", u la ong.
Lah ban kdew ba ka NEDA la thaw hapoh ka jingialam u Himata Bisaw Sarma u myntri ka sorkar Assam na ka BJP bad la don lang bun ki seng sain pyrthei ha kane ka thain ki bym iadei bad ka Congress.
Nangne na Meghalaya kiba don bad ka NEDA ki kynthup ia ka UDP, NPP.
Shillong, 06 Naiwieng:Ka UDP ka la ong ba ka jingleit iasoh BJP jong u Bah Field Marshal Mawphniang da kaba kam ba u dei u nongialam ka UDP, kam dei satia namar ba u la shu wan ban riehtngen shipor bad ka UDP hadien ba la shah beh ha ka Congress.
Haba pynlait khubor ha kane ka sngi u Blei, u Bah Rayonald Kharkamni u Secretary ka UDP, u la ong ba ka UDP ka sngew sammut ban iohi ha ki lad pathai khubor ba u Bah Mawphniang u la kam ba dei u nongialam ka UDP.
“Ka jingshisha ka long ba u Bah Mawphniang u la dei kum ka bor kaba khlem don eiei shuh ba la shah beh ha ka Congress bad kham hadien u la shu wan riehtngen ha ka UDP ha u snem 2012", la ong u Bah Kharkamni.
“Kum u politishian uba la phiel na ka Congress, um shym la ioh ia ka jingkyrshan jong ka UDP kaba la pynlong ia u ban leit kyrshan ia uwei u kyrtong ha ka MP elekshon ha u 2014 khlem da iaid katkum ki kyndon ka party’ u la ong.
Halor kane, ka UDP Ri Bhoi District ka la kyntait ia ka jingkam jong u Bah Mawphniang kum u dkhot ka UDP namar ba ka la dep weng ia u naduh u Lber 2014, la bynrap u Bah Kharkamni.
lah ban kdew ba u Bah Mawphniang u la iasoh bad ka BJP ha kane ka sngi Saitjain ha ka jingdonlang u nongialam ka BJP na sengkmie u Nalin Kohli.
Shillong, 06 Naiwieng:Ki nongialam jong ka UDP Riatsamthiah kynthup u President ka Youth Wingh u Bah Everlastman Shangdiar, uba dei ruh u Ast Org Secy ka North Shillong Constituency Committee bad u Bah Winningstar Warjri u Executive member ka UDP Riatsamthiah ki la rai ban leit iasoh noh bad kyrshan ia ka nongrim ka KHNAM, ha ka kyrwoh ba la pynlait hynne ka sngi.
Shillong, 6 Naiwieng:Ki seng nongrep bapher bapher hapoh ka lama jong ka Joint Action committee of All Meghalaya Farmer Union (JACAMFU) kan pynlong ia ka jingialang paidbah lashai ka sngi ha Iew Nongstoin ha ka por 11.
30 baje mynstep.
Ki seng nongrep ki kynthup ia ka Hills Farmers Union, Riwar Sepngi Farmer’s Union, Seng Nongrep Synroplang Ri- bhoi District, Warsan Lyngdoh Farmer Association West Khasi Hills, Eastern Ri-Bhoi Farmer Association, ka Nongklung Area Farmer Association bad kiwei kiwei.
Katkum ka kyrwoh khubor na u bah Commander Shangpliang uba dei u Chairman jong ka JACAMFU u la iathuh ba kane ka jingialang paidbah ka long kum shi bynta ban pynshai sha ki paidbah halor ka jingbymshimkhia jong ka sorkar na ka bynta ki nongrep.
U la iathuh ba ka seng nalor ka jingdawa ban wanrah noh da ka ain halor ka rep ka riang, ka la buh ruh ia kiba bun ki mat jingdawa na ka bynta ban kyntiew ia ka rep ka riang, hyrnei ka sorkar hapoh ka jingialam jong u Dr.
Mukul Sangma kam shym la patiaw ia ka jingeh jong ki nongrep.
U bah Commander Shangpliang u la kyntu ia ki paidbah ban wan ai jingkyrshan ba pura khnang ba ka sorkar kan pyntreikam noh ia ki jingdawa jong ka seng namar haduh mynta ym pat don ki kynhun ki ban iakren ia ki jingeh jong ki nongrep wat la bun ki nongshnong shnong ha ka jylla dei ki nongrep u la bynrap.
Shillong, 6 Naiwieng:Ka Jaintia Students Union Shillong Circle ka wer iaphi baroh ki samla ba pule puthi ha Shillong bad kiba trei ba ktah ban ia wan sha ka General meeting na ka bynta ban ia peit iaka 7th Jaintia Meet cum get togethêr 2016 kumba juh pynlong da ka seng man la u snem ban iakynduh lang ha Shillong.
Ka jaka ban long mynta ka sngi 7tarik bnai Naiwieng 2016 ha Yoth Centre Don Bosco (Laitumkhrah) ha ka por 3baje janmiet ha kamra 203.
Ka seng ka wer ba ka kyrmen ia baroh kynthei shynrang kiba pule ha ki school ne colloge bapher bapher bad kiwei kiwei ban wan khnang sha kane ka jingialang kaba donkam na ka bynta ka bha ka miat bad ka imlang ka Sahlang bad kiwei kiwei, ong ka khubor ba la pyllait da u President ka Seng JSU Shillong Circle U Mr E Dkhar.
Shillong, 06 Naiwieng:U Nongialam ka BJP ba peit ia ka Meghalaya u Nalin Kohli u la ther ia ka rukom synshar bad leh donbor jong ka sorkar Congress kaba synshar ha ka jylla khamtam ban noin bad thom da ka bor ia ka KHADC hapoh ka jingialam u CEM Bah Pynshngain N Syiem.
Ha ka jingiakren sha ki nongthoh khubor ha kane ka sngi Saitjain ha nongbah Shillong, u Kohli u la ong, “Ka Sorkar jylla ba ialam da u Myntri Rangbah u Dr Mukul Sangma, ka la thom da ka bor ka sor ban leh jubor ban thung nongpyniaid ia ka dorbar jied chairman ka KHADC, khlem da iaid katkum ki kyndon ka 12 (1) ka Meghalaya Assam Autonomous District Council Rule 1951, kaba ong ba ia ka kam Chairman bad Deputy chairman ka KHADC dei ban jied napdeng ki dkhot (MDC) ban pyniaid ia ka dorbar, ym ban thung da uwei bym dei u MDC".
Kane ka jingkynthah u Kohli ka long hadien ba ka sorkar jylla lyngba ka tnad District Council ka la phah ia ka kyrteng jong u Deputy Commissioner ka East Khasi Hills u Bah Peter S Dkhar ban leit pyniaid iaka dorbar jied chairman ha KHADC.
“U Myntri Rangbah u dei ban dang leit shah hikai ain ha u samla pule ain", la ong u Kohli, bad bynrap, ba u Myntri Rangbah bad ki synran myntri jong u, ki la pyrshang da ka bor khlem peit shuh ia ki kyndon ka ain, ki rul ban thom da ka bor ha KHADC.
“U Bah Pynshngain uba shah sospon ha ka Congress, u la iakhun da ka lynti katkum ka ain, katba ka sorkar u Dr Mukul ka iakhun da ka bor khlem iaid katkum ki ain.
ki kwah ban knieh ia ka bor khlem iaid katkum ki ain", la ong une u nongialam ka BJP uba dei ruh u nongsaid ain ha Supreme Court.
U Kohli u la ong ba kane ka jingpyrshang dohiap u Myntri Rangbah ban thom da ka bor, ka long namar ba hadien ba ka Congress ha kane ka jylla ka la ring swai namar ba ki paidbah ki la ai ia ka jubab ha ka elekshon MDC ha GHADC, ha ka elekshon shiteng samoi ka MP ha Tura ba la dep.
“Mynta ki la pyrshang ban leh da ka bor namar ba ka don ka elekshon MDC shiteng samoi ha ki7 tylli ki jaka ha KHADC bad kawei ha JHDAC", ula ong.
Na ki dak ki shin, ka paw shai ba ki paidbah ka Meghalaya ki la thait bad ngiah ia ka Congres bad bun ki nongialam, ki nongkyrshan jongka, ki sngew ba ym don jingkyrmen shuh ban dang iai don ha kane ka jhad kaban sa ngam noh shen ha duriaw.
“Nangne shakhmat, ka jingniew sngi ka la nang iaid ha kaba bun ki nongialam ka Congress kin sa wan ban iasoh shuh shuh bad ka BJP namar kim sngew shngain shuh ban shong ha ka jhad kaban sa ngam jyllop noh shen", la ong u Kohli.
Shillong, 06 Naiwieng:San ngut ki MDC kynthup uwei na KHADC bad saw ngut na GHADC ki la pyniasoh bad ka BJP ha kane ka sngi Saitjain ba kynthup ia u Bah Neil Antonio War u MDC ba phet noh na ka Congress na Laitumkhrah jong ka KHADC, bad saw ngut kynthup u Ismail R Marak u MDC shimet uba dei u MLA barim bad u briew ba iajan bad u Myntri Rangbah u Dr Mukul Sangma.
Kiba iasoh bad ka BJP ki kynthup ruh ia u Khorus Marak, Righteous Sangma uba dei u MDC ka NCP, u Seiful Rehman u MDC shimet bad u bah Field Marshal Mawphniang u MDC barim na Umroi.
Kane ka jingiasoh jongki, ka long ka rekod ia kane ka party kaba wan suhthied ha kane ka jylla khamtam ha KHADC ka bym don MDC mynno mynno ruh.
“Ka dei ka sngi sahkynmaw ia ka party ha kane ka jylla, ngi la pdiang ia ki MDC ba la wan ban iasoh bad ngi kynthup ha GHADC bad KHADC.
Ngin pdiang shuh shuh lada don kiwei kiba kwah ban wan iasoh bad ka party", la ong u President ka BJP u Bah Shibun Lyngdoh haba pdiang burom ia kine ki MDC ha ka jingialang ha kane ka sngi Saitjain.
Katba u Nalin Kohli u nongialam ka BJP ba peit ia ka Meghalaya, u la ong ba ka jingwan pyniasoh jong kine ki MDC, ka dei shi bynta na ka jingpyniar ia ka party kaba ngeit bad treikam ha ka lynti Sab ka sat sab ka vikas (ka roi ka par ia baroh).
U la pynpaw ia ka jingsngew shngain ba ka party kan sa thaw ia ka sorkar ha kane ka jylla Meghalaya ha u snem 2018.
“Ka daw ka jingkyntait ki paidbah ia ka Congress ka dei namar ba ka roi ka par ha kti ka Congress ka la sangeh kumba sangeh.
Ka roi ka par ka dei kaba kongsan tam ia ki paidbah", u la ong.
U la ong ba namar ba ki paidbah ki la ngiah ka Congress ka la pyrshang dohiap ban leh da ka bor kumba ka paw ka jingiakhun hapdeng u CEM ka KHADC u Bah Pynshngain N Syiem bad u Myntri Rangbah u Dr Mukul Sangma.
“Ki paidbah ki la ngiah ia ka Congress bad ka paw shai ba wat ha ka ktem jong u Myntri Rangbah, u kyrtong ka Congress u la shah rem ha kane ka elekshon MDC bad MP", la ong u Kohli.
Ka la dei ia baroh ki paidbah kynthup ki seng sain pyrthei, ki seng, ki kynhun, bad ki riew shimet ban treilang shrup ban ai jingsneng kaba tyngeh ia ka Congress ha kane ka jylla, la bynrap u Kohli.
Shillong, 6 Naiwieng:Ka rep synsar ka la dei kawei ka jingrep kaba la kloi eh ban ai jingmyntoi ia ki nongrep, khamtam ia ki paidbah ha ki nongkyndong bad kane ka jingrep ia u synsar ha poh kane ka jylla kam pat dei kaba la slem ka dang long mynta hapoh ki 30 snem.
Mynshuwa jong u snem 1980 ki briew ki juh leit ban phut synsar na ki khlaw khlem da rep ia u namar u mih hi ha ki khlaw ki btap, hynrei ha dien jong u snem 1980 kala sdang ka jingrep ia u synsar bad kane ka long sdang na Pynursla Block bad bud sha ki thain Mawsynram Block bad mynta ka la poi sha baroh kawei ka jylla.
Ka la don ruh ka jingiakren hapoh iing dorbar thawain jong ka jylla ban dawa na ka sorkar ba dei ban ithuh noh ia une u jingthung kum u mar rep namar la bun ki paidbah ki la rep ia u ban in ja kpoh bad ban pynneh pynsan ia ki khun ki kti ban pynnang pynstad ia la ki khun ki kti jong ki namar ka jingrep ia une u jingthung ka long ba tang mar shisnem la lah ban ioh jingmyntoi.
Hynrei haba phai pat sha ka tnad sorkar kaba dei peit ia ka rep ka riang mynta ka don hapdeng ka jingeh kaba khraw kumno ban pynsngewthuh ia ki paidbah ba kane ka rep synsar kan sa pynduh ia ka jingsboh jong ka khyndew, hynrei kam don da kiwei pat ki lynti ban pynsngewthuh ia ki nongrep ba kin kiar ka rep synsar bad shi ia ka rep kaba kane ka tnad sorkar kan hikai.
Ki thymmei khubor kiba u SP News Agency u la ioh la ong ba ka tnad rep jong ka sorkar mynta ka don ha ka jingeh kaba khraw kumno ban pynshai paidbah ha lor ka jingsniew jong ka rep synsar namar ka ktah ia ka khyndew bad shisien ba la rep ia u nong u jingthung la shem jingeh ba kiwei ki jait jingthung kin im.
Dei na ka jingiohi jngai jong ka tnad rep ba ia u synsar haduh mynta ym shym la ithuh kum u mar rep la iathuh ia u kum u mar khlaw namar ka rep synsar kan ktah ia ka mariang bad kum juh ia kium ki kwah, hynrei ka long kaba eh pat ban pynduh ia kane ka rukom rep dei ha kane ka bynta kaba tand rep ia ka kynduh mawsiang kumno ban rep ha kaba ia dei bad kane ka rep synsar.
(SP News Agency).
Shillong, 06 Naiwieng:I sim phylla, iba wan sah miet 4 sngi kynthih ha iingmane jong ka Balang Nongsawlia, ila jah noh ha ka miet jong ka Sngi Thohdieng, ong ka khubor.
La iathuh ba itei I sim, I mih noh ha ka por ba ki samla jong ka Balang Nongsawlia, ki dang ia hikai jingrwai, ha ka por 7.
30 janmiet, ha kaba ila mih shabar jong katei ka iingmane bad I jah syndon jar artad.
Ha kawei pat ka khubor, ba la pyllait hynnin ka sngi, la iathuh ba ka Balang Presbytrian Nongsawlia kaba dei ka kmie jong ki Balang baroh hapoh jong ka Presbyterian Church of India, ka la don hapdeng ka jingpynkreh kaba shitrhem ban pdiang ia ka jingiaseng kaba heh tam ka jingrakhe jong ka jingdap 175 snem ka jingwan ka Balang ha kane ka Ri Khasi-Jaintia bad ka Dong Mihngi baroh kawei.
Kane ka jingrakhe kan long naduh ka 18 tarik haduh 20 tarik Naiwieng 2016 ha Nongsawlia, Sohra.
Ha ka jingpynlait khubor u Pastor RF Kharkhrang, la ong ba ki nongmihkhmat kiban poi sha kane ka jingiaseng kan long haduh 2000 tam bad ha ka sngi u Blei, ka Balang Nongsawlia ka khmih ba ki nongwan kim duna ia ka 3 lak ngut bad ki kali ym duna ia ka 1.
50 lak tylli.
Ban ioh ia ka jingmane bad shakri lang bad ban ai nguh ia u Blei uba la phah ia u Missionery uba nyngkong u Pastor Thomas Jones-1 bad ka lok jongu ka Anne Jones kiba la poi ha Sohra ha ka 22 tarik Jylliew 1841 ban bet ia u symbai jong ka khubor babha jong ka jingpynim ha u Trai Jisu.
Halor kane, ka Balang ka pdiang sngewbha ia baroh ban wan sha kane ka jingiaseng bad kim dei ban rit mynsiem ia kino kino ki khubor hamsaia ha kaba iadei bad ka jingiaseng.
Ki paidbah ki lah ban wan da ki kali rit ne kali heh ruh bad ki la don ki jaka ieng kali ki bym da jngai na jaka jingiaseng.
Lada ki paidbah ki iabam jasong shalom shawah ne sha madan kim dei ban bret pathar ia ki sla jasong, ki plastik, ki bilor hynrei ki dei ban lum bad song bha ban bret ha jaka theh niut sha la iing.
Ha katei ka sngi u Blei ki nongkren ki long 10:30 am, Pastor Dr R Watchy James, P.
C.
Wales, 1;30 pm, Pastor Dr RR Cunville, 6:30 pm, Pastor SP Dkhar, la ong ka kyrwoh na u Pastor RF Kharkrang ba peit ia ka Balang Nongsawlia.
Shillong, 07 Naiwieng:U Commissioner & Secretary ba peit ia ka tnad Information Technology (IT), ka sorkar jylla u Bah Donald P Wahlang u la ong ba ka sorkar jylla ka la pynkhreh ban thaw ia ka Digital Policy kaba la pynkylla na ka IT Policy.
Haba kren sha ki nongthoh khubor hadien ka jingialang jong kane ka tnad mynta ka sngi, ba la donlang ka myntri ka Kong Ampareen Lyngdoh, u la ong ba u la ong ba ka jingpynkhreh ia ka Digital policy ka la don ha ka bynta ban pynmih noh namar ba la jan dep lut, la kumno kumno ha ka taiew balai jong u Naiwieng.
U la iathuh ba mar ia dep pynkhreh, yn sa phah noh sha u Myntri Rangbah Dr Mukul Sangma ban ioh ia ka jingpdiang ha Cabinet.
U Commissioner & Secretary u la ong ruh u Myntri Rangbah u la kwah eh ban pynurlong noh ia kane ka Policy.
Ha kawei ka liang, u la ong ba ka kompeni kaba la thung da ka sorkar ban pynkhreh ia ka Detailed Project Report (DPR) ban buh iaka Technology Park ha ka jylla.
Hynrei ka sorkar kam pat rai ia ka jinglut jingsep na ka bynta kane ka park bad bynrap ba ka jingmang pisa kaba dang pynkhreh kan long kumba T.
540 klur haduh T.
550 klur.
U la iathuh ba ka sorkar shen kan pyntreikam noh ia ka WIFI ha ka Shillong bad Tura.
U la ong ba ka sorkar ka la khot tender na ka bynta kane, hynrei ka sorkar kam lah ban iaid shakhmat namar ba ka don tang kawei ka kompeni kaba thep tender.
U Commissioner & Secretary u la iathuh ba katkum ka Financial Rule ka jylla, ka long ba lada don tang kawei kaba thep tender, ym lah ban pdiang.
Ha kane ka jingialang, la don lang ki nongtrei ka BSNL bad kiwei.
U Bah Wahlang u la iathuh ruh ba ki don 225 tylli ki Common Services Centre (CSC) kiba la treikam ha kane ka jylla naduh ba ka sorkar kala pyntreikam ia ka National e-Gov Plan ha u snem 2008.
Mynta ka sorkar kala buh thong ban plie sa 775 tylli.
Shillong, 7 Naiwieng:Ha ka step sngi u Blei ha ka por 8:30 baje mynstep ka Seng Khasi Mylliem ka la lap ba la don kiba leh dusmon ia ka ing kyntang jong katei ka seng kaba don ha Madan ing Syiem, Mylliem da kaba leit dusmon ha phyllaw jong katei ka ing seng.
Haba ia kren bad u Rupang u President jong ka Seng Khasi Mylliem u bah Arwal Rynjah, u la iathuh ba katei ka eit ka don ar jaka bad la ithuh ba ka dei ka eit rangbah, u la ong ba haba peit ia katei ka eit la ithuh ba ka dei kaba dang shu dep eit ha ka miet sngi saitjaiñ, nangta u la ong ba ki runar ki la pynpait san tylli ki jingkhangit ha katei ka ing seng katba ka jingkhang bah kam lei lei namarba ka dei kaba la shna da ka dieng.
U President ka Seng Khasi Mylliem u la iathuh ruh ba manla ka step sngi u blei ka ju don ka jingiaseng khynnah jong ka Seng Khasi , Mylliem kumjuh ruh mynhynin ka sngi ka 6 tarik u naiwieng, hynrei ki dkhot jong ka Seng Khasi ki la kyndit ban lap pynban ar lynnong ka eit rangbah ha phyllaw ka ing seng.
U la iathuh ba ki rangbah jong ka Seng Khasi Mylliem khlem pynslem ki la leit ujor ia katei ka jingjia sha Mawngap Outpost bad ha katei ka juh ka janmiet u OC ka Mawngap u la hiar ban jurip ia katei ka jingjia, bad mynta ka sngi pat ka 7 tarik u naiwieng la wan sa u SDPO ka Sohra u bah Ian Onel Swer ban tohkit ia katei ka jingjia.
Ka Seng Khasi ka la shim ba katei ka jingshah eit ha phyllaw ing seng ka dei ka jingpynjem rngiew kumta u bah Alwal u la ong ba ki la thang ia katei ka eit ryngkat ka nia ka ktien bad ka kynphuit ba kam dei ban jia eiei ia ka Seng Khasi hynrei kin tip hi kita ki nongleh kiba leh haba rieh haba dum ba ngit.
“Ngi la thang da ka ding,ryngkat ka ktien ka khana, ngi kynphuit ban lait na kaei kaei" ong u bah Arwal haba ia kren bad u Rupang.
Utei u nongialam Seng Khasi u la pynpaw ka jinglyngngoh ba mynno mynno ruh kam pat ju jia kaba kum katei ka jingjia hynrei ki la sdang ban mih kiei kiei dei tad hadien ka jingjia kaba la jia ha ka 24 tarik u nailur kaba u maw nongrim shna Kpep jong ka Seng Khasi Mylliem u la shah pynpra.
“Ngi lyngngoh balei ka jia kumne, ha ka 24 tarik ruh por sha pynpra mawnongrim la eit ha ka jaka ba ngi thung ia u mawnongrim, kino kino kiba don daw ia ka Seng Khasi ki la dei ban kren haba shai ,ym ban shu ñion beiñ ia ngi tangba ngi dei kiba rit paid" u la ong biang.
Shuh shuh u la ong ba ym lah ban tip mano ba leh ia katei ka kam namar la leh haba iong ba ngit, “Ngim lah ban kynnoh iano iano ruh namarba ngim iohi, hynrei ngi hap ban duwai phirat ban wad ia ka daw balei ka jia kumne, ngin hap ruh ban pyneh rngiew ban eh la ka rngiew ka rwiang" pynkut u bah Arwal Rynjah President Seng Khasi Mylliem haba ia kren bad u Rupang.
Shillong,7 Naiwieng:Namar ka jingialehkai Golf kaba la tip kum ka The Chief Minister’s Open Golf tournament’ kaba yn long ha madan Golf flink, Shillong naduh ka 9 tarik haduh ka 13 tarik mynta u bnai, la pynbeit ia ka jingiaid lynti; ki kali kiba wan na Mawroh lyngba ka Chandmari bad kiba kwah ban leit sha Polo ki hap ban iaid sha Pynthorum-khrah lyngba ka Lyng-kyrding A.
Kiba wan na Lumshyiap bad Lyng-kyrding kiba kwah ban leit sha Polo ki hap iaid sha Pynthorumkhrah lyngba ka Lyngkyrding A, ki kali ba wan na MPRO Qtr kin hap ban iaid sha PTS Mawroh ne surok FCI, kiba wan na Golf Club ban leit sha Lumshyiap ki hap iaid lyngba ki bynta jong ka Bhaiti bad ym shah pynieng kali ha shi lynter ka surok ba don ha Golf.
Kane ka long ka kyrwoh khubor na u SP East Khasi Hills u bah M.
Kharkrang.
Shillong, 07 Naiwieng:Ka Hospital Committee ka Jingiaseng Kynthei Umroi District bad ka Meghalaya AIDS Control Society (MACS), Shillong ka la pynlong ia ka jingpynshai paidbh ha ka 5 tarik Naiwieng, 2016 haka Balang Presbyterian Umroi Lumthehsei.
La iashim bynta ha kane ka prokram da ki longkmie bad ki samla na ka district, nalor ki nongtrei ka (MACS), u Syiem ka Raid Mawbuh, Paiem WM Syiem bad u Rev.
ER Kharkrang.
U Syiem ha ka jingkren plie jongu, u la pynpaw ia ka jingkmen ia ka Jingiaseng Kynthei kiba sngewthuh ia ka jingkhia ka jingkit ha ka pang ka shitom, kiba la pynlong ia kane ka prokram.
U la ong ba ha kine ki sngi, ki don jingpang bym pat lah ban pynkoit kum ka TB, Cancer, bad ka jingpang AIDS khamtam lada dier por.
U la ong ba lyngba ka jingpynshai paidbah, ki briew ki dei ban sngewthuh ban nym shongkha pathar namar ba ka jingpang AIDS ka saphriang na kane ka jingshongkha pathar.
Katba ka Kong Mary Kharshyndon ka nongbatai na ka MACS, ka la ong ka la ong ba kane ka jingpang AIDS ka la saphriang na ka shongkha pathar, na u thyrnia ba injek ba ai snam bad ruh na ka kmie sha I khun.
La pynlong ruh ia ka jingtest snam ha kane ka sngi ia ki paidbah ba wan sha katei ka sngi, la ong ka kyrwoh na u Pastor ER Kharkrang.
Shillong, 7 Naiwieng:Ka KHNAM State Youth Wing ka pynrem jur ia ka jingthmu jong ka sorkar BJP ban rakhe ia ka National Good Governance Day ha 25 tarik u Nohprah.
Ha u snem ba la leit ruh ka sorkar BJP ka la pynbna ia kane ka tarik kum ka Good Governance Day ha kaba la bthah ia ki ophis ban plie baroh shi sngi.
Kane ka la pynpaw shai kdar ia ka nongrim jong ka seng BJP da kaba iuh roit bad pyntien pynsyier ia ki niam rit paid jong ka Ri India.
Kane ka pynshai ruh ia ka jingiadei ba jan jong ka BJP bad ka kynhun shit niam ka Rashtriya Swayamsevak Sangh (RSS).
Ka KHNAM ka kylli ruh “Balei ym lah ban buh good governance day ha ka sngi Holi lane sngi leh niam puja, balei ha ka sngi kristmas hi thik".
Ka KHNAM, ka ong ba naduh ba wan ka jingsynshar jong ka BJP la iohi ia ka jingshah thombor jong ki iing mane, ki nongialam kristan na ka por sha ka por.
Ka seng, ka ong ba ha ka kalender ba baroh shisnem jong u 2016 ba la pynmih da ka CBSE la iohi ba la pyntip ba ka 25 tarik u Nohprah, kan dei ka Good Governance Day, kane ka jingthmu ban buh ia ki prokram lane ban phah plie skul bad college bad ophis trei kam ha kane ka tarik ka dawa ka jingpynrem ka ba jur na baroh ki liang.
Ka seng ka pynrem jur bad ka kyrpad ia baroh ki skul ki college ki ophis ban pyrshah da kawei ka sur ia kane ka rai jong ka sorkar BJP.
Ka jingsngap jar jong ki ba bun bad ka Sorkar jylla naduh u snem ba la dep ka la ai bor ia ka BJP ban dang bteng ba uih roit.
Ka seng ka dawa ba ka sorkar jylla bad ki nongmih khmat baroh bad pynrem da kawei ka sur da kaba pynbna lymba ki lad pathai khubor ba ka jylla kan dang iai bteng ban burom ia ka jingrakhie ia ka sngi kristmas da kaba pynbna shuti kumba juh long.
Shillong, 7 Naiwieng:Ka tnad Anti Narcotics Task Force (ANTF) ki pulit ka East Khasi Hills ki la ioh kem ia uwei u nongkhaii drok uba la tip kyrteng kum Wankmen Susngi, 27 snem karta na Mawlai Nongpdeng katba u dang die ia u drok Heroin, la kem ia u da ka jingiarap jong ka Dorbar Shnong Mawlai Nongpdeng.
Ki pulit ki la ioh kurup 6 song ki drok ba la kyllain ha kot kiba don ka jingkhia kaba 0.
16gram, la ioh kurup ar tylli ki mobile phone.
Da ka jingialam jong u ki pulit ki la pynap shrip ban ioh kem sa ia ki paralok jong u, ki pulit ki la ioh kem ia u Hmar Ramengmawia,  28 snem na Madanriting  la kem ia u na iew Madanrting.
Hadien la ioh kem sa ia u Shokhomang Lhungdim, 40 snem karta uba dei ruh u nongkhaii drok ba satar bha uba shong basah ha Lumbatngen, Law-u-Sib, Shillong bad na utei la ioh kurup 127.
77 gms ki drok heroin kiba shongdor T.
12,77,700 tyngka (Khadarlak hynniewphew hynniew hajar hynniew spah tyngka).
Baroh ki pulit ki la ioh kurup 385 tylli ki tyndong tin duma golden, 2 tylli ki mobile phones, ki kot ki sla bad 7 tylli ki song heh jong u drok heroin.
Ki pulit ki la iaroh ia ka Dorbar Shnong Mawlai Nongpdeng bad kumjuh ki Seng Samla kiba la snohkti lang ban ioh kem ia kitei ki nongkhaii drok.
Nongpoh, 07 Naiwieng:Ka jingthmu ka sorkar jylla ban shna ia ka jaka pynmih ia ki symbai soh Strawberry na ka bynta ban sam sha ki nongrep kiba rep ia ki soh Strawberry ka la pulom noh bad ia kane la lap ha ka jingjurip da ka Ri Bhoi Youth Welfare Organization (RBYWO), halor ka jingpyntrei ia ka scheme Hydro-Ponic for production of strawberry runners kaba don ha Dewlieh Horti Hub, Ri Bhoi District.
Kane ka la paw pyrthei, hadien ba u Bah Ban Kharnaior, General Secretary ka RBYWO lem bad ki dkhot ki la hiar jurip sha katei ka jaka, ia kaba la thung ia uta u Mother plant na ka bynta ban pynmih symbai kim shem mih bad iap lut bad ka long ruh kaei kaei kaba pynlyngoh ban iohi ba ia kita ki Mother Plant ia kaba la thung naduh u bnai March 2016, ym shem la don wat tang uwei ruh u ban im, hynrei la lap pynban ba ha katei ka jaka ia kaba la mang ban sara ia u Kmie Strawberry la lap ba la sdang pynban ban mih da u phlang.
Haba iadei bad kane, na ka liang u Bah Ban Kharnaior, u la ong ba une u F3 ia kaba la thung ha ki Poly House u dei u kmie ban pynkha ia ki symbai khun ia kaba la tip kum ki runners kumba la batai da u Bah Solomon Pyngrope, Agriculture Development Officer (ADO).
Hynrei ka seng ka sngewlyngoh namar katkum ka jingtip ka seng ki dei ban thung da u F1.
Kumba la pynshai da u Bah Solomon Pyngrope, la ong ba ka daw kaba la pynlong ia kitei ki mothers plant ba kin iap lut baroh khlem im wat tang uwei ruh, ka dei na ka daw ka jingsniew u symbai kaba la wanrah na shabar.
“Kum ka seng ngim lah ban sngewthuh ba kumno ki symbai ki iap ha kitei ki poly House, ka jaka kaba la shna kyrpang bad kaba la biang lut na dong shadong kata naduh ki pakha, ki light, forgers, boxes, ki drip ki sboh bad ki dawai bapher bapher, hooid ha ka jaka sumar watla don kiba iap, tangba kiba im pat ki dei ruh ban don, hynrei kumba la lap ha katei ka jaka la shem ba baroh ki iap lut plain bad ym shem la iohi wat tang uwei ruh uba im, ha kaba kane hi ka la pynbuh jingartatien ia ka seng ba dei namar ba kim thung pynban", ong u Bah Kharnaior.
Shuh shuh, u la ong ruh ba lada kine ki Hydro Poly House kim ai symbai khun, hap ban thied na shabar ban ioh sam ne die sha ki paidbah kiba rep ia u soh Strawberry, kaba mut bad kmie bad khun hap thied, ha kaba lada ka long ha kane ka rukom ka Zopar Company kaba dei ka nongwanrah ia kitei ki symbai, ka dei ruh ban shim ka jongkitkhlieh ia kane jingduhnong ki nongrep soh Strawberry bad lada kam lada kam lah ban shim ia ka jingkitkhlieh la dei ban weng noh ia ka contract supply jongka, la bynrap u Bah Kharnaior.
Kumta khnang ban kham ioh ia ka jingshai kaba kham paka, ka seng ka la leit ruh ban iakynduh ia ka Kong AB Lyngdoh, District Horticulture Officer ka Ri Bhoi District, ha kaba na ka liang ka Kong AB Lyngdoh, ka la pynshai ba kane ka project ba T.
1.
30 Klur, ka dei tang ka (trial) ne ka jingpyrshang hapoh lai snem bad mynta shi snem ka long bad shi snem ym long, hynrei ka report balei ym long mynta u snem ba um ai khun runners ym lah ban tip.
Namarkata, ka seng ka pynpaw ba ka jingpheil kane ka project high tecnology mynta u snem ka long ka jingduh bakhraw iaki nongrep, namar ki hap ban thied ia u symbai strawberry na shabar haka dor 27tyngka shi tynrai bad lada u snem ban wan ruh kane ka hydro ponic kam lah ban pynmih symbai kan long pynban tang ka jingpynsyrwa kai iaka pisa paidbah kaba la kot haduh 1.
30 crore.
Khatduh eh, ka seng ka la kynnoh ba kane baroh ka dei tang ka jingpynsyrwa kai ia ka pisa paidbah, lada ong lei lei ba ka T.
1.
30 Klur ka dei tang ka jingpyrshang ka la dei lypa ka jingpynjot ia ka pla tyngka wat hapdeng kane ka jinghiran ka jylla bad kaba lah ban don ka bamsap, kumta haba iadei bad kane ka seng kan sa ujor sha ka PAC na ka bynta ban tokit ne wad ia ki jingshisha bad sha ka sorkar kmie lada donkam na ka bynta ka jingmyntoi ki nongrep, u la bynrap.
Halor kane ka nongrim, haba ki nongthohkhubor ki la pyrshang ban leit iakynduh ia ka DHO,ka Kong AB Lyngdoh, ha kaba na ka liang katei ka DHO kam treh ban kren ei ei, hynrei ka la jubab da kaba ong ba kan sa ai ia ka jubab ha ka RTI jong ka RBYWO.
Shillong, 07 Naiwieng:Ka MLA ka Congress na East Shillong ka Kong Ampareen Lyngdoh ka la ong ba kam kwah ban kren eiei halor ka jingleit iasoh BJP u MDC ba phet na ka Congress u Bah Neil Antonio War namar ba ka dei ka mon laitluid jong u briew.
Ha kane ka sngi Saitjain, u Bah Antonio lem bad kiwei ki MDC na GHADC ki la pyniasoh bad ka BJP hadien kumba ar taiew eiei ba u la phet noh na ka party Congress.
U Bah Antonio u dei u MDC ba jop ar sien na ka Congress na Laitumkhrah.
“Ngam kwah ban ong eiei, ka dei ka mon jong u briew shimet",la ong ka Kong Ampareen haba twad jingmut kaei ka jingsngew jongka halor kane.
“Ngam sngew wit, ngin sa peit ynda la jan ka elekshon", ka la ong.
Ka la ong ba kumba la ju ong ba kam don eiei ban kren kynthah iano iano namar ba ha ka synshar paidbah ka dei ka mon laitluid jong u briew ban shim ia kano kano ka rai jongu.
U Bah Antonio u dei kum u para ka kong Ampareen namar ba ha ki elekshon ba la dep ki la iaid lang ki iatreilang hynrei kynsan kynsan u Bah Antonio u la mih noh na ka Congress, hadien ba ka Congress ka la sospon noh ia u Bah Pynshngain N Syiem.
Ha ka jingiakren dang shen, u Bah Antonio, u la ong ba u, kum u nongialam, ka ishu ka jaitbynrew ka wan hakhmat bad ka party ka wan hadien bad dei halor kane ka nongrim ba u la rai ban iapynlait sanshyieng noh bad ka Congress kaba u la don baroh shi katta.
Shillong, 07 Naiwieng:Ka Confederation of Ri-Bhoi People (CoRP) ha ka sngi Thohdieng ka la hiar jurip ia ki jaka tih maw bad ki karkhana tylliat maw ha Rani Jirang ha khappud ka Meghalaya bad Assam, bad ka la lap ba bun ki par maw bad karkhana tyllait maw la shu khaii benami da ki dkhar na Assam ha ka kyrteng ki trai jaka kiba dei ki nongshong shnong hapoh ka Hima Jirang.
Ia kane ka jingleit jurip, la ialam da u President ka CoRP u Bah Bandary Ryntathiang, lem bad kiwei ki dkhot ka seng, bad la lap ba ki dkhar kiba pyntrei ia ki par maw bad ki karkhana tylliat maw kiba leh meng bad leh donbor bad ki la kynnoh ka kitei ki jaka baroh ki dei jong u bah W Doloi, Sordar ka shnong New Amkrem, Jirang bad ki shu trei kum ki nongbylla.
Ka CORP ka la iakynduh ia u Bah Doloi, uba la iathuh ba ki don tang 4 tylli ki par maw bad 4 ki crusher jongu kiba shah kyrteng ia ki khun bad ka lok jong u, hynrei ki don jong kiwei ruh kiba dei trai na Jirang hi.
Ha ka thain Rani Jirang ki don palat 90 tylli ki par tih maw bad 50 tylli ki karkhana tylliat maw bad ka la long kum kawei ka Industrial Area, bad la ioh ba bun ki lum ki la madan na ka jingtih ia ka khyndew bad ki maw kaba long ka jingma ia ka lawwei.
“Kaba lyngoh ka long ba bun kitei ki par maw bad ki karkhana tylliat maw ki dei ba shah kyrteng jong ki khun ki lok bad kiba haiing ha sem jong ki myntri, ki rangbah shnong bad ki riew pawkhmat ka thain", la ong u President ka CoRP.
Ka la lap ruh ba ki nongtrei ha kitei ki par maw bad ki karkhana kim don satia ia ki labour lisence, ba la pyntrei kam da ka KHADC kumba ia kiwei ki nongbylla.
Halor kane, ka CORP ka kyntu ia ka KHADC kaba ieng bad ialap ban pynneh pynsah ia ka riti ka dustur bad ka khyndew ka syiap ka dei ban shim khia mardor ia katei kam ban khang noh ia kitei ki par maw kiba pynmyntoi ia ki briew na shabar bad pyniap pat ia ki trai shnong.
Ka CoRP ka sngewkhia jur halor kane kam khaii benami, ba ki trai ki shu shah kyrteng tang ban ioh bnai katba ki dkhar kiba kam ba dei nong bylla ki kylla malik ia ka kam bad ka spah.
Ka seng kan sa leit ban kynduh ia u Syiem Jirang bad kan leit ban ujor sha ki bor ba halor kum ka NGT, ba dei ban khang noh ia katei ka jingtih maw bad ia baroh ki karkhana tyllia maw na bynta ban pynneh pynasah ia ka mariang kaba la synlen.
Ka CoRP ka kyntu ruh ia ki paidbah ka thain ban ai ka jingiatrei lang halor kane ka kam tad haduh ban da kut, namar ka long ka jingma ia ka lawei ban wan lada kane ka kam kan dang iaid bteng, bad ki lum jong Hima Jirang kin sa kylla madan jong ka Assam.
Shillong, 07 Naiwieng:Ka RNYF sengkmie ka pyrshah jur ia ka jingthmu ka Assam Riffle ban thied ia jaka ha Lawbyrwa kaba hap hapoh Ri Bhoi District.
Na ka liang ka seng kan ym shong kli kti bad kan iaid bun dien halor katei ka kam bad dalei lei kan ym shah ban ai lad ia ka Assam Rifle ban theid jaka.
Katkum ka kyrwoh ba la phah da u President ka RNYF sengkme Bah Apbor Nongrum ka la iathuh ka seng ka kyrshan ia ka seng NKU kaba la iaid shakhmat ban pyrshah ia katei ka jingthmu ban ai jaka ia ka Assam Riflle ha Lawbyrwa.
Na ka liang ka seng ka kyntu jur ia ki shnong ba kim dei ban ai lad ia ka Assam Rifle ban thied jaka, “Ioh ngin long tang ki nongtong um bad ki nongthoh dieng jongno re jongno" kumba la kren da u Myllung SoSo Tham bad to ngin pyrkhat bha shwa ban leh ban lait na kiei kiei ki jingma ia ka jaidbynriew.
Ha kajuh ka por ka seng ka ai khublei ia Ma Nehlang Lyngdoh uba la phyrkhat jngai bad khamtam ia ki nongshnong shnong ka Umran Dairy bad ka District baroh kawei kiba la ieng pyrshah ban ym ai lad ia ka Assam Riflle ban thied jaka ha Umran Dairy.
Shillong, 7 Naiwieng:Ka Central Executive Committee jong ka KHNAM ka pyntip paidbah, khamtam sha ki nongshong shnong jong ka West Khasi Hills District, ba kan don ka jingialang paidbah ha Markasa ha ka 08tarik Naiwieng 2016 naduh ka por 11:30 mynstep ban pynshai paidbah ia ka nongrim jong ka seng bad ia ki mat trei kam ka seng sha ki paidbad ka thain, khamtam na ka bynta u kyrtong ka seng naka bynta ka MDC election shiteng samoi na Mawthadrashan.
Kin don ruh ki jingialang ba la pynbeit ha ki bynta bapher bapher ki ba hap hapoh u pud u sam ka Mawthadraishan Constituency ban pynsngew ia ki jingthmu jong ka seng.
Lawer ia baroh ki paidbah ka thain ban ia poi ban ioh sngew ia ka nongrim jong ka KHNAM kaba ki nongialam ka seng kin pynsngew ha katei ka sngi.
Shillong 8 Naiwieng:U Myntri ka tnad rep ka sorkar India u Sudarshan Bhagat u la tei pop ia u Myntri Rangbah ka jylla u Dr Mukul Sangma halor ka jingpyn-sngewthuh bakla ia ki paidbah ka jylla, ba ka sorkar pdeng ka pynduna ban bei pisa ia ka jylla.
“Ka sorkar pdeng kam ju pynduna ia ka jingbhah pisa ia ka sorkar jylla.
Ka long kaba bakla ban kynnoh ba ka sorkar pdeng ka pynduna ia ka jingbhah pisa ia ka jylla.
U Dr Mukul u ialam bakla ia ki paidbah ka Meghalaya", la ong u Bhagat mynta ka sngi ha nongbah Shillong.
U la kynnoh kylla ia ka sorkar jylla da kaba ong, ka sorkar pdeng ka ai biang beit ia ka bhah ia ka sorkar jylla hynrei dei ka sorkar jylla kaba leh bakla ka bym ju pyndonkam ia ka pisa.
U la ther ia kane ka sorkar Congress da kaba ong, “Ka sorkar jylla kam lah ban pyndonkam ia ka pisa kaba kot T.
212 klur kaba la mang na ka bynta ka skhim Mission for Integrated Development ka rep Horticulture,".
Kaba sngew lyngngoh katkum ka jingong u myntri ka sorkar pdeng, ka long ba ka sorkar jylla kaba ialam da ka Congresss ka la pyndonkam tang mar shiteng na kane ka pisa ba la mang hapoh kine ki saw snem.
U la niew shuh ia ka jingiarap ba la ai da ka sorkar pdeng, kiba ka sorkar jylla kam lah ban pyntreikam kum ka skhim pynshongkha ia ki mrad ne ka artificial insemination kaba sah ei haduh T.
1.
63 klur.
“Kumno u Myntri Rangbah u nud ban ong ba ka sorkar pdeng kam ai pisa haba ka sorkar jylla kam lah ban pyndonkam nalor kam lah ban ai ia ka utilization certificate?", la buh jingkylli u myntri ka tnad rep ka sorkar pdeng.
U la ong ba ka pisa na ka bynta ki paidbah nongrep kam duna satia na ka sorkar pdeng hynrei kaba donkam ka long ba ka sorkar jylla ka dei ban pynbiang ia ka utilisation certificate (UC) haba ka pynlut ia ka pisa naka bynta ka kam bad lada ka lah ban pynbiang UC ka sorkar pdeng kan ai shuh shuh ka pisa.
U la ong ba wat ia ka skhim ka sorkar jylla kum ka jingpynroi ia ka kam ri dohkha, kam don jingeh ia ka sorkar pdeng ba kan iarap lada ka sorkar jylla ka pan.
U Bhagat u la wan jurip ia ka jylla Meghalaya ar sngi ban tih bniah ia ka jingpyntreikam ia ki skhim sorkar pdeng na ka bynta ki paidbah nongrep ka jylla.
Ha kane ka sngi, u Bhagat u la pynlut por ruh ban leit jngoh ia ka Don Bosco Museum ha Mawlai, uba la iaroh ia ka jingdon jong kane ka Museum kaba dei ka spah bah jong ka dong mihngi.
Shillong, 8 Naiwieng:Halor ka jing pynmih khubor, ha ki kotkhubor bapher, halor ki skhim jong ka sorkar India, kiba dei halor ka kam rep, ka sorkar Meghalaya, ka pynshai, ba ia ka skhim Rashtriya Krishi Vikash Yojana (RKVY), ka sorkar India, ka la pyllait T.
244.
558klur, na ka bynta ki snem 2007-2008 haduh 2016-17 bad na katei ka pisa, la pynlut ia T.
234.
828klur haduh u snem 2015-16.
Ka don ka pisa kaba T.
9.
73klur, kaba ka jingpynkhreh ban pyndonkam ka dang iaid shakhmat bad baroh ki jingpynlut pisa, ki dei kiba la ai jingkhein sha ka sorkar India bad kaba khadduh eh, ka dei kaba la ai ha ka 30tarik Nailar 2016, ha kaba la ai jingkhein, ia ki jinglut jingsep, na ka bynta u snem 2015-16.
Na ka bynta ka skhim Mission for Integrated Development of Horticulture (MIDH), ka mang na ka bynta katei ka tnat sha ki Jyll shatei lam mihngi, ha ka plan kaba 12, ka long T.
127.
3475klur bad na katei la pyndonkam ia ka pisa T.
114.
5975klur bad kaba sah T.
12.
75klur, ka dei kaba dang sah ban pyndonkam shen.
Na ka bynta u snem 2015-16, la pyllait slem ia ki skhim bad ka daw, ka long namar ba ka sorkar India, ka kwah ban pynlut mar shiteng ia kitei ki skhim, hynrei kham hadien, la ia pynbeit ba 90percent, kan dei ka jing pynlut jong ka sorkar India bad 10 percent na ka sorkar Jylla, ong ka kyrwoh, ba la pyllait mynta ka sngi, da U Under Secretary to the Govt.
of Meghalaya, Agriculture Department.
Shillong, 08 Naiwieng:Lada kam long da kumwei pat, ka party Congress kan sa rit iar shwa ban poi ka elekshon 2018 namar ba kiba bun ki MLA jongka, ki lah ban leit phet noh sha ka BJP.
Ha ka jingtwad jingmut na u President ka BJP, Bah Shibun Lyngdoh mynta ka sngi, u la kubur ba ki don bun bah ki MLA khambun eh kiba dei na ka Congress kiba ka pynpaw ba ki la pynkhreh lypa ban iasoh bad ka BJP ynda la dei ka por shwa u 2018.
“Ki la don kumba 20 ngut ki MLA kiba khambun na ka party Congress, bad katto katne nalor ki MLA shimet, kiba la phah ia ka jingkwah jongki ban iasoh bad ka BJP", la ong u Bah Shibun.
U la ong ba kito ki MLA shimet kiba don ha kane ka sorkar MUA-II kim pat kwah ban mih mynta na ka sorkar ban iasoh noh bad ka BJP namar ba ki dang ap ban ioh skhim ban theh sha u paidbah namar ba lada kin mih, kin sa duh noh ia ki skhim na ka sorkar.
“Ki MLA shimet kim pat kwah ban iasoh mynta namar ba ki dang ap ban ioh skhim na ka sorkar namar ba lada kin mih noh, kin sa duh noh ia ki skhim", la ong u Bah Shibun.
Hynrei u president ka BJP um pat kwah ban sei madan ia ki kyrteng jong ki MLA kiba kwah ban iasoh BJP namar ba ioh kan thut noh pynban namar ba mynta dang don sa kumba shi snem eiei ka por ban kut ka jinglong MLA jongki.
“Ka jingkhang ka BJP ka plie beit iano iano kiba kwah ban wan iasoh.
Ngi kham sngew ioh bor lada don lei lei kiba la long MLA ban wan sha ka party", la bynrap u Bah Shibun.
Katkum ka jingong u President ka BJP ka jingiakren bad kine ki MLA ka dang iaid shaid shaid mynta bad ka BJP bad kin sa ap sa tang ia ka por ba kin sa pynpaw pyrthei.
Shillong, 8 Naiwieng:Uwei u samla Khasi Khasi uba la tip kyrteng kum u Yoomiki Passah u la mynsaw jur namar ka jingshah shoh dusmon ha ki runar ha nongbah Bengaluru bad mynta u dang don ha ka jingshah sumar ha Staish Hospital, ha nongbah Bangalore.
Utei u samla u dei na ka shnong Shangpung bad u dang leit pyntbit ialade ha Staish Hospital.
Katkum ka jingiathuh jong uwei na ki nongialam ka KSU u samla Donald V Thabah u la ong ba ha ka 7 tarik u naiwieng utei u samla u la leit shim ia ka mobile jong u na kawei ka dukan kaba don ha katei ka nongbah kaba u laphah shna, hynrei u la shah pharep kylla pynban bad u la shah kynnoh tuh bad la kynnoh ba u tuh ar tylli ki mobile, dei hangtei ba la shoh la dat ia u.
U samla Donald u la ong ruh ba u trai dukan u la knieh ia ka pla pisa jong u bad la aiti ia utei u samla sha ki pulit ka Upergat Police Station bad tang hadien katto katne por ki pulit ki la pyllait noh ia u ha ka por 5 baje eiei namarba kim shym eiei ba u leh kaba sniew.
Khlem poi pyrkhat hadien ba la mih na Police Station la ong ba ki runar ki la ap shrip lypa ia utei u samla ha lynti bad ki la shoh la dat ia u da ka jingthmu ban pyniap syndon bad la bret ia u hapoh nala, hynrei u la lait im na katei ka jingjia bad la pynkit noh ia u sha Staish Hospital.
Halor katei ka jingjia ka KSU sengkmie lyngba ka kyrwoh khubor na u samla Auguster Jyrwa General Secretary bad u samla Daniel Khyriem President ka la pynpaw ka jingbitar kaba jur halor katei ka jingshah thombor utei u samla Khasi bad ha kaba ia dei bad kane ka KSU ka la ong ba ka Unit jong ka na Bangalore kan ym shong kli kti hynrei kan iai dawa na ki pulit Bangalore ba kin shimkhia ban kem ia ki runar kiba donkti.
U samla Donald u la iathuh ba mynta ki dkhot jong ka KSU ki la leit sha katei ka Hospital ban peit ia ute u samla hynrei ym pat ioh jingtip jia aiu haduh mynta, u la ong ruh ba ki dkhot ka KSU kin leit ia kynduh ruh ia u Commissioner of Police Bangalore ban ia kren halor katei ka bynta.
Shillong, 08 Naiwieng:U Bah Jrop Sing Nongkhlaw uba iakhun na ka Congress ha kane ka elekshon MLA ba la dep, u la pyniasoh noh mynta sha ka BJP bad la aiti ba un peit ia ka BJP Shella Mandal na ka bynta u snem 2016-2019.
U District President ka BJP East Khasi Hills District u bah Babul Suting ula pynpaw ba kum u nongialam un ai ka jingiatreilang bad u bah Jrop Sing Nongkhlaw.
U Bah Jrop ula pynpaw ba ka jingthmu ka jongu ban rung sha ka BJP kadei halor ka nongrim ba kane ka seng hapoh ka jingialam u Narendra Modi kala treikam bha ha baroh ki jylla.
Une u rangbah ula mih na ka sneg Congress mynta la shi snem tam bad mynta un pynkhreh ban iakhun iaka elekshon MLA ha u 2018 na ka seng BJP napoh Shella Constituency bad kum u dkhot ka BJP un ialeh ban pynkhlain ia ka seng ha Shella khnang ba kan ioh mad iaka jingjop ha u 2018.
Nongpoh, 08 Naiwieng:Ka kynhun ki nongshalan mar ha ki thain Byrnihat ha ryngkat ka Border Meghalaya bad Assam, hapoh ka lama jong ka Byrnihat Border Area Stockiest Union (BBASU), mynta ka sngi ki la leit ban iakynduh ia u Deputy Commissioner ka Ri Bhoi, ban iakren halor ka jingeh kaba ki iakynduh namar ba ki hap ban siew biang ka khajna sha ka sorkar ka sorkar jylla, ha ka jaka khrong khajna ba thymmai ka sorkar kaba don ha 13Mer.
Kumban shu ong hangne, ka kynhun ki nongshalan mar ha ka thain Byrnihat, kiba ju shalan dewiong, shyiap, maw lem bad kiwei kiwei de ki jait mar, ki hap ban buh ia kitei ki mar ha ki jaka ba la hap hapoh ka Assam, ha kaba ia kitei ki mar ba ki kit ki la dep ban siew ia ka khajna naduh mynshwa ha ka jaka khrong khajna ba don ha Umling, hynrei kitei ki nongshalan mar ki pynpaw pat ia ka jingsngewkhia kaba jur, namar ba mynta pat ki hap ban siew biang ia ka khajna ha ka Weigh Bridge ba thymmai kaba don ha 13Mer.
Dei namar ba ki hap ban siew khajna ha ki ar jaka kaba pynlong ia ka BBASU, ba kan hap ban pynpaw ia ka jingpyrshah kaba jur haduh ba kin da leit ban iakynduh ia u DC ka Ri Bhoi, ba un tuklar halor katei ka jingeh kaba la iakynduh da ki nongshalan mar ha katei ka thain Byrnihat.
Haba iakren bad ki nongthohkhubor hadien ba ki la dep ban kynduh DC, na ka liang u Bah Jeslin Syngkli, President ka BBASU, u la ong ba haba iadei bad kane ka jingeh kaba ki la iakynduh, ka synjuk ki nongshalan mar ki la leit ruh ban iakynduh ia u Superintendent of Taxes, hynrei namar ka jingbym leh ei ei kaba pynlong ia ki ban kin hap ban iaid sha ki bor ba kham halor.
U la ong ruh ba ka long shisha ka jingduhnong kaba khraw ia ngi kum ki nongshalan mar ha ki thain Byrnihat, namar ba ngi hap ban siew khajna ha kajuh ka tnat sorkar ha ki ar jaka ar jaka, namar mynshwa ngi la dep ban siew ha Umling, hynrei mynta ngi hap ban siew biang sa shisien ha 13Mer, la bynrap u Bah Jeslin Syngkli.
Haba iadei bad kane ka jingeh kaba la iakynduh da ki nongshalan mar lem bad ki paidbah ha ka thain Byrnihat, hadien ba la buh ia ka jaka khrong khajna ha 13 Mer, na ka liang u DC ka Ri Bhoi, u la kular ba un shimkhia na ka bynta ban iakren bad u Commissioner of taxes bad sorkar jylla, u la bynrap.
Shillong, 8 Naiwieng:Ka UDP mynta ka sngi ka la leit ban ia kynduh ia u myntri ka tnad pynroi sor u bah RV Lyngdoh ban ia kren halor ka jingkyntur pud ka MUDA ha ki jaka ba hap hapoh ka jingpeit ka District Council.
Ia katei ka jingiakynduh la ialam da u General Secretary katei ka seng u Dr.
Jemino Mawthoh , MLA ka Nongthymmai ryngkat u MLA ka Mawlai u bah Embhah Syiemlieh.
Ki nongialam ka UDP ki la iathuh ba ki paidbah kiba shong ba sah ha khapsor ki ia kynduh jingeh namar ka jingshim pisa rem dor ka MUDA na ka bynta ban pynioh ia ka Occupancy Certificate ban shna ing, ki la ia kren ruh halor ka jingshim pisa na bynta ka Labour Cess.
Hadien katei ka jingiakynduh ki la ong ba u myntri pynroi sor u la kular ha ki ba ka sorkar kan sa pynmihnoh shen da ka jingpynbna ba kan pyllait ia ki paidbah na katei ka jingeh ba kim donkam shuh ban siew pisa na bynta ban ioh ia ka Occupancy Certificate.
Shillong, 8 Naiwieng:U Nongaibuit ka sorkar MUA-II u Bah DD Lapang lah ban ong ba u la iakynduh dier por ia u Myntri Rangbah ka jylla u Dr Mukul Sangma ban iakren halor ka jingkhlad noh jong ki 6 ngut ha ka jingshah lympat ding ha shnong Nongthymmai Neng, Lyngiong,kaba la jia ha u bnai ba la dep.
U Bah Lapang u la iakren ruh bad u myntri tnad bording u Bah Sniawbalang Dhar bad kyntu ba u dei ban leh ia ka kam da ka jingai jingmut lang ki ophisar halor ka jingtreikam ka MeECL ban lait na kano kano ka jingma jong ki paidbah.
Mynta ka sngi u Bah Lapang u la iakynduh ia u Dr Mukul Sangma ban iakren ia ka jingjia ha Lyngiong nalor kiwei ki jingduna ka MeECL kaba la shah thalain ha ki paidbah.
Ha ka jingiakren bad u Dr Mukul, u Bah Lapang u la pynpaw ia ka jingeh ba ki paidbah ki iakynduh na ka jingtreikam ka MeECL, haduh ban duh ki mynsiem briew nalor ka jingpyut ki nar ding, ka rukom thew ki meter, ka jingsniew ki transformer.
U Bah Lapang u la ong ba ka sorkar ka dei ban pynthikna ban shim khia ban ai jubab wut wut haba don kano kano ka jingujor na ki paidbah ban pynthikna ba ka rukom treikam ka MeECL kan beit.
Na ka liang u Myntri Rangbah u la kubur ia ka jingai jingmut jong u Bah Lapang ba pynthymmai ban pynkhlain iaka jingtreikam ka MeECL bad ban leh wut wut ia kiba lah ban leh.
Shillong, 7 Naiwieng:U Myntri ka tnad rep ka sorkar pdeng u Sudarshan Bhagat ula ong ba ka sorkar jylla ka dei ban pynsted ban pyntreikam hok ia ki skhim rep ka sorkar pdeng ba la ai sha ki paidbah.
Ha ka jingwan jngoh jongu ia ka jylla mynta ka sngi, u Bhagat u la ong ba ka sorkar Meghalaya kam shym la lah ban pyntreikam bha ia ka skhim ka sorkar pdeng kaba la kot sha kaT.
90 klur.
U Bhagat u la pynlong ia ka jingialang bad ki heh sorkar mynta ka sngi ha nongbah uba la pan kaiphod ia ka jingiaid ka jingpyntreikam ia ki skhim sorkar pdeng ha kane ka jylla.
Ha kane ka jingialang la don lang ki heh sorkar na ka tnad ka rep ka riang, tnad Horticulture, tnad ri jingri, bad ka tnad pynneh um pynneh wah, kaba kynthup haduh 16 tyll ki jait skhim.
Ia kine ki skhim sorkar pdeng, la bei pisa ha ka jingiabhah lang kaba 90 percent na ka sorkar pdeng bad 10 percent na ka sorkar jylla.
Ha kane ka sngi la don lang u Director ka tnad rep ka ri u Vineet Kumar Verma uba la ong ba ka sorkar pdeng ka la bthah ba dei ban pyntreikam bha bad ban pynsted ia ki skhim na ka bynta ka jingmyntoi jong ki paidbah nongrep.
“Ym tang ban pyntreikam ia ki skhim, hynrei ka sorkar jylla ka dei ban pynbiang ia ka jingkhein jingdiah, ka utilization certificate (UC) namar kim lah ban pynbiang, ka eh ban shu ai pisa ha kaba T.
90 klur saw snem ka pisa ka sorkar jylla kam lah ban pyntreikam.
Na ka bynta ka RKYV skhim, na ka T.
244 klur ba la ai da ka sorkar pdeng, tang T.
34 klur ka pyndonkam.
Shillong, 9 Naiwieng:4 ngut ki khynnah na kane ka jylla ki la poi sha ka phainal jong ka North East Idol 2016, kitei ki 4 ngut ki long u Gabriel T Mawlong ( 9774359457)ba shong basah ha 5 mer , Upper Shillong uba ka shnong trai jong u dei na Mairang, Addorelene Dkhar (9774995032) ba shong basah ha Mawprem-Sngithiang, Sankar B Gurung (8575193408)ba shong basah ha Nongmensong Dong Ka mon bad u Prancacious Ryndong (9436707477) ba shong basah ha Pynursla.
Ka phainal kan long ha ka 10 tarik u nohprah, 2016 ha nongbah Dimapur, Nagaland.
Ka kyrwoh khubor na u Danny Rynjah Secretary ka All Meghalaya Dancer’ s Association( AMDA) ka la kyrpad ia ki paidbah ban kyrshan ia kitei ki 4 ngut da kaba vote ia ki da kaba shu phone ha kitei ki phone nombar jong ki bad ka vote kan khang haduh ka 25 tarik mynta u bnai.
Kate ka seng ka la kitbok kitrwiang ruh ia baroh 4 ngut ba ki poi sha ka thong.
Shillong, 9 Naiwieng:U myntri ka tnad shna surok jong ka jylla Meghalaya u Martin M Danggo mynta ka sngi u la kum ia ka jingialang jong ki heh sorkar na ka tnad PWD ha Resubelpara jong ka North Garo Hills ban leit jurip hi da lade ban lap ia ka jinglang jongman jong ki surok ha kane ka District.
Ka jingiakren kaba kham bun ka long ha kaba ia dei bad ki surok jong ka PMGSY bad ha kane ka jingialang na ka liang jong u myntri u la bthah ia ki heh sorkar jong ka PWD ba ki dei ban peit ba ki kam ki dei ban iaid kumba la dep bai sha ki kontak tor ba kin trei.
Ha kane ka jingialang na ka liang jong ki ophisar ruh ki la pynpaw ia la ki jong ki jingeh kaba ki ia kynduh ha kaba pyntrei ia ki skhim jong ka PWD ban shna ia ki surok ban pynpoi sha ki shnong bapher bapher kiba hap hapoh jong ka tei ka District.
Kane ka jingleit jong u myntri ban pynlong ia kane ka jingialang ka long ban peit haduh katno ka jingtrei kam jong ki ophisar kiba don ha katei ka District kila lah ban leh ia ki kam kiba la dep khot tender da ka PWD bad katno kiba dang sah kiba la dep ban pyndep noh.
Shillong, 9 Naiwieng:Ka HYC Sohra Circle ka la ong ba ka CHC Sohra kam don kali kit nongpang la shisnem tam mynta namarba ka kali kit nongpang kaba ju don ha katei ka jaka sumar ka la duhnoh.
Ka kyrwoh na u President ka HYC, Sohra u S.
Nongrum bad u GS u P.
Nongrum ka la ong ba katei ka jingbym don kali kit nongpang ka la ktah bha khamtam ia ki duk ki rangli bad ka la don ruh ka por ba ki mynsiem briew bakordor  ki la duhei.
Katei ka seng ka la ioh ban ia kren bad ki nongpeit ia katei ka CHC Sohra, hynrei kaba lyngngoh ka long ba ki nongpyniaid ki la iathuh ha ki nongialam katei ka seng ba wat ka 108 kaba don ha kine ki thain Sohra ruh bunsien ka la thut na ka por sha ka por namar ba ka la rim.
Katei ka seng ka la pynpaw ka jinglyngngoh ba baroh ki PHC kiba don ha katei ka thaiñ ki don ki kali kit nongpang hynrei kat ka CHC Sohra kam don kali kit nongpang.
Ka kyrwoh khubor ka la kyntu ia ki bor ba peit ia ka tnad ka koit ka khiah ba kin phai khmat ban leh eiei na bynta ka CHC, Sohra bad ha ka juh ka por ka HYC ka dawa na ki nongmihkhmat ka thain Sohra ba kin sngew ia ka jingdawa ki paidbah bad ba kin leh ei ei noh na ka bynta ka bit ka biang ki paidbah ym tang ban shu pynbiej tang ha ki por elekshon.
Delhi,8 Naiwieng:U Myntri Rangbah duh ka Ri u Narendra Modi u la pynbna paidbah ba naduh mynta ka shiteng miet ki lut T.
500 bad T.
1000 tyngka kin ym long pisa shuh.
“Phi don por 50 sngi kata naduh ka 10 tarik u naiwieng haduh ka 30 tarik u nohprah ban leit pynphai noh ia ki lut T.
500 bad T.
1000 tyngka ha kino kino ki bank lane ki post Office" ong u Narendra Modi.
“Ka kot T.
500 bad T.
1000 kan kylla long noh tang kum ka kot ka bym don dor ei ei shuh, ia kitei ki pisa dei ban leit pynphai noh sha ki bank ne post office hapoh ka 30 tarik u nohprah,2016" ong biang u Modi.
“Kan don ka jingpynjynsur ia ki paidbah na bynta ki 72 kynta, ki Hospital sorkar ki dei ban pdiang ia ki kot T.
500 bad T.
1000 haduh ka 11 tarik u Naiwieng.
Ha ka 9 tarik ha ki katto katne tylli ki jaka, ha ka 10 tarik u Naiwieng ki ATM kin ym treikam.
Kan ym don shuh ka jingiakylliang pisa ha kano kano ka dur la ka Cheque, DD, ka jingsiew lyngba ki Credit ne Debit Card bad kiwei" u la ong.
“Ha ka 9 tarik u Naiwieng baroh khoit ki bank ki dei ban khang na bynta ki kam paidbah, ki kot T.
2000 bad T.
500 yn sa pyniaid noh shen, ka RBI ka la shim ia ka rai ban buh jingkhein ia katei ka jingdon ki pisa kiba kham heh dor".
U Modi u la kren ruh ia ki kam kiba ka sorkar jong u ka leh mynta ha kaba u la ong “Kane ka sorkar ka dei na bynta kiba duk, bad yn dang iai bteng ban leh kumta.
Da ka jingiarap ki nongshong shnong ka India, ka India ka la kiew bha ha ka ioh ka kot, ka India ka la kiew ha ka ioh ka kot bad kane kam dei kaba shu kam hynrei ka dei kaba la pynbna da ka IMF bad ka World Bank" u la ong.
“Ha ka polisi treikam jong ngi , ngi aiti lut ban kyntiew ia baroh kawei ka imlang sahlang, ka sorkar ka treikam ha ka nongrim jong ka Sabka Saath, Sabka Vikas.
" “Kipisa tuh ne ki Black money bad ka bamsap ka la suh thied ha ka ri bad kane ka dei ka jingeh kaba khraw tam ban pynduh jait ia ka jingduk jingkyrduh, ngi lashim bun ki lad ki lynti ban wanrah biang ia ki pisa tuh" ong biang u Modi.
U la bynrap shuh shuh ruh da kaba u ong “Ka don ka por ba phin sngew ba phi la pynkylla ha ka imlang sahlang bad kane ka dei ka por jong ngi ban sngew ia kajuh katei ka jingsngew,ha ki ar snem shiteng tam ba la leit, T.
1.
25 klur tyngka ka pisa tuh ngi la ioh biang".
Shillong, 8 Naiwieng:U Neil Antonio War,MDC ka seng BJP uba dei ruh u Executive Member ka KHADC u la ong ba shen un leit ia kynduh ia ki heh ka seng BJP ha Delhi ban ia kren na bynta ki ishu kiba ka District Council ka ia tyngkhuh bad ka sorkar jylla.
Hadien ka elekshon MDC shiteng samoi u la ong ba un leit sha Delhi ban ia kynduh ia ki heh ka BJP bad katei ka jingiakynduh ka lah ruh ban long bad u myntri ka tnad pohing ka sorkar pdeng u Rajnath Singh.
Kawei na ki mat kaba kongsan kaba un ia kren, u bah Antonio u la ong ba kan dei ka Village Administration Bill (VAB) kaba sah pongding hapoh ka tnad pohing ka sorkar pdeng.
“Ka VAB kan dei kawei na ki ishu kiba ngin shimkhia bha" u la ong haba ia kren bad u Rupang.
U la ong ba ia katei ka kam un hap ban ia kren sani bha shuwa hapoh ka jingialang EC jong ka KHADC shuwa ban leit sha Delhi.
Ha kaba iadei pat bad ka pisa kaba T.
133 klur tyngka kaba ka KHADC ka la ioh bhah kyrpang na ka sorkar pdeng u bah Antonio u la ong ba katei ka pisa ka la don ha kti ka sorkar jylla naduh u rymphang mynra u snem, “Naduh u rymphang ka la don shane" u la ong.
Ia katei ka pisa u la ong ba ka KHADC ka la pynkhreh ban pynbiang ia ki jingdonkam baroh bad kan ap ia ka jingmynjur na ka state Level Committee ba kan mynjur.
Ha kine ki sngi ka la mih ka jingkynthoh na ka MDC ka Mylliem ka kong Teilinia Thangkhiew ba ki MDC kim ioh shuh ia ka MDC scheme naduh u snem 2014, ha kaba ia dei bad kane u bah Antonio uba bat ia ka pla tyngka jong ka KHADC u la ong ba ia katei ka kam la dep ban ia kren shai hapoh ing dorbar ba ym lah ban buh skhim ia ki MDc lada ym ioh jingiarap pisa na ka sorkar pdeng “Ngi hap ban ap beit ia ka pisa kaba wan na ka sorkar pdeng, lada ym don jingbei pisa na ka sorkar pdeng kata ngim ioh skhim" u la ong.
Utei u MDC ka BJP um shym la treh ban kynthoh eiei ia ki jingkren ka MLA jong ka Laitumkhrah halor ka jingmih noh jong u na ka seng Congress.
Shillong,8 Naiwieng:Ha ka sngi saitjaiñ jong ka taiew ka la don ka jingialang hapdeng ki heh ba peit ia ka surok bah 2 Lane bad ki paidbah kiba dei ki trai jaka ki ban shah ktah ha ka jingpynheh surok kaba naduh Umshyrpi, Shillong shaduh sha Dawki-Bakur.
Katei ka jingialang ka la long ha Sanmer Secondary School, Sanmer-Upper Shillong, ha katei ka jingialang la donlang ruh ka kompeni Japan International Corporation Agency ( JICA) bad la don ruh u MLA ka Mylliem u bah R.
V Lyngdoh.
Tang mar ia sdang katei ka jingialang kaba la sdang ha ka por 12 baje shiteng sngi,ki paidbah ki la shoh tlot thai bad bun kiba shu iaid kai sharum shaneng bad kiba iathuh khana para ma ki ha phyllaw jong katei ka skul.
Ka daw kaba la pyngngiah ia u paidbah ka dei namar ba ka jaka ba la pynlong jingialang ka long kaba khim haduh katta katta bad ym ngiam ba kin rung lut shapoh naba lapynlong tang ha I kamra klas iba rit ha katei ka skul, nangta ym shym la don kor pynsawa ba ki bym ioh rung shapoh ruh kin ioh sngew.
Shiphang khrui la iohi ba don kiba la mut ban mih noh na katei ka jaka bad ki la ong ba kim sngewmyntoi ban shong ha katei ka jingialang ka bym iohsngew eiei bad ki la ong ba ka long kumba ki shu wan pynlut kai ia ka por ka bai kali.
Don ki riew rangbah na ki thaiñ Laitlyngkot kiba la leit ong sha u bah Ronnie V Lyngdoh ba kin leit noh bym iohsngew eiei hynrei ki la iathuh ha une u nongthohkhubor ba u ba Ronnie u ong ia ki ‘ap shiphang ki dang wanrah tiar pynsawa’.
Sa shiphang la iohi ba la wanrah ia i tynghung iba rit (Stranger rit) hynrei katei ruh kam pynhun ia kitei ki trai jaka naba ia katei ka tiar pynsawa la leit buhrieh pynban sha kyndong bad la pynshah ia katei ka kor pynsawa sha lyndet jong ka skul ka bym don nongsngap.
Hangtei la don ruh kiba kynnoh ba ia katei ka jingialang la thmu ban shu pynlong sop sop bad la thmu ban shu pynkohnguh jubor ia ki trai jaka da kaba phah soi, katto katne ngut ki trai jaka na ki thaiñ Mylliem,Pynursla, Laitlyngkot ki la ong ba la dei ban pynlong ia katei ka jingialang ha ka jaka ba long pdeng bad ha ka jaka ba heh ban shai lut bad ba ki paidbah kin ioh ban kren ia kaei kaba ki sngew donkam.
Une u nongthohkhubor uba ieng shabar jong itei i kamra klas iba khap ngiah ban rung shapoh, u la iohi ba don napdeng ki trai jaka kiba la ai jingkren ha katei ka sngi hynrei ym shym laiohsngew pat shabar aiu ki kren bad aiu ki bor jong ka sorkar ba peit ia ka surok ki kren.
La shu iohi tang ka jingpyni dur (Alligment) kaba pyni da ka projector kaba pyni ia ka jingiaid katei ka surok 2 Lane naduh jingkieng Umshyrpi sha Mylliem-Marbaniang-Pombot-Pomkaniew nangta na Lyngkyrdem-Umkor-Pynursla shaduh Dawki-Bakur kaba pyni ba ka jingjngai ka dei 71.
5 kilomitar.
La pyni ruh ba ia katei ka sorbe la leh da ka National Highway and Infrastructure Development Corporation Ltd (NHIDCL) kaba tyrwa ia katei ka kam ban kyrshan pisa ka Japan International Corporation Agency ( JICA).
La iohi ruh ia u sordar ka Raid Mukertila u bah Phren Kongwang ba u kren ha katei ka jingialang bad haba kylli u kren aiu, u la ong ba u la kren shai ha katei ka jingialang ba na ka liang ka Raid Mukertila kata ki trai jaka naduh Wahkdait shaduh sha Jingkieng Dawki ki kloi ban ai jaka ban pynheh surok ha ryngkat ka jingsiew bai lutksan sha ki trai jaka hynrei u la ong pat ba katba ka sorkar kam pat pynbha lane pynheh ia ka surok rim kaba la don lypa kin ym shah da lei lei ruh ba ka sorkar kan leit ktah ia ki jaka jong ki ban shna surok thymmai.
Shillong, 8 Naiwieng:U Division Forest Officer (DFO) jong ka East Khasi Hills District, u la pynsangeh ka jingai challan ban shallan ia u Mawshun sha bar Ri na East Khasi Hills District.
Kane ka jingpynsangeh kynsan ka la buh ia ki nongkhaii ha ka jingeh kumno ban leh ia ki LC kaba ki la dep ban shim na ki Importer na Bangladesh.
Na ka liang jong u Divisional Forest Officer u Dr C.
Manjunath (IFS) u la ong ba ka jingpynsngeh ia kane ka jingai challan ka long ba ka stok kaba rim kala lut bad mynta ki la thoh sha ka sorkar ba kan ai jingbit ba kin shim jingkhein biang ia u Mawshun ba dang sah ha ki par mawshun.
U Dr Manjunath, u la iathuh ba mynta ki dang ap ia ka jingbit na ka sorkar bad mar ia ioh ia ka jingbit na ka sorkar kin sa sdang biang ban shim jingkhein bad ynda ki la ioh ia ka jingkhien kin sa sdang ban ai challan biang sha ki nongkhaii ba dang don ia u mawshun ha ki par jong ki.
Na ka liang jong ki trai par pat ki la pynsngew ba ia kane ka jingkhein ki la dep ban leit ai naduh u bnai Jylliew mynta u snem sha ka ophis jong u DFO jong ka East Khasi Hills District ba u mawshun u dang bun ha ki par jong ki, namar ha ka por ba shim jingkhien mynshuwa la shu khein antad.
La ong ruh ba ka sorkar ka lum pisa ha kaba ia dei bad ka royalty na u ne u mar poh khyndew.
(SP News).
Shillong 08 Naiwieng:U MLA barim ka UDP na Nongspung u Bah John Antonio Lyngdoh (Bah Dip) u la pynpaw ba u la kwah ban iasoh noh bad ka BJP kum u dkhot na North Shillong mandal katba u Prof Donkupar War uba la risain na ka shuki Vice President ka MPCC, u la pyntip sha ka BJP ba um don shuh bad ka Congress.
Ia kane la iathuh da u President ka BJP u Bah Shibun Lyngdoh haba iakren mynta ka sngi.
U Bah Dip bad u Prof War ki dei ki riew rangbah kiba don ha kajuh ka konstitwensi ka North Shillong, kiba la phet noh na ki party jongki.
“U Bah Dip u la phah jingtip ba u la kwah ban rung BJP noh hynrei namar ba ka BJP kam pat don Mandal na North Shillong, ka jingiapynbeit ka dang iaid mynta na kaei ka unit un rung", la ong u Bah Shibun.
U la ong ba na ka liang ka BJP ka sngew tynnad ban pdiang ia u kum uwei na ki nongialam ba long MLA barim ban iasoh sha ka party.
Katba ia u Prof War, u president ka BJP, u la ong ba u la phah jingtip sha ka party ia ka jingrisain jong u na ka Congress hynrei kam pat don ka jingiakren ba u kwah ne em ban rung bad ka BJP.
“Lada u wan, ka jingkhang ka plie beit kum ka party", la ong u Bah Shibun bad bynrap, ba ‘haduh mynta kam pat don ka jingiakren bad u Prof War ba un rung ne em".
Katkum ka jingtip, u Bah Dip u la thrang ban iakhun na ka BJP na North Shillong hadien ba u la risain noh na ka UDP ban nym leit iakhun shuh na Nongspung konstitwensi kaba u la jop teng ar sien ha ki snem ba la dep.
Shillong, 08 Naiwieng:Ka United Democratic Party) (UDP), Shillong City District ka la pynpaw ia ka jingbym sngew iahap ia ka jingkhang lynti ban iaid ki kali na Mawroh sha Polo tang namar ba don ka jingialehkai Golf ha Golflinks.
Haba pynlait khu-bor u Bah Allantry F Dkhar mynta ka sngi u la ong ba kane ka jingkhang ban iaid ki kali kan buh jingeh bad kan pynthut ia ki khynnah skul khamtam ba leit ialeh ia ka eksamin.
“Ka party ka kyntu ia ka sorkar ba kan weng noh ia kane ka jingkhang iaid kali ban pynlait ia ki khynnah skul bad ki paidbah na ka jingthut ha ka leit ka wan", la ong u Bah Dkhar.
Jowai, 9 Naiwieng:Uwei u briew uba kyrteng u Wan Emdor Suchiang u la khlad noh hapoh painkhana bad katkum ka khubor na ki pulit la iathuh ba utei u briew u la iap naduh hynnin ka meit hapoh katei ka painkhana kaba don ha iing sah jong u hi.
Mynta ka step, hadien ka jingwan poi ki pulit ha katei ka iing ki la rai ban pynpait noh ia ka jingkhang ka painkhana ban iohsei ia ka metiap jong utei u briew.
Ki pulit ki la lap ba utei u briew u la bat ia uwei u thyrnia inject ha kti bad ar tylli ki dawai kuli.
Udei u briew uba kyrni dih drug bad la suba ba u la khlad kyndit na ka daw jong u drug.
Na ka liang kiba haiing ki la kyrpad ia ka bor jong ka ain ban pyllait na ka post mortem.
Shillong, 09 Naiwieng:U Lat ka jylla Meghalaya, u V Shanmuganathan mynta ka sngi u la iakynduh ia ki134 ngut ki longkmie ba ar met ha Child and Maternity Hospital, West Garo Hills, Tura ha ka jingrakhe ia ka Pradhan Mantri Surakshit Matritva Abhiyan (PMSMA).
Ha ka jingiakynduh jongu bad kine ki longkmie, u Lat ka jylla u la pynpaw ia ka jingsngew khia ba dei ban ai ia ka jingsumar kaba paka ia ki longkmie bad kular ban ai ia ka jingiarap bad ka jingduwai na ka bynta ba kin kha suk.
U la ong ba ka sorkar India ka la ai ia ka jingsumar ei sha baroh ki longkmie baar met hapoh ka PMSMA bad kyntu ia ki ban shim kabu na kane ka skhim ka sorkar.
U Lat u la maitphang ruh ia ki jingthmu jong ka PMSMA bad iathuh ba hapoh kane ka skhim, ki kmie baar met kin ioh ei ia ka jingsumar man la ka 9 tarik jong u bnai ha baroh ki jaka sumar sorkar.
U Lat u la ai mynsiem ia ki longkmie ba kin sumar bha ia la ki khun jongki khnang ba kin heh kum ki nongshong shnong ba donakor ha ka imlang sahlang.
Ha kane ka sngi, u Lat u la sam ruh ia ki jingbam horlick sha ki longkmie baar met, kum ka dak ka jingieid.
Ha kane ka sngi la don lang u Secretary u Lat u Bah H M Shangpliang, ka nongrah khubor ka PMSMA, ka aktres “Onataah", Kong Sweety Pala.
Shwa ia kane, u Deputy Commissioner ka West Garo Hills, u Pravin Bakshi u la pyniaid ia ka jingialang ba la don lang u Joint Director ka Health Services, Dr.
T S Nongkhlaw bad kiwwei.
Shillong,9 Naiwieng:Ka Seng Samla Shnong Umkiang ka dawa ban pynkynriah noh ia ki tnum Mobile kiba don hapoh ka shnong Um-kiang, naduh Vodafone, BSNL, bad Aircel kiba ieng khlem lerkam ha katei ka shnong.
Ka kyrwoh khubor ka la ong ba ka shnong Umkiang ka dei kawei na na ki shnong kaba heh duh hapoh ka Elaka Narpuh bad ki bun nongleit nongwan na kate ka shnong khamtam na ki jylla kiba marjan bad ka Meghalaya naduh Tripura, Mizoram, Manipur, Assam bad Nagaland kiba dei iaid lyngba ka surok NH – 44 ki sangeh ha Umkiang ban bam ja ne dih sha.
Haba ki iohi ia kitei ki tnum ba ki ieng tyngkreiñ ki sei la ki mobile ban phone briew hynrei haba ki mut ban phone ym don network lait noh ka Jio kaba dang mih thymmai.
Ki don ki network kiba trei kam kum ka Vodafone ne airtel hynrei , ki paidbah ki ioh tang lada mih shabar ka iing, lada rung pat shapoh iing ka duh noh ka network, ong ka kyrwoh khubor.
La ong ruh ba ka Aircel ka shu pynieng kai khlem treikam eiei naduh ba la wan pynieng tnum, kaba pynbitar eh dei ka BSNL namarba jan baroh shi shnong ki pyndonkam da ka BSNL.
Ka la don ka jingleit ia kynduh ia ki DGM bad GM ha Shillong da u General Secretary Shnong Umkiang, u Datipshwa Nongrum bad Asst.
Secretary Shnong Umkiang, u Nicholas Lyngdoh na ka liang jong ka shnong.
Ha kane ka jingleit ia kynduh ki la kular ban leh ei ei, hynrei phewse ka jingkular jong ki ka pynlyngngoh haduh katta katta ia ki paitbah namar ym ioh network haduh ba la thoh ia kane ka kot khubor.
La ong ba ka jingieng kitei ki tower ka long kum ki dieng kwai kiba iap ieng ki bym seisoh shuh.
Shillong, 9 Naiwieng:Ha ka 11 bad 12 tarik kan long ka tamasa Amur Falcon Festival ha ka shnong Tyrso kaba don ah Ri-Bhoi District.
Yn pynlong ia katei ka tamasa da ki ar tylli ki Synjuk Rangbah shnong bad ka Tyrso Valley Wildlife Protection Society ha ryngkat u MLA ka Mawhati u bah Julius Dorphang.
U bah Julius Dorphang u la ong ba ka jingthmu ban pynlong ia katei ka tamsa ka dei ban pynneh pynsah ia kitei ki sim kbeit kiba wan na Siberia.
Katba u Secretary ka Tyrso Valley Wildlife Protection Society u bah Alos Nongpoh u la ong ba ki don kumba 1500 tylli kitei ki sim Siberia ha Tyrso.
Shillong, 09 Naiwieng:“Ka Sorkar Congress kaba la synshar da ki phew snem ba la leit noh, kam shym la lah ban teh la kam ia ka jingjyllei jong ki pisa thok bad ki pisa bamsap ba la burieh katba u Narendra Modi tang ha ki ar snem u la pyni ia ki kam ba khraw", la ong ka BJP Meghalaya.
Ha ka jingpynlait kyrwoh mynta ka sngi, ka BJP ka la ong ba, ka jingbuhrieh bad kamai bym hok jong ki hehspah sha ki ri nongwei kaba la buh bad wanrah ia ka jingeh bad jingsah dien jong ka ri khamtam ha ka roi ka pa la ka long ha sor ne ha nongkyndong, kan khang lad shi syndon na kane ka jingkhang ka sorkar pdeng ban pyniaid kam ia ki lut 500 bad 1000.
Ka BJP Meghalaya, ka pynpaw ia ka jingsarong ia ka Sorkar u Narendra Modi, uba la shlan ban shim ia kane ka sienjam ban ialeh pyrshah halor ki pisa thok bad khamtam eh ia ka pisa bamsap.
Ia kane ka rai ba la shim da ka sorkar la mynjur bad ai ia ka jingiaroh da u Pranab Mukherjee,President jong ka Ri India bad da baroh ki Riewpeit pyrman kumjuh ruh da ki riewpaidbah jong ka Ri India.
“Lyngba kine ki pisa thok kiba la jyllei ym dei tangba ki wanrah ka jingeh ia ki paidbah hynrei ki long ruh ka daw bah jong ka jingmih ki riewlehnoh kaba la buh ia ki paid nongshong shnong jong ka Ri India hapdeng shibun ki jingeh ,jingsngewsih bad shong syier", ka la ong.
Halor kane ka bynta u Myntri Rangbahduh ka ri India kumba u la khlei la ka juban lak ha ka por elekshon ba ka kam kaba nynkong bad kaba hakhmat eh ka long ban wanrah biang ia ki pisa jong ka ri kiba don shabar bad u la im sngi, pyrkhat bad wad ia ki lad kumno ban pyntrei kam ia kaei kaba u la khlei.
Hadien ka jingiasyllok ha ryngkat ki riew shemphang ula shim ia ka rai ha kaba nyngkong da kaba ailad ia kito baroh kiba kynshew ia ki pisa shabar jong ka Ri ban pynpaw bad kyrpad ba kin wanrah noh sha la ka jong ka ri ha kajuh ka por ban sangeh noh ia ka jing pyniaid iew ia ki pisa thok, la ong ka BJP.
Hadien ka jingaipor kaba kylluid la shem ba dang don ki bym niew kor ne kohnguh ia kitei ki jingai jingmut.
Dei halor kine ki bynta ba ka Sorkar kam banse ban shim ia kane ka sienjam kaba eh na ka bynta ka roi ka par, ka suk ka sain bad ka bha ka miat jong baroh ki nongshong shnong jong ka Ri India baiar, la bynrap ka BJP.
Watla kan don ki jingeh ba shipor kiba iakynduh ha kane ka bynta hynrei la kyntu bad kyrpad ia baroh ki nongshong shnong ban iaishah na ka bynta ka suk ka sain ha ki sngi ki ban wan’ la ong u Bah B.
K.
L.
B.
moit ka Media Cell, BJP Meghalaya.
Nongpoh, 09 Naiwieng:Ka synjuk ki 8 shnong hapoh ka Paham-rioh Circle, ka la pynpaw ia ka jingsngewkhia kaba jur halor ka Load Shedding ka MeECL, da kaba ong ba ha kitei ki kynta kata naduh ka por 8 haduh 10 baje mynmiet ka dang dei ka por ba ki khynnah skul ki dang pule kot na ka bynta ban pynkhreh ia ka exam kutsnem.
Kum ban shu pyn-kynmaw hangne, dang shen ki nongialam ka synjuk 8 shnong ki la leit ban iakynduh ia u EE ka MeECL ha Nongpoh, ban iakren halor katei ka jingeh ki paidbah bad ha katei ka jingiakren na ka liang utei u EE ka MeECL, u la kular ban shimkhia da kaba iakren bad ki bor ba kham halor.
Haba iadei bad kane na ka liang u Bah K.
Suting, Chairman ka synjuk ki 8 shnong, u la ong ba kane ka jingpynlip bording da ka MeECL ha kitei ki kynta ka la wanrah ia ka jingeh kaba khraw ia ki paidbah khamtam eh ia ki khynnah skul, kaba ki dang don ia ka jingpynkhreh ia ka exam kutsnem.
Shuh shuh, ula pynpaw ruh ia ka jingsngewkhia halor ka jingbym sngap ka MeECL ia ka jingkyrpad da ki synjuk 8 shnong, ki la kyrpad ba kin leh ia ka MeECL ba kan leh ia katei ka Load Shedding ha ki kynta ba mynstep, hynrei ka long pat kaba sngewsih ia ka jingbymshah skhor ka MeECL ia ka jingeh ki paidbah.
Namarkata, na ka bynta ka jingmyntoi jong ki paidbha bad khamtam eh ia ki khynnah skul kiba la don ia ka jingpynkhreh ia ka Exam kutsnem, ka synjuk hi ka kyntu ia ka MeECL ba kan pyrkhat lem da kaba pynmeh noh ia ka bording ha kitei ki kynta ba ka shait leh ia ka Load Shedding, u la bynrap.
Shillong, 09 Naiwieng:Ka Hima Mylliem mynta ka sngi ka la pyndep ia ka jingleh niam ba shisien shi snem hapoh Iewduh.
Ia ka jingleh niam la pyndep da u Lyngdoh jong ka Hima ha kaba ia jingknia jingkhriam kala iaid beit iaid ryntih.
Ha kane ka sngi la khang ia ka iew baroh shisngi namar kane ka iew kam dei tang ka iew kumba long lem kiwei ki iew hynrei ka dei ka iew niam iew kyntang kaba ka hima ka da pynlong ia ka nguh dem blei da ka niam ka rukom kaba kila bat na duh ki por u myn ba rim ba jah bad ka dang iaid beteng haduh kine ki sngi.
Ia kane ka jingleh niam la leh ka San Kur bad Khadwei Kur jong ka Raid Mylliem, da ka knia ka khriam, da ki blang lieh sada kaba khlem thoh dak ei ei bad u sniang iong ba khlem thoh dak bad ki syiar ban nguh ban dem katkum ki riti dustur jong ka hima bad ka raid.
La sdang na khlieh Iewduh ha kaba la pyndep ia kane ka niam ka rukom ha kaba ki khun ki hajar jong ka hima khamtam eh na ka kur san kpoh bad khatwei kpoh jong ka Raid Mylliem, ha ka jingdonlang u Pa’im Ricky Nelson Syiem, u Syiem ka Hima bad kiba khraw ba tri ka Hima.
Hadien ka jingleh niam na Khlieh Iewduh la wan ban pyndem sa ia ka niam ka rukom ha kjat jong ka Iewduh ryngkat ka knia ka khriam ha Basa Tympew bad la but sa ka shad ka kmen da ki khun ki hajar jong ka Raid Mylliem.
Nongpoh, 10 Naiwieng:Da kaba sngewkhia halor ka jingiehshrah bad khlem pyntreikam ka sorkar jylla ia ka jaka buh ia u dewiong ne Coal Depot ka jaka kaba la shna kyrpang na ka bynta ban pynhap ne ban buh ia u dewiong uba mih na ka jylla ha katei ka jaka kaba don ha Mawsmai, Ri Bhoi District, mynta ka sngi ka Federation of Khasi Jaintia & Garo People, North Khasi Hills District, ki la leit ban jurip ia katei ka jaka kaba la iehshrah da ka sorkar mynta la bun bun snem.
Ha kane ka sngi ki nongialam ka FKJGP, NKHD, ha kaba la ialam da u Bah Lumlang Mawnai, kum u vice-president lem bad ki dkhot jong ka seng, ki la lap ba katei ka jaka ia kaba ka sorkar ka la shna na ka bynta ban pynhap ia u dewiong, ka la kylla long pynban kum ka jingpynsyrwa kai ia ka pisa paidbah, namar naduh ba la tei bad kat haduh kine ki sngi ym shym la lah satia ban pyndonkam.
Haba kren sha ki nongthohkhubor, u Bah Lumlang Mawnai, u la pynpaw ka jingsngewkhia kaba jur halor katei ka jingiehshrah bad ka jingbym pyntreikam ka sorkar ia katei ka Dipu kaba don ha shnong Mawsmai, kaba la tei bad pynlut da ki phew klur, hynrei mynta pat ka la shu long kamkai.
U la iathuh ruh ba katkum ka jingioh lum jingtip da ka seng, la ong ba ia katei ka Coal Depot la plie naduh u snem 1999 bad kaba la paka bha na ka bynta ban pynlong ia ka kum ka Dipu ne ka jaka ban buh ia u dewiong, hashwa ban shalan pat sha ka jylla Assam.
“Kumba ka long mynta bun na ki nongkhaii dewiong na ka jylla ki shah khniot bein ha kiwei pat ki nongkhaii haba ki pynhap ia u dewiong ha Beltola, namar ba ia u dewiong la pynhap sha ka jylla kiwei bad jin lada ka sorkar ka pyntreikam ia kane ka Dipu, kan long ka jingmyntoi kaba khraw ym tang ia ki nongkhaii, ka jingiohkam iohjam ki khun samla bad khamtam eh ia ka sorkar jylla ba kan iohlum khajna" ong u Bah Mawnai.
Shuh shuh, u la ong ruh ba ka seng ka la iohsngew ba shen wat ia ka jaka pynhap dewiong kaba don mynta ha Beltola yn weng noh, namar ba ha kitei ki thain Beltola yn pynkylla noh sha ka Smart City bad lyngba jong kane kan long ka kabu ia ka sorkar jylla lada kan pyntreikam noh ia kane ka Dipu kaba don ha Mawsmai, la bynrap u Bah Mawnai.
Khatduh eh, ka seng ka dawa ia ka sorkar jylla ba kan pyntreikam noh ia katei ka Coal Depot, kaba ka la pynlut ka pisa naduh ban thied ia ka jaka bad ruh ban shna ia kiba bun ki jingdonkam ha katei ka Dipu bad haba iadei bad kane ka seng kan sa iaid sha ki bor ba kham halor na ka bynta ban tip ia ka daw tynrai, kaba la pynlong ia katei ka Dipu ba kan sahteng mynta la palat phew snem, u la bynrap.
Shillong, 10 Naiwieng:U Myntri khynnah tnad kam pohiing ka ri u Kiren Rijiju u la ong ba ka dong mihngi ka donkam ban don ka jaka hikai juk stad saian ban ia beh katkum ka jingiaid ka juk stad mynta.
Haba kren ha ka jingialang kaba ar sngi ha St Anthony College, Shillong u Rijiju u la ong ba, ka dong mihngi ka donkam kum ia kane ka jaka hikai ban pynroi ia ka jingstad jong ka saian ha ka thain.
U Rijiju u la plie ia ka Tenth Biennial National Conference jong ka Physics Academy of North East (PANE) kaba ar sngi hynne ka sngi.
U la ong kum u briew ba dei na kane ka thain, u la iakren bad ka tnad Human Resource Development ka sorkar pdeng ia ka jingdonkam ban don ka jaka hikai saian ha kane ka dong mihngi.
“Ngi donkam ia ka jingwad jingbniah, ki jaka hikai bad ka sorkar ka dei ban kyrshan ia kane ban don ha kane ka dong mihngi", u la ong.
U la ong ba lyngba kane ka jingiatai, kan ai eiei kaba kongsan na ka bynta ban phaikhmat ia ka jingdonkam ha ka jingstad saian ha kane ka thain.
Ha kajuh ka por, u la ong ba u la shim khia bha ban iakren bad ka sorkar pdeng ba ki paidbah na kane ka dong mihngi kim dei ban shah lehbein ha kano kano ka bynta jong ka ri.
Kiwei kiba kren ha kane ka sngi ki long u Archbishop Dominic Jala, u Executive President ka PANE u Prof.
Kalyanee Boruah, General Secretary ka PANE u Prof.
B.
Bhattacharjee, Conference Convener, Dr.
S.
Chutia nalor kiwei.
Shillong, 9 Naiwieng:Ki kot T.
500 bad kot T.
1000, ki la mih madan lut mynta ka sngi na ki synduk tin synduk nar bad na ki jaka barieh ba la buhrieh sha ki kyndong kynshrot.
Une u nongthohkhubor u la sakhi ba tang mar ia saphriang ka khubor lyngba ki lad khubor ba ka kot T.
500 bad T.
1000 tyngka kan ym long pisa shuh bad kan shu long tang kum ka kot ka bym don dor eiei shuh, bun ki paidbah kiba la kulmar jingmut bad la iohi ba ki ia mareh shane shatai ban leit sha ki dukan ban thied lypa ia ki jingthied jong ki haing hasem bad ki da tynruh da kitei ki kot heh ki bym don dor shuh, hynrei hangtei ruh ki ia kynduh jingeh naba ki trai dukan kim nud shuh ban kner ia kitei ki kot stem kot saw bad ki la phah ia ki ba kin leit kylliang sha Bank hynrei kaba pynkhuslai shuh shuh ia ki paidbah ka dei namarba ki bank ruh ki khang lut mynta ka sngi.
La ioh jingtip ba don ki Petrol Pump ruh ki bym shim shuh ia ki kot stem kot saw tang mar ia iohi ia ki kotkhubor.
Don pat katto katne tylli ki dukan dkhar ha iew ki bym salia bad ki shim beit kat kaba u paidbah u ai la ka dei ka T.
500 ne T.
1000 bad la ong ba ki don katto katne tylli ki dukan dkhar ha Iewmawlong, Anjalee kiba heh iew bha mynta ka sngi namar ba bun ki paidbah ki la tynruh sha kitei ki dukan ban pynleit ia kitei ki kot heh jong ki.
Don pat ki malik kiba die tiar die tar kiba ju ai ram sha ki paidbah ( Installment) ki la iathuh ba mynta ka sngi plaiñ ki paidbah ki la wan sait ram lut bad ki la ong ba don ki la wanrah da ka lut T.
500 bad don ruh da ka lut T.
1000.
Ki la ong ba lehse katei ka jingwan saitram ki paidbah da ki kot heh ki nangmut ba ioh kim tip (malik) ba kam iaid kam shuh kitei ki rong stem rong saw hynrei ki la ong ba ki la tip na ki kotkhubor hynrei kim salia namarba dang ai por ban leit kylliang sha bank.
Ha kawei pat ka jingjia, uwei u rangbah uba don ha Majai, u la iathuh ha u nongthoh khubor, ba u hap ban shah thngan baroh shisngi namar ba um don pisa khutia ban bamja, namar ba ki dukan kim treh shim shuh ia ka kot T.
500 bad T.
1000 tyngka.
Nongpoh, 09 Naiwieng:Namar ba jubor ka kam shalan tuh ia ki masi sha Bangladesh, kaba la wanrah ruh ia ka jingeh kaba khraw ym tang ia ki nongotdoh ha ka Ri Khasi & Jaintia, hynrei wat ia ki paid nongbam doh masi, namar ka jingkiew dor ba khah khah ka doh masi, mynta ka sngi ka Federation of Khasi Jaintia & Garo People (FKJGP) Sengkmie, sa shisien ki la leit biang ban jurip ia ka Iew die masi kaba don ha Khanapara, Ri Bhoi District.
Kane ka jingjurip da ka FKJGP ka la wan, dei namar ba ki la ioh ia shibun ki jingujor na ki paidbah halor ka jingkiew dor ba khah khah ka dor masi ha ka ri Khasi Jaintia, kaba la wanrah ia ka jingeh kaba khraw ia ki paidbah, namar kumba ka long mynta bun na ki paidbah ki bam da ka doh masi.
Ha kane ka jingjurip ba ar da ka FKJGP ha katei ka Iew die masi, la lap ba ka sorkar lyngba ka tnat Animal Husbandry & Veterinary Department (AH&VD) ka la pyrshang da kawei pat ka buit, kata da kaba pyndait da ki kynja tiar ia kaba la tip kum ki ‘jingsam shkor’ ha manla ka shkor jong ki masi kiba don ha katei ka iew, khnang ban tehlakam bad ban pynthikna ruh ba yn ym don shuh ka jingshalan tuh ia ki masi na Iew Khanapara sha Bangladesh.
Hadien kane ka jingjurip, u Bah Dundee Cliff Khongsit, General Secretary ka FKJGP, Sengkmie, haba kren sha ki nongthohkhubor, u la ong ba ka seng ka pynpaw ka jingpyrshah kaba jur halor ka jingdon ki briew kiba mlien ban shalan tuh ia ki masi sha Bangladesh, kaba la wanrah ruh ia ka jingeh kaba khraw ia ki paidbah nongbam doh masi, namar ka jingiai kiew dor ka doh masi ha ki iew ki hat.
U la ong ruh, lyngba ka ‘Ear Tag’ kaba don number bad ka kynja Certificate kaba la pynshisha da ki Doktor ka tnat AH&VD, ia ki masi kiba la bit ban ot doh na ka bynta ban bam ki paidbah, ka seng ruh kan peitngor ban kem ia ki masi ki bym don ia kitei kiba la buh da ka sorkar, kaba long kum ka jingtehlakam ia ka jingshalan tuh ia ki masi sha Bangladesh.
Namarkata, ka seng ka maham jur ia kito ki briew kiba mlien ban shalan tuh ia ki masi sha Bangladesh, ba kynthup naduh ki nongkhaii masi, ki nongot doh bad driver ba kim bit ban leh shuh ia katei ka kam shalan beain bad lada ka seng kan lap nangne shakhmat ba dang don kiba leh pyrshah ia katei kaba la hukum da ka sorkar, ka seng ka bat bad tohkit bad lada shem ba ki leh beain, ka seng kan aiti beit sha ki bor ka ain ba kin leh ia kaba donkam, u la bynrap.
Shillong, 9 Naiwieng:U Pastor Senborly Diengngan u la mudui sha ka Meghalaya High Court pyrshah ia ka sorkar jylla halor ka aiñ shongkha shongman jong ka sorkar jylla ne ka Meghalaya Compulsory Registeration of Marriage Act, 2012 namarba katei ka aiñ ka ia tyngkhuh bad ka aiñ pyniathoh shongkurim ki Pastor kaba la pynkupbor da ka Indian Christian Marriage Act,1872.
Ka ing bishar ka la tian bishar ia katei ka kam mynta ka sngi ka 9 tarik u naiwieng hynrei la pan por da u nongiasaid ka sorkar na ingbishar bad la rah ban tian bishar biang ia katei ka kam ha ka 24 tarik u naiwieng.
Lah ban kdew ba ka la don ka jingiakynduh ki pastor ban ki bor ka district Council mynhynnin ka sngi ban ia kren ia katei ka kam bad ki Pastor ki la pynpaw ba kate ka aiñ ka sorkar kan pynsting thew ia ka jingioh bor jong ki ba pyniathoh shongkurim.
Shillong,9 Naiwieng:Mynhynnin ka sngi ki pastor ki la leit ban iakynduh ia u Chief Executive Member (CEM) ka KHADC u bah Pynshngain N Syiem na ka bynta ban ia kren halor ka aiñ shongkha shongman ba la pynbna da ka sorkar jylla ne ka Meghalaya Compulsory Registration of Marriage Act, 2012 bad Rules 2015, katei ka jingiakynduh jong ki ka long ban ia kren namar ba katei ka aiñ shongkha shongman ka sorkar ka ktah ia ka jingpyniathoh shongkurim ki balang Kristan.
Hadien ba la ioh jingtip ba ka la don ka jingialang hapdeng ki Pastor Kristan bad u CEM ryngkat kiwei pat ki EM ka KHADC, u Rupang u la ia kren da ka phone bad ka EM ba peit ia katei ka tnad Marriage and Divorce ka KHADC ka kong Grace Mary Kharpuri hynrei kaba lyngngoh ka long ba ka EM ka la ong ba kam don jingtip eiei shaphang katei ka jingialang hapdeng ki pastor bad ka KHADC wat la katei ka sobjek ka hap hapoh ka jingpeit jong ka.
“Ym don ba pyntip eiei sha nga, ngam tip ba ka don kum kata ka jingialang" ang lyngngoh ka kong Grace haba ia kren bad u Rupang.
Ka kong Grace ka la iathuh ba kham mynshuwa ki Pastor ki la wan sha ka ban ia kren shaphang katei ka aiñ shongkha shongman hynrei kim shym la ai pat da ka jingthoh bad ka la iathuh ba ka la ong ha ki ba kin wanrah ha ka dur ka jingthoh khnang ba kan long ban ia kren, hynrei kim shym la wan mih shuh sha ka “Ngam tip ba ki la ia leit bad u CEM, ha ka jingshisha nga la dei ban ioh jingtip" ka la ong biang.
Katei ka jubab na ka EM jong ka KHADC ka la pynlong ia une u nongthohkhubor ban wad bniah shaphang ka saiñpyrthei ha KHADC bad la ioh jingtip ba don katto katne ngut ki MDC kiba don ha ka PDF ki bym sngewtynnad shuh ia u bah Pynshngaiñ, hynrei ki shong dohiap hapoh katei ka kynhun tad haduh ban da dep ka elekshon MDC shiteng samoi bad hadien ba la tip ia ka rem ka jop, ki lah ban mih noh na PDF bad ki lah ban ia thaw noh da ka kynhun ki seng trai ri ka ban ialam ia ka EC ba thymmai.
Shillong, 10 Naiwieng:Ki nongialam jong ka Joint Action Committee of All Meghalaya Farmer Union (JACAM FU) kynthup ia u bah Commander Shangpliang uba dei u Chairman bad kumjuh ruh u bah Erick Syiemlieh Organising Secretary ki la leit jngoh ia ki lyngkha rep kiba la shah lynshop ha u phria ha ki thain Pingwait, Dienglieng bad kiwei ki shnong kiba hap hapoh kaMawkynrew Block.
Ha kane ka jingleit jurip ki jong kitei ki nongialam seng nongrep ha katei ka thain la lap ba u kba uba la soh bha satang ban ot noh u la hap lut.
U kba uba la hap lut u symboh ki kynthup ia kiba la dep ot kiba la lum ha lyngkha bad kumjuh ruh ki bym pat ot bad kiba dang ieng ha ki lyngkha.
Na ka liang jong u bah Commander Shangpliang Chairman jong ka JACAMFU u la iathuh ba ki paidbah kane ka thain ki la iathuh ba u kba mynta u snem u long u ba bha, hynrei ka lehnohei lut namar ka jingwan lynsop jong u phria.
Haba kylli na ki paidbah ki la iathuh ba, ki nongtrei napoh block ki la bthah ban shondur bad leit rah sha ophis khnang ba yn lah ban phah sha ka sorkar na ka bynta ban ioh jingiarap.
U bah Commander u laiathuh ba ym tang u kba, hynrei u phan bad ki jhur ki la shah pynjurlor lut.
Na ka liang jong u bah Commander u la iathuh ba u la ioh ban iakren bad u Gram Sevak jong ka Mawkynrew Block ha kaba u la kyrpad ban pynkhreh ia ka kaiphod kaba biang khnang ba ki paidbah kiba la shah duhnong kin ioh jingiarap.
Ha kawei pat ka liang u bah Commander Shangpliang u la kyntu ia ka sorkar ba kan pynkloi ia ka jingai jingiarap bad ka jingiap kam dei ban long kumba ai arsap kumba long ha ki snem kiba la dep ha kaba ki nongrep ki ioh tang mar T.
170, hynrei ki dei ban ai jingiarap katkum ka jingjulor jong u kba, pan bad kiwei pat ki jhur.
