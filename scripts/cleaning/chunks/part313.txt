Ïa kane ka la kren ha madan Nekikona Tilapara ha Rajabala konstitwensi ban ïalap na ka bynta kane ka elekshon kaban sa long ha ka 27 tarik mynta u bnai.
Ka Mamata ka la ong ba lada ka TMC ka wan ha ka bor, kijuh ki kam pynroi kiba ka TMC ka la leh ha West Bengal, yn leh kumjuh ha jylla Meghalaya bad dei tang kane ka party kaba lah ban pynkhie khlieh pat ïa ka jylla Meghalaya.
“Kane ka sorkar ka la don ha ka bor ha kine ki 5 snem hynrei ka khlem leh ei ei nalor kata kam don kata ka Medical College, kam don ki surok kiba biang, ki jaka sumar ruh kim biang bad khlem ka roi ka par kaba biang hynrei tang ki jingbamsap suda", la kynnoh ka MamataKa Mamata ka la ther ruh ïa ka seng Congress ba ka la phiel ban pyndep la ka kamram kum ka liang pyrshah, “Ka Seng Congress ka pan ka jingkyrshan na ki nongthep vote hynrei kaei ka kam ba ka la leh.
Nga don ha ka Congress mynshwa hynrei ki beh ïa ngi na kane ka party.
Ngi ïaleh pyrshah ïa ka BJP bad man ka sngi ka party BJP ka wan ban tied shabar ka jingkhang da ki ED-CBI".
“Ki briew lane ki party ba nabar ki kwah ban synshar ha jylla Meghalaya hynrei ki pynbor pat ban wanrah da ka CAA, NRC, ki kuli bad jingbamsap hynrei nga ong ba ïa ka jylla Meghalaya yn synshar hi da ki nong Meghalaya bad ym da ki nong Guwahati lane Delhi bad mangi ruh ngim pynïaid na West Bengal.
Ngi dei ki paralok jong phi bad ngin ïarap ïaphi ha ka por ba phi donkam".
Ha kawei pat ka liang u National Spokeperson ka TMC u  Abhishek Banerjee  u la kular ba lada ka TMC kan wan ha ka bor kan pyntreikam ïa ka shkim “WE Card" hapoh shisngi.
“Ngin pyntreikam ïa ka skhim “WE Card" hapoh shibnai ka jingthaw sorkar jong ngi lada ngi wan ha ka bor bad baroh ki kynthei na man la ki longiing kin ïohT.
1,000 man la u bnai bad pynpoi lyngba ki Bank Account jong ki", la ong u Abhishek.
Halor ka jingkynnoh ba dei tang ka TMC ba lah ban pynrem ïa ka BJP ha u snem 2024, “Ban pynthikna ka jingop ka Meghalaya TMC hapoh ka jylla, ngi long kawei ban pynduh ïa ka BJP na Delhi ha ki sngi ban wan".
Ha kane ka sngi la donlang ki nongïalam kynthup  u Derek O’Brien, TMC MP u Mahua Moitra, nongïalam ka liang pyrshah u Dr.
Mukul Sangma, u State Vice-President u Bah James B Lyngdoh, u kyrtong na from Phulbari SG Esmatur Mominin, bad kiwei.
Da ka jingïatrei lang ka Khasi Students Union Syad Unit, ka Dorbar Shnong jong ka Syad Heh bad Syad Rit bad kiwei kiwei ki la noh synñiang sha ka skul Syad Lyngdoh Government Lower Primary School na ka bynta ka jingtei pynbna jong ka ïing skul bad kiwei kiwei ki bynta.
La plie pyrda ïa kane ka skul ba la shna pynbha biang ha ka 22 tarik Rymphang kaba la long u mawjam ba kongsan ha ka histori jong ka skul.
Ha kane ka sngi la don ruh ka jingpynkup burom ïa kiba la noh synñiang sha ka skul ban pynpaw ka jingsngew nguh ïa ki ba ki la don bynta ha ka jingkyntiew ïa kane ka skul.
Haba kren ha kane ka sngi, ka Headmistress jong kane ka skul, ka Kong Shimtidahun Kharpuri ka la ïathuh shaphang ka jinglong jingman jong ka skul kaba la seng naduh u snem 1956.
Katkum ka jingïathuh jong ka, ka sorkar kam shym la pynbha ïa ka ïing skul naduh ba la seng ïa ka.
Watla ka skul ka long kaba la kyrshan pura da ka sorkar hynrei ka jingïarap pisa ba la ïoh pdiang kam dap satia ban pynbha ïa ka ïing skul bad kiwei kiwei.
Ka Kong Kharpuri ryngkat kiwei ki nongpynïaid kane ka skul ki la leit pan jingkyrshan na ki ophis sorkar hynrei ym shym la don kano kano jingïarap.
“Haba jubab halor ka jingbym suidñiew ka sorkar ban ai ïa ki jingïarap, ki ar tylli ki Executive Komiti jong ki Dorbar Shnong, Syad Heh bad Syad Rit, ki la pynlong da ka fete kaba rit ban pynmih pisa na bynta ban ïarap ha ka jingpynbha ïa kane ka ïing skul, ryngkat ka jingsynñiang na kiwei.
Mynta ka sngi, ka skul ka la pynlong ïa ka prokram ha ka phyllaw jong ka skul ban pynpaw ka jingsngewnguh ïa ka jinglehbha jong ki," ka la bynrap.
U President ka Managing Komiti ka skul, u Bah Donbor Marbaniang, u la pynpaw ïa ka jingsngewnguh ïa kito kiba la noh synñiang.
“Ka Managing Komiti jong ka skul ka la pyrshang katba lah ban sumar ïaka ïing skul bad ki la wad ki lad ki lynti ban ïoh jingkyrshan, tangba u Blei u la phah shangi ïa ki briew ki ba biang tam ki ba don ka mynsiem ban ïarap ïangi ban pynïoh ïaki jingdonkam jong ngi," u la ong.
“Ka skul ka dei ka jaka ha kaba ngin lah ban saiñdur ïa ka lawei jong u khynnah, bad ka Syad Lyngdoh Government Lower Primary School kala don 67 snem mynta, hynrei ka ïing skul ka dang don hapdeng ka jingjot jingpei.
Nga ai khublei ïa kito ki ba la noh synñiang namar jong ki, ngi la lah ban pynbha ïa kane ka skul sorkar ha kaba ki khun ki kti jong ngi ki lah ban wan pule na ka bynta ka lawei ba phyrnai".
Ha kane ka sngi la ïadon ryngkat lang ki Executive Member jong ka Dorbar Shnong Syad, u General Secretary ka KSU NKHD unit, u Bah James Hitler Mawphniang, ki nong synñiang sngewbha, ki khynnah skul, ki kmie ki kpa bad ki dkhot ka Managing Komiti ka skul.
Ki don kumba 150 ngut ki khynnah skul kiba pule ha ka Syad Lyngdoh Government Lower Primary School naduh Nursery haduh Class Five.
Wat hapdeng ka jingbym ai jingïarap ka sorkar, ka skul ka ïaineh ban ai ka jinghikai ïa ki khynnah pule.
U nongïalam ka Indian National Congress (INC), u Rahul Gandhi, ha ka 22 tarik Rymphang u la wan ïuh kjat ha madan Malki, Shillong ban ïashim bynta ha ka jingïalang paidbah, kum shi bynta ka jingïalap elekshon na ka bynta ka seng ha ka jingpynkhreh ban ïakhun ïa ka elekshon ka ban sa long ha ka 27 tarik mynta u bnai.
Haba kren ha kane ka jingïalang, u Gandhi u la ther ïa ka BJP da kaba ong, “Ka daw ba nga wan hangne ka long namar ka rukom pyrkhat (ideology) bad ka jingngeit jong ka Bharatiya Janata Party (BJP) bad khamtam ka Rashtriya Swayamsevak Sangh (RSS) ka pyrshang ban thombor bad ban pynjot ïa ka kolshor, ka riti ka dustur, ka niam ka rukom, bad nga wan hangne ban ïathuh ïa phi ba ngi ïeng bad phi ha kane ka jingïaleh.
"U la bynrap, “Ngin ym shah ïa ka rukom pyrkhat (ideology) ka BJP ban pynsniew ïa ka ktien ka thylliej jong phi, ka riti ka dustur jong phi, ka niam ka rukom jong phi, ka kolshor jong phi bad ka histori jong phi.
"Haba kren shaphang ka Trinamool Congress (TMC), u Gandhi u la ong ba ka jingrung ka TMC ha Meghalaya ka long ban pynkhlaiñ ïa ka BJP.
U la kam ruh ba ka TMC kan leh biang ïa kaei kaba ki la leh ha ka jylla Goa.
Halor kane, u Ajoy Kumar ba dei u nongïalam ka All India Congress Committee (AICC), u la kren ïa kijuh ki kyntien ha ka jingïaid paidbah ha ka jylla Tripura mynta u bnai, ha kaba u la kynnoh ba ka TMC ka ïalehkai khang ban kyrshan ïa ka BJP.
Shuh shuh haba kdew ba 47 ngut na ki 60 ngut ki kyrtong ki dei kiba dang samla kiba hapoh 45 snem ka rta bad 10 ngut na ki ki dei ki kynthei, u Rahul Gandhi u la ong, “Ka dei ka thong jong ngi ban pynïasoh sha ka jingangnud ki nongthep vote kiba dang samla, ban wanrah ïa ka seng Congress kaba dang samla kaba don ruh ïa ka jinglong ba rangbah.
"Ka jingwan jong u Rahul Gandhi sha Meghalaya ka long kaba kongsan ïa ka seng Congress kaba thmu ban wanphai biang sha ka bor ha ka jylla.
Ha kawei pat ka liang, u Gandhi u la kular ruh ban wan biang sha Meghalaya ha ka por ba kam don ka elekshon bad ban pynlut por ruh kumba san ne hynriew sngi hangne.
U President ka Voice of the People’s Party (VPP), u Bah Ardent Miller Basaiawmoit, ha ka 22 tarik Rymphang u la hiar sha Nongstoiñ ban ïalap elekshon ïa u kyrtong ka seng na Nongstoiñ u Bah Bobby Kharshandi.
Na ka liang jong ka seng VPP Nongstoiñ ka la pynlong ruh ïa ka jingïaid paidbah ter ter ka sor Nongstoiñ bad pynkut ha Market Complex jong ka shnong New Nongstoiñ bad bteng sa da ka jingïalang paidbah.
Haba ai jingkren na ka rynsan ïalap elekshon, u Bah Ardent u la ong ba la seng ïa ka VPP da ka jingpyrkhat na ka bynta na 50 snem ka ban sa wan ym dei tang na ka bynta ka jingmyntoi shi sngi bad u la ong ruh ba la pynlong ïa kane ka jingïalap ban pynshai halor kumno ban saiñdur ïa ka pateng ka ban sa wan.
U la ong ruh ba ka Jylla Meghalaya kadei kaba duk tam napdeng ki Jylla jong ka thaiñ shatei lam mihngi namar ba la jyrsieh ka bamsap bad ka sorkar kam nud ban ïathuh ba ka pla tyngka ka long kaba thylli ha kaba ka sorkar kam don pisa bad ka sorkar MDA ka la pyntyllun ïa ki kam tang da ka ram.
Shuh shuh u Bah Ardent u la kynnoh ruh ba ka sorkar MDA ka la kam trai ïa ki skhim jong ka sorkar pdeng bad u la ong ruh ba u Myntri Rangbah bad u Symbud Myntri Rangbah ka Jylla ki la pynkiew skong ïa ki MLA bad ki kyrtong jong ki ban ong ba ki la trei shitom ban wanrah ïa ki skhim pynroi.
Ka Hynñiewtrep Achik National Movement (HANM) Mawthadraishan Circle, ka la kynnoh ba u Bah H Brolding Nongsiej, MLA  ka Mawthadraishan ba dei ruh u kyrtong ka United Democratic Party (UDP), u la pynkheiñ ïa ka Model Code of Conduct na ka bynta ka elekshon MLA ka ban long ha ka 27 tarik mynta u bnai da kaba u la sam pyndep ïa ka skhim SRWP myn ha ka 17 tarik u Rymphang, 2023 sha kawei ka longkmie na ka shnong Mawkohngei kaba la pynpaw ruh sha ki rynsan social media halor kane.
Halor kane ka jingphla ka Kong Kristina Marweiñ, ka seng ka la bud dien bad ïakren bad katei ka longkmie ha shwa ban leit buh da ka jingmudui ha khmat u Returning Officer katei ka konstitwensi ha Eastern West Khasi Hills District (EWKHD) ha ka 22 tarik u Rymphang, 2023.
Ki nongïalam ka seng ki la ong ba katei ka longkmie ka la ïathuh ba u Bah Brolding u la phah ïa ki nongkitkam ka UDP ban leit shaw ïa ka bad wanlam sha ïing jong u ha Kynshi ha ka 17 tarik u Rymphang, 2023 ban ai ïa ka skhim kaba sah kaba ka dei ban ïoh kaba long 8000 tyngka kata ruh hadien ba la dep ai Right To Information (RTI) da u Bah SW Sohlang.
Haba kren sha ki lad pathai khubor hadien ka jingwan mudui, u President ka HANM u samla Lamborness Basaīawmoit, u la ong ba kane ka jingleh jong u tei u kyrtong ka pynkheiñ ïa ka kyndon pynïaid elekshon bad u la buh jingkylli ruh balei ba um sam pyndep ïa katei ka skhim shwa ka elekshon bad shim kabu pynban ïa ki paidbah ha kum kane ka por.
Ha kane ka elekshon 2023, imat kumba la sawa jur ka sur na ki paidbah ki paidkar, ki paidknup paidtrap ba ka buit jong ki kyrtong bapher bapher ban khring ïa ki nongthep vote kam dei shuh da ka jingstad, ka jingshemphang, ka jingïatai ïathir ïa ki mat ki jura hynrei la shu ïangop baroh baroh ban ïakren tang ïa kata ka pisa shi ka pisa.
Kaba kham sngew biej ka dei ba don ki briew kiba leit pan pisa khnang na ki kyrtong ban thied kot, ban thied uniform, ban thied sopti, ban thied dawai, ban thied tin, ban thied kiba lai phew jait.
Kane ka jingshim kabu ki nongthep vote na ki kyrtong ha kane ka por elekshon, ka la pyllong ruh ïa ki kyrtong ban thaw kabu kylla na ki paidbah ban siew kylliang ïa kaba ki la ai pisa.
Hooid, ki don kiba donkam shisha kiba hap ban ïarap kyrkieh hynrei kiba shim kabu kam dei ka lynti kaba bha.
Namar ba ki kyrtong ki ïohi ïa ka jingkangar pisa jong ki paidbah, ka la khring ïa ki ban shim kabu khnang namar ba ki sngewthuh ba kam don jingmut ban ïakren ïa kano kano ka mat hynrei u paidbah u peit bad kwah beit tang ïa ka pisa bad dei hangne ba kiba don spah ki bym bna eiei ïa ka synshar khadar, ïa ka saiñ dur saiñ dar, ïa ka mat kiba pher bapher, ki bym don ka jingnang jingstad, ka jingpule kaba biang ruh, hynrei kin khie na jingthiah bak ban rah pisa ban pynbieij ïa u paidbah ban ïakhun ïa ka elekshon.
Mynta, ym don ba ïakren ïa u kyrtong uba kumno, hynrei ki kylli bad kren shwa uta u kyrtong u don pisa ne em.
Kane ka jinglong jong ki briew ka la long shisha ka jingsahdien ka jabieng ban pyrkhat tang ïa ka pisa ïohei.
Ka jinglong ki paidbah nongthep vote, ka pyni ba ka jylla Meghalaya ka dang sahdien ha baroh ki liang khamtam ha ka jingmut jingpyrkhat, ha ka pyrkhat pyrdaiñ, ha ka bishar ka khadar, ha ka treikam treijam bad kumta ter ter.
Lait noh tang ha ki katto katne ki jaka ne ki konstitwensi ba ki paidbah ki la kham sianti, ki la kham stad ha kaba ka pisa ka lah ban ym treikam pura.
Kala don ka jingong ba ka don jingmut aïu ban nang ban pule haba ka jingpyrkhat pat kam nang ban pyrkhat ne ha ka ktien nongwei ki ong highly literate but not educated (stad pule palat liam, jingmut jingpyrkhat pat kam shai).
Lada ki paidbah kim pat nang kim pat sngewthuh kim pat shai, kim pat lah ban ïaleh pyrshah ïa ka bym dei, kim pat lah ban ïaleh pyrshah ïa ka jingshah pynbiej, ïa ka jingshah pynngop, kata ka mut ba ka jingkhmih lynti ban ïoh ïa ka jingkylla kan long tang ka kam tamasa.
Ym lah ban len ba ka jingshah pynbiej ki paidbah ka dei na ka jingsahdien, ka jingduk, ka jingsahbiej bym tip ïa kano kano ka rukom pynïaid ha ka liang ka sorkar, ka synshar ka khadar bad kane ka la pyllong ïa ki ban shah ïalam bakla ha ki riew shim kabu, kiba wan ban pynbiej da ka pisa, da ka tiar ba laiphew jait ha kine ki khyndiat sngi shwa ban thep, khnang ban pynklet noh ïa ki ïa ka jingsyllang kaba baroh san snem duna.
Kumta, watla ki don kiba ong ba lada don kiba wanrah ne ai pisa, dei ban shim arti arjat haba tyrwa hi u briew hynrei ïa ka vote kisar vote rupa ym dei ban ai satia khnang ban pynthngad ïa ki phlanduman, ki riew shim kabu na bynta ka malade.
Ha kine ka taiew elekshon, ngi ïohi ba u Myntri Rangbah bad u Symbud Myntri Rangbah ka sorkar MDA ki la pyrshang pynban ban leh  kiar ne phet krad  rai maw rai dieng na u Myntri ka kam Pohïing ka sorkar India, u Amit Shah.
Ha kito ki bnai ba lah dep pat, ngi ïohi ba ka jingkwah ïa kynduh jong ki ïa u Amit Shah ka la long shaba palat liam.
Kim banse ban leit sah miet da ki taiew sha Delhi tang ban ïoh ïa kynduh ïa u Amit Shah tang ban ïoh pynthymme  ïa ki paidbah Meghalaya jong ngi ban pynpaw ba ki kitkhia shisha ïa ka mat ILP bad  ka jingpynrung ïa ka ktien Khasi ha ka kyrnit kaba phra ne 8th Schedule kumba la rai ne passed da ka Assembly nalor bun kiwei pat ki mat ba kongsan kiba ktah ïa ka ïap ka im jong ka ri bad jaitbynriew jong ngi.
Ha kito ki bnai, ngi ïohi ruh ba u Chief Minister, u Deputy Chief Minister lem bad ki kynhun Minister ka sorkar MDA ki la ïa pyllut por bad pyllut pisa lah jhor tang ban leit Delhi ban leit ïa kynduh ïa u Amit Shah.
Hynrei, kaba phylla pat mynta kalong ba ynda u Amit Shah u wan ha Tura kaba dei ka jaka sah  u Myntri Rangbah ka jylla, u  Myntri Rangbah ka jylla u phet krad pynban ha ka jaka ban ïa kren ïa syllok ïa ki mat ba kongsan jong ka jylla kum ka ILP bad jingpynrung ïa ka ktien Khasi bad Garo ha ka kyrnit kaba phra (Eight Schedule).
Ynda u wan sah miet lei hangne ha Shillong, ym don satia ki Minister kiba kwah pynsngew ïa kata ka issue ILP, Ktien Khasi bad ki ïa phet krad pynban na u wat tang ka syrngiew jong ki ruh ym ïohi satia.
Hangne u paidbah u la sakhi shuh shuh kdar ïa ka jingleh mynleh jong kine ki nongïalam jong  kane ka sorkar MDA ba la ïalam da ka party NPP.
Ïa ki issue ba donkam jong ka ri bad ka jaitbynriew kim nud saham pleng hakhmat u Modi ne Amit Shah haba ki wan shane sha ri lajong.
Ki kwah ban pynheh ïew pynban da kaba leit ïa kynduh pat ïa u sha Delhi ynda la dep ka  elekshon syndon.
Kaei ka jingmut ba sha lyndet jong kane ka jingthmu jong ki, ym lah mutdur shuh.
Ki dei pleng tang ‘ki khleiñ la thang jwat la bam’.
Ki dei ruh tang ki ksan rympei rem dorbar kiba shu byrngem bad khleiñ tang na rieh na rieh.
Ki kyrhuh kum u ‘Laren (pyrthat rkhiang) khlem da dum slap satia.
Lada ki paidbah kim sngewthuh shuh ha kane ka kynti ba mynta bad ba kin dang ïai ngop biang ha kum kine ki nongïalam khawpud jong ngi ha ka 27th February 2023, khlem pep kin ïalam syndon ïa ka ri bad ka jait bynriew jong ngi sha nurok ka ksew ne ka dujok kumba ong ki riewstad.
Phra ngut ki shynrang briew, kata 3 ngut na ki dei na ka jylla Assam bad 5 ngut na Ri Bhoi, ha ka janmiet 20 tarik Rymphang, ki la shah kem noh ha ki Pulit ka Jorabat Police Outpost, halor ka jingshah kynnoh ba ki la donkti ha ki kam tuh thuk thuk ha ka jylla Assam bad Meghalaya.
Kitei ki 8 ngut kiba la shah kem noh ha ki Pulit Assam, ki dei kiba la tip kum u Harish Das bad u Dipu Teran kiba dei na Sonapur, katba u Dibyajyoti Shaw Ikia na Majuli, Assam, hynrei kitei ki 5 ngut na Ri Bhoi, ki kynthup ïa u Shemphang Shadap, u Maldini Sangpliang, u Bandraplang Malai, u Jodamin Malai bad u Vicky Malai.
Ki pulit hadien ba ki la ïohkem ïa kitei ki 8 ngut, ki la ïoh ruh ban kurup ïa 2 tylli ki scotty bad kawei ka bike KTM, nalor kata ki la ïoh kurup ruh ïa u wei u shabi, kaba la pyndonkam da kitei ki briew.
Hadien ba la ïohkem ïa kitei ki phra ngut, ki pulit ki la dep ban register case pyrshah ïa ki bad ka jingtohkit kan ïaid shakhmat, khamtam na ka bynta ban ïohkem ïa kiwei pat kiba donkti ha katei ka kam tuh thuk thuk.
Ka Ophis jong u Deputy Commissioner Eastern West Khasi Hills District katkum ka Prokram ba la pynlong da ka  Systematic Voters’ Education and Electoral Participation (SVEEP), la pynshai sha ki paidbah nongthep vote jong ka Mairang bad ka Mawthadraishan Konstitwensi ba kin ïamih paidbah ryntih lang ban leit thep ïa ki vote ki jong ki ha ka 27 tarik u bnai Rymphang 2023 ban pyndep ïa la ki kamram kum ki nongshong shnong jong ka Ri India kiba la biang ka arta bad kiba la bit ban jied ïa ki nongmihkhmat sha ka ïing dorbar thaw aiñ ka jylla.
Ha ka jingkren u Deputy Commissioner u Bah Wilfred Nongsiej ula ong ba ka Election Commission of India ka la thaw lad thaw lynti lyngba ka SVEEP da ki kam pynshai sha ki paidbah bad ka ban jur ruh ha ar tylli ki phang  kiba kongsan kata ban Register kyrteng bad halor ka kamram jong ki nongthep vote  ba ka dei  ka hok jong ki nongshong shnong ba ki don bor ban jied ïa ki nongmihkhmat ban wanrah ka jingkylla ha ka Konstitwensi bad ban da bishar bniah ruh napdeng kino ki kyrtong kiba ibit ban shah jied.
U DC ula kyntu ruh ïa ki paidbah nongthep vote ba kin ym dei ban shaniah ha ki jingshah pynbiej na ki jingai sngewbha ne na ka jingshah tyrwa ne ki kular bad ruh na ka jingshah pynbor hynrei ki dei ban jied ïa u nongmihkhmat  da ka mon laitluid khlem da shah teh shah khum hynrei ban jied da ka mon ba laitluid.
U National Vice President ka National People’s party (NPP) uba long ruh Symbud Myntri Rangbah ka jylla Bah Prestone Tynsong, u la kyntait halor ka jingkynnoh jong u nongïalam ka liang pyrshah u Dr.
Mukul Sangma ba ka don ka jingbamsap kaba shyrkhei ha kaba ïadei bad ka kam thied jaka ha Mawpdang, New Shillong kaba kot ym duna ïa ka T.
140 klur.
Shwa ïa kane Dr Mukul u la sei madan ïa ki kam bamsap jong ka sorkar Meghalaya Democratic Alliance (MDA) kaba la don ka jingbamsap ha ka kam thied jaka puta ha Mawpdang kaba la kot kumba T.
140 klur.
Haba kren sha ki lad pathai khubor u Bah Prestone u la ther kylla ïa u Dr.
Mukul ba kumno une u nongïalam ka liang pyrshah u don por tang ban kynnoh ïa kiwei bad kumno u nud ban ong ba kadei ka kam kaba jyrsieh.
U la ong ba u sheptieng ïoh une u nongïalam uba lap por tang ha ka jingkawang ktieh, ïoh un shah rem noh ha kane ka elekshon kaban sa wan.
U Bah Prestone u la kylli kylla, “Ka jyrisieh aiu ba u Dr.
Mukul u kynnoh haba ngi ïaid katkum ka lynti treikam.
Kane kamdei kaba jyriseh bad ngan ïathuh ïaphi, lada phi thied ïa ki jaka la pynshongdor da ki District Collector, ka Revenue.
Kam dei satia kaba la shu leh matlah da ma nga lane u myntri rangbah ka jylla u Conrad K.
Sangma hynrei ka don ha ka lynti ba hap ïaid kawei ka lynti hadien kawei pat.
Kumta ynda kala wan na ka Tnad Urban bad leit sha ka Tnad revenue bad ka wan sha ka Kynhun Myntri bad ngi sa mynjur ïa ka"U Bah Prestone u la ther ïa u Dr.
Mukul ba une u nongïalam u lap ka por tang ban kynnoh ïa kiwei namar ba um don da kano kano kadaw hynrei tang ki jingkynnoh, jingkynnoh bad jingkynnoh.
U la ong ba u Dr.
Mukul u la kynnoh khlem nongrim bad kane ka pyni ïa ka jingkhyllem une u nongïalam ka liang pyrshah.
Shuh shuh u Bah Prestone u la bynrap ba une u nongïalam ka liang pyrshah un sa pynmih biang ki jingkynnoh ba thymmai pyrshah ïa kane ka National People’s Party (NPP) naduh lashai ka sngi haduh ka 26 tarik mynta u bnai kata shwa ka 27 tarik kaba dei ka sngi thep vote.
U la ong, “Naduh ka 27 tarik une u nongïalam ka liang pyrshah un sa leit ban thiah bad un ym kren shuh halor kine ki jingkynnoh namar ba ka jingthep vote ka la kut haduh ka por 4 baje janmiet.
Namar kata, nga ong ha phi ba u Nongïalam uba pynlut palat ïa ka por ban kynnoh ïa kiwei pat ki seng sain pyrthei ka dei ka dak jong ka jingkhyllem".
U nongïalam ka seng Congress u ba dei ruh u MLA na ka jylla Rajasthan u Sachin Pilot u la ong ka jingwan rung jong ki nongïalam ba thymmai ha ka seng kan ïarap shibun na ka bynta kane ka ilekshon ka ban wan, u la sngew skhem ruh ba ka seng congress kan sa thaw ïa ka Sorkar ba thymmai.
Haba kren bad ki nongthoh khubor ha ha Congress Bhavan u Pilot u pynpaw ïa ka jingskhem ïa ki kyrtong kiba dang samla, ha kaba u la ong ruh ba wat ka Bharatiya Janata Party (BJP) bad ka National People’s Party (NPP) ki dang pyrshang ïa lade ban dang don ha ka bor.
U la ong ruh ba ka Congress ka ïa khun ïa kane ka ilekshon halor bun ki mat kum ka ioh kam iohjam, ban teh lakam ïa ka jingkiew dor ki mar ki mata, u la bynrap da kaba ong, “Ka Jylla ka shaniah ha ka Congress.
Ki ba bun na ki nongïalam seng sain pyrthei ha ka jylla, kam pher sha kaei ka seng ki don mynta, kine baroh ki sdang shuwa na ka seng Congress.
"U la bynrap da kaba ong, “Ka jingïadei hapdeng ka Congress bad ka jylla ka la slem bha bad mynta ka dei ka por ba ngin hap ban sdang biang.
"Na ka liang u Pilot, u ba dei ruh u Myntri barim ka Sorkar pdeng u la ong ha ka jingwad bniah jong u, ka pisa marwei kam lah ban pynjop ilekshon, ha kaba u la kam ba u Myntri Rangbah duh ka ri Narendra Modi bad u Myntri Kam pohiing ka ri u Amit Shah ki la tyrwa ïa ki kular ki bym lah ban pynurlong.
Haba jubab ïa ka jingong ba ka seng Congress ka dei ka lieng kaba la ngam, u la ong, “ Ki kynnoh na ka por sha ka por hynrei ki paidbah ki tip ïa kaba bha.
"Hadien ka jingkren sha ki lad pathai khubor u Pilot u la ïaid da ka kjat na Congress Bhavan sha Khyndai Lad ban pan jingkyrshan na ka bynta u Kyrtong ka seng na North Shillong u Bah J.
A.
Lyngdoh.
Haba kren ha kane ka jingïalang u la ong, “Ba mynta ba la pynbna ïa ka ilekshon, ki la leit la kajong ka jong, kaba thew ïa ka BJP bad ka NPP.
Baroh ki peit ban kdew kti iwei ïa iwei pat, hynrei kim shim ïa ka jingkit khlieh ha kine ki san snem kaei kaba la jia ha ka jylla Meghalaya.
"Haba kren halor katta ka Sorkar ‘double-engine’ jong ka BJP, u la ong ba ka BJP kam shym la leh eiei ïa ka jylla.
“Ngi don hangne mynta ba ngi tip ba ka Congress kan sa wan ha ka bor.
Ïa kane ka Sorkar kaba don kti ha ki kam bamsap dei ban weng noh ha ka 27 tarik Rymphang bad ka Congress kan sa thaw ïa ka Sorkar," la ong u Bah JA Lyngdoh.
Ka BJP ka la nang pynkhlaiñ ïa ka jingïalap paidbah jong ka ha ka jylla ban khring ïa ki vote jong ki paidbah bad ha ka 21 tarik Rymphang ka la pynlong da ar tylli ki jingïaid paidbah ba la pynlong ha Gorkha Patshala bad ha Golflink.
Ha kane ka rally la kren da ki nongïalam bad ki kyrtong ka BJP kum u Bah Mariahom Kharkrang, u Bah Sanbor Shullai, u Bah Ernest Mawrie bad u Bah A.
L.
Hek.
Baroh kine ki kyrtong ki pynpaw ka jingsngew skhem bad shaniah ha ka jingïalam jong u myntri rangbahduh, u Narendra Modi bad da kawei ka sur ki la ong ba dei tang ka BJP kaba lah ban ai ïa ka sorkar kaba khuid bad kaba lah ban wanrah ïa ka roi ka par kaba ka Meghalaya ka donkam bha.
Ha kane ka rally la kren ruh u myntri jong ka State for Minority Affairs jong ka Sorkar Pdeng, u John Barla bad u National Spokeperson ka BJP, u Sambit Patra.
Haba kren sha ki paidbah kiba la wan lum lang ha kine ki ar tylli ki jaka, u la kren beit beit khlem riej ïa ka jingbym biang ka sorkar NPP bad ki kular ba suda jong ka TMC bad ka INC.
Ha kane ka jingkren u Sambit u la ong ba dei tang ka BJP ka seng ha ka ri kaba wanrah ïa kaei kaba ka kular.
U la kdew ruh ba kumno u Dr.
Manmohan Singh u la wan tang arsien sha ka thain shatei lam mihngi, bad kane ruh ka long tang ban wan thep ïa ka vote jong u.
“Katba u myntri rangbahduh ba khraw, u Narendra Modi u la wan jngoh ïa kane ka thaiñ kumba 60 sien, bad u la ai lynti ïa ka Act East policy jong ka Sorkar India.
Ka dei da ka jingtrei shitom jong u myntri rangbah kaba la sdang ban leh bha ïa ka thain shatei lammihngi jong ka ri India hadien 70 snem ba la ioh laitluid.
Mynta ka NE ka dei ka ‘Engine Bathymmai’ ban pynkhraw ïa ka India, bad ka NE ka long tang ka rngai hapoh ka Congress", la ong u Sambit.
Ha kajuh ka por u la khyrwit ruh ïa ka TMC ba ka dei ka seng kaba bamsap bad kaba sngew ïapher jaitbynriew kaba wan na Bengla kaba kwah ban phiah ïa ka Meghalaya bad wanrah ïa ki nongshong shnong na kiwei pat ki jaka.
“Ha ka sien kaba nyngkong, kata hadien ba ka TMC ka la poi ha Meghalaya, ngi la iohi ïa ka jingïaumsnam tang namar ka politik ha ka por elekshon" la ong u Sambit Patra.
U la ong ruh ba ka jingsuk (Peace) bad ka jingriewspah (Prosperity), ki dei ki ar tylli ki P ba ka BJP kan pynkiew ïa ka Meghalaya, bad ki paidbah ki lah ban shaniah ha ka BJP ban wanrah ïa kine ha ka jylla.
U Patra u la ong ruh ba ka NPP, TMC bad ka Congress ruh ki ngeit ha kine ki ar  tylli ki P, kata Pisa bad Pariwar (ka ïing ka sem jong ki).
Ha Golflink pat, u John Barla u la kren shaphang ki kam pynroi ba u Modi u la leh.
U la ong ba dei tang ka BJP kaba trei ban pynkupbor ïa ki riewlum bad ki jaitbynriew ritpaid ha ki jylla jong ka ri bad kam ju don jingthmu ban pynlong ïa ki kiba shu shaniah ha kiwei kumba leh ka Congress.
“Ka dei ka thong jong ka BJP ban pynthikna ba u briew uba khatduh, uba duk tam, ban pynkiew bad pynkupbor nyngkong eh.
U John Barla uba dei ruh u pastor ba mynshwa, u la kren shaphang kumno ba u Modi u la ïalam lynti ïa u sha kane ka bynta ba u don mynta.
“Ha ka por u Covid, haba ki seng sainpyrthei ki la jah rngai na ki paidbah, dei u Modi uba la ieng nyngkong bad ki paidbah bad ai jingbam ei ïa ki bad ka tika".
Ha kane ka jaka la pyndap da ki briew kiba wan sngap ïa ka jingkren jong ki nongïalam ka BJP bad pyrta ruh ïa ki kyntien ai jingkyrshan ïa ka BJP bad ïa u Modi.
U Bah Khlain Syiemlieh uba dei ruh u coach ba khlieh duh jong ka kynhun ïalehkai phutbol ka Meghalaya kiba la leit ban ïashim bynta ha ka lympung Santosh Trophy u la lah ban ïarap ban pynseisoh ïa ka kynhun ïalehkai jong ka jylla ban poi haduh ka semi phainal jong kane ka lympung, kaba dei ruh ka sien ba nyngkong na ka bynta ka kynhun ïalehkai jong ka jylla ban ïoh thaw rekod bad ba kin poi haduh une u mawmer.
U Bah Khlain Syiemlieh u la dei ruh u coach jong ka kynhun Rangdajied United kaba dei kawei na ki klob ba paw ha kane ka jylla.
U la ïalam ruh ïa ka kynhun ïalehkai phutbol jong ki khynnah kiba hapoh 21 snem ha ka jingleit ïashim bynta ha ka lympung Khelo India Youth Games ha Guwahati, ha kane ka kynti ruh u Bah Khlain u la shim khia ïa kane ka kam kum u nongïalam.
Ha ka aiom ïalehkai jong  snem 2019-20 jong ka lympung Hero Santosh Trophy u la ïalam ruh ïa ka kynhun jong ka jylla ban leit shim bynta ha katei ka lympung, hynrei hadien jong ka jingwan lyngshop noh jong ka khlam la pynsangeh noh ïa ki program baroh.
Hadien ba la dei pat ka pali bad ka snem kaba bud ban ïashim bynta biang ha ka lympung Santosh Trophy, u Bah Khlaiñ u la shim biang ïa ka jingkitkhlieh na ka bynta ka Ryntih bad ka Meghalaya ka la dei ban leit ïakhun biang ha kane ka lympung kaba heh ha Malappuram ha kane ka aiom ba lah dep kaba dei ruh ka snem ba ka Kerela ka la rah ïa ka nam lahduh.
Ha kane ka kynti ka jingthmu ka la kylla shibun, bad kam don shuh ka jingkmen ha ka jingleit ïashim bynta “Ngi la pynkhreh bha, bad bun ki jingïakhun ba ngi la mad ki la ïarap ïa ka kynhun ba ngin san" la ong u Bah Khlain.
“Ka ai ruh ka kabu ïa ki samla jong ngi ba kin pynshisha ïa ka jingtbit bad ka jinglah jong ki.
Ha kane ka aiom ïalehkai jong kane ka lympung, ka Meghalaya kaba don ha ka Group B ka la dep ban ïakhun haduh 5 sien bad ka la liem noh tang 1 sien ryngkat 10 poiñ ba ki la ïoh.
Ki la ïoh ruh ban neh ha ka kyrdan ba ar ha kane ka jingïakhun, katba ka Services ka don ha ka kyrdan ba nyngkong bad ki la ïoh 10 poiñ.
Ka Meghalaya kan sa ïakhun pyrshah ïa ka Punjab ha ka 1tarik Lber kaba dei ruh ka jingïakhun semi phainal kaba nyngkong na ka bynta jong ki ha kane ka lympung.
Ka Punjab kadei ka kynhun kaba don ha ka kyrdan ba nyngkong jong ka Group A bad kan kham jwat ïa ka Meghalaya ba kin ïakhun ïa katei ka kynhun hynrei ka kynhun ka don ïa ka jingshaniah ba u Bah Khlain un lah ban ïalam bad pyntreikam ïa ka buit bad ka jingtbit jong u ba ki lah ban pynurlong ïa ka jingangnud ha kane ka snem.
Haba phai ha kine ki jingïakhun baroh ba la dep ha kane ka aiom, ka Meghalaya ka la dep ban ïalehkai bha kynthup ruh ïa ka jingïakhun pyrshah ïa ka Services kaba dei ruh ka kynhun kaba khlaiñ tam ha ka Group B.
“Ka daw ba kongsan bad ka jingeh naka bynta ka kynhun jong ngi kadei ha ka jingthep kol" ong u Bah Khlain.
“Ki rangthepkol jong ngi ki tieng bad artatien kim don ka jingshlur ban shaniah ïalade, ka jingïalehkai ka biang hynrei ka bynta kaba sha khmat ka tlot palat".
Ha ki 3 tylli ki jingïakhun kiba kham shakhmat, ka Meghalaya ka la ïoh ban thep tang 1kol lyngba ka freekick kaba dei ha ka jingïakhun pyrshah ïa ka Manipur.
Ka jingïakhun pyrshah ïa ka Delhi kadei ka jingïalehkai kaba bha tam na ka bynta ka kynhun ïalehkai jong ka jylla, kata ha ka 18 Rymphang 2023, ha kaba ki la ïoh ban thep haduh 5 kol bad ka Delhi ka la ïoh ban pynphai tang 1kol.
Lah ban ong ba ha katei ka jingïakhun kadei ruh ka jingïakhun ba ki rangïalehkai ka jylla ki ïoh ïa ka jingïasngewthuh jingmut bad ka jingshlur khlem jingartatien.
U la pynpaw ruh ïa ka jingsngewshngaiñ ïa ka jingsynran lang jong uwei na ki rangïalehkai bala paw ha ka ri, “Na ka bynta jong nga hi ban don lang ïa u Bah Aibor Khongjee ka long ka jingmyntoi" ong u Bah Khlain.
“La ïoh mynsiem shibun na ka jingïaid lynti jong u na ka bynta kine ki samla kiba dang sdang san mynta ha ka jingïalehkai phutbol, u don ruh shibun ki buit ban kyntiew ïa ka sap jong ki samla jong ngi.
Ngi donkam shisha kum une u nongïalam na ka bynta ka jylla".
“Kane kadei ka khyllipmat.
Ki dei hok ban ïoh ïa kane burom bad kan ai mynsiem ruh ïa shibun ki khynnah ha kane ka jylla.
Mynta ngin leit sha Riyadh bad kyrmen ba ngin thaw shuh shuh ïa ka rekod".
pynkut u Bah Khlain.
U National Vice President ka National People’s Party (NPP) bad Symbud Myntri Rangbah ka jylla Bah Prestone Tynsong u la ong ba ka party NPP kan ïaid la ka jong ka lynti ban pynkhreh ïa kane ka elekshon kaban sa long ha ka 27 tarik mynta u bnai.
U la ong ba ka party NPP kan jop haduh 33-34 ngut kan thaw bad synshar marwei bad kam donkam ïa kiwei pat ki seng saiñ pyrthei.
Haba kren sha ki lad pathai khubor u Bah Prestone u la ong ba baroh shikatta ki seng saiñ pyrthei bapher bapher naduh ka party United Democratic Party (UDP), Bharatiya Janata Party (BJP), ka Hills State People’s Democratic Party (HSPDP), People’s Democratic Front (PDF), National Congress Party (NCP) ki donlang bad ka sorkar Meghalaya Democratic Alliance (MDA) hynrei mynta pat ki kynnoh ïa kane ka sorkar ba ïalam da ka party NPP.
U Bah Prestone u la ong ba kine baroh ki jingkynnoh bad kawang ktieh ïa u Myntri Rangbah ka jylla u Conrad K Sangma bad ïa u namar kane ka pyni ba ka party NPP ka khlaiñ ha baroh kawei ka jylla kumta ka pyllong ïa kiwei pat ki seng saiñ pyrthei ban nym salia ban kynnoh laiphew jait ïa kane ka party.
U la ong ba na ka liang ka NPP kam donkam shuh ban ïatreilang bad kiwei ki party hynrei kan thaw hi la ka jong ka sorkar marwei lada ka jop 33-34 ngut ha kane ka kynti.
U Bah Prestone u la ong ba aroh kine ki jingkynnoh ba harukom ïa ka party NPP kan sa paw pyrthei ha ka 2 tarik u Lber mynta u snem kaba dei ka sngi ban niew ïa ki vote bad u don ka jingngeit skhem ba ki paidbah kila sngewthuh ban pynshong nongrim bha halor kine kiei kiei baroh.
U la ong ba dei tang hapoh ka jingïalam u Conrad Sangma bad ma u,  ba la shim ïa ki mat  kum ka Them Metor, ka jiingpynbeit ïa u pud u sam, ILP, ban dawa pynrung ïa ka ktien Khasi bad Garo khyrnit kaba phra kaba kiwei kiwei ki seng saiñ pyrthei kim ju nud ban shim.
U la ong, ka ibiej ïaka seng BJP kaba ong mynta ban shimkhia ïaka ishu ILP namar mynta la 4 snem duna, la phah ïaka resolution sha Delhi hapoh ka jingsynshar ka BJP bad ngi lah ïakynduh haduh 7 ne 8 sien ban pynkynmaw ïa ka ILP, ban pynrung ïaka Khasi bad Garo ha ka Eight Schedule bad ban pynkynmaw ruh ïaka jingpynkylla thymmai ïa ka MRSSA, hynrei kala shu buh sha kyndong ïa kitei ki jingdawa u paidbah bad ïaka jingkyrpad jong ka sorkar jylla.
“Mynta ha ka por elekshon ki kwah ban pynbeij bad ki ong ba ki kwah ban ïakren sani bha halor kitei mat jingdawa bad kane baroh kadei tang ka jingpynbeij bad jingpynthame kaba laiphew jait ïa u paidbah".
U la ong ba ka  NPP kala ïengskhem ban shakri ïa u paidbah lyngba ka Election Manifesto bad Vision Document na ka bynta u snem 2023-2028 bad la pyni shai ïa ki mat treikam kiban sa leh bad wat ïa kaba ym pat lah ban pyndep yn sa  pyndep noh ïa ki.
U Bah Prestone ula ong, ki paidbah kidei ban bishar ïa ka rukom kynnoh bad ïa ki rukom kren ki jongki (kiwei ki seng saiñ pyrthei) kaba baroh baroh ki kynthah bad kawang maw beit tang ïaka NPP.
U National Vice President ka National People’s Party (NPP) u  Bah Prestone Tynsong, u la ong ka jingong jong u Amit Shah ba lada ka BJP ka wan ha ka bor kin thung da ka Special task Force ka ban khlieh da u Nongbishar ba la shongthait jong ka Supreme Court ban tohkit ïa ka bam sap ha ka jylla, na ka liang u Bah Tynsong u la ong ba ka NPP ka pdiang ïa kano kano ka jingtohkit la ka dei da ka CBI ruh.
U la bynrap da kaba ong, “Man la u snem ka CAG report ka don bad ïa kane ki la wan rah ruh hapoh ka ïingdorbar thawaiñ ha kaba baroh ki dkhot  ki ïoh ïa kane lyngba ka Assembly secretariat.
"“Ban shu ong ba ngin wan rah ïa kane ngin wan rah ïa katai, kam long kaba dei," ong u Bah Prestone.
U La bynrap ruh da kaba ong, “Ba na ka liang ka Seng NPP lada ka jingkynnoh  da kine ki nongïalam jong ki seng saiñ pyrthei ha ka por Ilekshon ka don ryngkat bad ki sakhi kiba biang, na ka liang ka seng ruh kan sa shim khia ïa kane hadien ka 2 tarik Lber hadien ba la dep ban thaw Sorkar.
"Haba ïa dei bad ka jingbym ailad ïa CBI da ka Sorkar jylla ban wan tohkit, na ka liang u Bah Prestone u la ong ngi khlem khang ïa ka jingwan tohkit da ka CBI, kaei kaba ka CBI ka hap ban leh ka dei ba ka hap ban ïoh jiingbit na ka Sorkar jylla bad  ïa kane la leh naduh u snem 2010- 2011 kam dei da kane ka Sorkar.
U la bynrap da kaba ong ba lada ka don ka jingdon kam ban wan tohkit da ka CBI ha ka jylla kane ka tnat ka dei ban ïoh jingbit na ka Sorkar jylla, hynrei kam don katta ka ban ong ba la khang pyrshah.
Haba ïa dei bad ka jingong jong u Amit Shah ba ka Sorkar Meghalaya ka dei kaba bamsap tam , na ka liang u Bah Tynsong u la buh jingkylli ïa ki balei ki kren mynta balei kim kren naduh mynshuwa?, kila dei  ban leh ïa katta na duh mynshuwa , la ka dei shi snem tam ne shisnem mynshuwa, “Ki byrngem ban weng jingkyrshan  hynrei kim shym la leh ïa katta, kine ki dei ki mat kiba ki leh tang ban ïoh jingmyntoi na ka bynta ka ilekshon, ki paidbah ki tip kumno ban leh, bad baroh kan sa paw shai ha ka 2 trarik u Lber 2023," u la ong.
Shuh shuh u Bah Prestone u la ther Tyngeh ïa ka UDP ïa ka jinglong arsap jong ka haba ïa dei bad ka MOU.
Na ka liang u Bah Prestone u la ong man la ki rai ba ki shim ki la ïakren lang hapoh ka Kynhun Myntri, ym tang katta kila ïakren ruh ha ka jingïalang jong ki seng saiñ pyrthei baroh, ngi khot ïa ki District Council bad wat ïa ki sengbhalang, ngi la ïakren bad ki ngi la pynpaw ïa kaei kaba ki la ïakren ha shuwa  ban ïasoi ïa ka MOU.
“Kaba lyngngoh ka long ba mynta ngim tip  na ka ei ka daw ha ka Manifesto jong ka UDP  ki ong ba ki kwah ban  pyndam ïa ka MOU,  kane ka dei ka kam arsap ka jong ki," u la ong.
U la bynrap da kaba ong, “ Ki wei ki seng saiñ Pyrthei ruh kum ka TMC ki ong ba kin pyndam noh ïaka MOU,  kane ka mut ba  kim kwah ïa ka jingïapynbeit ïa kane ka mat kaba la sah da ki san phew snem tam, ki kwah ban long kumjuh kumba long mynshuwa.
"Shuh shuh u Bah Tynsong u la ong ba ki paidbah kim dei ban shaniah ïa kumne ki seng namar kim don ka jingkit khlieh haba ïa dei ba ka kam khappud.
U National Vice President ka National People’s Party (NPP), u Bah Prestone Tynsong, u la ong la mynjur ïa ka resolution na ka bynta ka Inner Line Permit (ILP) bad la phah sha ka Sorkar pdeng ban mynjur ïa ka hynrei haduh mynta kam pat leh eiei.
“Ka jingmut jong ka sorkar naka bynta ka ILP ha ka jylla ka long ban ïada ym ïa ki briew jong ka jylla, hynrei dei ban ïada ïa kiba wan nabar kiba wanrung shapoh ka jylla Meghalaya.
Lyngba ka ILP kin lait na kino kino ki jingeh ïa kito kiba wan jngohkai pyrthei," u la ong.
U la bynrap da kaba ong ba na ka jaka kaba ki register la tip shaei kine ki ba wan sha ka jylla ki thmu ban leit bad na ka liang jong ka Sorkar kan  pyntip sha ki bynta bapher bapher la ka dei  sha ki district ne ki sub division bad ïathuh ba ki don kiba wan jngohkai, peit ba kin ym don kano kano ka jingma tad haduh ba kin da leit phai sha la ka jong ka jylla, namar teng teng ka don ka jingshah shoh bad kiwei kiwei ki jingjia.
“Ka ILP kam mut ban khang ïa ki paidbah ba wan jngohkai, hynrei ban peit  ba kiba wan kin register online ne offline khnang  ba na ka liang ka Sorkar kan tip, namar kumba long mynta ngim tip ïa kiba  wan rung sha ka jylla bad shano ki leit," u la ong.
U Bah Tynsong u la bynrap da kaba ong, ngi tip ba ki jia ki jingjia bapher bapher ha kylleng saw dong ka kylla, kat ban poi sha kito ki jaka kan shim por hynrei lyngba ka ILP ka pynsuk Shibun eh ban lap ïa ka leit ka wan jong ki briew kiba wan sha ka jylla.
“Ngi la ïakren bun sien bad u Amit Shah bad ong ba kane kam mut ba ka Meghalaya kaba dei ka jylla kaba hap ban ïaid lyngba sha ki wei pat ki jylla kan ktah ïa ki ba leit ba wan.
Ngi kren ïa kito kiba kwah ban leit sah sha sohra bad sha ki wei kiwei ki jaka.
Namar lada ngi lah ban tip kan pynsuk bad khamtam haba ïa dei bad ka jingshngain jong ki," u la ong.
Haba ïa dei bad ka jingshah kynthah jong ka seng NPP na baroh ki seng saiñ pyrthei, u Bah Tynsong u la ong ka jingkynthah  kam dei shuh tang na ka liang pyrshah kum ka seng TMC ne na ka Congress, hynrei ka wan ruh na ka liang ki seng saiñ pyrthei kiba ïatreilang haka sorkar kynthup ïa ka UDP, HSPDP, PDF.
Ka jingkynthah ka jur haduh katta katta bad kiba kham bun ki jingkynthoh ki dei ïa u Myntri Rangbah u Conrad Sangma bad ïa U Symbud Myntri Rangbah u Bah Prestone Tynsong.
U la ong, “Ka jingkawang ktieh jong kiba bun ki seng ïa ka NPP ka pyni bad pynpaw shai ba ka NPP ka khlaiñ ha baroh kawei ka jylla Meghalaya bad kaba la pynlong ïa kiwei pat ki seng ban tieng.
"Shuh shuh u la ong ba ha ka 2 tarik ki paidbah kin ai ïa ka jubab bad ki da pynshong nongrim ruh ïa kiei kiei baroh.
Ki pulit ka Nongstoiñ Police Station ha ka step 22 tarik Rymphang  ki la lap ïa kawei ka metïap jong u rangbah briew u ba la thiah ïap ha Ïew Nongstoiñ.
Ïa katei ka metïap la lap da ki katto katne ki nongïew ha kaba kila pyntip noh sha ki VDP bad sha ka shnong New Nongstoiñ ha kaba na ka liang ka shnong ruh ka la pyntip noh mar mar sha ki pulit.
Ïa u tei u briew la lah ban ithuh ba udei u ba la tip kyrteng kum u Jim Nongsiej 32 snem na ka shnong Nongryngkew kaba don ha ka thaiñ Riangdo WKHD.
Ki VDP shnong kila ïathuh ruh ba u tei u briew u dei ruh u ba la sah teng hapoh ka dong Them Ïew jong ka shnong New Nongstoiñ hynrei lah slem u khlem shong khlem sah shuh ha katei ka dong.
Ha kawei ka sien katba u wei u rangbah ba don burom u dang wan phai na la jingtrei, u la i lyngngoh ïa ka jingïalum jong ki briew ha kawei ka kyndong ryngkat ka jinghylla, kumta u la leit hajan ban peit jia aiu, shuit u kyndit ban ïohi ïa u wei u khynnah samla uba la shah shoh shah dat la mih snam ka khmut la jngem ka ngap, ynda la kylli na kiba ieng hangta ïa ka daw ki la ïathuh namar ba u tuh biskot.
Haba u peit sha kita kiba ieng hangta ki don bun kiba dang wan trei ophis kum ma u hi, kiba bun ki longkmie kiba la kynshi kyniw ïa u.
U ta u rangbah u la leit ban sneng, ban pyni ïa uta u samla, hadien kata u la kren ïa kita kiba la kem ïa u ba kin pyllait noh ïa u, u la phah thew katno kilo u piskot ba la ïoh na pla jong u, hadien ba la thew la shem ba dei lai kilo.
Ha katei ka por ka dor u biskot ka dei saw tyngka shi kilo.
U rangbah u la siew ïa ka bai biskot 12 tyngka bad pyllait noh ia u khynnah samla.
La ktah ïa u khynnah samla da kata ka jingleh jong u rangbah.
Naduh kata uta u khynnah u la kylla.
Ka long kaba suk ban kem ïa u nongtuh biskot.
Ka long kaba suk ban kheiñ ïa ka dor jong ka mar ba la tuh.
Hynrei phi la ju pyrkhat katno ka dor jong ka por ba la tuh da ki briew ba trei ha ki kam Sorkar, ki seng treimon sngewbha, ha ki Karkhana bad ha ki kynhun balang.
Jan man ka sngi la ar kynta ka por la tuh na ka por trei.
Ka por trei la buh 10:00, kiba bun ki poi trei 11sha neng.
Ki don sa katto katne pat kiba poi trei 12 baje.
Ka por wai 5 baje, kiba bun 4 tam ki la mih, ki don kiba ha ka kyrteng jong ka shaw skul khun ki mih 3 baje, ki jah noh syndon jar.
Lada ka jingtuh ïa ka por ka long ar kynta man ka sngi.
Katno tyngka ki tuh man ka sngi lada pynkylla ïa ka sha ka dor pisa.
Ka bainong na ka bynta kiba trei Sorkar kaba duna eh haba kheiñ dor sngi ka long 400 tyngka.
Ka dor trei ha ka shi kynta ka shong 57 tyngka.
Lada tang shi kynta ka por la tuh man ka sngi.
Ka pyni ba man ka sngi la tuh 57 tyngka na ka sorkar, kheiñ ha ka shi bnai katno?.
Kiba trei ha kiwei pat ki ophis ne jaka trei bym dei jong ka sorkar.
Ka bai trei ka long 140 shi sngi.
Ka dor na ka bynta shi kynta ka long 20 tyngka.
Lada 20 tyngka la tuh man ka sngi katno kan long ha ka shi bnai.
Ka long kaba suk ban kem ban pynrem bad ban pynshitom ïa u nongtuh biskot bad ka long ruh kaba suk ban pynkylla ïa u, hynrei kumno pat ïa ki nongtuh por? ïa ki ym don ba kem, ym don ba pynrem bad ym don ba pynshitom bad ka long kaba eh ïa ki nongtuh por ban pynkylla.
Kaei ka jingïapher? U Nongtuh biskot u tuh pylleiñ pylleiñ (direct) katba u nongtuh por pat, kam long pylleiñ ne beit beit (indirect).
Hynrei lada kheiñ ïa ka dor, jingjur jong ka jingpynduhnong, ki nongtuh por ki dei kiba kham khraw.
Ka jingthmu jong kawei na ki shiphew hukum, “Men ym tuh"(Eksodos 20:15), ka dei ban adong ïa ki briew ba kim dei ban pyrshang ban ïoh ïa kiei kei da ka lynti bym dei, hynrei ban ïoh ïa ki jingdonkam da ka lynti kaba dei, da ka jingtrei shitom, trei hok.
Hato phi la ju kylli ïa lade, phi la ju kheiñ ïa ka dor jong ka jingtrei ne jingshakri jongphi, ba phi dei hok ne em ban shim ïa ka jingsiew ba pura? Hato ka jingtrei jongphi ka ïaryngkat dor bad ka jingsiew ba phi dawa?Bunsien ngi ïa kren tang shaphang ka hok ba ngi dei ban ïoh, ngi klet pat ban kren shaphang ka kamram kaba ngi dei ban leh na ka bynta kata kaba la siew ïa ngi? Tang ba pynslem ïa ka tulop ruh la khie dom, la kren, la kynnoh bun jait, ym pat ïa kren ïa ka jingshahot tulop.
Hynrei phi la ju pyrkhat katno ka jingpoi slem jongphi ka ktah ïa ka kam, ym pat ïa kren ïa katno ka jingkhate jong phi na ka por trei ba la buh ïa phi ban trei.
Ïa ki jylla ha dong mihngi la thaw katkum ka North Eastern Areas (Reorganisation) Act 1971 bad ka jylla Meghalaya la thaw da kaba kynthup ïa ki 3 tylli ki District Council,  cantonment bad municipality.
Ka Part XXI ka riti synshar ka ri kam shym la kynthup ne kdew eiei ka kyndon kyrpang ha kaba ïadei bad ka jingthaw ïa ka jylla Meghalaya kumba long kiwei pat ki jylla ha kane ka dong mihngi.
Mynta ki don 3 tylli ki District Council ha Meghalaya ba kynthup ïa ka Khasi Hills Autonomous District Council, Jaiñtia Hills Autonomous District Council bad ka Garo Hills Autonomous District Council.
Kumba long mynta, ki district council ki la hiar dor palat namar ba kim don bor eiei ruh hakhmat ka sorkar jylla.
Ka ktien autonomous kam don jingmut namar ba kam don kawei ruh ba ki district council ki long autonomous ne ka bor laitluid.
Ka jylla Meghalaya kam dei ka jylla ri thor hynrei ka jylla rilum ne Hill State hynrei ha ka jingthoh pat kam dei ban ong ka jylla rilum bad lah ban ong ba ka dei ka jylla kyllum bad dei na kane ka daw, ba dang donkam ïa ki district council.
Toi, ha ka jingshisha, ka sorkar jylla ka dei ïa ki riewlum bad ki district council ruh ka dei ïa ki riewlum Khasi, Jaiñtia bad Garo.
Kiwei ki jaitbynriew ne ki jylla kum ka Mizoram, ka Nagaland, Manipur kim donkam District Council shuh namar ba kila ïoh ïa la ka jylla lajong jong ki bad kiba don ki district council ha kitei ki jylla, ki dei tang ïa ki jaitbynriew bynriew riewlum rit paid.
Hynrei ha kane ka jylla Meghalaya, naduh ka jylla haduh ki district council la jied ïa ki nongmihkhmat da ki riewlum heh paid (Khasi, Jaiñtia bad Garo) bad la synshar ruh da ki riewlum Khasi, Jaiñtia bad Garo hynrei balei pat ki mat kiba bun ki nang jyrwat haba synshar bad bat ïa u lakam da kijuh ki briew bad la jied ruh da kijuh ki briew.
Ki don ki briew ha ka imlang sahlang kiba don ka jingpyrkhat ba la donkam ban pynduh noh ia ki district council namar ba kam don jingmut shisien ba la ïoh ïa ka jylla hynrei ki don kiba pyrshah ba ki district council ki donkam ban ïeng kum ki nongmuna ban peit ïa ka khyndew ka shyiap, ka riti dustur bad kiwei ki rukom leh rukom kam jong ka jaitbynriew.
Hynrei lada kren ïa ka jingshisha, ki district council kim treikam bad kim lah ban peit ïa ka khyndew ka shyiap, ïa ka riti dustur bad kane ka paw ba bun ki aiñ (Bill) ba la shna bad thaw ki district ki la shu kylla bijai bad sop bthuh ha almari ha Secretariat ne ha Raj Bhavan jong u Lat ka jylla.
Ka la mih ka jingkylli, lada ka sorkar jylla ka dei ïa ki riewlum, bad ka district council ruh ki dei na bynta ki riewlum, balei pat nang jyrwit nang jyrwat bad nang syllang ka jingïadei kam.
Ka sorkar jylla ka lah ban shu pynshad shrieh ïa ki district council bad ka lah ruh ban ksih lada ka mon.
Ki pulit ka nongbah Guwahati jong ka Assam ki la kem ïa kawei ka kynthei bad arngut ki paralok shynrang jong ka halor ka jingkynnoh ba ka la pynïap ïa la ka kiaw kurim bad u tnga jong ka ha u Naitung-Nailar jong u snem ba la lah, ïathuh ki pulit ha ka 20 tarik Rymphang.
Katkum ka jingïathuh ki pulit, ka Bandana Kalita ba la don 32 snem kaba dei ka nonghikai Gym, ka la shah kynnoh pynïap ïa la ka kiaw kurim ka Shankari Dey ba la don 62 snem, kaba la shongthait na ka kam sorkar ha ka 26 tarik u Naitung jong u snem ba la lah bad ïa la u tnga u Amarjyoti Dey ba la don 35 snem ka rta, u bym donkam donjam ha ka 17 tarik u Nailar ba la lah, da ka jingïarap ki paralok jong ka, u Dhanti Deka uba dei u nongñiah taksi bad u Arup Deka, uba dei u nongdie jhur.
Kine ki laingut ki la ot dkhot ïa ki met ïap bad ki la kit arsien sha ka jylla Meghalaya ban bret ia ki dkhot met.
Ki pulit ki ïathuh ruh ba la lap ïa ki dkhot met ka kiaw kurim hadien ka jingphla jong kiba shah kynnoh bad la thawlad ban wad sa ïa ki dkhot met jong u khun jong ka.
“Ka jingtohkit ïa kane ka mukotduma ka la sdang hadien ba ka Bandana Kalita ka la ujor jahrngai ha Noonmati Police Station ha ka 29 tarik u Nailar ba u tnga jong ka bad ka kiaw kurim ki la jahrngai.
Hadien kane, ki pulit ki la leh ïa kaba donkam, hynrei kim shym lap ksai eiei", ïathuh u Commissioner ki pulit ka Guwahati, u Diganta Barah.
Kumjuh ruh ha ka 21 tarik u Naitung, ka khunruid ka Shankari Dey, ka Nirmalya Dey ka la jor ba la sei ïa ka pisa na ka Bank Account ka kmie ruid da kaba pyndonkam ïa ka ATM Card bad suba ba maka bad u khun jong ka ki la shah rahbor.
Ki pulit ki la tohkit biang, hynrei kim shym lap ksai kaba biang.
Ha ka 14 tarik u Rymphang jong une snem, ka Kalita ka la leit ujor sha ophis u Commissioner ki pulit ka Guwahati bad ujor shaphang ka jingbym leh eiei ki pulit ïa kane ka mukotduma.
Ki pulit ki ïathuh ba ka Bandana Kalita ka la kam ba ka la pynïap ïa ka kiaw kurim ha Chandmari ha ka 26 tarik u Naitung da ka jingïarap u Arup Deka.
Kine arngut ha kaba nyngkong ki la set op ïa ka Dey da ka syngkhlieh bad haba ka la ïapler, ki la khrai ïa ka khlieh jong ka da u sdie bad ka mashin ot.
“Ka la phla ba ka la ot ïa ka met ha ki lai dkhot.
Ïa ki dkhot met la thep ha ki pla plastic ba la thied u Dhanti Deka bad sop da ki kombor.
Ha ka step jong ka 27 tarik u Naitung, kine ki laingut ki la buh ia ki dkhot met ha ka taksi u Dhanti Deka bad kit sha Meghalaya bad bret ïa ki dkhot met ha kane ka jaka bad ïa ka khlieh bad u sdie ki la bret ha kawei ka jaka ha surok Shillong-Sohra.
Ïa ki dkhot met la bret sha riat ba don harud surok", ïathuh u Barah.
Ha ka 17tarik u Nailar, ka Bandana Kalita bad arngut ki paralok jong ka, ki la pynïap ïa u tnga jong ka ha Noonmati, da kaba tied ïa u na khlieh da u nar rod.
Haba u la ïapler, ki la ot dkhot ïa ka met ha ki san bynta bad thep ha ki pla plastik.
“Ha ka step phyrngap jong ka 18 tarik u Nailar, kine ki laingut ki la shong da kajuh ka kali bad leit sha Dawki kaba don hajan khappud India-Bangladesh ka Meghalaya.
Ki la bret ïa ki dkhot met kumba leh ïa ka kiaw kurim bad ki la leit phai biang sha Assam", ïathuh u Barah.
Hadien ka jingphla ka Bandana, la kem ïa ka bad ïa u Dhanti Deka na Tinsukia bad ïa u Arup Deka na Khanapara ka Guwahati ha ka Sngi U Blei.
Ïa kine baroh laingut la ïalam sha surok Shillong-Sohra ryngkat ka jingïarap ki pulit ka Meghalaya ban lap ïa ki dkhot met ka Shankari Dey.
Ha ka jingtohkit la phla ba u Amarjyoti Dey bad ka Bandana Kalita ki la ïapoi kha naduh 12 snem mynshuwa kaba long pyrshah ïa ka mon jong kiba haïing hasem jong baroh arliang mamla.
Kham hadien ka Shankari ka la pdiang ïa ka Bandana kum ka pyrsa kurim jong ka bad sah lang ha Noonmati.
U President ka UDP, u Bah Metbah Lyngdoh u la pynpaw ïa ka jingkyndit kaba khraw halor ka jingkhlad kyndit u kyrtong ka UDP na Sohïong u Bah Horju Donkupar Roy Lyngdoh (Bah Don).
Ha ka kyrwoh, u Bah Metbah u la ong ba ka long shisha ka jingduh nong kaba khraw ïa ka seng namar ha ka jingwan pynïasoh jong u sha ka seng ha ka por kaba lyngkot ka long shisha ka jingai mynsiem ïa baroh namar u long u rangbah uba la san ha ka kam saiñ hima bad uba la ai ïa ka jingshakri ïa ka jaitbynriew ha kiba bun ki liang bad khamtam eh ban shakri kum u nongthawaiñ ha ïingdorbar thawaiñ la bun bun snem bad ruh kum u nongmihkhmat ïa ka Sohïong konstitwensi.
U Bah Metbah u la ong  ïa ka ilekshon 2023, ka UDP ka la i mon ïa u ba un long kyrtong bad ka kwah ruh ba un dang bteng biang ban shakri kum u nongmihkhmat hynrei ka jingshim noh jong U Blei ïa u Bah Don ha ka 20 tarik Rymphang, 2023 ka long kaei kaei kaba ym lah ban buh jingkylli namar ka dei ka mon jong U Blei.
“Nga kwah ban phah ïa ka khubor sha ki paidbah ka Sohïong konstitwensi bad kumjuh jong ka Jylla ba kim dei ban duh jingkyrmen hynrei ban shaniah ha U Trai Kynrad namar kum U Nongthaw U don ïa la ka jong ka jingthmu ïa ka ïing ka sem, ka Sohïong konstitwensi, ïa ka seng UDP bad ïa baroh hi", la ong u Bah Metbah.
U la phah ïa ka jingsngewlem sha ka ïing ka sem baroh, ki paidbah ka Sohïong konstitwensi bad ka Jylla ha kum kane ka por bad u buh ha ki jingduwai ba U Blei Un pyntngen ïa baroh bad to ka met kaba sah jong u Bah Don kan leit da ka jingsuk.
Ha ka 21 tarik Rymphang, u Bah John F Rymbai u la kren sha ki lad pathai khubor ban pynshai halor ka Right To Information (RTI) Act 2005 ba u la pan halor ka jingshalan beaiñ jong u dewïong bad mawshun bad kiwei pat ki jingshalan beaiñ ha ki ar snem shiteng ba la dep.
Na ka liang u Bah John Rymbai u la ong ba um lah ban ïakhun pyrshah ïa kane ka jingshalan beaiñ namar ba um shong ha Secretariat ne ha Assembly, hynrei u kyrmen ba lyngba kane ka RTI kan pynpaw paidbah ïa kine ki kam shukor hapoh ka jylla.
Haba kren ha kane ka sngi, u la pynpaw ba u la pan ïa ka RTI enquiry ha ka 29 tarik Nailur 2022 na ka tnad Mining and Geology jong ka sorkar jylla ha kaba ïadei bad ka auction ïa u dewïong da ka Coal India.
Ha ka RTI u la lap ba ka portfolio ba bat ïa kane ka tnad, ka hap hapoh ka jingpeit jong u Myntri Rangbah ka jylla u Conrad Sangma, u chairman u Bah Gigur Myrthong bad kiwei kiwei ki ophisar.
U la pynpaw ba ki don katto katne ki Public Interest Litigation (PIL) ba la phah sha ka ïing bishar halor ka jingshalan beaiñ ïa u dewïong.
U la ong ruh ba la shalan ïa u dewïong na Khliehkhriat sha Assam bad kam ïaid lyngba tang na Ribhoi hynrei kynthup ruh na South West Khasi Hills sha Bangladesh.
Shuh shuh u la kam ba la donkti lang ki MLA ka thaiñ ha kane ka kam beaiñ ha kaba u la ong ba ki trok ki lah ban leit khlem ka challan watla ka jingkieng Sonapur ka shong syier bad ka jingkieng Dwar Ksuid kaba haduh mynta dang thiah lyndang ka trok ba kit dewïong ba kylla ha ka 20 tarik Rymphang 2023.
Kum ka dak jong ka jingsngewsih bad sngewkhia halor ka jingshah pynïap dusmon ka Kong Mitelda L Marshillong hapoh ka shnong Riangpoit Thymmai, ki paidbah nongshong shnong jong ka thaiñ Riangpoit bad ki shnong ba marjan ha ka 21 tarik Rymphang kila ïamih ryntih sha ka jingïaid paidbah ban pyrem ïa katei ka jingjia bad ban dawa ruh ïa ka hok na ka bynta jong katei ka longkmie.
La sdang ïa katei ka jingïaid paidbah na ka shnong bad ïaid ter ter haduh ban da poi ha ka madan jong ka RCLP School Nongthymmai bad bteng pat sa ka jingïalang paidbah, ha kaba la wan ban ïashim bynta naduh ki khynnah skul, ki heprit, ki longkmie longkpa, ki sengbhalang bad kiwei kiwei de kiba la rah ruh ïa ki lama ïong ryngkat ki placard jingthoh pyrem bad ki jingpyrta jam ban pynshitom da kaba tyngeh ïa u runar u ba don kti ha katei ka kam bymman.
Ki nongkren naduh ki nongïalam shnong, ki longkmie, ki sengbhalang haba ai jingkren ha katei ka jingïalang hadien ka jingïaid paidbah kila kyntu jur ïa ka tnad pulit ba kadei ban pynshitom tyngeh ïa u ba donkti namar ki paidbah kila sngewsyier bad sngewtieng ban leit sha ki lyngkha ki risa jong ki.
Ki nongïalam shnong kila ïawer ruh ban ïatylli hapoh ki shnong ki thaw bad ban pynkhlaiñ ruh ïa la ki jong ki jong ki Dorbar Shnong khnang ban tehlakam ïa kiba bun ki kam sniew ha ki shnong ki thaw.
Kum ban shu pynkynmaw ba ha ka step 14 tarik Rymphang katei ka longkmie na ka shnong Riangpoit Thymmai kala shah thombor ïa ka long rynïeng bad shah pynïap dusmon ruh ha u runar u ba la ap ktiap ïa ka katba ka dang thmu ban leit trei sha ki jaka trei jong ka ba man ka sngi.
U nongïalam ka liang pyrshah u ba dei ruh u kyrtong ka Trinamool Congress (TMC) na Songsak bad Tikrikilla, u Dr Mukul Sangma ha ka 21 tarik Rymphang u la kynthoh ïa ka sorkar Meghalaya Democratic Alliance (MDA) hapoh ka jingïalam ka seng National People’s Party (NPP) halor ka jinglute ïa ka man tyngka kaba Rs 140 klur da kaba thied ïa ka jaka ba 807 akar ha Mawpdang Mawkhanu, East Khasi Hills district.
Haba kren sha ki lad pathai khubor ha ka ophis jong ka seng TMC ha Shillong, u Sangma u la khot ïa ka sorkar MDA ka “Meghalaya Deceitful Alliance" lane ka sorkar synrop ba shet shukor jong ka Meghalaya halor ka jingshukor jong ka ïa ki nongshong shnong jong ka shnong Mawpdang Mawkhanu da kaba ki la thied ïa ka jaka na ki agent khyndew ha ka dor kaba T 85 shi sq.
ft kaba kot baroh T 298.
98 klur, katba ka dor trai ka long T 45 shi sq.
ft katba kot baroh T 158.
28 crore, ka jingïapher ba haduh T 140.
7 klur.
U la ïathuh ruh ba ka rai ban thied ïa kane ka jaka la shim da ka kynhun myntri jong ka sorkar jylla ha ka 4 tarik Risaw 2021, u Sangma u la kynnoh ruh ba u Myntri ka tnat Urban Affairs u la lam khmat ïa kane ka projek kaba la pdiang hadien da u Myntri ka tnat Revenue & Disaster Management bad ruh da ka kynhun myntri ka jylla.
“U Myntri Rangbah ka jylla bad ki Myntri ka tnat Urban Affairs bad ka tnat Disaster Management ki la ïasylla sniew ban lute ïa ka jylla haduh T 140 klur," la ong u Sangma, bad u la bynrap ruh ba kane ka sorkar ka la pynrung ïa ka jingngeit ba ka jingbamsap ka long kaba kongsan ha Meghalaya.
“Ki ïadonkti ha ki kam ban lute ïa ka jylla, ban pynhun ïa ka jinglalot jong ki," la ong u nongïalam ka TMC katba u dang kyntu ïa u Myntri ka sorkar pdeng, u Amit Shah, ban shim khia ïa kane ka case kaba u la khot ka “Meghalaya Land Scam".
“U Myntri ka sorkar pdeng u la kynnoh ba ka jylla ka la shlei ha ka jingbamsap bad u la kam ruh ba ka jylla Meghalaya ka dei kawei na ki jylla kaba bamsap tam ha ka Ri hi baroh kawei, kaba la pynjahburom ïa ki paidbah ka jylla," u la bynrap.
U Sangma u la banjur ba la dei ban pynlong da ka jingtohkit bad u kyrmen ruh ba ka sorkar pdeng kan pdiang ïa kane ka case bad ban phah ïa ka agency ban tohkit halor ki jingkynnoh watla u la kam ba ki don shibun ki sakhi sabut.
U Myntri barim ka sorkar pdeng ba dei ruh u nongïalam ka Congress, u Sachin Pilot, ha ka 21 tarik Rymphang u la kynnoh ba ka BJP bad ka NPP kim shym la lah ban pyndep bad ban pyntreikam ïa ki jingkular jong ki watla ki la don ha ka bor baroh san snem.
Haba kren sha ki lad pathai khubor ha Shillong, u Pilot u la ong ba la ïai bteng ban pynjynjar ïa ka Meghalaya da ki jingeh jong ka jingkiew dor ki mar ki mata bad ka jingbym ïoh kam ïoh jam bad u la kynnoh ïa ka BJP bad ka NPP halor ka jingsynshar bym ïaid beit jong ki.
U Pilot u la kam ba ka Congress, kaba la synshar ïa ka jylla da kiba bun snem, ka la ju pyndep bad pyntreikam ïa ki jingkular jong ka bad u la ong ruh ba kane ka kynhun ba thymmai hapoh ka jingïalam u Bah Vincent Pala kan wanrah ïa ka jingsynshar kaba bha hapoh ka jylla.
Shuh shuh u Pilot u la ong ba lada shah jied ban wan ha ka bor, ka Congress kan pynïeng da ka skul bah ha ka jylla kaban aiti lut da kaba pynleit jingmut kyrpang halor ki jingpule kiban pynkhreh ïa ki nongpule na ka bynta ka kam ka jam bad ruh ban thaw kawei ka kam na ka bynta man la kawei pa kawei ka longïing ha Meghalaya da kaba kyntiew ïa ka seng kam seng jam lajong.
U la pynpaw ruh ïa ki mat bapher bapher kiba ka seng kan pyntreikam ha ki bynta kum ka jngoh kai pyrthei, ka rep ka riang, ka digital marketing, ki samla bad ka kam ïalehkai (sports) bad kiwei kiwei.
Ki nongïalam, ki dkhot bad ki nongkyrshan ka UDP Pynursla circle ryngkat u kyrtong u Bah Anthony Kongwang kila noh synñiang da ka pisa kaba mih na ka jingnoh synñiang sha ka longïing ka Kong Phanglang Khongkhñiañ ha kaba 4 ngut kynthup u kpa bad 3 ngut ki khun kila khlad na ka jingkem ding ka ïing ha ka step 19 tarik Rymphang 2023 ha shnong Mawlam kaba hap ha Pynursla konstitwensi.
Na ka liang ka UDP Pynursla circle ryngkat u Bah Anthony kila phah ruh ïa ka khubor sngew lem sha kiba ha ïing ha sem halor kane ka jingjia.
Lah ban kdew ba u Bah Etan lem bad ki 3 ngut ki khun kata 2 ngut ki dei ki shynrang ha ka rta ba 10 bad 6 snem bad kawei ka khun kynthei kaba dang 4 snem ka rta ki la khlad noh hadien ka ïing jongki ka pluh.
Katba ka lok jong u Bah Etan ryngkat bad ki arngut ki khun kynthei ki la lait noh namar ki thiah la ka jong ka kamra.
Ha kane ka jingtohkit ki pulit ki la lap ba kane ka jingpluh ding ka wan na kamra ïingshetja bad ka la pur sha kiwei ki kamra.
Ka seng Congress ka la ong ba u myntri rangbah ka jylla Assam u Himanta Biswa Sarma um lah ban kynnoh ïa ka sorkar Meghalaya Democratic Alliance (MDA) ba la ïalam da ka National People’s Party (NPP) ba kam lah ban pyndep ïa la ki kular namar ka Bhartiya Janata Party (BJP) ka don ka bynta kaba khraw ban thaw sorkar ha jylla Meghalaya bad ka long ruh shibynta kajuh ka sorkar.
Haba kren sha ki lad pathai khubor, u MP jong ka Lok Sabha uba long ruh u nongïalam ka seng Congress na Assam u Gaurav Gogoi u la ong, “Ka jingkynnoh bad ka jingthetkti jong u Himanta Biswa Sarma ba nalor ba la treilang bad kane ka sorkar MDA, kane ka sorkar Meghalaya kam lah ban pyndep ïa ki kular bad ka jingkylli ka long, shaei ka pisa ka jah na ka bynta ka roi ka par, imat ka la jah rngai.
U la kren bynñiaw ruh ba ka Medical College ha Shillong bad Tura khlem long kumba la kular bad u la kynnoh ba kane ka sorkar ka la pheil ban pyllong ïa ka National Games".
U la ong ba baroh ki tip ba kumno la thaw ïa kane ka sorkar hapoh ka jylla Meghalaya bad ka BJP ka don ka bynta kaba khraw bad kane ka sorkar ha ka por ba thaw ïaka.
U Gogoi u la ong ba ki paidbah ka jylla Meghalaya kidei ban tip ba balei u myntri rangbah ka jylla u Himanta Biswa Sarma uba long ruh u Convernor jong ka North East Democratic Alliance (NEDA) u la shu sngap jar bad khlem da shim ïa kane ka mat kum uta u Convenor hashwa ka elekshon.
“Baroh ki tip, kumno la thaw ïa ka sorkar ha Meghalya ha kaba ka BJP kala don ïa ka bynta kaba khraw bad baroh ki tip ïa ka jingïadei kaba ïajan hapdeng u Himanta Biswa Sarma bad u Conrad Sangma bad kumno la pynlong ïa u (Conrad) kum u Myntri Rangbah ka Meghalaya.
Mynta u Sarma ym lah ban thetkti ïalade ba ka BJP kam don byntalang bad ka sorkar MDA", la ong u Gogoi.
Halor ka jingkren jong u Himanta ba kynnoh ba ka NPP kamlah ban leh la ka jong ka kamram bad ka la phei lut ha baroh ki liang, u Gogoi u la kynnoh ba “U MLA ka BJP u Bah Sanbor Shullai bad u Bah A.
L Hek ki long ki myntri sorkar hapoh ka sorkar MDA, sangeh noh kane ka drama ban pynbeij ïa ki paidbah ka jylla Meghalaya".
U Gogoi u la ther ba ka sorkar BJP ha Assam ka long ka bym neh bad kynnoh ba la ïohi ba ka don ka jingbym shongshngaiñ ki jaitbynriew bapher bapher, ka jingkiew ki kam thombor ïa ki kynthei bad kiwei hapoh ka jingsynshar ka BJP.
“U Himanta  u la kynnoh ba um ju don kano kano ka jingjia hapoh ka jylla Assam kaba ktah khamtam kaba ktah ïa ki kynhun niam ba rit paid hapoh ka jylla jong u.
Hynrei katkum ki khubor la pyni ba ka jingkiew jong ka jingthombor ïa ki kynhun niam kum ki Muslim bad Khristan ka long kumjuh.
La ïohi kumno ki rat bad pynpra ïa ka Iingmane ha Chirang ha ki thaiñ BTAB jong ka thaiñ khappud Assam Bhutam da kane ka sorkar BJP bad kane ka jingthombor ïa ki kynhun niam Khristan ka la nang kiew ha jylla Assam bad baroh kawei ka Ri", la ong u GogoiU Gogoi u la ong ba ka seng NPP, BJP bad kiwei pat ki seng kiba don haka sorkar MDA kidei kiba donkti lang ha ki kam bamsap naduh ka jingkhyllem ka Dome jong ka Iing Dorbar Thawaiñ ba thymmai, ka jingbam sap na ka khlam COVID-19, ka jingbamsap ïa ka skhim Saubhagya bad kiwei kiwei bad baroh kitei ki seng sain pyrthei kiba don lang bad ka sorkar MDA kidei kiba ïatreilang ha ki kam bamsap.
U la ong ba ka BJP kala shu pyndonkam ïa u myntri rangbah ka jylla u  Conrad K Sangma ha kine ki san snem kiba la leit bad mynta haba kam donkam shuh ïa u, kala bret noh ïa u sharud.
“Hadien katto katne bnai ka jingbamsmai ka sorkar MDA, ka  nongbah Shillong ka dap tang ki jingïakhih bad la pynjari hadien ka jingïakhih kaba jur ha Them Metor (Punjabi Lane) ba la tip kum ka Sweepers Lane.
Ki paidbah ka jylla ki la tip bad ïohi ïa kanr ka rukom leh bad ki paidbah ki donkam ïa ka sorkar ba lah ban pyntyllun ki kam na Shillong bad ym dei na  Dispur lane na Nagpur da u Himanta Biswa Sarma uba shah pynïaid kylla ha u Myntri Kam Pohiing ka ri u Amit Shah uba don ha Delhi.
Mynta ka sngi ka 20 tarik Rymphang 2023 ka KSU Mawlai Circle ka la ioh ban pynhap pyrda noh ïa ka lympung ialehkai jong ka Maitshaphrang Khasi League Basketball Tournament 2023.
Ha katei ka sngi la wan ban pynhap pyrda noh da u Bah Danny M.
Khyrïem uba dei u Vice President barim jong ka KSU Sengkmie.
Hashwa ban pynkut noh ia katei ka lympung, ka la don ka jingïalang kaba lyngkot ba la pynïaid da u Samla Mekenson Marbañiang Asst Finance Secretary KSU Mawlai Circle, bad la ïoh ïa ka jingkren pdiang sngewbha bad maitphang na u Samla Rapborlang Nongrum General Secretary KSU Mawlai Circle.
Haba ai jingkren na ka liang jong utei u nongïalam ula pynpaw ba ka jingshim jong ka KSU ban pynlong ïa kiba kum kine ki Tournament ialehkai ka long ban pynshlur ïa ki khun Samla jong ka Jaidbynriew ba kin sei ïa la ki sap ki phong kaba ki don.
U Samla Eric Nongkynrih Assistant General Secretary KSU Central Executive Council haba la ai jingkren kum u Symbud Kongsan ula ai mynsiem ïa ki samla ba kin ïashim bynta ha kiba kum kine ki jingïalehkai.
U Bah Danny M.
Khyrïem la pynkynmaw khyndiat ba ka KSU dang ha kine ki sngi ba dang shu dep ka KSU Sengkmie ka dang dep pynhap pyrda ïaka Maitshaphrang Khasi League T20 Cricket Tournament kaba long ka jingailad ïa ki khun samla ha katei ka jingïalehkai, bad na ka liang jong utei u nongïalam barim u la pyn kynmaw ba ha ki por ba ki dang don ha ka Seng ki ju pynrung kam ïa ki nongïalehkai ha ki Ophis treikam bapher bapher halor ka nongrim ba ka don ka sports Quota, u la pynpaw ruh ka jing bynñiaw haba ïanujor ïa la ka Jylla bad ka Jylla Manipur na ba haman la ki sports ki wamla Manipur ki don beit kumjuh ruh la ka dei ha ka Eksam UPSC na Jylla Manipur yn ym duna ïaka 3ngut ki ban pas IPS ne IAS.
Kumta u la ai mynsiem ïa ki khun Samla ba kin trei shitom la ha ka ki jingpule ne ha ki kam ïalehkai khnang ba ka Jylla jong ngi kan kiew shaphrang bad shajrong.
Ha kane ka sngi pynhap pyrda ka jingïakhun phainal jong ki kynthei ka long hapdeng ka DUBAKH ‘A’ pyrshah ïa ka DUBAKH ‘C’ ha kaba ka DUBAKH ‘A’ kala ïoh ban rah ïa ka nam lahduh katba ha ka liang ki Shynrang ka Jaïaw pdeng ka la ioh ia kane ka nam lahduh hadien ba ka la pynliem noh ïa ka SYM.
Ka kynhun ïalehkai jong ka Meghalaya ka la ïoh ban rung sha ka semi phainal ka ban sa long ha Riyadh Saudi Arabia ha ka lympung ïalehkai jong ka 76th Men’s National Football Championship na bynta ka Santosh Trophy hadien ba ka la pynliem noh ïa ka West Bengal da 2 la 1 ha ka jingïalehkai kaba la long ha Bhubaneswar mynta ka sngi ka 20 tarik Rymphang.
Ka kynhun ïalehkai jong ka Meghalaya ha kane ka jingïakhun mynta ka sngi ka la ïakhun tyngeh pyrshah ïa ka West Bengal na bynta ban ïoh rung sha ka semi phainal jong kane ka lympung kaba heh ha ka ri.
Kine ki ar kynhun ki long ki kynhun ïalehkai kiba tbit shisha bad kiba ïa ryngkat bor bad ka Meghalaya ka la lah ban pynjem khnap ïa ka West Bengal da kaba pynliem noh ïa ka ha kane ka jingïakhun kaba la long mynta ka sngi.
Ki rangïalehkai ba kynsai jong ka Meghalaya kiba la ïoh ban thep ïa ki ar kol ha kane ka jingïakhun pyrshah ïa ka West Bengal ki long u samla Allen Camper Lyngdoh Nongbri uba la ïoh ban thep ïa ka kol kaba nyngkong na bynta ka Meghalaya tang hadien 8 minit ba ka West Bengal ka la thep ïa ka kol ha kaba u Allen u la ïoh ban pynphai ïa ka kol ha ka minit kaba 44 jong ka kylla step.
U Samla Nikelson Bina ha shuwa ban kut artad ka por ïalehkai jong ka kylla step u la ïoh ban pynkhih ïa ka jar na bynta ka Meghalaya ha ka minit kaba 45+3 jong ka kylla step.
Katba u nongïalehkai jong ka West Bengal uba la ïoh ban thep ïa ka shi kol u long u Sougata Hansda uba la thep ïa ka kol ha ka minit kaba 36 jong ka kylla step.
Ka kynhun ïalehkai jong ka Meghalaya hapoh ka jingïalam jong u Coach Khlain Pyrkhat Syiemlieh ha kane ka jingïalehkai pyrshah ïa ka West Bengal ka la pynmih lai ngut ki rangïalehkai (substitute) ha kaba u Donborlang Nongkynrih u la mih noh ha ka jaka jong u Figo Syndai ha ka minit kaba 78 jong ka kylla miet, u Ronney Willson Kharbuddon u la mih ha ka jaka jong u Nikelson Bina ha ka minit kaba 90 bad u Aibiang Mame Nongneng u la mih ha ka jaka jong u Manbhakupar Ïawphniaw.
Ka Meghalaya ka don ha ka kyrdan kaba ar ha ka Group-B bad da kane ka jingjop ka la lah ban kamai 10 poiñ haduh kane ka kynti kaba mynta hadien ba ka la jop lai sien ïakhaid shisien bad shah rem shisien.
Ïa ka nam Player of the Match la ïoh ban khur da u rangïalehkai ba tbit jong ka Meghalaya u Nikelson Bina.
Ka Meghalaya mynta kan sa leit sha nongbah Riyadh jong ka ri Saudi Arabia ban ïalehkai ha ka King Fahd Stadium na bynta ban ïalehkai ha ka semi phainal round jong kane ka lympung ïalehkai 76th Men’s National Football Championship na bynta ka Santosh Trophy.
Haba phai pat sha kiwei ki jingïalehkai ha kane ka sngi ka Services ka la pynliem noh ïa ka Railways da 4 la 0 bad ka Delhi ka la pynliem noh ïa ka Manipur da 2 la 0.
Ka Meghalaya kan sa ïalehkai pyrshah ïa ka Punjab ha Riyadh Saudi Arabia ha ka 1 tarik Lber.
Ka ophis treikam jong u Deputy Commissioner ka West Jaintia Hills District, ha ryngkat ka jingïatreilang lang bad ka ophis jong u District Sports Officer, West Jaintia Hills District, Jowai ka la pynlong ïa ka jingïamareh marathon mynta ka sngi ka 20 tarik Rymphang.
Ïa kane ka jingmareh marathon ba la ai kyrteng da ka ‘Run for Democracy’ la pynlong la pynlong kum shi bynta ban jingrakhe na bynta ka samoi thep vote na bynta ki kyrtong ban mihkhmat sha ka Meghalaya Legislative Assembly Election 2023.
Ha kane ka sngi mareh marathon Run for democracy la kaweh lama haba sdang da u Bah Silvestar Phanbuh uba long kum u Assistant Commissioner jong ka West Jaintia Hills District.
Ïa kane ka jingïakob mareh la sdang ha ka por 6:30 mynstep.
U Dapmon Kyndait u la long u nongjop ha ka liang jong ki shynrang ha kaba u la lah ban mareh 21:38:35  bad uba la khur ïa ka song pisa kaba long 7 hajar tyngka, u Sanctify Pale uba la wan ba ar u la mareh 22:25:58 u la khur ïa ka song pisa kaba long 5 hajar tyngka bad u Manso Kyndait uba la wan ba lai da ka jinglah ban mareh da 22:40:98 u la khur ïa ka song pisa kaba long 3 hajar tyngka.
Katba ha ka liang jong ki kynthei kiba jop ki long ka Happiness Phawa kaba la mareh 31:13:00  ka la khur ruh ïa ka song pisa kaba long 7 hajar tyngka, ka Mini Kyndait kaba la wan ba ar ka la mareh 36:39:00 ka la khur ïa ka song pisa kaba long 5 hajar tyngka.
Ïa kane ka jingmareh la sdang napoh ka khyrdop jong ka madan u Kiang Nangbah Stadium(starting point) ha kaba ki nongmareh ki la ïa mareh lyngbana Ladthadlaboh Main Road -New Hill-Ïawmusiang-D.
C Office-Mynthong-Jrisalein-H.
K.
Singh-Upper Chutwakhu-Mission Compound-Iongpiah-Dulong-Tpep-Pale-Wah Nangbah-Ïawmusiang – bad la pynkut biang hapoh ka khyrdop jong ka madan u Kiang Nangbah Stadium (Finishing point).
Ki paidbah nongshong shnong ka thaiñ Nongstoiñ ha ka 20 tarik u Rymphang kila ïa tuid sha Ïew Nongstoiñ bad pyndap ruh smam ïa ka surok ban wan sngap ïa ki nia jong ki 8 ngut ki kyrtong MLA ki ban ïa ai reng na Nongstoiñ konstitwensi ha ka rynsan ïalap ilekshon paidbah (Common Platform) bala pynïaid da ka Dorbar Shnong New Nongstoiñ.
Ha kane ka sngi la sakhi ruh ba ka surok jong ka sor Nongstoiñ kala dap hi smam da ki paidbah nongkyrshan hala ki jong ki jong ki Seng saiñ pyrthei ha ryngkat ki lama kiba la wan pynkhapngiah ïa ka surok jong ka sor Nongstoiñ kawei hadein kawei ka Seng saiñ pyrthei katkum ka palai kaba u kurtong jong ki u ïoh ban kiew rynsan ban ïalap paidbah.
U Bah Polestar Nongsiej kyrtong ka UDP u la ïoh ïa ka pali kaba nyngkongduh ban ïeng rynsan bad haba kren ha ka rynsan ïalap election u la ong ba lada un jop un long u MLA jong u paidbah bad un num tuklar ïa ka thungkam thungjam ïa ka khaïi pateng hynrei un ailad ba kan long kaba laitluid bad kaba khuid ba suba.
Hadien ka UDP la bteng sa ka TMC bad na ka liang jong u kurtong ka TMC u Bah Macmillan Kharbani u ther ïa ki Seng saiñ purthei kiba ïadon bynta lang bad ka BJP khamtam ki seng riewlum kiba la pyrta ïeid ri hynrei ki dang ïasnoh pat bad ka BJP kaba la lehbeiñ ïa ki Khristan bad u la ong ba ka jingwan ka TMC ha Meghalaya ka long ban weng noh ïa ka sorkar ba ïalam da ka BJP.
U kyrtong ka Seng Congress u Bah Gabriel Wahlang haba kiew ha ka rynsan u la ong ba ka jingbakla ban jied ïa ki nongmihkhmat ka pynlong ïa ki paidbah ban mad ïa ki jingeh ha kine ki 5 snem bad u la ïanujor ruh ïa ka jingsynshar ka Seng Congress hapoh ma Jylla ba ki paidbah ki imsuk im saiñ khlem kano kano ka jingshah tuklar ha kiba bun ki liang bad u la ong ruh ba lada ki paidbah kin jied ïa u ha kane ka kynti un ai ka jingkyrmen ïa ki samla wad kam, ki nongkhaïi, ki nongtreikam lajong bad kiwei kiwei.
Katba na ka liang jong u Sitting MLA u ba dei ruh u kyrtong ka Seng NPP, u Bah Macmillan Byrsat haba kiew rynsan u la ong ba kiwei ki kyrtong lada ki jop phin dang iohi hynrei lada ki rem phin nym ïohi shuh ïa ki hynrei ma u kum u briew u bala don lypa ha ka synshar paidbah lah da ki phew snem un ïai don bynta beit bad ki paidbah.
U Bah Byrsat u la ong ther ruh ïa ka sorkar Congress da kaba ong ba ha kapor ba ka synahar marwei ha u 2013 haduh 18 ki kwah ban wanrah ïa ka Village Administration Bill (VAB) hynrei kim lah namar ba ki ïashrut bad ïadung para maki katba ka sorkar NPP ïa ka aiñ khyndew kaba khameh 100 shah ngi la lah ban pynurlong ban pynlong aiñ.
“Hadien ba nga la shah jied kum u nongmihkhmat nga la pyrkhat ïalade da kano ka lynti ba ngan ïaid hynrei nga ong ba nyngkong ban pynpoi surok ha man ki dong ban pynïoh ïa ki surok National Highway ïa kaba la lah ban leh bad kita kidei ki thong ïaleh elekshon jong nga ha u 2018" ong u Bah Macmillan Byrsat.
Hadien ka NPP la kiew rynsan sa ka party HSPDP bad ki nongkren ki kynthup ïa u Babu Nicholas Marwein, ka nongïalam jong ki longkmie HSPDP bad u Bah Sanjied Kynsai Shangrit u ba long u kyrtong.
Ki nongkren ki la pynshai ïa ka nongrim ba ka party ka ieng naduh ba la seng ïa ka da u Maieit Hopingstone Lyngdoh (Bam kwai ha dwar u Blei).
Na ka liang u kyrtong ka party BJP u Bah Dios Jyndiang u la pynshai ïa ki nongrim bad ki thong treikam jong ka Seng BJP ha ka konstitwensi bad ka jylla hi baroh kawei.
Ka VPP kaba dei ka party ba dang seng thymmai kala shim ïa ka bynta kaba hynñiew bad ki nongkren ba kynthup ïa u Bah W.
Mawlieh bad Bah Bobby Kharshandi kiba la pynshai ïa ka nongrim ba ka party ka ieng bad kumjuh ruh ki thong treikam kiba ka party kan sa leh lada ka wan ha ka bor ha kane ka elekshon MLA.
Ïa ka bynta kaba khatduh la shim da u kyrtong shimet u Bah Stainnibel Wanniang uba la kaweh lama hi tang marwei bad uba la pynsngew ruh hakhmat u paidbah ïa ka jingthmu jong u ban ïakhun ïa kane ka elekshon bad kumjuh ïa ki thong treikam lada jia ba u shah jied ha kane la kynti.
Ha ka sngi ba u Rakesh Sinha, MP ka Rajya Sabha, u la leit ban ïalap elekshon ha Pahambir, Nongpoh, u la ther tyngeh halor ka jingsahdien ha ka jylla bad uba la ong ba ïa ka Meghalaya la synshar da ki katto katne ki longïing bad baroh ka pisa ha ka jylla ruh, ka la leit sha ki pla jong kita ki longïing.
Katei ka jingwan u Rakesh Sinha sha Pahambir, ka long ban leit ïalap elekshon ïa ka kong Marian Mariang, kyrtong ka BJP na Nongpoh konsttitwensi ha kane ka elekshon jied nongmihkhmat kaba mynta u snem.
U la ong ruh, ba jin lada ïa ka Meghalaya la synshar da ka BJP, lehse kan dei kawei na ki jylla kaba kiew stet eh ha baroh ki liang, hynrei namar ba ïa ka jylla la synshar da kiwei ki seng, kaba la pynlong ïa ka jylla ba kan sahdien, namar bun na ka pisa ka la leit sha ka pla jong ki katto katne ngut, hynrei ki paidbah kim ïoh jingmyntoi eiei ruh em.
“Kum u MP, u ba dei na kawei ka jylla, hynrei nga la lah ban ïarap haduh T.
1 klur na bynta ka skul ha shnong Kongthong, hynrei ki 3 ngut ki MP, kiba ïoh 5 klur ha ka 5 snem bad haba khein ïa kitei ki 3 ngut, ka la poi sha ka T.
75 klur, kumta utei u MP na Bihar, u la ong ba shano ki pynïaid ïa katei ka pisa kaba ki dei ban ai sha ki paidbah.
Ka jingkyntu na utei u MP, ka long ba lada ki paidbah kin ai ka jingshanniah ïa ka BJP, kin sa ïohi shisha ïa kita ki jingkylla bad khamtam eh ba ka jylla ka dei kaba paw eh ha ki kam jngohkai pyrthei, kumta lada ka BJP kan ïoh synshar, kaba mut ba kan sa long shisha ka jingmyntoi ïa ki paidbah ha ka jylla bad kin sa don shibun ki samla ki ban sa ïohkam, lyngba ki kam jngohkai pyrthei.
Katei ka jingwan u Rakesh Sinha sha Pahambir, ka long ban leit ïalap elekshon ïa ka Kong Marian Mariang, Kyrtong ka BJP na Nongpoh konstitwensi ha kane ka elekshon jied nongmihkhmat kaba mynta u snem.
Shi taïew ba ka elekshon jied nongmihkhmat sha ka ïing dorbar thawaiñ ka jylla, u lyoh badum u la wan tap ïa ki nongkyrshan ka UDP ha Sohïong, ha kaba u kyrtong jong ki, u Bah HDR Lyngdoh uba ki ju khot ieit ruh u Maheh, u la khlad noh ha ka janmiet ka 20 tarik Rymphang ha Bethany Hospital.
U Bah HDR Lyngdoh, u dei u myntri barim ba bat ïa ka tnad kam pohïing jong ka jylla Meghalaya bad ruh u kyrtong ka United Democratic Party (UDP).
Ka jingkhlad noh jong une uwei na ki nongsaiñ hima sima ka jylla Meghalaya ka la par kum ka ding kaba klang lyngba ki lad pathai hadien khyndiat por jong ka jingkhlad noh jong u.
Ha kane ka jingjia ki nongshong shnong ka Sohiong konstitwensi ki la ïam paid dohnud dohnam tang marsien ïoh jingtip ïa kane ka jingjia kaba sngewsih kthang.
Ki khubor ki ïathuh ba u Bah HDR Lyngdoh hadien ba u la dep ïashim bynta ha ka jingïalap elekshon, u la ud ba u don ka jingpang shadem bad u la leit ban shah sumar noh ïalade sha Bethany Hospital.
Ki doktor ki la pynbna ba une u rangbah u la khlad noh na kadaw jong ka jingsangeh u klongsnam.
Kane ka jingjia ka la pynkhihwin ïa ki nongthep vote jong ka Sohiong konstitwensi, kaei kaban sa jia ha kane ka jingjied nongmihkhmat, kane ka long ba namar ba kum kane ka jait jingjia ym pat ju don koit ha Meghalaya.
Ha kaba ïadei bad kane u Chief Electoral Officer (CEO) jong ka Meghalaya State Election Commission u Bah F.
R Kharkongor u la ïathuh ba na ka liang jong u, u la thoh sha ka Election Commission Of India ba kan pynsangeh noh shwa shipor ïa ka jingpynlong jingjied nongmihkhmat na ka bynta ka Sohiong konstitwensi na kadaw ka jingkhlad kyndit jong u kyrtong ka UDP.
U Bah HDR Lyngdoh u la long u myntri ki kam pohïing ka Meghalaya ha ka por ba u Dr.
Mukul Sangma u la long u myntri rangbah ka jylla.
Ka jingim jong u Bah HDR Lyngdoh ka dei tang ka jingïakhun ha ki kam saiñpyrthei.
U la jop nyngkong ïa ka shuki MLA ha u snem 1988 na ka seng Hill State People’s Democratic Party (HSPDP) bad u la ïai bteng haduh u snem 1998.
Ha u snem 1998 pat, u la rem noh ha ka jingïakhun pyrshah ïa u Bah RA Lyngdoh u ba ïakhun na ka seng United Democratic Party (UDP) hynrei u Bah HDR u la jop pat kum u MDC na ka seng Congress ha u snem 1999 na Sohïong-Nongspung Konstitwensi.
Shuh shuh, ha u snem 2003, u la jop biang ïa ka jingïakhun kum u MLA na Sohïong Konstitwensi na ka seng Congress bad u la ïai bat ïa kane ka shuki haduh u snem 2018.
Ha u snem 2018 pat, u la rem noh pyrshah ïa u kyrtong ka seng HSPDP, u Bah Samlin Malngiang tang da 622 vote, ha kaba u Bah HDR Lyngdoh u la ïoh 11,338 vote katba u Bah Malngiang pat u la ïoh 11,960 vote.
Kane ka kynti kaba mynta ka dei kaba u Maheh u la ïai ap bad pynkhreh bha mynta san snem da ka jingsngewskhem ban poi biang sha ka thong jong ka jingjop.
Ka  lympung ïalehkai kriket jong ka 2nd District League T20 Cricket Tournament 2023 ka la ïaid mynta sha ka sngi ba phra ha kaba ka Laitjem CC bad Cricket Lovers Sohra ki la khur ïa ka jingjop.
Ïa kane ka lympung la pynïaid da ka East Khasi Hills Cricket Association bad la pynlong hapoh madan Shortimai Syiem Stadium, Smit.
Ïa kane ka lympung ïakob lehkai kriket la pynlong da ka EAST KHASI HILLS CRICKET ASSOCIATION.
Ka jingïalehkai ba nyngkong ha kane ka sngi ka la long hadpeng ka Laitjem CC pyrshah ïa ka Friends United CC.
Ha kane ka jingïalehkai kine ki ar kynhun ïalehkai ka Friends United CC ka la jop ïa ka jingkynting pisa bad ka la jied ban kawang bol shuwa nyngkong.
Ka Laitjem CC hadien ba ka la tied nyngkong ka la lah ban kamai 167 ron bad hap noh 5 wiket bad baroh 20 over ki la ïoh ban pynlut.
U samla Poilang Thawmuit u la long u nongïalehkai uba la kamai bun ron eh ha kaba u la ïoh da 37 ron na ki 44 bol katba u Mebanshab Kharsati u la ïoh 28 ron na ki17 bol bad u Nangkiewdoh Moore Don u la ïoh 2 wiket na ki 4 Over.
Hadien ba ka dei sa ka Pali ban tied ka Friends United CC, kane ka kynhun ka la shah pynliem lut ki wiket tang ha ka 15.
4 over bad ki la ïoh tang 86 ron.
Na ka bynta kane ka kynhun, u samla Ernestin Kyntiewbor Swer u la long u nongïalehkai uba la kamai bun ron eh ha kaba u la ïoh 22 ron na ki11 bol, u samla Anthony Pathaw u la ïoh 3 wiket na ki 4 over bad u samla Mebanshan Kharsati u la ïoh 3 wiket na ki 16 bol.
Ha kane ka jingïakhun kaba nyngkong, ïa ka nam Player of the Match la ïoh ban khur da u samla Mebanshan Kharsati.
Haba phai pat sha ka jingïalehkai kaba ar ha kane ka sngi Sohra Combine CC ka la liem noh da 30 run ha ka jingïakhun pyrshah ïa ka Cricket Lovers Sohra.
Ka Sohra Combine CC ka la jop ïa ka jingkynting pisa bad ka la jied ban tied nyngkong hynrei ki khlem lah ban ïalehkai bha bad ki la ïoh ban kamai 80 ron bad hap noh 6 wiket na ki 15 Overs.
Na ka bynta kane ka kynhun, u Donkyrmenlang Nadon u la long u nongïalehkai uba la kamai bun ron ha kaba u la ïoh 30 ron na ki 20 bol bad u Rohit Yadav u la ïoh 3 wiket na ki 3 Over.
Hadien ba la dei sa ka pali ban tied sa ka Cricket Lovers Sohra kane ka kynhun ïalehkai ka la ïoh 54 ron bad hap tang 1 wiket na ki 9 Over.
U  Rohit Yadav u la long u nongïalehkai uba la kamai bun ron, kata da19 ron na ki 24 bol bad u samla Darius Ranee u la ïoh ban pynkhyllem 1 wiket na ki 2 Over.
U Rohit Yadav uba dei u rangïalehkai jong ka Sohra Combine CC uba la ïoh ban pynkhyllem 3 wiket na ki 3 over u la ïoh ban khur ïa ka nam Player of the Match.
Ka kynhun ïalehkai jong ka Cricket Lovers Sohra kaba la ïoh jingjop ha kane ka jingïakhun pyrshah ïa ka Sohra Combine CC ka dei lyngba ka DLS method kaba la pynduna ïa ka jingïalehkai sha ka 9.
0 over, target 24 ron).
:Ka Irene Dkhar ka la shah jied kum ka nongïashim bynta na Meghalaya ha ka tamasa jong ka jingïa knieh ïa ka pansngiat jong ka Femina Miss India na ka bynta u snem 2023.
Haba ïakren shaphang katei ka rynsan ïakop thei bhabriew, ka dei ka rynsan ïakop thei bhabriew, kaba la pynlong man la u snem naduh u 1964 bad ka dei kawei na ki tamasa ba shongshit bha ha ka karkhana pyni riam pyni beit.
Ka ai ïa ka lad na ka bynta jong ki samla kynthei ba don sap na kylleng ka India ba kin pyni ïa ka dur ba bhabriew, ka jingjem nud bad ka jingstad.
Na baroh ki nongïashim bynta, ka Irene Dkhar ka la shah jied kum kawei ka finalist na ki laiphew tylli ki ri, ka ban ïa knieh ïa katei ka nam.
Ïa katei, la pynbna myn ha ka 17 tarik Rymphang, kaba mut ba ka Irene mynta, kan sa sdang ban pynkhreh na ka bynta katei ka rynsan ïakop thei bhabriew, kaba kynthup ïa ka jingpynkhreh na ka bynta ka interview, ka jinghikai bad kiwei kiwei.
Nalor jong ka jingïashim bynta jong ka ha katei ka rynsan ïakop thei bhabriew, ka Irene ka dei ka samla pule ïa ka Bachelor’s degree ha ka sobjek English.
Ka don ruh ïa kiwei pat ki jingpynkhring kumjuh, kum ka jingnang shet bad shet cake bad ban ïalehkai basketball.
Ha ka jingshah jied jong ka kum ka finalist ha ka rynsan Femina Miss India, ka long ka lad kabu ksiar bad ka jingjop na ka bynta jong ka Irene ba kan pyni ïa la ka sap ba ka don.
Haba pynshai bad ther kylla ïa kito kiba ju kynthoh palat ïa u Dasakhiatbha Lamare, MLA Mawhati, bad uba kiba la kynnoh ïa u ba um leh ei ei halor ki kam pynroi ha Mawhati konstitwensi, ki nongïalam ka NPP Mawhati, ki la mih shakhmat ban pynshai, da kaba ong ba u Dasakhiatbha Lamare, u la lah ban leh shibun na ka bynta ban wanrah ïa ki kam pynroi hapoh ka konstitwensi.
Haba kren sha ki lad pathai khubor, kitei ki nongïalam ka NPP ha Mawhati, kiba kynthup ïa u Bah Donbok Kharnaior, General ka NPP Mawhati bad u Bah J.
Kharkongor Rangbah Shnong ka Mawhati, ki la ong ba u Dasakhiatbha Lamare, u la leh bha palat eh ïa ka Mawhati bad uba la lah ban wanrah shibun ki kam pynroi bad uba la tam ruh ban ïa kiwei ki nongmihkhmat kiba la leit.
Kitei ki nongïalam ka NPP, ki la ong ruh ba ki sakhi kiba shai eh halor ka jinglehbha u Dasakhiatbha Lamare ïa ka Mawhati, ki dei ki kiba donkam eh na bynta ki paidbah ka Mawhati konstitwensi, kata ki kynthup ïa ka surok na Umsning sha Sonidan, nangta ka surok na Liarbang sha Mawlasnai bad kawei ka dei ka surok na Laiphewdiengngan bad mih sha Umroi, nalorkata sa shibun kiwei pat ki kam pynroi, ba ki paid ka Mawhati konstitwensi.
Kitei ki nongïalam ka NPP, ki la ong ruh ba haba kheiñ kyllum ïa ki kam pynroi kaba u MLA ka Mawhati u la lah ban wanrah, ka la poi sha ki spah klur bad kaba la tam shibun eh ïa ki nongmihkhmat kiba la leit, wat haba ki la pyrshang ban trei bha na bynta ka Mawhati.
Ha kawei pat ka liang, kitei ki nongïalam ka NPP, ki la kren ruh sha ki paidbah ka Nongkrem, da kaba ong ba ki dei ban mad ïa u Dasakhiatbha Lamare kum u MLA bad ba kin sa ïohi ïa kita ki kam pynroi, kumba u la leh na bynta ka Mawhati konstitwensi.
Ki nongïalam Khristan na ki jaka bapher ha Assam bad ka thaiñ lammihngi ki la ïakynduh lang ha Guwahati ha ka 17 tarik Rymphang 2023 da ka jingïakut ïa ka jingïalong kawei hapdeng jong ki bad kito baroh kiba shah lehbeiñ.
Kane ka jingïalang ka la pynkynmaw ïa ki jingjia pyrshah ïa ki Khristan ha ka ri India ki ba kynthup ïa ki kyntien-jingshun, ki jingshah ibeiñ bad jingshah leh jubor jong ki riewngeit shimet bad ki kynhun kaba kynthup ruh ïa ki jingpynjot bad jingpynjah burom ïa ki jingtei bad ki jaka mane Blei.
Ki kam sniew kum ka jingpynïap ïa u Graham Staines ha Odisha kumba 20-snem tam mynta, ki jingjia ba shyrkhei pyrshah ïa ki Khristan ha Kandhamal ha u snem 2008 bad kiba bun kiwei pat ha ki jaka bapher ha ka ri khamtam ha kito ki jylla ha kiba ki bor synshar ki sngap jarjar kum kiba ai jingmynjur pynban ïa ki nongleh kam bymman.
Ha kine ki khyndiat snem kine ki kam pyrshah ïa ki Khristan ki la nang kham jur eh bad kham bun ruh, bad dang shen ka don ka jinglum kyrteng ïa ki Khristan shimet, ki longïing jong ki bad ki kynhun Khristan ha ka jylla Assam.
Da kaba ai daw ban beh ïa kiba wan buhai shnong ha ki khlaw Sorkar, ka la don ka jingpynjot ïa ki ïingmane bad ki jaka shong briew ha kaba da ki spah ki nongshong shnong na ka jaidbynriew Boro kiba long ki trai shnong trai muluk, ki la kylla long ki phetwir ha la ka jong ka jaka.
Ha kajuh ka por pat ym lah khlem da bishar ïa ka jingai noh da ki spah acre ki jaka bad spah khyndew sha ki briew bad kynhun hehspah kiba long nongwei ha kane ka thaiñ jong ngi.
Kane ka long ka jingkhniot beiñ ïa ka ïoh ka kot jong ki kynhun bynriew kiba ritpaid bad tlot bor da kiwei pat kiba khlaiñ bor bad kiba ïaleh ban ïai bat ïa kata ka bor jong ki ha ki katto katne ki jaka ba donkam.
La don ruh ka jingpynsngew sheptieng da ka jingbyrngem ban weng noh ïa ka hok jong ka Scheduled Tribe na ka bynta ki Khristan ka ban long ka jingpynduh noh ïa ka hok jong ki nongshong shnong tynrai jong ka ri kat kum ka Constitution jong ka Ri India.
Katba ki bor Sorkar ki la kyntait ïa ka jingdonkti jong ka Sorkar ban tuklar halor ka jingjied jong ki briew shimet ïa la ka jingngeit, ka niam bad jingmane Blei, pynban ki Balang bad ki kynhun Khristan ki dang ïai ïakynduh ïa kine ki jingdawa bad jingmaham na ka por sha ka por.
Ki jaidbynriew ha kane ka thaiñ lam-mihngi ki lah ju don ka jingburom ïa ka jingjied shimet jong ki briew ïa ka jingngeit niam bad kiwei de ki dustur rukom im, bad kim juh tuklar ïa ka rukom im jong kiwei pat ha ki bynta bapher jong ka ri India.
Ki kam sniew kum ka jingpynïap briew bad ki jingleh beiñ kim juh don ha ka rukom im jong ngi.
Ki rukom pynjot da ka bor bad ki jingkyndang jubor ki long tang ki atiar jong ka jingleh niewbeiñ bad ka jingkhaweit.
Ha ka jingjied nongmihkhmat kiba long mynta u bnai ha Tripura, Nagaland bad Meghalaya, kane ka jingïalang ka khot ïa baroh ki nongshong shnong ban long kiba phikir bad peitngor halor ki jingbyrngem ban pynduh ïa ki jinglaitluid kiba ka Riti Synshar jong ka Ri Inda ka ai na ka bynta baroh ha ka Ri.
Kane ka jingialang ka khot ruh ïa ki para Khristan ban ym kylladien na ki jinghikai ban bat ïa ka jingshisha, ka hok bad ka jingleh hok khlem jingpynïapher.
Ym dei ban shah pynbiej ha ki jingkular bad jingai sngewbha kiba tang shiteng por.
Kum ki nongthep vote dei ban sngewthuh ïa ka jingkordor jong kane ka bynta, bad da kaba bishar bha bad ka jingïatiplem kaba khuid dei ban jied ïa ki briew kiba don ka jinglah, kiba bat ïa ka hok, kiba isih ïa ka jingbamsap, kiba don ka jingshaniah bad ka jingaiti na ka bynta ka jingïalong kawei bad ka jingbha jong ka imlang sahlang, ka jaidbynriew jong ngi bad ka Ri baroh kawei.
Ki nongïalam kiba la ïashimbynta ha kane ka jingïalang ki dei na ka National Boro Christian Council (NBCC), Assam Baptist Convention (ABC), Boro Baptist Church Association (BBCA), Karbi Anglong Baptist Convention (KABC), All Manipur Christian Organisation (AMCO), Catholic Church, UCF Karbi Anglong, Nagaland Joint Christian Forum (NJCF), North Bank Baptist Christian Association (NBBCA), Khasi Jaiñtia Christian Leaders Forum (KJCLF), Christ Church Guwahati (CNI), Assam Christian Forum (ACF), CCFNEI, Boro Baptist Convention (BBC).
Kane ka long ka kyrwoh na u Rev Dr EH Kharkongor, Recording Secretary.
Ki rangbah Ka Sorkar India ki la kdew khlem riej, ba kane ka Sorkar NPP ka long ka Sorkar kaba "bamsap tam ha Ri India baroh kawei".
La mih ha ki kot khubor baroh.
Ki don ki jingshisha halor kane ka jingkynnoh, namar ki rangbah NPP ki leh kum bym ïohi ne iohsngew, ki sngap man-man.
Haba sngap te ka mut, ki kubur em ïa ka jingshah kynnoh?Hynrei hapdeng kat kane ka jingshah thad, dang don pat kiba dang leit NPP tangba ki bun da kito kiba ju mlien hi ban shang makia, ban tah mluh kat haba don, kiba man ka 5 snem ki kylla rong bad kylla jutang.
Kito pat kiba kyrshan ruh, ki dei na kajuh hi ka tyllong bad ka nongrim plastik; shu kyrmen ba kin ïa kad lang.
Ha ka por ba long Chairman u Wailad Shylla, MLA Ka Jowai na ka seng NPP hi, la khang noh ïa ka karkhana MCCL pynmih dewbilat babha ha Sohra ha u snem 2020, kaba ïeng halor u mawshun bad u dewïong ka ri Sohra.
Lada ki Karkhana shimet ki kaia ha Ri-Bhoi bad Jaiñtia Hills ki lah ban pynmih dewbilat, balei ka karkhana Sorkar, kaba don naduh ki snem 1955 ka la jah noh.
Kheiñ keiñ ïa ki jingïasam bhah! Hato u Minister Delhi un shu kynnoh kulmar tang ban lait syngaw?Kumno ka Sorkar kan pynïaid kat ia ka jylla, haba tang ïa ka karkhana ba dang ïaid kam la khang noh? Une u dei na kajuh ka Dhar Company.
Lada la weng shimiet-shimiet ïa ki dukan ha Polo, haba leit tynrah da ki JCB dang 3-4 baje mynstep, kumno ïa ki spong ha Ïewmulong ym nud weng na ka jaka Sorkar, nalor ba don bun ki aiñ bad ka Meghalaya Public Premises Eviction of Unauthorized Occupants Act 1980?Ha kato ha Polo, uba mareh khlem patlun ruh uto, uba poi lymbuit sha um ruh uto, ba wan tynrah ki JCB ïa ki dukan dang dum, balei ym leh kumjuh ha Ïewmulong, khnang ban pynheh ia ka jaka ïeng ki kali bad ban khuid-suba bad kylluid ka Ïewduh-ïew niam?Ki paidbah ki par kum ki dkhiew ha sor Shillong, ki tur beit sha ki kali kiba ïaid, naduh ki kynthei ki khynnah; tang kawei ka surok suiñ (fly-over) ruh ym don.
Katba ha sor Guwahati, da ki phew tylli la mih ki fly-over.
Shano ki nongsynshar?Ïadon lut jan baroh ki seng ha kane ka Sorkar, kynthup ïa ka BJP kaba kdew kti ïa ka Sorkar.
Kan da wan lei kane te, tip kaei kaban jia, namar haba pan ki Seng Bhalang ïa ka ILP, ka BJP ka ong pynban ban ai da ka Rel, kaban pynjot ïa ki khlaw, ki lum ki wah bad kaban wan kit lut ïa u jait pa u jait.
Mano keiñ ban kren ia kitei ki jingeh, ki jingma, haba ki bun ki Minister kiba trei bisines, kontrak ter-ter ki bym bna ïa ka bneng ka khyndew.
Don lei uwei uba na West, uba da u ophisar ruh um leit, haba khot ma u.
Ki nongmihkhmat ‘Methrik fell’ (bym pat lait matric), kiba shu kren ‘phareng- khaii’ (trading English) lulu-lele, kumno kein kin pynïaid kat ïa ki kam ka jylla kiba kynthup ym tang ïa ki kam Ain-kanun suda, hynrei ïa ka mang tyngka (budget), planning etc.
kiba dei ïa ki kam pynroi ba bun jait bad baroh kiwei ki jait kam, ïa kiba dei ban peit tang da ki khraw jabieng? Mano ba jied kum ïa kine ki jait MLA, MDC? Haba mih kum kine ki nongmihkhmat, ka phalang sha ki nongjied kiba phah ïa ki.
Hynrei to ïa peit bha ruh ïa ka jingbha bad jinglong jong ki nongïalam, “namar lada leh stad u bieit, teng-teng dang shi rukom, hynrei lada ak bieit hi u stad te, da ïa husiar bha".
Ïa ki mahajon lei, kham husiar shuh-shuh, namar kine ki khaïi na ka Sorkar syndon bad ka ktah ïa ka bynta u paidbah.
I Rev.
Dr.
Edwin H.
Kharkongor Secterary KJCLF bad Bah River 0.
Wallang.
, Member KJCLF, kila kynthoh kumne harum ha u Nongsaiñ Hima dt.
30.
12.
2022-“Kawei kaba kiba bun na ki paidbah ki ju liat ka long ka jingai buhrieh da ka pisa ban thied ïa ka vote jong nga bad jong phi.
Baroh ngi sngewthuh ïa ka dor jong ka pisa.
Uba duk ne uba riewspah ruh un shem shitom ban kyrngah haba don ba ai pisa ei.
Kane ka rukom thied ïa ki paidbah ban kyrshan ïa uno-uno u kyrtong ka la byrsieh haduh katta-katta ha kane ka Jylla jong ngi.
Ha ka pisa, imat u nongai bad u nongpdiang ruh um don jingsang, ym don niam, ym don jingïatiplem shuh.
Ngi la ïohsngew ïa ki khubor ba pyndiaw shisha ba don ki kyrtong ki bym buhrieh shuh ïa kane, hynrei ki kop pynban ïa kine ki jingleh bymhok jong ki.
Nalor ka pisa, mynta ngi ïohi ba ki kyrtong ki pyndonkam sa da kawei ka buit: kata, ban ai da ki jingaisngewbha kum ki jaiñ, ki tiar ki tar, ki nep kup thiah bad kiwei de.
Kum ki Kristan, ngi dei ban tip ba kane ka jingai bad jingpdiang ïa ka pisa ban thied bad ban die ïa ka vote jong ngi ka long ym tang kaba be-aiñ, hynrei ka long kaba ki jinghikai bad jingngeit Khristan ki mana pyrshah.
“.
Kawei ka jingjia pluh ding ha shnong Mawlam kaba hap ha thaiñ Pynursla ha kaba u kpa bad 3 ngut ki la duh ei ïa la ka jong ka jingim katba ka kmie bad 2 ngut ki khun kynthei ki la lait im, ha ka por mynstep jong ka 19 tarik Rymphang.
Ki pulit ki ïathuh ba katkum ka jingtip ba ki la ïoh kumba 3:30 mynstep na Sub Divisional Police Officer Pynursla, u rangbah shnong jong ka Mawlam u la pyntip kumba 1:30 mynstep ka la don ka jingpluh ding ha por kumba 1.
30 am ha ka ïing ka kong Phanglang Khongkhnian 33 snem ka rta ka lok jong u Bah Etan Tynsong.
U Bah Etan lem bad ki 3 ngut ki khun kata 2 ngut ki dei ki shynrang ha ka rta ba 10 bad 6 snem bad kawei ka khun kynthei kaba dang 4 snem ka rta ki la khlad noh na kane ka jingjia.
Katba ka lok jong u Bah Etan ryngkat bad ki arngut ki khun kynthei ki la lait noh namar ki thiah la ka jong ka kamra.
Ha kane ka jingtohkit ki pulit ki la lap ba kane ka jingpluh ding ka wan na kamra Iingshetja bad ka la pur sha kiwei ki kamra.
Ka kyrtong ka National People’s Party (NPP) na Nongthymmai konstitwensi, ka Kong Jasmine Lyngdoh, ha ka 20 tarik Rymphang ka la ther tyngeh ïa ka Bharatiya Janata Party (BJP) halor ka jingkynthoh “dynastic politics", kaba ka ong ba ka dei ka kyntien kaba la pyndonkam palat, kaba la pyndonkam bakla bad kaba la pynsngewthuh bakla tang ban ïoh khur poiñ.
“Kane ka dei kaei kaei kaba la pynsngewthuh bakla.
Haba ki briew ki kren shaphang ka dynastic politics, nga tharai ki klet ïa kawei kaei kaei kaba donkam – haba la kha ïa phi ha ka ïing jong ki nongmihkhmat ha ka saiñ pyrthei, phi don ïa ka jingtip, ka jingmut bad ka bor pyrtkhat ban shakri ïa ki paidbah," ong ka Kong Lyngdoh.
Ka Kong Lyngdoh ka dei ka kyrtong kaba thymmai kaba wan na ka longïing kaba la pynmih ïa ki nongïalam saiñ pyrthei kum u Bah PG Marbaniang (bam kwai ha dwar u Blei), u Bah RG Lyngdoh (bam kwai ha dwar u Blei) bad ka Kong Ampareen Lyngdoh.
“Nga long kaba donbok ba ka ïing jong nga ka don ha ka saiñ pyrthei ha ki 50 snem ba la dep bad kata ka mut ba ngi don ka jingtip kumno ban ïakynduh ïa ki paidbah bad kumno ban kren ne ban rah ïa ki jingeh jong ki," ka la ong.
Halor kane, ka Kong Lyngdoh ka la ong ba ka la ïoh shibun ki jinghikai na i pa (u Bah Pg Marbaniang), u hynmen (u Bah RG Lyngdoh) bad ka hynmen (ka Kong Ampareen Lyngdoh).
“Hooid, ka long kaba kongsan ba nga wan na ka longïing kaba don ha ka saiñ pyrthei," ka la ong bad ka la bynrap ruh ba ka jingieid bad ka jinglong bashisha ha kaba ïadei bad ka jinglong nongmihkhmat ha ka saiñ pyrthei ka long kaba pher haduh katta katta.
“Kaba sngewsih ka long ba ki briew ki shim kabu ïa ka bor lane haba ki don ha ka bor, hynrei ka ïing jong nga kam shim kabu ïa kata ka bor.
Ngi la trei shitom haduh katta katta bad kata ka la hikai ïa ngi ban trei shitom, ban pynbiang ïa ka imlang ka sahlang bad ban shim ka jingkitkhlieh bad ban pynrung ïa ka jinglong ban aiti lut," la ong ka Kong Lyngdoh.
Ha kane ka elekshon kaban sa long ha ka 27 tarik rymphang, ka Kong Jasmine Lyngdoh kan sa ïakhun pyrshah ïa u MLA ka TMC ba dei ruh u nongïalam saiñ pyrthei ba la slem u Bah Charles Pyngrope bad u kyrtong ka UDP u Bah Jemino Mawthoh.
Ha ka jingjia kaba sngewsih kaba la jia ha ka step jong ka 19 tarik Rymphang ha ka por kumba 8:30 mynstep, ki ar ngut ki samla lud kila duh noh ïala ka jingim hadien ba ka kali kaba ki shong ban leit jingïaseng kala kylla noh.
Katkum ki tyllong khubor na ki heh pulit jong ka District, la ong ba katei ka kali bolero pickup truck kaba don ïa u number ML 07 B 9110 bala ñiah da u Shempatkupar Mawsor kala mih na shnong Umdang ban kit ïa ki samla Choir haduh kumba 34 ngut ban leit sha ka jingïaseng Presbytery Rangbah jong ka Ri Lyngam Presbytery kaba long ha ka Balang Mawkumkha.
Hynrei ha shwa ban poi ha katei ka jaka ba pynlong jingïaseng kumno re kumno katei ka bolero pickup truck kala thung baji noh bad ha kane ka jingjia ki ar ngut ki samla lud na ka shnong Umdang kila khlad noh ha shen na ka jingjur palat ka jingmynsaw.
Ïa ki tei ki ar ngut kiba la Khlad noh ha shen ha katei ka jingjia la tip kyrteng kum ka Sonamika Ryntong 17 snem bad ka Dearly Daffodil Rashir 18 snem kiba na ka shnong Umdang, West Khasi HillsKatba ïa kiwei kiba la mynsaw na katei ka jingjia la pynkit noh sha Riangdo CHC hynrei na ka liang jong u Medical Officer u la bthah ban pynkynriah noh ïa kiba la mynsaw jur sha Civil Hospital Nongstoiñ bad Shillong.
U myntri ka tnad ba peit ïa ka Roads, Transport bad National Highway jong ka Ri India, u Nitin Gadkari ha ka 18 tarik Rymphang u la hiar sha shnong Khonjoy hapoh ka Ranikor konstitwensi ban ïalap elekshon ïa u kyrtong ka BJP u Martin M.
Danggo sha ka Ïingdorbar Thaw-aiñ jong ka Jylla Meghalaya.
Haba kren ha ka jingïalang, u Nitin Gadkari u la pynpaw ka jingsngewkmen ban ïoh kane ka kabu ban wan ïuhkjat ha kane ka jaka kaba don ïa ki khlaw ki btab kiba itynnad bad kaba don ha ka ïa ka lyer kaba suhsieng.
Ha kaba ïa dei bad u kyrtong jong ka BJP na ka Ranikor Constituency uba dei ruh u myntri jong ka tnad surok ha ki snem kiba la dep, u Martin M.
Danggo, na ka liang u Nitin Gadkari u la pynpaw ba une u long shisha u nongïalam ha kaba ma u lem bad u Danggo ki la ïoh ban ïatai ha ki snem kiba la dep halor kumno ban wanrah ki surok kiba bha ha kane ka dong ka thaiñ.
U la ong ruh ba khlem ki surok kiba bha kan nym lah ban wanrah ki jingkylla lyngba ka roi ka par bad lada ha ki shnong ki thaw ki don ha ka jingseisoh ha kiba bun ki bynta kata ha ka rep ka riang bad kiwei de ki kam hynrei khlem ka surok kum kin lah ban pynïaid ïew ïa kita ki mar bad kane ruh ka dei kawei na ki jingkylli kiba khraw bha.
U la pynsngew ruh ba ka Roads, Transport bad National Highway ka dei kawei na ki histori hapoh jong ka Ri India ba lyngba ka jingïalam jong u Myntri Rangbah-duh jong ka Ri India, u Narendra Modi, ka Northeast ka dei kawei na ki bynta ba kan ïoh ban pyntrei kham bun eh ki surok kaba kot haduh ki klur tyngka bad lyngba ka jingdon jong ki surok kiba bha yn lah ban wanrah ïa kiba bun ki bynta kiba lah ban long ka jingïarap ïa ki shnong ki thaw bad ban rad-dyngkhong ruh ïa ka jingduk.
U Nitin Gadkari u la pynsngew ruh ba ha kaba ïa dei bad ki jingshna ïa ki surok, kum u Myntri Rangbah ba dei peit ïa ki kam surok u pynpaw ba kam don jingeh ha kaba ïa dei bad ka pisa tyngka hynrei ka jingeh ka long ban ïoh ïa ki jaka ne ka jingmynjur ïa kiba bun ki liang namar ban shna ïa ki surok la hap ban don ka jingduh nong jong kiba bun ki jaka bad lada ym ïoh ka jingmynjur ka eh ban pyntreikam.
Kumta u la kyrpad ba kum ki paidbah ki dei ban don ka jingïatreilang ha kane ka bynta khnang ba ki jingthmu ban pynïoh ïa ki surok kiba paka kin long kiba ïaid beit.
Ha kaba ïa dei bad ki surok bah, u Nitin Gadkari ula ïathuh ba la dep ban bhah ha ka Jylla Meghalaya shwa u snem 2014 haduh 1294 km ki surok bah ne ki National Highway bad la bhah khyndiat ka mang pisa lyngba ka Central Roads Fund (CRF) ha kaba haduh mynta u snem 2023 na ka liang ka minister ka la dep ban pynkiew ba ban shna ïa ki surok bah sha ka 324 km hapoh 8 snem kaba la pynkiew haduh 25% ki surok bah hapoh ka Meghalaya.
Ha kane ka sngi u la ïathuh ruh ïa ki katto katne ki bynta kiba ïa dei ki jingshna ïa ki surok kiba hapoh ka Jylla Meghalaya bad kham kyrpang kiba dei hapoh jong ka South West Khasi Hills District kata ka surok bah na Ranikor sha Baghmara ha ka jingmang pisa kaba T.
1300 klur ha kaba ïa kane la don ka thong ban pyndep shwa u Risaw, 2024 bad ki san bynta kiwei de ki surok kiba hapoh jong kane ka projek kiba la bhah bad ka por ban pyndep ïa ki bad kumjuh ruh ïa ka surok na Nongstoiñ sha Wahkaji kaba 43 km ha ka jingmang kaba T.
302 klur kaba la mang ban pyndep shwa u ‘Nailar, 2023.
Ha kaba ïa dei bad ka surok bah na Lad Mawreng – Weiloi sha Mawkyrwat kaba jngai 107 km kaba dei ruh ka pdeng jong ka South West Khasi Hills District bad ka surok na Wahkaji – Ranikor lyngba ka Langpa ba kynthup ruh ïa ka jingkieng kaba 150 m ka jingkieng bad ka jingjngai kaba 30 km kiba dei ka surok kaba donkam tam, u Union Minister jong ka Roads, Transport bad National Highway jong ka Ri India, u Nitin Gadkari u la pynpaw ba ïa kine wat khuslai hynrei ma u un sa leh ïa la ka jong ka bynta nangne shakhmat.
U la buh ka jingkyrpad ba lada ki paidbah ki ai jingkyrshan ïa ka BJP shibun ki jingkylla bad ki jingeh yn lah ban weng, hynrei ki don pat kiba pynbud nam ba ka BJP kam long ka bha, pynban ha ka ki don shibun ki lad jingïarap kiba long ka jingmyntoi ïa ki paidbah kiba hapoh jong ka Ri India khlem da kheiñ bad ñiew shiliang khmat ïano ïano ruh.
Kiba ïadonlang ha kane ka sngi ki long naduh u kyrtong jong ka BJP na ka 35-Ranikor Constituency, u Martin M.
Danggo uba la ai ki kyntien pdiang sngewbha, u Jayanta Kumar Das, State Vice President jong ka BJP na Assam, u Shyamal Saikia, State Vice President (SCM), BJP na Assam, ka kong Pelcy Snaitang, u bah Manstudy Nongrem, u T.
G.
Momin, u R.
R.
Marak, u bah Bros Syiemlieh bad u L.
A.
Sangma lem bad ki paidbah nongkyrshan na kylleng ki jaka kiba ha ka thaiñ Khonjoy.
U kyrtong ka HSPDP na Mawkynrew konstitwensi, u Bah Martle N Mukhim ula ther ïa kane ka sorkar kaba ïalam ia ka jylla kaba la leh shiliang ïa ki paidbah ha ki bynta baroh.
“Ka polisi treikam kane ka sorkar ka long ban jied ïa u khaw khlieh khoh, jied ïa u sohlah khlieh khoh bad ïa ki kam baroh ai tang ïa kine ki khlieh khoh (High Level) bad ha ka ktien nongwei ki ong High Level bad ki bym dei khlieh khoh ki ong Low Level", la ong u Bah Martle haba kren ha ka jingïalang paidbah kaba la long ha Thynroit dang shen.
U la ther ïa ki kam khwan bad kam lalot ki briew jong ka sorkar ban kamai spah da ka lynti bym hok.
“Ki Khlieh khoh ne High Level ki ia thep 30-40 ton u dewïong ym lei lei, da pynkit da kali u Low Level tang 20 ton ruh ym long.
Na kane ka 30-40 ton nalor ka kamai u nongpynkit kali, u nongtrai dang ïoh, u High Level dang ïoh kamai 20-50 tam haduh 70-80 hajar", la ong u Bah Martle.
Ka jingïakren ïa ka jingsam sboh dang shen ha Mawkynrew konstitwensi ka dei kawei kaba la jur bha namar ka jingïakwah burom.
“Ka jingïakren sboh dawai ka long kumba ïaknieh shyieng doh u ksew ha ïew Smit, ka trai ruh um tip, ka khlieh ruh ym tip", la ong u Bah Martle.
U la ong ba ka sorkar India naduh 2005-06, ka la rai ban pynduh noh ïa ka subsidy bad dei u MLA ka Dienglieng (Ma u) ha kato ka por, uba nud ban ban pan jubab balei ka pynduh ïa ka subsidy haba ka ai hi ma ka.
“Ha u snem 2014, ka dor ka sboh dawai ka dei 350 tyngka shi pocket katba mynta 700 tyngka shi pocket bad ha ka shi bnai katno spah ha ka shi ton.
Da ka blak dawai, blak dewiong kaba dei ka pisa u paidbah, kine ki briew ki ïa pyndonkam ban lum pisa bad ynda kila ioh ia ka pisa, ki ong ban iathied ia ki briew kumba thied mrad", la ong u bah Martle.
U la bynrap, “Nga dei uwei na kiba shah tyrwa ban ïadon bad ki (tangba khlem shah ngop).
"“U Prestone, u Conrad, u James, ki ong Maheh wan noh seh bad ngi, lada phi wan ngin ai lut ïa phi", la ong u Bah Martle.
Ha ka jauh ka por, ula ther ïa kiba ïa kwah burom namar ka sboh ban pynlong langknia ïa ki paidbah bapli kiba lui lui.
“Wan plie uta u riew madan ïa ka sboh, tang ka kudam sboh ruh um tip bad ki briew pat shu leit wad sboh lashai lashai ba ïohi ba la ïoh sboh da leit ym don sboh", u la ong.
U la pynkynmaw ba ha ka por ba u dang long MLA, u la ïaleh ban tei ka Market Complex ha Lad Smit hynrei hadien ba u la shah rem, ka la shu jah rngai noh mynta.
“Nga ïaleh ban ïoh ïa ka ïew ha Lad Smit ka Market Complex ïa ki nongrep hynrei ka jah noh hadien ba la shah rem.
Nga la pyrshang hynrei kiwei ki khang lad", u la ong.
“Lada phi jied biang ngin ym ïalehkai ha madan ngin ïa dung hapoh", la byrthen u Bah Martle.
U la ïathuh ba u la shakri paidbah khlem tulop la 25 snem kum u nongtrei mon sngewbha bad ryngkat ka tulop 25 snem kum u nongmihkhmat.
“Nga jop 9 sien bad MLA bad MDC bad nga shah rem ruh 9 sien naduh ka por ka Dienglieng konstitwensi barim bad san sien MDC ka Mawkynrew konstitwensi ba mynta", la ong u Bah Martle.
U la ïathuh ba ha ka por ba u sdang long nongmihkhmat nyngkong mynshwa, ym don ïing dewbilat kawei ruh ha ka thain Thynroit, bad dei hadien ba la shna surok sha ki jaka rep, daiñ kiew ki briew ha ka ïoh ka kot ha ka thaiñ.
Ki nonghikai skul kolej, skulbah la ju ñiew bad ai burom bha ryngkat ka jingsiew kaba paka namar ba la shim ïa ki ba ki dei ki nongsaiñdur ïa ka lawei jong ka longbriew manbriew jong uno uno u khynnah pule.
Ka pule puthi ka dei kaba kongsan tam ha kane ka juk mynta watla ha ka por mynshwa, la shim ba ka dei ka lynti ban long babu, deng jingteh, ban treikam sorkar (kam suk) ka bym iahap shuh ha kane ka juk ba mynta.
Ka jylla Meghalaya ka don 70 percent kiba la nang ban thoh ban pule hynrei kane kam mut ba kiba la nang la stad.
Ha kane ka juk ka mynta, ka pule puthi, kam dei shuh ka atiar ban ïoh kam sorkar hynrei ka dei ka jingkhang ban plie lad sha kiwei pat ki lyngkha ha ka jingim jong u briew.
Ka jingnang jingstad, ka dei ka atiar ban plie lad, ban saiñdur ïa u briew ban don ka jingstad, ka jingtip, ka jing-shemphang, ka jingtbit, ka jinghikai ban ïeng ha la kijong ki kjat, ha la kijong ki jingtbit, bad ka plie jingkhang ïa ka sap jong u briew ban her sha kyl-leng ka pyrthei.
Ka jingpule ha kane ka juk mynta kam dei shuh ban khmih lynti ban ïoh ïa ka kam sorkar hynrei ban long ki nongthaw kam syndon.
Ka jinghiar ka ïoh kam ioh jam ha kane ka jylla, bad ha ka ri kam dei ba ki paid-bah kim donkam hynrei ka jingpule kam shym la plie lad ïa kiba donsap, kiba angnud kiba thrang ban pyndonkam ïa ka buit ka sap jongki.
Kumba long ha kane ka jylla, ka jing-pule kam don ka jingpule kaba ïalam kaba btin bad kaba pyn-shlur ïa ki samla ban seng kam seng jam hynrei ka hikai tang ban bat khulom bad ka pyn-tieng, ka pynlehraiñ ban bat wait bat mokhiew shisien ba la leit pule khamtam sha ki kyrdan ba kham shalor.
Kane ka dei ka daw ka jingsahdien ha ka jingmut jingpyrkhat jong ngi kum ki briew.
Haba phai ïa ki nonghikai ha kane ka jylla, la ïohi ba ka sorkar ka la pynshlur ban rung sha kane ka kam hynrei kam don kano kano ka bynta ba kin pyniar ne pyndonkam ïa ka atiar ha ka rukom kaba dei.
Ha ka jingshisha ka kam hikai ka dei ka kam kaba wan na ka myn-siem jong u briew kaba kyrsoi ba un rung sha kane ka kam hynrei namar ka jingkyrduh kam palat, ki briew kim banse ban leit aplai kam hikai watla ka mynsiem kam kwah ban long kumta.
Teng teng kiba kwah bad kiba angnud ban shakri da ka kam hikai, kim ïoh jaka satia.
Ka jingbym biang ka polisi ka la pyntroiñ ïa ka nong-rim jong ka pule puthi bad ka ialam ruh sha ka jingbym ïoh kam bym ïoh jam.
Ka la donkam ïa ka sorkar ba kan thaw ïa ka polisi kaba thymmai ban pyn-kylla ïa ka rukom kaba rim hadien ba ka la ïaid haduh mynta.
U National General Secretary ka Bharatiya Janata Party (BJP) u Rituraj Sinha u la kam ba kiwei kiwei de ki seng saiñ pyrthei ki la kyndit lut namar ka jingkiew jong ka party BJP bad kan thaw ïa ka sorkar BJP hapoh kane ka jylla.
Haba kren sha ki lad pathai khubor ha ka 19 tarik Rymphang, u Sinha u la ïathuh ba u myntri ki kam pohïing u Amit Shah bad kiwei ha ka jingleit ïalap elekshon hapoh ka jylla bad la wan ïashim bynta da ki phew hajar ngut sha kane ka jingïalap elekshon.
“Ki don ki myntri rangbah ka jylla barim bad myntri rangbah ka jylla kiba la ïalap elekshon bad ki paidbah kiba wan sakhi ki long tang kumba 1500-2000 ngut katba ka jingïalap elekshon da ka BJP ki paidbah kiba wan sngap ïa u Amit Shah ki la tam ïa ka 10,000-15,000 ngut".
U la ong ba baroh kane kadei ha Rangsakona, North Tura bad ha ka jaka sah jong u myntri rangbah ka jylla u Conrad K.
Sangma ha South Tura lane ha ki thaiñ jong ka Dalu bad Bagmara.
U Sinha u la ong ba ki liang pyrshah ïa ka party BJP ki la kyndit bad dap da ka jinglyngngoh ba hadien ba ka party ka la pan jingbit na ka bynta u Myntri Rangbah ka Ri India u Narendra Modi ban ïalap elekshon ha PA Sangma Stadium ha Tura, hynrei la kyntait noh.
U Sinha u la kynnoh ba ki bor ba halor ki la kyntait ïa kane ka jingpan jingbit da kaba ong ba kane ka Stadium kam pat dep.
“Ka jingkylli ka jong nga ka long, lada ïa kane ka PA Sangma Stadium kim pat dep ban tei na ka bynta u Modi ban ïalap elekshon mynta u bnai, balei pat u Conrad ha ka 16 tarik u Nohprah, 2022 u la plie paidbah ïa kane ka Stadium bad da kaba ong ruh ba kane ka Stadium ka la lah ban pynlong ki jingïalang baheh", la kylli u Sinha.
U Sinha u la ong ba ha ka 16 tarik u Nohprah, 2022 ba ïa kane ka PA Sangma Stadium la dep hynrei hadien 2 bnai ba la pan jingbit hynrei la kyntait noh.
“Kane kadei ba ka don ka jingtieng".
Shuh shuh u Sinha u la kynnoh ba ka tnad ïalehkai (Sport) ka la kam ba kane ka Stadium kam par biang na ka bynta u Modi ban pynlong rally ha kane ka jaka.
U la ong, “Hato balei ki paidbah jong ka Garo Hills kin kyntait ïa kane ka kabu ban sngap ïa ka jingwan kren jong u Myntri rangbah ka Ri u Narendra Modi".
“Lehse ka dei ba ki party na ki liang pyrshah kum u Conrad Sangma bad u Dr.
Mukul Sangma ki tieng bad mynta ki pyrshang ban ïada da kaba khanglad ïa u Modi ban wan ïalap elekshon ha Tura, kane kata ka synshar paidbah".
U la ong ba kane PA Sangma stadium la shna ha ka jinglut kaba T.
127 klur bad 90 percent ka mang pisa la ai da ka sorkar pdeng.
Hynrei u la kynnoh ba katkum u Conrad u ong ba kane la shna ïa kane ka Stadium da ka sorkar jong u.
“Lada u Conrad u la dep ban plie ha ka 16 tarik u Nohprah, 2022, hato balei pat ba la pyni ba kam pat long na ka bynta ka jingwan ïalap elekshon jong u Narendra Modi hadien arbnai", la ong u Sinha.
U Sinha u la kynnoh imat ka National People’s Party (NPP) bad ka  Trinamool Congress (TMC) ki la tieng ba ïoh ki paidbah ka jylla kin leit bud ïa u Modi bad ki paidbah ki la kwah ban rat dyngkhong lut ïa ka bamsap bad kin kyrshan ïa ka BJP ba kan wan ha ka bor.
U la ong ruh ba ka jingbamsap ha jylla Meghalaya ka la long shaduh shaba papa tba wat ha ki Affidavit ruh la paw ba ki kyrteng jong ki kyrtong kiban ïakhun ïa kane ka elekshon la pyni ba ki don ka pisa bad ki jaka kaba da ki klur klur tyngka.
“Lada ki la long kita ki briew ka seng saiñ hima jong ka jylla shaei ki la ïohlum kat kane ka pisa", la ong u Sinha.
U la ong ba ki liang pyrshah ka BJP ki la tieng ba lada ka BJP ka wan ha ka bor baroh kane ka jingbamsap kan sa duh noh.
U Sinha u la ong ba lada u Modi u kwah shisha ban kren bad ki paidbah jong ka jylla Meghalaya ym don bor ha pyrthei ba lah ban khang ïa u.
“Un sa wan ha Shillong bad un leit ruh sha Tura ban kren ïa ki hynmen ki para jong ka jylla Meghaya".
U Sinha u la ong ba u Modi un wan ialap elekshon hapoh kane ka jylla Meghalaya  ha ka 24 tarik mynta u bnai.
Ka don kawei ka jingong ha ka ktien Phareng bad kata ka long kumne, “Style is the man" kaba mut ka riam kyntiak kyntak ka pynpaw ïa ka maiñ jong u briew.
Haba ngi ïa kynduh ïa ki briew kiba riam khuid riam suba, ngi sngewtynnad ban ïa kynduh bad ban ïa kren bad ki.
Haba ngi ïakynduh ïa kiba kum kine ki briew, ka pynlong ïa ngi ban pyrkhat bha shaphang jong ki.
Ha kane ka jingrakhe jong ka Sorkar jylla ïa ka jingdap sanphew snem jong ka jingïoh ïa ka jylla Meghalaya bapura, ka Sorkar jylla ka la pynlut shibun ka pisa ban pynlong ïa ka nongbah Shillong bad ïa ki katto katne ki sor jong ka jylla kiba khuid basuba.
Ki jingdro kynroh ha kane ka nongbah bad ha kiwei ki jaka sor, ka la pynkylla dur ha khek ïa ka jylla.
Ka jingpynkhuid ïa ki nala, ka jinglah ban lum ïa ki plastic bad ka jinglah ban phut ïa ki niut ki niar shilynter lynti bad ka jingbuh ïa ki khiew syntiew harud lynti, ka la pynitynnah shibun ïa ki shnong ki thaw.
Kane ka jingleh jong ka Sorkar kylla, ka la wan ïa ka nam babha, ba ka Meghalaya ka dei kawei na ki jylla bakhuid basuba ha Ri India.
Hynrei, kawei pat kaba ithamula, ka long ba hapdeng kane ka jingkhuid jingsuba, dan don bun ki jaka, ha kaba ki sainar telephone, ki sainar T.
V.
bad ki sainar Mobile ki shu noh rynjaiñ bad shu lum thup kat shaba lam bashem bad wanrah ïa ka jingsniew dur jong kine ki shnong.
Ka jinglum thup ïa ki plastic, ki tin jot, ki kali jot, ki bitor bad ki byrni jot haruh lynti haba ïaid baieng, ki pynsniew dur ïa ka dur bhabriew jong ka jylla.
Hato, ngi sngewsammut mo ban iohi ïa u briew uba la riam sut riam boot bad u phong pat da ka juti ba la jot.
Ha ka juh ka rukom, ka long kum juh ruh ïa ka jylla jong ngi kaba la khuid katne, hynrei don bun ki pat ki jingwah sainar rynjaiñ ha ki shnong ki thaw.
Haoid, kan long kaba eh ban pynkylla ïa ka Meghalaya sha kata kaba ki ong ba “Wireless City" kum ka Sorbah Varanasi.
Hyntrei, ngi dang lah ban pynïaid bha pynïaid ryntih ïa ki sainar bad kane kan wanrah ïa ka jingiryntih bad jingitynnad ïa baroh ki jaka jong ka Meghalaya.
Katba ki sngi ki la nang jan ba ki paidbah kin ai noh syndon ïa ka rai ïano ba kin jied ban ïalam ïa ka jylla bad ban aiti ïa u lakam ban synshar ha kine ki san snem ban wan, la ïohi ruh ba ka jingïakawang ktieh lane ka thma ktien ka la nangjur nangjur na kawei ka seng saiñpyrthei sha kawei pat.
Ka Elgiva Rynjah ruh kaba dei ka kyrtong ka Trinamool Congress (TMC) na North Shillong konstitwensi, kam shym la map hynrei ka la ther bad khyrwit tyngeh ïa ka Bharatiya Janata Party (BJP) ha kaba kane ka kyrtong ka la buh jingkylli kaba heh ïa ka BJP ka bym shym la leh ei ei ha kine ki san snem haba ka jylla ka la shah tuh shah thiem ha ki paralok jong ka.
Ka Kong Elgiva kala khyrwit ïa u myntri ka tnad kam pohïing jong ka sorkar pdeng bad ruh uba dei u nongïalam ka BJP, u Amit Shah halor ka jingkynthoh pynjah burom jong u da kaba ai nam ïa ka Meghalaya kum ka jylla kaba bamsap.
“Hadien ba la ïalong lok ha ka jingbamsap la san snem, mynta ba ka elekshon ka la don ha khmut, ka BJP ka la wanrah ïa ka kam bamsap bad ïa ki kam thok ba la leh da ka sorkar MDA.
Balei ba ka BJP kam shym la leh ei ei ha kine ki san snem ba lah dep haba ka jylla ka la shah lute ha ki paralok jong ka? Shaei ki Central Investigative Agencies kiba treikam bha hapoh ki jylla ba don ha ka liang pyrshah?" la buh jingkylli ka Kong Elgiva ïa ka BJP.
Ka Kong Elgiva ka la kynthoh ruh ïa ka BJP halor ka jingpyndonkam jong ka da ki buit poh ha ka khyllipmat kaba khatduh ban pynbiej ïa ki paidbah ka Meghalaya.
Ka la kynthoh ruh ba ka BJP kam leh ei ei ha kine ki san snem namar ka la don bynta lang.
“Ka BJP kam shym la leh ei ei ha kine ki san snem namar ba ka don bynta lang ha ka jingbamsap.
Ki la die ïa ka hok jong ngi, bad ka jylla katba ïa ka pisa na ka jylla jong ngi ka la leit lut sha ki nongïalam saiñpyrthei hapoh Delhi, Assam, bad Gujarat.
Hynrei mynta ba ka elekshon ka la don ha khmut, ka BJP ka la shim da kane ka lynti ban shu pyndonkam da ki buit poh kiba khlem nongrim", la bynrap shuh shuh ka Kong Elgiva.
Da kaba kynnoh ba ka BJP ka dei ka seng kaba bamsap tam, kane ka kyrtong ka TMC, ka la ong, ba ka BJP ka dei ka seng kaba bamsap tam bad kaba don ka jingsngew ïapher jaitbynriew.
“Ki briew ka Meghalaya ki dei ki bym bamsap, hynrei dei ka BJP kaba pynlong ïa ki nongïalam ka jylla jong ngi ban bamsap.
Lada u Amit Shah u long uba shlur, ai ba un phah da ka ED ban leit khynra ïa ki politishan kiba don bynta ha kane ka sorkar MDA".
Kane ka kyrtong ka TMC na North Shillong ka la khyrwit ruh ïa u Amit Shah halor ka jinglute ïa ka pisa jong ki riew paidbah na Meghalaya da kaba buh jingkylli shaei lut ka pisa jong ka Meghalaya.
“Ka leit lut sha u Amit Shah bad ka kynhun jong u.
Ka TMC, kum ka liang pyrshah ha ka jylla, kan ïakhun pyrshah ïa kine ki bor ba pynpait pynpharia ïa ka jinglong kawei bad pynthikna ba ka BJP kan mad ïa ka jingrem ha ka 2 tarik u Lber", la ong shuh shuh ka Kong Elgiva.
Ka jingïalap elekshon ban pan jingkyrshan ïa u kyrtong ka United Democratic Party (UDP) ka Mawphlang konstitwensi, u Bah Beyond Matthew Kurbah ha ka shnong Nongspung ha ka 18 tarik Rymphang ka la kylla long kum ka rynsan ban pyni ïa ki nia jong ki jingshisha kaba la khlei hi da u MLA ba mynta jong ka Mawphlang, u Bah Eugeneson Lyngdoh halor ki kam bah kaba u kpa jong u, u la lah ban leh kum u nongmihkhmat bad kumjuh ruh kum u nongthawaiñ na ka bynta ka konstitwensi bad ka Jylla.
U Bah Eugeneson u la kren kum ban pynshisha bad pynshai ïa ka kaei kaba kiwei ki kam bad ki kam kiba u kpa u la pyndep halor ka jingangnud jong u paidbah ha kaba u la ong, “I pa ha ka jingtreikam jong I, I la lah ban pyndep ïa kiba bun ki jingangnud ki paidbah, kum u khun nga ïohi ba I pa I don ïa ka mynsiem shakri bad kata ka dei ban shakri ïa u paidbah bad kiba la ïohi bad mad kidei kiba lah ban pynshisha.
"“Kaei kaba sngewsih ka long ba ynda nga la rai ban nym ïakhun elekshon, ki don katto katne ki candidate kiba la shim kabu halor ka rai jong nga bad ban shim kabu ia ki kam kiba I pa I la trei na ka bynta u paidbah bad kane ka pynshisha ba kine ki briew kiba shim kabu ki dei ki nongïalam kiba pyrkhat ïa lade shimet," ong u Bah Eugene.
Haba pynsngew sha u paidbah ïa ki jingshisha katkum ki kot ki sla kiba u la lum, nyngkong eh u la ong ba u ïeng ha katei ka jaka kum u khun samla jong ka jaitbynriew bad haba u ïohi ba u rangbah u ïeng ha ka nongrim ba skhem bad ba shai bad ka nongrim kaba hok, u dei ban pyni ïa ki jingshisha bad ban kdew ba kaei kaba uwei u kyrtong u shim kabu bad ban kam ba ïa ka Tyrsad PHC la wanrah da u, ka pynpaw shisha ba une u kyrtong u kheiñ biej ïa ki paidbah bad ka jinglong lui lui jong ki.
U Bah Eugene u la ong, lada ïaid katkum ki kot ki sla, ka Tyrsad PHC kaba ki paidbah ki la angnud da ki snem ka urlong tad ynda u MLA barim ka Mawphlang hi u la ïakhun ban beh shaduh sha Delhi kata haduh ba un ïoh ïa ka administrative approval ha u snem 2021 kata tang khathynñiew sngi shuwa ba un khlad na kane ka sla pyrthei bad ynm tang kata hynrei wat ka surok na Mawphlang sha Mawsynram kadei ka mat kaba u kpa jong u, u la kren nyngkong namar u shim ba ka surok udei u bud lum ïa ka roi ka par bad ïa kane u la la leh da kaba ïawer lang bad ki arngut ki MLA, u MLA na Mawsynram bad Ranikor konstitwensi ban ïasoi lang ïa ka proposal.
Halor ka rai ban pynïeng ïa u Bah Beyond kum u kyrtong, u Bah Eugene u la ong kane ruh kadei ka jingkwah jong u namar ba u kwah ba u briew u ban shimti ïa kane ka kam bad pyndep ïa ki kam kiba u paidbah u angnud udei ban long u briew uba lah ban trei bad ba don ka jabieng bad uba don ïa ka nongrim ban ïeng ha ka hok ym uba im ha ka thok shukor.
Halor ka jingïaineh jong u ha ka party UDP, u Bah Eugene u la ong ba ka daw jong kane ka dei halor ka jingsngew shngaiñ ïa ka party kaba don jingkyrmen bad kaba don ïa ka shap (ka bom) kaba tied ïa u klong snam jong ka jaitbynriew ba kumno ngin pynurlong ïa ka jingangnud jong u paidbah.
Halor u kyrtong uba la don ha ka party, nga ong ba lada phi ai tiket ïa uta u rangbah ngan nym kyrshan namar kum u samla nga peit ïa u briew u ba lah ban trei bad ba don ka jabieng khnang u lah ban buddien ïa ka eh ka shon bad ruh ban pyndep ïa ka jingangnud jong ka jingurlong jong phi ki paidbah.
Nga ïeng hangne da ka jingsngew shngaiñ namar ngi don ha ka party kaba don jingkyrmen.
Ha kawei ka liang u president rangbah ka UDP, u Bah Metbah Lyngdoh haba ai jingkren ha katei ka sngi, u la ong, ha kane ka elekshon kaba mynta, kiba bun ki kren ïa ka roi ka par, ka klur ka tyngka hynrei ngi klet ban phai halor ka jaitbynriew bad nga sheptieng ba ïoh ngi bakla ha kane ka kynti, shaei ka lawei jong ki khun ki kti namar kiba bun ki la shu ïakren beit tang shaphang ka spah ka phew.
U Bah Metbah u la ong, ka jingpynlut pisa ha ka jingpynkhreh elekshon ka da i ma bad ishyrkhei shisha namar naei kato ka pisa ka wan bad naei pat kin lum ia kaba ki la pynlut bad bynrap da kaba ong, kumta ka donkam ïa ngi iwei pa iwei ban pyrkhat haba ngi thep vote namar ka kam elekshon kam dei tang ka kam tamasa ne ban pynbiej paidbah hynrei ka dei ka kam ïa ngi ban pyrkhat jngai bha shaphang ka lawei jong ka Jylla.
Shuh shuh u la ong, ba lada ki paidbah hi ki don ka jingsngew na ka bynta ka jaitbynriew kidei ban ai lad shisien ba ka UDP kan don ïa u nombor uba lah shisha ban ïalam ïa ka Jylla bad dei ynda la ïoh uta u nombor, ngin sa lah ruh ban pyni ïa ki kam kiba u paidbah hi u angnud.
Kiwei kiwei kiba la ai jingkren ha katei ka sngi ki kynthup ïa u Bah Beyond Matthew Kurbah, u Bah Brolding Nongsiej u kyrtong ka UDP na MAwthadraishan bad kiwei kiwei ki riew rangbah.
U Phagu Chauhan, ha ka 18 tarik Rymphang u la bam smai kum u Lat bathymmai jong ka jylla Meghalaya ha ka jingpynbam smai kaba la pynlong ha Raj Bhavan, Shillong.
Ïa kane ka jingbam smai jong u ban shimti ïa kane ka kam la pynlong da u Justice Wanlura Diengdoh, uba dei u Nongbishar jong ka Meghalaya High Court.
U  Phagu Chauhan, u dei u Lat barim jong ka Bihar uba la shimti ha ka jaka jong u Brig.
(Dr.
) B.
D.
Mishra (Retd.
) ban long kum u Lat ka jylla Meghalaya.
Ka kynhun ïalehkai jong ka Meghalaya ka la pynliem noh ïa ka Delhi da 5 la 1 ha ka jingïalehkai semi phainal jong ka lympung 76th Men’s National Football Championship na bynta ka Santosh Trophy kaba la long ha Bhubaneswar mynta ka sngi.
Ka kynhun ïaleh-kai jong ka Meghalaya ha kanee ka jingïakhun mynta ka sngi ka la da nioñ shisha ïa ka Delhi ha kaba ka ïohi shisha ïa ka jingtbit ïalehkai jong kane ka kynhun ha kaba ha ka kylla step bad kylla miet ka la lah ban ïoh ïa ki kabu kiba itynnad ban pynkhih ïa ka jar.
Ki rang-ïalehkai ba kynsai jong ka Meghalaya kiba la ïoh ban thep ïa ki 5 kol ha kane ka jingïakhun semi phainal pyrshah ïa ka Delhi, u samla Donlad Diengdoh uba la ïoh ban thep 2 kol ha kane ka sngi ha kaba u la thep ha ka minit kaba 17 bad 57, bad u samla Ronaldkydon Lyngdoh Nonglait uba la ïoh ban thep ar kol, kata ha ka minit kaba 39 bad ha ka minit kaba 90+7 bad u samla Everbrightson Mylliempdah u la ïoh ban thep ïa ka kol ha ka minit kaba 90+4 jong ka kylla miet.
Katba u nongïalehkai jong ka Delhi uba la ïoh ban pynphai ïa ka shi kol u long u Ajay Singh uba la thep ïa ka kol ha ka minit kaba 90 jong ka kylla miet.
Ka Meghalaya da kane ka jingjop ka la ïoh mynta 7 poiñ haduh kane ka kynti kaba mynta hadien ba ka la jop arsien ïakhaid shisien bad shah rem shisien, ka Meghalaya ka don ha ka kyrdan kaba ar jong ka Group-B.
Ïa ka nam Player of the Match la ïoh ban khur da u rangïalehkai ba tbit jong ka Meghalaya u Donlad Diengdoh.
Kine ki kynhun kiba la dep ban ïakhun mynta ka sngi ki don lang ha ka Group B ha kaba ki la dep ban ïakhun mar 4 sien.
Ka Meghalaya mynta kan sa ïalehkai pyrshah ïa ka West Bengal kaba don ha ka kyrdan kaba hynriew jong ka Group B,  mynta ka sngi ka 20 tarik Rymphang 2023.
Haba phai pat ha ka jingïalehkai kaba nyngkong ha kane ka sngi, ka Services ka la pynliem noh ïa ka Manipur da 3-0, katba ka Railways ka la pynliem noh ïa ka West Bengal da 1-0 ha ka jingïalehkai kaba ar.
Kum ban shu pyn-kynmaw, ka Kerala ka dang bat ïa ka nam lahduh, kata ha ka jingioh ban rah ia kane ka nam ha ka jingialehkai jong u snem 2021-22).
Ka  lympung ïalehkai kriket jong ka 2nd District League T20 Cricket Tournament 2023 ka la ïaid mynta sha ka sngi ba hynñiew ha kaba ka Thangsning SCC bad ka Lumpaia Avengers CC ki la khur ïa ka jingjop.
Ïa kane ka lympung la pynïaid da ka East Khasi Hills Cricket Association bad la pynlong hapoh madan Shortimai Syiem Stadium, Smit.
Ka jingïalehkai ba nyngkong ha kane ka sngi ka la long hadpeng ka Thangsning SCC pyrshah ia ka Friends United CC.
Ka Thangsning SCC ka la jop ia ka jingkynting pisa hynrei ka la jied ban kawang bol nyngkong.
Ka Friends United CC  ka la lah ban kamai tang 112 ron bad hap noh 8 wiket na ki 20 Over.
Ha kane ka jingialehkai, u samla Bryan Mac Millan Marbaniang u la long u nongialehkai uba la kamai bun ron eh na ka bynta ka Friends United ha kaba u la ioh da 27 ron katba u Khrawkupar Kharumnuid u la ioh ban pynhap 2 wiket na ki 4 Over.
Ka Thangsning SCC ka la beh da kaba suk ia ka ron ba la buh da ka Friends United bad ka la ioh ban tam noh ia katei ka ron tang hapoh ka 15.
5 Over bad hap 5 wiket.
U samla Badao Pura Nongkhlaw u la long u nongialehkai uba la kamai bun ron eh ha kane ka jingiakhun jong ki 2 kynhun ha kaba u la ioh 39 ron na ki 38 bol, u samla Khrawkupar Kharumnuid u la ioh 34/29, bad u samla Wansiewdor Lyndem uba dei  u rangkawang bol u la ioh 3 wiket na ki 3 Over.
Ha kane ka jingialehkai ka Thangsning SCC ka la jop da 5 wiket pyrshah ia ka Friends United CC bad ia ka nam Player of the Match la ioh ban khur da u samla Khrawkupar Kharumnuid.
Haba phai pat sha ka jingialehkai kaba ar ha kane ka sngi Lumpaia Avengers CC ka la jop da 5 wiket pyrshah ia ka Pomshutia CC.
Ka Pomshutia CC ka la jop ia ka jingkynting pisa bad ka la jied ban tied nyngkong hynrei ka la ioh tang 54 bad baroh ki wiket ki la hap lut tang hapoh 13.
5 Over,u Aristerwell Suting u la long u nongialehkai uba la kamai bun ron na ka bynta kane ka kynhun, kata 10 ron na ki 22 bol bad u samla Ralphy Heinrich Diengdoh u la ioh 3/14 ha ki 3 Overs bad u Daryll Donald Nongbri u la ioh 2/14 ha ki 2.
5 over.
Ka Lumpaia Avengers CC ka la pyndep ia katei ka ron tang hapoh 11.
5 Over.
U samla Easterland Iangrat u la long u nongialehkai uba la kamai bun ron eh  na ka bynta ka Lumpaia, kata 20 ron na ki 33 bol bad u samla Aristerwell Suting u la ioh  ban pynkhyllem 3 wiket na ki 4 Over.
Ka kynhun ialehkai jong ka Lumpaia Avengers CC ka la jop da 5 wiket pyrshah ia ka Pomshutia CC bad ka ka nam Player of the Match la ioh ban khur da u rangialehkai ka Pomshutia, u Ralphy Heinrich Diengdoh.
Ka jingshim ïa ka khia ka shon ki paidbah kum ka mat ba ha khmat eh ka dei ka kamram jong ki seng saiñpythei khamtam ha kum kane ka por ba ka elekshon ka la don ha khmut kaba long ruh kum ka lad ba kin lah ban khring ïa ki vote bad haba ngi phai bad sngap ïa ki jingïalap elekshon jong ki kyrtong bapher bapher kaba ki wanrah nyngkong eh mynta ka dei ka jingeh u paidbah bad ki pynpaw ruh ba ki da thrang dik dik ban pynduh jait ïa kine ki jingeh kiba u paid nongshong shnong ka jylla ki la mad.
Kumjuh ruh ngi la ïohi ba wat ki seng kiba ïa don lang ha ka sorkar ki la ïa khyrwit kawei ïa kawei pat namar ka jingtlot treikam ka sorkar ka bym shim khia ïa ka jingeh ki paidbah khamtam ïa ki paid ha khappud kiba mad jingeh ha kane ka jingpynbeit pud ki ar jylla (Meghalaya bad Assam).
U National President ka National People’s Party (NPP) bad ruh uba long u myntri rangbah ka jylla, u Conrad K Sangma ha ka 18 tarik u Rymphang, u la khyrwit ïa ki ar tylli ki seng, kata ïa ka Trinamool Congress (TMC) bad ka United Democratic Party (UDP) halor ka jingwanrah jong ki ïa ka MoU khappud manla ka por bad pynlong ïa kane ka kam kum ka jingmyntoi politik jong ki.
“La ong ba  ka TMC ka kren halor kane ka mat.
Haba ki don hapoh ka sorkar (Mukul Sangma), kim shym la leh ei ei bad haba la lah ban pynbeit ïa kane ka jingeh ha ki katto katne jaka ha ki hynriew tylli ki jaka, ki la wanrah ïa kane tang namar ba ki kwah ban pynlong kum ka mat politik jong ki", la ong u Conrad.
Da kaba kynnoh ba ka TMC ka pyrshang ban shim noh ïa ka hok jong ki nongshong shnong ha khappud kiba im ha ka jingsuk, u myntri rangbah u la kam ba haba u la leit jngoh ïa ki katto katne ki jaka dang shen, u la ïohsngew da la ki jong ki shkor ïa ka jingsngew ki paidbah kiba pynpaw ïa ka jingbitar halor kane ka jingkren ka TMC.
U Conrad u la ong ruh ba ha ka por ba ki la ïohi ïa ka seng kaba don ka jingangnud ban pynbeit ïa kane, ka TMC sa shisien pat ka kwah ban buh ïa kine ki paidbah ha ka jingeh bad ki briew ki la bitar ïa ka TMC.
Kumjuh ruh u la khyrwit ïa ka UDP halor kane ka juh ka jingleh jong ka.
“Ka long kaba sngewsih ba ki don bynta lang ha ka sorkar, ki don bynta ha ki jingïalang bad ki jingïaphylliew jingmut ba la pynlong, ki don bynta lang ha baroh ki jingïaid lynti.
Mynta haba kiei kiei baroh ki la treikam bad ba la pynbeit ïa kane ka jingeh, ka long kaba sngewsih ba ki don katto katne ki nongïalam bad ki seng saiñpyrthei kiba pyrshang ban pynlong politik ïa kaba kum kane ka jingeh kaba khraw", la ong u Conrad.
Haba kylli halor ka jingkynthoh jong u Amit Shah ïa ka Meghalaya ba ka dei ka jylla kaba bamsap tam, u myntri rangbah u la ong ba ka BJP ka pyrshang ban pyndonkam ïa kaba kum kane ka juh ka jingkren ha man la ki elekshon kum ha West Bengal bad Telangana.
“Ngam don ei ei ban kren halor kane hynrei ka dei tang ka jingpynkynmaw ba ka BJP ka dei ka bynta jong kane ka sorkar ha ki san snem.
Ki la ai ïa kane ka jingkren ha ka por ba long elekshon ha Bengal bad mynta ki la kren ïa kajuh hapoh Meghalaya", la ong u Conrad.
Haba kylli pat haduh katno ka NPP ka khmih lynti ban jop ha kane ka elekshon, une u heh ka NPP u la ong, “Ïa kane yn sa ïohi hadien ba lah dep niew hynrei kan sa long kum ka seng kaba jop bun tam bad ngin la jan poi ha kata ka kynjang ban ïoh ïa ka jingbun paid".
Haba kylli pat halor ki jingkynnoh bamsap bad ka jingthok halor ka pisa Covid, u Conrad  u la ong ba ki lah ban khot ïa ki ki kam thok.
“Kine ki dei tang ki jingkynnoh, la thung ïa ki committee ban  tohkit bad ki kaiphod la dep buh.
Ki briew ki lah ban wanrah bun jait ki jingkynnoh hynrei kiei kiei baroh ki la biang lut.
Sngewbha ban long laitluid ban ai da ka RTI, kane ka dei ka hok jong phi", la ong u Conrad.
Ha ka shithi ujor ba la phah sha u SP ka East Garo Hills, Williamnagar, ha ka 17 tarik Rymphang, u Returning Officer ka 42-Rongjeng konstitwensi u la kyrpad ba dei ban pynshitom ïa uwei u briew uba la kynnoh bymdei halor ka jingthok ki kor thep vote lane ki Electronic Voting Machine (EVM).
“Kane ka jingjia ka la jia ha ka janmiet jong ka 16 tarik Rymphang 2023, ha kaba u Bolong R.
Sangma na ka shnong Dambo Mrok u la kam ha ka video ba la saphriang ha ki lad pathai khubor bad ki social media ba kano kano ka vote kaba la thep ha kane ka elekshon sha Ïingdorbar Thawaiñ ka ban sa long kan leit sha u kyrtong ka BJP na ka daw jong ka jingshah thok ki EVM," la ong ka shithi.
Shuh shuh ka shithi ka la kam ba katei ka jingkren ka la wanrah ka jingsheptieng bad ka la pynlong ïa ki paidbah ba kin duh jingshaniah ïa ka rukom treikam, bad “ka long kaba lamler bad kaba ïalam bakla, kaba ïasyriem bad ka jingpynbiej ïa ki nongthep vote".
Lyngba kane ka shithi la kyrpad ruh ban pynshitom ïa utei u briew hapoh ki kyndon ka aiñ halor ka jingpynsngewthuh bakla bad ka jingkynnoh bym dei pyrshah ïa ka jingtreikam ki bor elekshon ha ka jylla bad kumjuh ruh ka jingpynthohbria ïa ka Election Commission ka Ri India.
Hadien kane ka jingujor, la registar ejahar hapoh ka Rongjeng PS Case No.
4(2)2023, U/S 171G IPC, bad la phah ka notice u/s 41A CrPC sha u Bolong R Sangma ka Dambo Mrok, Rongjeng, ban leit mih ha khmat u OC Rongjeng PS.
Ka politik ka dei ka syrngiew u briew ne ka briew.
La katno katno ruh u briew ne ka briew ki kyntait ba don ka syrngiew ha syndah; phewse, kin ym lah pat ban phet na ka.
Kumta ruh ym lah ban phet na ka politik.
Hynrei kaba kongsan pat ka long kane: ba kumno phi peit bad iohi ïa la ka syrngiew; kata ka thew bun shah ban ïa ka jingsngew shongshit.
Ka syrngiew politik ka dawa ban leit ïashim bynta ha ka.
Te lada kdar la sngewthuh ka syrngiew kan ym pynlait, katba ngim ïashim bynta, kan dung kan thar beit.
Ka ïasnoh bynta paidbah ka dei ka deiti ba ym lah ban lait.
Hynrei ruh, shimet lah ban ym ngop ha ka tamasa.
Ka muja khlem shemphang ia ka bor halor lade, ka kyrtoh sha ka saja.
Toi ym da donkam eh ban da ia padiah than, baroh kiba iohi hynrei ka aiom ka kyntu: “ñiom la ka ñiom.
"Ka synshar paidbah dei ban don bynta ban pynlong ka synshar khuid kat lah kat ïa.
Haba ïa shim bynta kumta, ka mut ban shim bynta ban pynkhuid.
Nga kum u nong shong shnong nga shim bynta laitluid kum u nongjied.
Kumba nga shim bynta ha ka por pynkhuid shnong; ka dei ka por ba ïamih paidbah.
Ka dei ka ïasnoh bynta paidbah ban pynkhuid.
Ka dei ban long kumta hi ruh de.
Ka synshar paidbah, ka dei ka ïasnoh bynta laitluid kum ki nong shong shnong.
Tangba ban husiar pat, ioh ngat shrip ha ka tamasa muja shongshit, ka ban lam sha ka saja ha ki san tlang (five winters) pat.
Mynta ka por kut jong ki san tlang ka la wan poi sa shisien pat.
Kata te mano shuh ba lah ban len; la sdang thnem ka ïapyrta, ka ïashad ha ka synshar paidbah.
Ka dei ruh ban long kumta ha ka synshar paidbah; u paidbah u dei ban shim bynta.
Toi ngam ong eh tang ha ka shad ka mastieh ha surok ban pynpaw ïa la ki jong, kum kiba la suit la shor ban dei ki riew said thma ha ïing Dorbar thaw aiñ.
Ha kane ka por ba ka aiom ilekshon ka la wan.
Katno tam lei lei ha ka por ban ïarah ïa la ki kyrtong kum ki mangkara tyngshaiñ ka sahit bneng.
Hangne ruh ngam don jingpihuiñ ïa kata ka rukom pynkiew skong.
Ñiuma dei kynmaw baroh ba kane ka dei ka Synshar Paidbah; baroh ki sei la ki ktien jali jaum ban pynriam ïa la ki kyrtong.
Kam don kano ka jingpynrem ha kano kano ka liang hangne ruh.
Namar ki dei ki kyrtong kiba hap ban lape bad sop itynnad.
Tang ka jingpynriam kan khring jadu ïa ki paidbah ban ïa synñiang sngewlem da ka ‘vote’.
Ka nong kylliang hangto hangto pat: ka wan da ka dur ka pisa, ki tiar ki tar, imat ba dei ka aiom kut ki san tlang.
Ka ‘mane kyrtong’ ka mih bluit na ka saiñpyrkhat ka ‘phoida malade’:Uno uno uba ïashong ha ka miej synshar u kwah la ka phoida.
Kynmaw ka pyrthei kam dei ka Paradais, ba ka phoida kan jah na ki pulit ka dohnud briew.
Ka dei ka bor ba ym lah ban teh lakam da ka jingkwah ka bor briew.
Kumba ngim lah ban teh lakam ïa ka bor jingieit, jingisih, jingpihuiñ ter ter.
Hynrei lah pat, nyngkong tang ban sngewthuh ïa ka bor jong ki.
Tang ban ym brai than ïa lade sha ka malade.
Ha ka politik, kita kiba shah mane ruh ki kwah la ka phoida.
Kumjuh de kiba mane ruh ki kwah la ka phoida.
Hangne ka jingïaid lynti kaba mar kumjuh.
Ki ar ngut ki nongthoh histori kita u Will bad ka Ariel Durant ki thoh: “ka jingbym sngew skhem ka dei ka kmie jong ka lalot khwan myntoi.
" Hangne sdang ka sawangka wan rung pluk ka phoida: “Kaba shu bang khlem bam, shu thiang da kaba bat.
" Toi ka dei ka jinglong ki briew ban peit na ki para marjan.
Baroh baroh ki ïa ap kmang mano ban leh nyngkong ba kin ioh bud.
Ka rukom long la tip kyrteng ka ‘social proof’ kaba mut donkam ban peit na kiwei.
Lada kiwei ki ioh eiei haba ki ïaroh mane kyrtong, balei ngan shu sah hajuh? Namar kita kiwei ki la pynsting thiaw ïa ka mynsiem pynrem lehraiñ.
Haba biang ha kiwei ha nga ruh biang hi.
Hapoh ka dohnud la syaid ka mynsiem thlen ba pynher la sur jingrwai: “ka bam jong nga dei da ka longbriew bad ka kamai jong nga dei da ka long spah.
" (Ka kyntien khia jingmut ba la sot na kawei ka kot u Donbok T.
Laloo)Nuksa ringdur: ha ka miej don ki shuki ba ïathir ïatai kumno ban synshar bad kaei ban synshar.
Ka jingïakren ka thnem, namar ba ka jingïakren la tan da ki bun pyrkhat ba shong ha ki shuki.
Hynrei ha ka miej, kawei ka shuki bym don sur kren; ym don mano mano ba pynsngew.
Ïa kata ka shuki khlem sur la ju khot ieit da shuki ‘U Paidbah’.
Ki shuki kim shem la sngap ban tip kaei ba ka shuki paidbah ka kwah pynpaw.
Hapoh ka pyrkhat kiwei, ka shuki paidbah shong tang “ki bieit".
Ha kata ka miej, ka shuki paidbah ka tip sur tang: “".
U paidbah kha-ma-kha liat bloit ha shangkawiah ki thiang ktien, ki kthang kam, la bud satah sa ka lali.
Hikai.
Ïakhih.
Pynryntih (Educate.
Agitate.
Organise)Hynrei u Dr.
Bhimrao Ramji Ambedkar (Babasaheb) u nongthawdur ïa ka riti Synshar, u don ban kynthoh halor ka “Hooid Kynrad.
" Namar ka ktien “Kynrad" ka thew batai thik sha ka bor ba halor ha jingim briew.
Ha ka synshar paidbah, ka ktien “Hooid Kynrad" kam pynkup bor ïa u paidbah.
Ha ka jylli politik lei ka dei ka kyntien sloit burom.
Ka synshar paidbah da lei lei kam dei ban brai ha ka “Mane Kyrtong" (Hero Worship).
Ka miej ka dei ban ïatai ïa ka synshar khadar kaba don ka jingkitkhlieh.
Lait nangta te la dei ka tamasa tei paki dulan jongno bad tamasa saja jongno.
U Babasaheb u ngeit ba dei ban wanrah ïa ka jingkylla ha ka imlang sahlang (social reform) ka mat bakongsan ban ïa ka saiñ hima (political reform).
Ym don ka imlang kaba ïaid halor ki tiewkulab.
Ka lynti rim, ka jinglong rim, pyrkhat rim, ka la rem ban pynthymmai ïa ka imlang.
Lehse ban wanrah jingkylla donkam nyngkong ïa u paidbah ban kloi ban pdiang.
Hangne kaba mut ba u kloi ban pdiang ba ka imlang ka dei ban kylla.
Da ka jingïaksaid da ki kam ym eh tang ban sah kut ha ka pyrta shla.
Haba kyrtiang dien, ka 18 tarik Kyllalyngkot 1943, ka jingkren ha ka jingrakhe ïa ka sngi kha u Mahadeo Govind Ranade, u Babasaheb u la ong: “Ka imlang haba ïakynduh mawsiang ka dei ban lap da ki lad thymmai.
Lymda don ka lynti thymmai ka imlang ka la ngam hi.
Ka por ka lah ban ai ka lynti thymmai.
Hynrei ban jam ha kaei ba dei kam dei ka kamram jong ka por.
Ka dei ka kam jong u briew.
Kumta u briew u dei u pdeng jong ka jingthaw ka histori.
"U paidbah ba dei ki nong wanrah jingkylla—ym dei ki nong jlew jingkylla.
Lada donkam ban sei ïa u ne ka riewkhraw, dei ban sei na ka shemphang u paidbah.
Ka dei ban long rukom na ka jingshemphang bastad u paidbah ha ka miej synshar.
Ka nam jong uno ne kano kiba wanrah ka jingkylla dei ban pyrto.
“U riewkhraw u dei ban don ka mynsiem ban pynkylla ïa ka imlang bad dei ban long u shabuk bad u nong pynkhuid jong ka imlang.
" U paidbah u tip ïano ban ai ka nam ka burom khlem da mane dem blei ïano ïano.
La bteng u khraw pyrkhat: “ka synshar paidbah kam dei tang ka rukom thaw sorkar.
