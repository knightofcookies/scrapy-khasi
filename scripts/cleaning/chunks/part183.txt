“Tang shu ïoh ïa ka kaiphod, yn sa leh ïa kaba donkam.
Lada donkam yn sa pan jubab.
Ngi hap ban ïoh na baroh ki liang, na ki bor synshar distrik ruh ngin hap ban ïoh ïa ka kaiphod, ngi hap ban ïoh ïa ka jubab na kaba shah ujor," u la ong bad bynrap, “nangta ngin sa phah ïa ka kaiphod sha ka Election Commission, ka ban sa bthah ïa ngi kaei kaba ngi dei ban leh.
"Haba kylli, u Bah Kharkongor u la ong, “ngin hap ban peit ïa ki rule bad ngi hap ban peit ruh ïa ki jingshisha jong ka jingujor.
Namarkata, ïa mynta hi katba ngim pat ïoh da ka jingthoh ngam pat lah satia ban ong eiei.
"Ka Congress ha ka jingujor, ka la ong ba ha ki video bad ki dur ba la pynsaphriang ha ka rynsan jong ka Social Media, la ïoh tyngkreiñ ba ka Chairperson ka la iaid lang ha syndah jong u kyrtong ha surok Jowai.
La ïohi ba ka ieng bad u Bah Shylla shabar jong ka ophis u Deputy Commis sioner ha ka sngi ba u la leit thep kyrteng.
Ka Kong Toi ka la long ka shakri sorkar hadien ba ka la shah thung kum ka chairperson jong ka commission ha u Nohprah, 2021.
Katkum ka Meghalaya State Commission for Women Act, 2005 ka chairperson, ka vice chairperson, ki dkhot, ki Ophisar bad kiwei kiwei ki nongtrei jong ka Commission kin long ki shakri sorkar katkum ka Section 21 jong ka Indian Penal Code bad ka Section 2 (C) jong ka Prevention of Corruption Act, 1988.
Ka Kong Toi ka la pynkheiñ ruh ïa ka Representation of People Act of 1951.
“Ka Kong Toi ka la pynkheiñ ruh wat ïa ka Model code of Conduct da kaba ïashim bynta ha ka elekshon rally bad u kyrtong ka NPP.
Namarkata, ngi kyntu ïa ka Election Commission ba kan shimkhia halor kane ka jingpynkheiñ aiñ bad ban weng noh mardor ïa ka Kong Toi na ka shuki kum ka Chairperson," ong ka Congress ha ka jingujor.
Ha ka 13 tarik, Rymphang, 2023 u Returning Officer jong ka Jowai Constituency u la phah ïa ka show cause notice sha ka Kong Toi ba kan ai jubab halor ka nongrim ba balei yn ym lah ban pynshitom pyrshah ïa ka halor ka jingpynkheiñ ïa ka Meghalaya Services (Conduct) Rules, 2019.
“Ka jubab jong phi ka dei ban poi sha uba soi kyrteng hapoh ar sngi hynrei lym kumta yn pynshitom pyrshah ïa phi," ong u RO.
Ha ka notis la ong, “kum ka Chairperson jong ka Meghalaya State Commission for Women, la ñiew ba phi dei ka shakri sorkar katkum ka jingbatai hapoh ka Section 21 jong ka Indian Penal Code, 1860.
“Ka ong ruh ba katkum ki kyndon jong ka Rule 20 jong ka Meghalaya Services (Conduct) Rules, 2019 ka kdew, “ki shakri sorkar kim lah ban long ki dkhot jong, lane ban ïadon bynta bad kano kano ka seng saiñpyrthei, lane bad kano kano ka kynhun da kaba ïashim bynta ha ka saiñpyrthei, lane ha kino kino ki kam kiba ïadei bad ka saiñpyrthei, lymne ban ïashim bynta, ban ai kum ki jingïarap, lane ban ïarap ha kino kino ki bynta, lane ha kino kino ki political movement lane kino kino ki kam.
"“Katba, ki kam jong phi katkum ba la ujor ki long ki jingpynkheiñ ïa ka Rule 20 jong ka Meghalaya Services (Conduct) Rules, 2019 bad kiba ktah ïa ka jinglong pdeng ba la khmihlynti na ki shakri sorkar," la ong ka notis.
Shillong, Rymphang 14 : Ka ïing bishar High Court jongka jylla ka la buh jingkylli ïa ka sorkar jylla haduh katno pyrton donkam bor pahara ban lah ban khang lad ïa ka jingtih bad khaïi dewiong beaiñ ha ka jylla bad ha kajuh ka por ka bthah ruh ïa ka sorkar ban thaw da kiwei ki lad ki lynti ban kamai jakpoh ki paid nongshong shnong.
“ Ka sorkar ka dei ban ai jingkheiñ katno pyrton donkam ïa ki bor pahara ban khanglad shisyndon ïa ka jingtih dewiong beaiñ da ka liewkhnai ym da ki bor saian kane ka juk ba mynta, bad ka jingkhaïi beaiñ ïa u dewiong" ong ka hukum ba la pynmih da ka Division Bench haba bishar ïa ka mukotduma PIL.
ïa kine ki jingtip ba bniah dei ban pynkhreh da u Justice Katakey namar ka sorkar baroh shi katta ka khlem shim khia ban peitngor bad pyrkhing ïa kane ka jingtih bad khaïi dewiong beaiñ bad kan kham biang ruh lada pynkhamti ha ki bor pahara CRPF.
Halor kane ka hukum jongka ïing bisharr na ka liang u Deputy Solicitor General u la pyntip ba ka kamram jong ki Central Industrial Security Force (CISF) ka long ban pahara ïa kino kino ki jingtei jingsad bad ym dei ban leh ïa ka kam ki pulit.
Hynrei u la pyntip ba ki don ki Central Reserve Police Force (CRPF) ban leh ïa ka kam kiba la shim jingiarap da ki bor pulit.
La pyntip ruh ba kine ki don ki pyrton bad battation hangne ha Shillong bad ha Guwahati ruh lada donkam jingïarap.
Ka ïing bishar ka la bthah ruh ïa ka sorkar ban thaw ïa ki skhim ban ïarap ban pynim jakpoh ïa ki paidbah ha kito ki jaka ba don ki par dewiong.
Kaei kaba dei ban ïaroh ka long ba ha kiba bun kine ki jaka ki briew ki la kwah da kawei ka kam ym shuh da kane ka kam tih dewiong kaba buh ïa ka jingim ruh ha ka jingma.
Hooid ki briew ki la im ja na kane ka kam la slem bah mynta hynrei hap ban thaw da ki lad ki lynti ban pynlong ïaki ban iehnoh ïa kane ka kam bad kane ka long tang lyngba ki skhim ba kin ïoh ban trei ban ktah ban kamai jakpoh.
Donkam ruh ban ai jinghikai bad pynshai ïa ki paidbah ba kin sngewthuh bha halor kane.
Ka ïing bishar ka la pynpaw ruh ba ïakane ka kam khaïi dewiong beaiñ ym shuh la leh da kijuh ki briew.
La pynpaw ruh ba ka jingbishar halor ka jingpynkheiñ ïa ki hukum ka ïing bishar da u SP ka Khliehriat ka dang sahteng namar ba u dei ban don ha katei ka jaka namar kane ka por election.
“ Hynrei une u SP u dei ban wan mih hakhmat ka ïing bishar ynda la bthah ïa u ba un wan mih.
Ka jingbishar biang ïa kane ka mukotduma kan long ha ka 28 tarik Rymphang 2023.
Tura, Rymphang 14 : U National President ka National People’s Party (NPP) bad Myntri Rangbah ka Jylla Conrad K Sangma, ula pynrem jur ïa u Dr Mukul Sangma bad ong ba ka rai jong u ban ïakhun lang na Tikrikilla ka dei ka jingibein ïa ki paidbah ka Songsak kiba la pynjop ïa u kum u MLA ha u 2018.
U Conrad ula kren ïa kane na ki rynsan ïalap elekshon hynne ka step sngi ba-ar ha kylleng ki Constituency kynthup ha Songsak ban pan jingkyrshan na ka bynta u kyrtong ka NPP Nihim D Shira, u Rakesh A Sangma bad u Rakkam A Sangma ha ka jingïadonlang u Nongïalam ka Party Thomas A Sangma bad kiwei kiwei.
Haba pan ia ka jingkyrshan ïa u Nihim D Shira u ban ïakhun pyrshah ïa u Dr Mukul na Songsak, u Conrad ula ong ba ki paidbah ka Songsak kila shem jingjynjar namar u MLA ula bunkam tang ha ka kam kynthih seng na ka Congress sha ka TMC bad khlem lah pynurlong ïa ka jingangnud jong ki paidbah.
Ula kheiñ ïa u Dr Mukul kum u briew bym nang ban burom kylliang namar ka jingjied ba un ïakhun na Tikrikilla katba u dang dei u MLA ka Songsak.
“Ki paidbah ka Songsak ki dei ban kylli ïa u Dr Mukul, lada u jop na baroh artylli ki constituency, kano ka constituency ba un iehkam" ong une u Khliehduh ka NPP haba ong ba ka mon u paidbah hi kam long shuh ïa ka TMC bad u Dr Mukul Sangma un shah rem na baroh artylli ki constituency.
Haba pynpaw ba ki paidbah ka Songsak ki donbok palat ban don ïa u Nihim kum u Nongïalam jong ki u ba kloi ban trei naka bynta ki paidbah ka Songsak, u Conrad ula ong “U Dr Mukul um ju wan sha nga.
Ula bunkam hala ka jong ka pyrthei.
U klet ïala ki jong ki briew naka constituency bad mynta ula khan hapdeng ka Songsak bad Tikrikilla da ka jingkyrmen ba un jop.
Ki paidbah kim dei ban ngop da ki jingkular jong u bad ban vote ïa ka party ka ban sa thaw ïa ka Sorkar kaba bun paid eh".
“Ngi sngewskhem ba ngin jop bun eh ki seat.
Ha ka jingpeit jong ngi ha kane ka kynti, ka NPP kan jop na Songsak bad Tikrikilla ruh kumjuh.
Ki sngi ba khatduh jong u Dr Mukul kila jan namar ki paidbah kin vote ïa ka party kaba peit ban don ka jingkitkhlieh" ula pynpaw.
Ha Melim kaba hap hapoh ka Gambegre constituency ba la pynïeng da u Rakesh A.
Sangma , u Conrad ula ther tyngeh ïa u Saleng Sangma bad ka Congress namar ka jingbym lah khie khlieh shuh ha Meghalaya bad ka bym ikot bor ban jop wat tang 2 seat ha ka Jylla baroh kawei.
U Myntri Rangbah ula ban jur ba ka NPP kala trei da ka jingleh hok bad shimkhia shisha ban pynurlong ïa ki jingkular bad ki jingdawa jong u paidbah.
Ula pyntip ba ka Sorkar kala pynkha ïa bun ki Civil Sub Division bad C&RD Block ha u snem bala lah hapoh ka Jylla kiba dei ki jingangnud jong u paidbah la slem bha bad ïa kane la lah ban pynurlong tang da ka Sorkar ba ïalam daka NPP.
Ha ka jingïalap elekshon ha Rongara kaba hap hapoh ka Rongara-Siju Constituency bala pynïeng da u Rakkam A Sangma, u Conrad ula ong ba ha kine ki san snem balah, wat hapdeng ki jingtynjuh kiba bun, ka Sorkar ba ïalam daka NPP kala lah ban pyntyllun ïa ki kam pynroi bapher bapheer ha Jylla.
“Ka jinglong jingman ka saiñ pyrthei ha u 2018 bad 2023 kala ïapher bak ly bak.
Ki paidbah ha Meghalaya mynta kila ai ka jingshaniah ba pura ha ka NPP, kaba la pynlong ïa u Dr Mukul Sangma bad ka Kynhun ban mih noh na ka Congress bad leit ïasoh sha ka TMC.
Kila jop 21 seat ha u 2018 hynrei mynta ka Congress kam don shuh wat tang uwei u MLA ruh" ula bynrap.
U Conrad ula ong ba ka Congress ka don hapdeng ka kynrum kynram ha ka kam long Nongïalam bad kane ka party kala nang tlot ha kylleng ki Jylla hapoh ka Ri.
“Ka Congress Party kala shah kyntait ha kiba bun ki Jylla hynrei u Dr Mukul bad ka jingkheiñ jong u ban ïasoh sha ka TMC kala bakla lut namar kane ka party kam don lawei satia hangne.
Shillong, u Rymphang 14: U Bah GK Ïangrai , MPS uba long uba long u Assistant Inspector General (AIG) jong ka tnad Pulit u la shah kem biang ha ka tnad CID tang mar ïa mih na Phatok Shillong District Jail mynta ka sngi.
Hynrei shuwa ba ki Pulit CID kin thep biang ha ka kali Bolero, u Bah Ïangrai uba la shah ser phatok halor ka jingkynnoh pyndonkam bakla ïa ka Nationwide Emergency Response System, u la phla paidbah lyngba ki lad pathai khubor ïa ka jyrsieh kaba shyrkhei kaba don ha tnad Pulit bad pynpaw ruh ba u don hapdeng ka jingsyier ïa ka jingim la jong na ka bynta kane ka jingphla jong u.
Une u heh Pulit u la shah kem ha ka 2 tarik u Naiwieng 2022 bad ka District Court ka la ai jamin ïa u ha ka 7 tarik mynta u bnai.
Da kaba shim ïa ka lad ban pynsngew ïa kaei kaba u la kum hapoh lyngba ki lad pathai khubor kiba la ap lypa ïa u hakhmat khyrdop ka Shillong District Jail, u Bah Ïangrai, u la ong ka jingshah kem jong u kadei ka jingthmu ban set ïa ka shyntur ne ban khanglad ïa u ba un sei madan ïa ka jyrsieh kaba don ha tnad Pulit hadien ba u la pan RTI ïa kiba bun ki jingtreikam jong ka sorkar bad kumjuh ruh hadien ba u la ujor ejahar lyngba ka Crime Branch.
“Nga dang u langkñia jong ka kynhun ki High Level ha ka tnad Pulit kiba thmu ban pynhiar kput ïa nga", u la ong, da kaba ban ba wat lada ka met jongu ka shah set, hynrei ka mynsiem pat ka laitluid.
Shuh shuh u la ong ba ïa kine ki High Level Pulit la kyrshan da ka kynhun ki Businessman kiba la pulom ki kam kontrak bad ka tnad Pulit lyngba ka jingleh Benami.
Da kaba ther tyngeh ba kane ka jingshah kem jong u kadei ka jingïasuhbuit ki heh Pulit bym dei trai jylla, u Bah Gabriel u la kynnoh ba bun na ki Investigating Officer (IO) kim dei satia ki trai ri trai muluk.
Shuh shuh u la ong ba hadien ba u la shah pynkynriah na ka kam AIG sha ka kam Commandant jong ki SF-10, hynrei ha ka jaka jong u la don lypa uwei pat u Commandant ba la pynbeit da ka rukom kaba biang bha.
“Nga kyrpad ia ki heh Pulit ban nym pynthut bad pyndik ïa kiba haïing hasem jong nga.
Nga kloi ban aiti na ka bynta ka ïing ka sem jong nga bad ngam tieng lada nga ngat ha kajuh ka apot kum u Pulit PJ Marbañiang, u Fullmoon Dhar, u Bah Cherishterfield Thangkhiew bad bun kiwei ki kam kiba ki heh Pulit ki buhrieh", u la ong.
Da kaba thap ïa ka shadem ne ka bynta kaba ki Pulit ki deng ki badge, u Bah Gabriel, u la ong ba ki don ki heh Pulit kiba deng khyllew ïa ki Badge hynrei kiba bit da ka snam jong ki briew kiba lui lui bad kiba kum kine ki briew ki la pdiang Khusnam.
Da kaba kdew ba ki don ki heh Pulit kiba donkti ha ka jingsiat ïap ïa u Bah Cherish, une u heh Pulit u la ong ba ki la don shibun ki jingtohkit hynrei kim shym la poi shano shano ruh.
“Kaei kaba la jia ïa ka jingtohkit siat ïap ïa u Bah Cherish, mano ba donkti, phi la ïa ïoh jingtip?, kaei kaba la jia ïa ka jingtohkit halor ka jingïap u SI PJ Marbañiang, phi la ïa ïoh jingtip?, u la ong.
U Bah Gabriel u la ong ruh ba haba u don ha Phatok ki Pulit ki la pynkheiñ ïa ka hok longbriew jong u bad ïa kane u la ai jingujor sha ka ïingbishar lyngba ka lynti kaba dei bad u la thoh ruh bun tylli ki jingujor ha kine ki 102 tylli ki sngi ba u don ha Phatok.
“Kine kidei ki tiar thma jong nga pyrtshah ïa ki heh Pulit, ngam don eiei.
Ki lah ban siat ïa nga ha kano kano ka por, hynrei nga dang don ki sakhi halor ki jyrsieh kiba shyrkhei bad lada nga pyllait paidbah ïa kine ka tnad Pulit baroh kawei kan khyllem", u la ong, da kaba ïathuh u la thoh haduh lai dista ka kot sada ïa kine ki shithi ujor.
Da kaba kren khñi ïam, une u heh Pulit u la ong ba um don shuh kano kano ka lad kamai, namar ba ki la khang lut ïa ki lad kamai jong u bad wat ka pisa kaba don ha Bank ruh ki la khang bad ïa ki jaka puta ruh ki la knieh noh ki kot ki sla.
“Baroh kine ki jingdon jingem ki dei ha ka kyrteng jong nga, namar ngam dei u briew uba thok bad buhrieh kum ma ki da kaba ai ha ka kyrteng kiwei", u la ong.
U la ban ruh ba dei ka jingtrei shitom jong u naduh ba u dang rit, da kaba leit bylla ñiad juti, shna syntiew, leit hikai skul, shim tution ban kamai ïa ka ïing ka sem.
U la ïathuh ba ki la thombor ïa ka hok ka jingngeit niam jong u, ha kaba kim shah wat ban deng ïa u Rosary haba u don ha Phatok.
Wat ïa ki nongtrei kiba ju trei bad u ha ka tnad Pulit ruh, ki la pynbor ba kin phla bad sakhi pyrshah ïa u.
U Bah ïangrai u la phla ruh ba dei ha ka surok bah National Highway ba u la ngat ha kane ka apot, ha kaba wat ïa ka kyrteng jong u ruh la pyndonkam bad la pyndonkam ruh ïa ka jingsoi jong u.
Khatduh u la ong ba u shaniah ha ka jingbishar ba hok jong ka ïingbishar na ka bynta kane ka jingleh donbor, ka jingthombor bad ka jingpynkheiñ ïa ka hok jong u kum u briew.
Shillong, Lber 26: U Myntri Rangbah ka jylla u Conrad K Sangma u la pynpaw ba na ka liang ka sorkar jylla ka dang artatien ba ka sorkar pdeng kan bei tyngka halor ka jingtyrwa ban tei ïa ka kad lieng suiñ kaba thymmai ha ka jylla.
“Ban tei ïa ka kad lieng suiñ kaba thymmai ka donkam ka jaka kaba ïar bha bad kaba mut ka jingsiew bai lutksan kaba heh bha kaba lah ban poi da ki spah spah klur.
Nangta donkam ban bei tyngka ruh na bynta ban tei ïa kad lieng suiñ bad ngim pat thikna la ka sorkar pdeng kan bei tyngka ne em bad ha kano ka dur kan ïarap ruh ngim pat thikna bad na ka liang jong ngi ngi dang eksamin ïa kane ka jingtyrwa kaba mih halor ban tei da ka kad lieng suiñ kaba thymmai," ong u Myntri Rangbah.
U la pynpaw ruh ba ban ïa ka jingshna ïa ka kad lieng suiñ thymmai kan dang kham suk ban wad ïa ki lad ki lynti ban kham pynbha ïa ka jaka hiar bad jaka tyllun ki lieng suiñ ka kad lieng suiñ ba la don Lupa ha Umroi khnang ba ki lieng suiñ kiba kham heh kin lah ban hiar ha kane ka kad lieg suiñ," u la ong.
U la ong ba na ka liang ka sorkar ka dang eksamin ba kano na kine kaban kham biang namar ban tei da ka kad lieng suiñ kiba thymmai ka jinglut ka long kaba heh haduh katta katta bad lada dang lah ban kham pynheh ïa ka kad lieng suiñ ba la don lupa ka sorkar kan sa shim ïa ka rai napdeng kine ki ar tylli ki lad kiba don.
Shillong, Lber, 26: Ka jingthwet ïa ki briew kiba donkti ban shongkha ïa ki khynnah rit ka dang ïai bteng hapoh ka Jylla Assam hadien ba ki Pulit ki la kem ïa uwei u briew uba la tip kyrteng kum u Aminul Islam na Tura, Meghalaya ha ka 25 tarik mynta u bnai halor ka jingshongkha ïa kawei ka samla lud kaba dang 15 snem ka rta.
U Islam uba la shah kem ha ki Pulit u dei uba la phet rieh sha Tura ban lait na ka jingthwet ha ka Sorkar Assam ïa ki shynrang kiba donkti ban shongkha ïa ki khynnah rit, ïa kiba donkti ha kaba pynshongkha ïa ki khynnah, hadien ba ki Pulit ka Assam ki la ïoh jingtip shaphang ka shong ka sah jong u.
Katkum ka khubor, u Aminul Islam uba sah ha ka shnong Kanaihmara, Hatsingimari u la shongkha ïa kawei ka samla lud kaba dang 15snem ka rta na kajuh ka shnongHa kajuh ka por, ki Pulit ka Assam ha South Salmara-Mankachar ki la ïohkem sa arngut kiwei pat ha ka 25 tarik mynta u bnai halor ka jingkynnoh ban shongkha ïa ki khynnah rit.
Shillong, Lber 26: Ka Hynñiewtrep Integrated Territorial Organisation (HITO) ka la kam ba ka jingpyntrei kam ka sorkar da ka Reservation Policy ha ka bhah leit pule kaba ka sha ki kyrdan kiba kham shajrong kum ha ki laiñ enjiniar, doktor bad kiwei kiwei na ki seat ka sorkar jylla la shu pyntreikam jubor da ka Reservation Policy kaba long be-aiñ.
Haba kren sha ki lad patahi khubor u President ka HITO u Bah Donbok Dkhar u la ong ba ka jingkynthup ka sorkar jylla da ka job Reservation Policy ha ka bhah leit pule ka long kaba be-aií.
Kat kum ka RTI kaba ngi pan la ai jingtip ba ka jingsam ïa ka bhah leit pule da 40% hapdeng ki Khasi la shu pyntreikam beit da ka pasoh kaba don ha ka Reservation Policy.
“Ngi la pan da ka RTI bad la ai jingtip ba ïa ka bhah leit pule ruh la shu kynthup beit da ka Reservation Policy kaba long be-aiñ," u la ong.
Ha ka Reservation Policy la kdew ba ka jingsam bhah kan dei 40% hapdeng ki Khasi bad Garo hynrei ym shym la kdew eiei ïa ka bhah leit pule ba 40% hapdeng u Khasi bad Garo bad kane ka long kaba be-aiñ," u la bynrap.
Ka ïing Dorbar Thaw-Aiñ kaba nyngkong eh hadien ka elekshon kaba dang shu dep ka shong naduh 20 tarik haduh 28 tarik u bnai Lber, 2023.
Lada pyllait noh ïa ki artylli ki sngi shuti ka mut ba ka ïing Dorbar Thaw-Aiñ ka shong tang 7 sngi ban pyndep ïa ka jingïatai halor ka budget lane ka jingmang tyngka na ka bynta ki jingpynlut na ka bynta ban ïaid beit ïaid ryntih ka kam synshar khadar.
Ka jingmang tyngka na ka bynta u snem 2023-24 ka kot sha ka 20,729 klur tyngka.
Ha u snem 2017-18 ka jingbhah tyngka ka poi tang 9,528 klur tyngka.
U Chief Minister Conrad Sangma u la sngew sarong ba ka jylla ka la lah ban ïoh haduh palat 20 hajar klur na ka bynta ki jingdonkam bapher bapher kynthup ïa ki surok bah (national highway), ka koit ka khiah, ka pule ka puthi, ka um bam um dih, ka bor ding elektrik bad ka rep ka riang nalor kiwei pat ki jingdonkam.
ïa kano kano ka Budget (jingïoh bad jingpynlut) la ka dei ha ki jylla ne ka dorbar bah (Parliament) dei ban da ïatai bin pa bin khnang ban sngewthuh da ki paidbah ba ka sorkar ka thmu ban pynlut katno ha kano ka Department bad la kata ka jingmang pisa ka ïahap ne em bad ki jingdonkam jong kata ka Department ne tnad sorkar.
Ngi ïohi ba katkum ki report kiba mih na ka por sha ka por, ka jylla Meghalaya ka la hiar bha ha kiba bun ki bynta la ha ka thoh ka pule, ne ka koit ka khiah bad ka jinghiar ka bor met bor phad (nutrition) khamtam jong ki khunlung khynnah bad jong ki longkmie kiba duna snam (Anemia).
Ka NITI Aayog kaba la mih bujli ha ka jaka jong ka Planning Commission (ka rynsan kaba nongpruid dak ïa ka jingmang pisa tyngka ban kyntiew ïa ki jylla baroh) ka la kdew ba ka pule puthi bad ka jinglong ki skul pule ki khynnah ka la hiar bha.
Ka jingduk ha ka jylla ruh ka la kot sha ka 32/100.
Kane ka mut ba kumba 14 lak ki briew na ki 38 lak ki nongshong shnong ka jylla Meghalaya ki long kiba duk tasam (BPL).
Kine ki mat ki phang ki hap baroh ha kata kaba ki ri ka pyrthei baroh kawei, kynthup ïa ka ri India ki khot ka Sustainable Development Goals (SDGs).
Kine ki dei kita ki mat ki phang kumno ban wanrah ïa ka roi ka par ryngkat khlem da pynjot ïa ka mariang.
Don 17 tylli kita ki SDGs bad ki long kumne harum: (1) Ban pynduh noh ïa ka jingduk (2)Ban pynduh ïa ka jingthngan (3) Ka koit ka khiah (4) Ka thoh ka pule kaba biang (5) Ka jingailad bad plie lad kumjuh ïa ki shynrang bad kynthei (6) ka um khuid bad ki painkhana kiba biang (7) ka bor ding kaba biang dor bad kaba khuid (8) ki lad kamai ban kyntiew ïa ka jingim jong ki longïing longsem (9) Ki karkhana, ki jingtei bad ki jingpyrkhat thymmai (10) Ban pynduna ïa ka jingnoh shiliang ha kla imlang sahlang ha kaba kiba duk ki la nang bun bad tang khyndiat eh kiba riewspah kiba knieh ïa ka lad jong kiba bun namar ba ki don ha ka bor (11) Ki sor kiba tei da ka jingkit khlieh khnang ba kin ym long kiba ktah ïa ka jingim briew bad khnang ba ki nongshong shnong kin ym jynjar ha kano kano ka bynta (12) ban long kiba kitkhlieh ha kaba pyndonkam ïa kiei kiei baroh bad ruh haba pynmih ïa kino kino ki tiar kiba pynmih ban die shabar jylla (13) Kumno ban ïada ïa ka mariang na ki jingkylla ki aiom (14) ki jingim hapoh um (15) ki jingim ha ryngkew (16) Ka suk ka saiñ bad ka hok lyngba ki rynsan ai jingïada kiba khlaiñ (17) Ki jingiïtrei lang khnang ban poi sha kitei ki thong.
ïa kitei ki 17 tylli ki mat ki phang, ki ri ka pyrthei baroh ki la ïa kubur lang ban pyndep ha u snem 2030.
Ka sorkar Meghalaya ka la mang tyngka haduh 13,145 klur tyngka na ka bynta u snem 2023-24 kaba kot haduh kumba 59% jong ka budget baroh kawei.
Kane hi ka kdew ba ka sorkar ka shim khia ia kitei ki SDG namar ka hap ban ai jingkheiñ pat ïa ka NITI Aayog man la u snem.
Kaba ki MLA ka liang pyrshah ki dei ban peitngor bha ka long ha ka rukon pynlut ïa katei ka pisa.
Bad namar kata donkam ka jingïatai nia hapoh ka ïing dorbar thaw-aiñ.
Hynrei kaba pynduh mynsiem ïa ki MLA ka liang pyrshah ka long ba duna eh ka por ban ïatai halor ki mat ki phang kiba bun bad kiba la rah naduh ka Assembly kaba la wai noh jong ka sorkar MDA.
Ban ïakynduh tang 7 sngi ban ïatai kat ïa ka mang tyngka (budget) kam long kaba biang da lei lei ruh.
Bad kane ka kdew ba ka sorkar ka thmu ban shu ngiat beit ïa kaba ka thmu khlem da sngap lem ïa ka liang pyrshah.
Kum kane kajuh ka buit la pyndonkam wat ha Parliament ruh ha kaba ïa ki Bill baroh lah pass khlem da don ka jingïatai nia.
Hato kane kam dei ka jingïuhroit ïa ka synshar paidbah (democracy)?Na kata ka daw nga sngew ïahap ïa ka jingthmu jong ka VPP ba kan leit rah ïa kane ka mat ka phang sha ki paidbah bad ban pynsgewthuh ïa ki kumno kane ka sorkar MDA.
2 ka thmu ban pyntrei kam ïa ka pisa paidbah.
Ngi dei ban kynmaw ba kane kajuh ka sorkar ka la don bynta ha kiba bun ki kam bamsap naduh ka Saubhagya scam kaba dei halor ka jingbuh smart meter haduh ka jingdie ïa u khaw uba dei na ka bynta kiba duk bad ruh ka jingtei torti ïa u mot ha ka ïing dorbar kaba thymmai.
ïa kine ki jingkynnoh baroh lah shu pynbyrngia ïa ki MLA ka liang pyrshah bad ym shym la pynmih paidbah haduh mynta ruh ïa kita ki jingtohkit halor kine ki kam bamsap.
Ngi don ka jingkyrmen ba ki MLA ka VPP kin long shisha kita ki shipai kiba peit pyrman bad husiar bha bad ki ban tih ruh ïa ki kam pynlut pisa kane ka sorkar namar kumba lah ïohi ha ki san snem kiba lah dep ki jingkular kiba bun hynrei ki jingpyntrei kam ïa kita ki jingkular ka sah ha suiñ.
Kan jin da la bha shibun eh lada ki MLA ka VPP kin pynsngewthuh ïangi ki paidbah shaphang kane ka budget mynta bad kumno la bynta pisa na ka bynta kitei ki SDGs bad lada kata ka jingmang ka biang ne em.
Ka jingkylli ka long ruh balei ba ki MLA ka liang pyrshah kim pyneh ban pynjlan ïa ka dorbar thaw-aiñ.
Hato tang 7 sngi la lah biang mo ban ïatai ïa ki mat kiba kongsan haduh katta katta? Balei ba ngi ailad ban pyntlot ïa ka metbah jong ka synshar paidbah (democracy).
Shillong, Lber 26: Ka All India Trinamool Congress (AITC) ha ka sngi Saitjaiñ ka la thung ïa u Myntri Rangbah barim ka jylla bad u nongïalam ka AITC u Dr Mukul Sangma kum u National Spokeperson ka AITC ha ryngkat ki 19 ngut nalor jong u.
Ha ka kyrwoh na ka AITC la pyntip ba nalor u Dr Mukul Sangma ka AITC ka thung ruh ïa 19 ngut kiwei pat ba kyntup ïa ka Mahua Moitra, Babul Supriyo, Derek O’ Brien, Saugata roy, u Saket Gokhale bad kiwi kiwei.
Shillong, Lber, 26: U Myntri Rangbah ka Jylla u Conrad K Sangma u la ong ba ka Sorkar kam pat shim rai eiei ha kaba ïadei bad ka jingpyntreikam ïa ka Green Tax ha ka jylla.
U Sangma u la ong ba ka jingoh khajna ‘green tax’ ïa ki kali kiba la rim kiba la dap 15-20 snem ka don hynrei kan buh ruh jingeh ïa ki paidbah kiba im ha ki shnong nongkyndong ki bym don ïa ka ïoh ka kot kaba biang.
“Ki ri kiba la kiew shaphrang ki lah ban leh ïa kine namarba ka ïoh ka kot jong ki paidbah ka la kiew katba ma ngi pat ngi dang don bun ki jingtynjuh bad namarkata ngin hap ban thew sawar lada shim ïa ka rai ban oh khajna bad ban pynbor ïa ki paidbah ba kin ym pyndonkam shuh ïa ki kali kiba la rim," u la ong.
“Hynrei kumba nga la ong, ngi hap ban buh jingmut ruh ba ka ïoh ka kot jong ngi bad ki paidbah kiba im hapoh ka jylla jong ngi kim pat poi haduh ka kyrdan kaba ki la kiew ha ka kamai kajih bad kan ym long ruh kaba dei ban shu pyntreikam kum ïa kine ki jinglum khajna kiba heh.
" u la ong.
“Kum kine ki jingthmu lehse ha ki katto katne ki bynta jong ka Jylla lehse la lah ban pyntreikam noh hynrei ïa mynta hi ka dang kloi shaba palat ban pyntreikam," u la ong.
Shuh shuh u Myntri Rangbah u la ong ba ka Sorkar ka la wanrah da kiwei pat ki lad ki lynti ban lum khajna.
Shillong, Lber 26 : U kyrtong ka UDP na Sohïong constituency, Bah Synsharkupar Lyngdoh Thabah u la buh jingkylli kylla ïa kiwei pat ki party kiba la wohdaw ïa u Bah HDR Lyngdoh ha ki rynsan ïalap elekshon mynshwa da kaba ki kynnoh ba u dei uba la tymmen.
“Mynshwa kiwei ki liang ki ong ba u Maheh u la tymmen, hynrei u Blei uba stad mynta u la pynmih pynban da uba samla.
Phin ong kumno mynta pat, hato u dang samla palat?" la buh jingkylli u Bah Synshar haba kren ha ka jingïalang ha Sohïong hadien ba la dep ban pynbna ïa ka kyrteng jong u kum u kyrtong ka party ban aireng ha kane ka elekshon MLA kaban sa long shen.
Kumban shu kdew hangne, ïa u Bah Synshar ba dei ruh u pyrsa trai jong u Bah HDR Lyngdoh la jied da ka UDP Sohïong ban mih bujli ha jaka jong utei u rangbah uba la khlad kyndit kyndit noh khyndiat sngi shwa ka sngi thep vote.
Katei ka jingkhlad kyndit jong u ka la pynlong ruh ïa ka tnad Election ban pynsangeh shwa ïa ka jingjied nongmihkhmat na Sohïong constituency.
Utei u kyrtong u la ong ruh ba shi taiew hadien ka jingkhlad noh u Kñi jong u, ki paidbah na kylleng ki la ïa phone bad kulmar mano pat ban mih bujli bad ïakhun.
Kumta haba baroh ki paidbah ki la tyrwa ïa ka kyrteng jong u, ma u ruh khlem kyrngah u la shim ïa ka rai ban ïaid beit shakhmat.
Shwa kane, u la ïathuh ruh ba um poi pyrkhat satia ba ka jingaiti kam jong u Bah HDR ban nang ïaid shakhmat ïa ka kam pynïaid elekshon ha kiwei ki jaka kan poi pynban baroh ha u.
U la ïathuh ruh ba katkum ka jingïakren, hadien ba la dep ka elekshon MLA ma u pat un pynkhreh ïa ka elekshon MDC hynrei mynta ka paw kumba u Kñi u la dep ban ïohi lypa.
“Nga kynmaw ba ha ka jingïalang kaba long ha Rangshken i Maheh i la pynpaw ba ha ki 25 bad 30 snem ba i long nongmihkhmat im pat ju ïohi ïa ka jingwan jong ki paidbah kat katei ka jingïalang.
Kumta nga kyrpad ba lada phi ieit shisha ïa i Maheh, ai lang kata ka jingieid ïanga ruh khnang ba ki ummat kiba jaw ha ka sngi ba khlad u Maheh kin kylla ummat jingkmen haka sngi ñiew vote," u la bynrap shuh shuh.
Nalorkata, u ong ruh ba ki dei ban pynskhem ïalade ba kin ym ngop ruh wat ïa ki bor pisa kiba lah ban wan pynbiej ïa ki ha ki sngi shwa ban thep vote.
U ong ruh ba ynda u la jop da kaba treilang bad ki para MLA na ka party kin sa ïakhun ban pynphai biang ïa u Khnam ki kam pynroi ba un phai biang sha Rilum Khasi – Jaintia.
Shwa kane, na ka liang u Kpa jong u Bah Synshar, ba dei ruh u nongïalam ka party u la ïathuh ba wat ha ki sngi kiba khatduh shwa ba u Maheh un khlad noh ruh u dang kynmaw ïa ki paidbah Sohïong.
U ong ruh ba kum ka iing, ki ai lang ka jingkyrshan met ban mynsiem ïa u khun ban pyndep pat ïa kaei kaba u Bah HDR u angnud na ka bynta u paidbah.
Ïa ka kyrteng jong u Bah Synshar ban long u kyrtong la wan ban pynbna da u President Rangbah ka Party, Bah Metbah Lyngdoh ha ka jingïalang kaba heh bha ha kane ka sngi Saitjaiñ.
Katei ka jingïalang ka la sakhi ruh ïa ka jingïam jong bun ki paidbah khamtam ha ka por ba u khun jong u Bah HDR Lyngdoh , u samla Nathaniel Rymmai u ai ka jingkitbok ïa u kyrtong ba un bteng ïa ki kam ban shakri ïa ki paidbah ka Sohïong kumba ju leh u kpa jong u ha ki phew snem baroh.
Ha kane ka sngi jan baroh ki nongïalam ka party la donlang ruh ki MLA kata naduh u Bah Paul Lyngdoh bad Bah Kyrmen Shylla kiba dei ruh ki Myntri sorkar, nangta Bah Renikton Lyngdoh Tongkhar, Bah Pius Marwein, Bah Mayralborn Syiem, Bah Balajied Synrem, Bah Mathew B Kurbah, Bah Nujorki Sungoh, nangta u President ka UDP East Khasi Hills Bah Titos W Chyne ba dei ruh u CEM KHADC, Dr.
Jemino Mawthoh General Secretary ka party, Bah AF Dkhar, Vice President, ki nongïalam ka party na Ri Bhoi, Jaintia Hills bad ruh na kiwei kiwei ki jaka.
Shillong, Lber 26 : Tip katno kiba ïakwah Rel bad katno kiba kwah Hindi?Peit ba ïalam bakla ïa ka Rel da u Ma Sngiawbhalang Dhar Dy.
CM ha Ing Dorbar bad ka Hindi u Lat ruh kam biang katkum ka Art 348 jong ka Constitution.
Wow! Ka jingkwah Rel kane ka Sorkar Meghalaya, kat haduh ba ka la pynlong ïa u Ma Sniawbhalang Dhar Deputy Chief Minister, ba un ïalam bakla hapoh Ing Dorbar, ha ka 22 tarik mynta u bnai, hana ba ka Khasi Hills District Council (KHADC) ka la dep ai jingmynjur (NOC) na ka bynta kane ka kam, na Tetalia sha Byrnihat.
Kane ka la pynlong pat ïa u CEM ka KHADC, Bah Titos Chyne, mar-mar ban pyrshah ïa katei ka jingkam u Dy.
CM, ba ka KHADC kam pat shym ai kum kane ka NOC.
Ha ka jingshisha, kat ïa kane ka kambah, u Dy.
CM uba la ju long MLA 4 sien kynthih, u la dei ban ngat hapoh ki kyndon ka Privilege Motion, kiba don ha ki Rule ka Assembly, lym kumta, kan sa sah-dak (precedent) ha ki por ki ban wan, namar kan sa pynmih jingkyllaiñ ruh, ba ïiuma, kum kane ka jingjia ka la jia teng ha u snem 2023 bad ka la shu kut noh.
Lah ban leh kumta da ki Speaker ha ki por ki ban wan, da kaba kdew nuksa na kane ka jingjia kaba mynta, khamtam ha bym ïeng lang ki MLA ka liang pyrshah.
U Dy.
CM pat un hap ïada ïalade, balei u kren kulmar kat hapoh ïingdorbar.
Ha Dorbar District Council, ngi la ju ïakren halor kane ka kam na ka por sha ka por bad dang ha u snem ba ladep, ka Ing baroh kawei ka da kyrshan ïa ka jingtyrwa jong nga ban pyrshah ïa ka jingwan ki Rel shane.
Tip balei ka Sorkar jylla pat ka kwah Rel katne-katne, haba lah dep ïoh sha Garo Hills bym don ba pynwit, kam la dei ban biang? Na ka bynta ka thaiñ Khasi-Jaiñtia te, kan ym wanrah jingmyntoi ei-ei, lait noh ïa ki shikham-arkham, ki mahajon Marwari bad ïa ki Marwari Khasi-Pnar, kiba pyrkhat tang ïa ka mynta, ïa uba bun te kan long beit ka jingïap suda.
Ki Rel ñiuma, ki lah ban pynkhie khohreh kai shipor-arpor, lait nangta kin bun ki jingma.
Ki dieng ki siej shuwa ki ban ïap nyngkong, da ka jingshahmait, yn bud sa ki lum ki them ki ban shah pyntwa, ki shnong ki thaw ki ban kylla dur bad shah pynkynriah, sa ïa ki dulir long trai khyndew yn sa nang ïa peit, kumno, ïano bad lano yn siew dor bad kumta ter-ter.
Kumta yn paw shuwa ki jingkylla ki shnong- ki thaw, yn sa ïohi ruh shen ïa kita ki Rel ki ban sa wan par, ryngkat bad ki nongwan rung baphylla bad babun jait- bun rukom, phew rynjain.
Mano ban khang? Shano shuh kita ki Syiem ki Sirdar, ki Myntri, shano kin ïa leit, haba ki bor Sorkar ki la ai ïa kaba phi kwah hi? Mano shuh ban peit ïa kita ki dulir ne ki pata khyndew bad kum kine kiei-kiei?Kita ki Seng Bhalang kiba kit shisha ïa ki kam paidbah ruh, katno kin shan, namar yn mih sa kiwei pat ki ban ïa knieh lang, pynibor lang ban ïoh jingmyntoi.
Baroh-baroh ki ban kwah long trai, long malik lut ïa kita ki par dewiong, par-mawshun bad ïa ki jaka rep jaka riang.
Dei ïa kum kine, ba dei ban peit bniah bha.
U Assam pat uba ha syndah un sa leh la ka bynta.
Haba la kwah rhah palat, kwah lut yn poi sha ka duh lut.
Yn leit ud? Yn ud shano ha bym don nongsngap shuh? Kita kiba dei ban sngap ruh, bun kiba kynshoit mynta ban pynlong ïa kine kiei-kiei, te sa mano pat ban sngap?Ki Naga te kiba stad shisha.
Ki Rel ki poi tang ha ki rithor Dimapur, mynta da ki phew-phew snem, ym kumba long ma ngi shane.
To kam pher lada ki wan ki Rel kit mar-mata tang haduh Khanapara-Byrnihat, kumba la ïa kren la slem.
Nga ban jur biang namarkata, ba ki Hima, ki Raid, ki Shnong ki thaw, ki Seng Bhalang bad ki paid kiba sngewkhia ïa kane ka kam, kin ieng lang kawei, bym bit ban shah ïa ki bor Sorkar ban pynrung ïa ki Rel sha kane ka thaiñ, da lei-lei.
U Lat kren HindiU Lat Phagu Chauhan ka jylla Meghalaya jong ngi pat, haba um lah bha ban pule ha ka Phareng, kumba pynshai u Chief Minister Conrad Sangma, hynrei u pule da ka Hindi ïa ka jingthoh jong u, ha ka sngi shong Dorbar Mang Tyngka, ha ka 20 tarik une u bnai Lber, ka shonghok ïa ka kynhun ki 4 ngut ki MLA Prah, ba kin woh nia bad ban mih noh shabar, kum ka dak jong ka jingpyrshah jong ki ïa u Lat, uba pule ha ka ktien Hindi, kaba ki MLA kim sngewthuh ei-ei, lait noh tip tang mano.
Uba lah ban sngewthuh, lehse uwei lane arngut eh lada don.
Kata te kam da pher eh, sngewthuh ne ym sngewthuh, hynrei ka Constitution ka ri India, Art.
348, ka dew shai kdar, ba long katba long ïa kata ka ktien Hindi, hynrei ha Supreme Court bad ha ki High Court baroh, kynthup ha Ing Dorbar Thaw Aiñ Parliament bad ha baroh ki Ing Dorbar Thaw Aiñ ki jylla, ki jingthoh bad ki jingïakren kin long beit ha ka ktien Phareng.
Ai ba ka Sorkar Jylla kan sngewthuh bha noh ïa kane bad ban pynbeit noh ha u snem u ban wan, ba lada dang dei hi ujuh u Lat ruh, lada u praktis phareng bha noh shisnem, lehse la lah hi ban kem da ki nongsngap.
Lym kumta, ka Sorkar ruh ka dei ban dawa ban phah da ki Lat kiba nang ïa ka ktien Phareng kumba la kdew haneng.
Shillong, Lber, 26: U Myntri Rangbah ka Jylla u Conrad Kongkal Sangma u la ai jingïaroh ïa u Myntri Rangbahduh ka ri u Narendra Modi bad ïa u Myntri ka tnat Kam Pohing u Amit Shah halor ka jingweng noh ïa ka Armed Forces (Special Powers) Act, 1958 (AFSPA) na kiba bun ki bynta jong ki jylla ka thaiñ Shatei Lammihngi jong ka ri India.
U Sangma u la pynpaw ruh ïa ka jingkyrmen ba shen yn sa lah ban weng pura ïa ka Armed Forces (Special Powers) Act (AFSPA) na baroh ki bynta jong ka thaiñ Shatei Lammihngi.
“Ha ka rai ba la shim dang shen, ïa ka AFSPA la weng na kiba bun ki bynta jong ka thaiñ Shatei Lammihngi.
Nga ai khublei ïa u @narendramodi ji bad ïa u @AmitShah ji.
Ngi kyrmen ba shen kane ka aiñ ïakjakor yn sa lah ban weng na baroh ki bynta jong ka thaiñ Shatei Lammihngi," la pynpaw u Sangma ha ka rynsan Tweeter.
Ha ka 25 tarik mynta u bnai, ka Sorkar Pdeng ka la weng ïa ka jingpynjari ‘disturbed areas’ ba la pynbna hapoh ka Armed Forces (Special Powers) Act, 1958 (AFSPA) ha Assam, Nagaland bad ha Manipur.
“Kan long kan sngi ban sah jingkynmaw ïa ka thaiñ Shatei Lammihngi! u PM PM @narendramodi uba ïalam ïa ka Sorkar India sa shisien pat u la rai ban pynduna ïa ka jingpynbna ‘disturbed areas’ ha Nagaland, Assam, bad ha Manipur hapoh ka AFSPA.
Ïa kane ka rai la shim kum ka jingthmu ban pynneh ïa ka shongsuk shongsaiñ ha ka thaiñ Shatei Lammihngi," pynpaw u Amit Shah ha ki jingthoh ba u la pynmih ha ka rynsan Tweeter.
Ha u Ïaïong, 2022, ïa ka AFSPA la weng na kiba bun ki District jong ki jylla ka thaiñ Shatei Lammihngi.
Ha Assam, ïa ka jingpynbna ‘disturbed area’ la pyntreikam naduh u snem 1990 bad hadien ba ka shongsuk shongsaiñ ka la wan phai biang, ïa ka ‘disturbed area’ la weng na baroh kawei ka jylla Assam, hynrei lait noh tang ha ki khyndai tylli ki district bad ha kawei ka Subdivision jong kawei ka district naduh ka 1 tarik, Ïaïong ha u snem baladep.
Ha Manipur, lait noh hapoh ki jaka ba hap hapoh ka Municipal ha Imphal, ïa ka jylla baroh kawei la pynbna kum ka ‘disturbed area’ ha usnem 2004 bad kane ka aiñ ka la treikam naduh katei ka por.
Ha ka 1 tarik, Ïaïong, 2022, kumba 15 tylli ki Police Station jong ki hynriew tylli ki district la pyllait noh na ka jingshah kynthup hapoh ka AFSPA.
Ha kawei pat ka liang, ha Nagaland, ïa ka AFSPA la pyntreikam naduh u snem 1995 bad la weng noh na ki 15 tylli ki Police Station jong ki hynñiew tylli ki Districts ha ka 1 tarik, Ïaïong 2022.
Hynrei, hadien ka jingai jingmut jong ka komiti ba la thung da ka Sorkar, ïa ka AFSPA la weng sa na ki lai tylli ki Police Station naduh ka 1 tarik, Ïaïong, 2023.
Shillong, Lber 26 : Ki samla kiba dei na ka shnong Umdang kaba hap ha West Khasi District ki la duh ban leit thoh ïa ka eksamin Lower Division Assistant (LDA) hapoh ka ophis District Session Judge ha Nongstoin tang namar ba poi slem ki shithi lyngba ka BOP Shallang sha ki samla.
Khlem da pynpaw ïa ki kyrteng jong ki samla kiba la duh ban leit thoh ïa ka eksamin LDA hapoh ophis jong ka DSJ Nongstoin la ïathuh ba katkum ka shithi katei ka eksamin kan long ha ka 22nd Lber 2023 katba ka shithi ki dang ïoh pdiang ha ka 25th Lber 2023, kitei ki samla ki kynnoh dei na ka jingleh sting kiba trei ha post ophis Shallang.
Na ka shithi kumba ka paw na ka liang jong ka District Selection Committee (DSC) jong ka West Khasi Hills District Nongstoin ka la phah ïa ka shithi ban pyntip ïa kane ka eksamin naduh ka 22 tarik Rymphang 2023 ba ka eksam kan long ha ka 22 tarik Lber 2023 hynrei ka shithi ka dang poi haduh ka 25tarik Lber 2023.
Na ka liang jong ki samla kiba la duh ban ïa khun ïa katei ka eksamin ki la kynnoh ba kane ka jingjia baroh ka dei na ka jingleh sting jong ka Post Ophis, la ïathuh ba kane ka shithi ka mih na Nongstoin bad ka Post ophis ka hap ha Riangdo bad ka shnong Umdang ka hap hapoh jong ka BOP Shallang.
La kynnoh ba ïa ki shithi kiba poi ym juh don ba pynpoi hynrei la buh beit ha ki dukan shnong bad na ki dukan ki juh pyntip sha kiba dei ban ïoh namar ha nongkyndong da ïa tip ka dei ka jongno ka shithi kaba poi bad ki trai dukan ki juh pynai sha kiba dei ban ïoh.
La ïathuh ba kum kane ka jingjia ban ïoh slem ïa ki shithi eksam wad kam kam dei kaba nyngkong hynrei ki la juh jia bun sien kum kine ïa ki samla ym tang ha ka shnong Umdang hynrei kiwei ruh ki shnong, lada ki post ophis ki leh kumne ka pynduh ban leit thoh eksamin ïa ki samla wad kam.
Ki la buh ïa ka jingkylli mano ban shim ïa ka jingkitkhlieh.
Pynursla, Lber 26: Ki ar tylli ki trok kit maw kiba don ïa u Registration nombor ML 10 B 4045 bad ML 04 3835 ki la shah wiang ding ha rum ka Sohlong ka shnong kaba don ha rum ka Pynursla ha ka miet sngi Saitjaiñ.
Haba ïakren bad ki katto katne ngut kiba sakhi ïa kane ka jingjia ki la ïathuh ba kine ki ar tylli ki trok la antad ba ki ki dei kiba mih na jaka ïeng ki kali kit maw na Madan Lyntad ban leit shalan ïa ki maw kiba ki kit sha Bangladesh hynrei ynda ki ïeng harum ka shnong Sohlong ki la shah wiang ding noh bad ha kane ka jingjia ym shym la don mano mano ruh ba mynsaw bad ki la ïathuh ba la antad ba kane ka jingjia ka la jia ha ka por 10 baje eiei por miet.
Kat haduh ban da thoh ïa kane ka khubor ym pat shym la tip ïa ka daw jong ka jingshah wiang ding jong kine ki artylli ki kali bad ruh ïa u trai jong kine ki ar tylli ki trok.
Haba u Mawphor u la ïoh ban ïakren bad u OC jong ka Pynursla Constituency u la ïathuh ba na ka liang ka Police Station kam pat shym la ïoh ïa kino kino ki jingujor ejahar halor kane ka jingjia.
Shillong, Lber 26 : Namar bym don ka jingïatylli hapdeng ki Seng Saiñ Pyrthei kiba don ha ka Liang Pyrshah sa tang arsngi la kut ka Dorbar Mang Tyngka hynrei kat haduh mynta ym pat don Nongïalam Liang Pyrshah hapoh ka ïing Dorbar Thaw Aiñ ka jylla.
Hadien ba ka Voice of Peoples Party (VPP) ka la dep pynpaw shai kdar ba kan ym ïadon ne ïatrei lang bad kano kano ka kynhun lada thaw ha ka Liang Pyrshah hynrei kan shong beit marwei ha ka Liang Pyrshah, na ka liang ka Congress bad All India Trinamool Congress (AITC) ruh kim pat rai la kin ïatrei lang ne em bad kumba ka paw haduh mynta ka Congress ruh ka kwah ban ïoh ïalam ïa ka Liang Pyrshah bad ka AITC ruh ka kwah ïalam namar ki ïajop mar 5 ngut ki MLA.
Uwei na ki nongïalam ka Congress u bym kwah ban pynpaw kyrteng u la ong ba ka Congress kan sa shim rai hadien ba ki nongïalam ka party kin ïamir jingmut shwa bad ka High Command ha Delhli.
Ka daw ka long ba ka AITC bad ka Congress ki khlem ïatrei lang ha Delhi.
Kumta ki Liang Pyrshah mynta ki sah ha ka umdum namar lada phai lei lei kat kum ki kyndon aiñ ban ïoh long Nongïalam Liang Pyrshah ka party ka dei ban jop la kumno kumno ruh 10 ngut ki MLA kaba mut shibynta na ka hynriew bynta ka jingdon ki dkhot jongka ïing dorbar kaba don 60 ngut.
Hynrei kumba la kdew ka AITC ruh ka jop tang 5 ngut bad ka Congress ruh tang 5 ngut bad lada ki ïatrei lang kin poi 10 ngut namar ka VPP kaba don 4 ngut ki MLA ka la rai ban ym ïatrei lang bad kano kano ka kynhun.
Kat haduh mynta tang ka Congress bad TMC hi kiba la ai jingthoh sha u Lamphang u Thomas A Sangma ban ithuh ïaki bad ki ieh ruh ha ka jingstad bad jingshemphang jong u Lamphang ïano un jied kum u Nongïalam Liang Pyrshah.
Halor kane ka shithi la ïathuh ba ki Liang Pyrshah kim pat ïoh ktien ne shithi na u Lamphang halor kane ka kam ruh.
Shuh shuh une u nongïalam ka Congress u la ïathuh ruh ba ka Congress kam pat ïoh ktien na ka TMC ban ïatrei lang ruh ban thaw ïa kawei ka kynhun.
“ Lada ka TMC ka kwah ne kyrpad ban ïatrei lang ngin sa bishar bad ngin sa ai ïa ka rai" ong une nongïalam ka Congress.
Kaba kum kane ka jingjia ka la jia teng ha ka ïing Dorbar jongka jylla ha ka por ba long Lamphang u Abu Taher Mondal.
Ha katei ka por kata ha u 2013 u Mondal ula ai ka jingithuh ïa u Dr Donkupar Roy (Bam kwai ha Dwar U Blei) kum u Nongïalam ka Liang Pyrshah wat la ka UDP ka jop tang 8 ngut ki MLA namar u la bud nuksa ïa ka rai jong u Lamphang ba rim u bah E.
K Mawlong (Bam kwai ha Dwar U Blei).
U Bah Mawlong u la ai ïa ka rai kum u Lamphang da kaba pynshong nongrim ba wat lada jop tang shibynta na ka 10 bynta ka jingdon ki dkhot jongka ïing Dorbar kaba mut 6 na ka 60 ngut ruh lah ban jied ïa u Nongïalam ka Liang Pyrshah na kum kata ka Party.
Tangba mynta ka kynti ka Congress, TMC bad VPP ruh kim kot tang mar 6 ngut ruh ki MLA ruh.
Kumta ka bor bad iktiar mynta ka shong ha u Lamphang da kaba u lah ban phah pynïasoh lang ïa baroh lai ki seng saiñ pyrthei ne ïa ka Congress bad TMC bad phah ba kin jied hi ïa u Nongialam ne u lah ban jied hi ma u ruh.
Lah ruh ban pynkynmaw ha utei u juh u snem ha u 2013 ka Liang pyrshah ba kynthup ïa ka UDP 8 ngut, NPP 2 ngut, GNC 1 bad uwei u MLA shimet ki la ïathaw ïa ka Meghalaya People Forum (MPF) kum ka kynhun ha ka Liang Pyrshah.
Kumta ha ka kyrteng ka MPF ki la dawa ban thung ïa u Nongïalam Liang Pyrshah, ban ithuh ïa ka MPF kum ka kynhun Liang Pyrshah bad ban thung ruh ïa u Chief Whip ka Liang Pyrshah bad u Lamphang u la leh ïa kata.
Shillong, Lber 26 : U President ka UDP East Khasi Hills, Bah Titos W Chyne ha ka sngi Saitjaiñ u la ai ksai ba ka lah ban don ka jingkylla ha ka saiñpyrthei, lada jia ba ka party ka jop ïa ka elekshon MLA na Sohïong constituency.
Ïa kane u Bah Titos ba dei ruh u CEM ka Khasi Hills Autonomous District Council (KHADC) u la kren ha jingïalang pynbna kyrtong ha Sohïong ha kaba ka UDP ka la pynskhem ïa u Bah Synshar Lyngdoh Thabah ban mih bujli ha jaka jong u (L) HDR Lyngdoh uba la khlad noh khyndiat sngi shwa ka elekshon.
“Ngi la dep ñiew lypa ïa ka Sohïong constituency ba kadei jong ka UDP.
Kumta mynta ka shong sa ha phi ban pyntikna.
Watla ngi jop tang 11 ngut ha kane ka elekshon ba la dep hynrei ngin trei shitom pat ban pyntikna ba ngin jop ha kane ka elekshon ha Sohïong khnang ba ka jingdon ki MLA kan nang bun.
Lada ka UDP ka jop kham bun, ngim lah ban tip kaei pat kaban jia.
Lada ngi jop na Sohïong, ka lah ban don ka jingkylla, mano ba lah ban tip naba ïa ka politik hi ym lah ban tip lypa," u la bynrap shuh shuh.
Kumba long mynta, ka UDP kaba don 11 ngut ki MLA ka donlang ha ka sorkar synrop MDA 2.
0 ba lamkhmat da ka NPP nalor ka BJP, HSPDP, PDF bad kiwei kiwei.
Kumban shu pynkynmaw, hadien ba la dep ban pynbna ïa ki nongjop ha kane ka elekshon MLA baroh ki party riewlum kynthup naduh ka UDP, VPP, HSPDP, PDF kyrtong shimet ki la ïalum lang ryngkat bad ki ar tylli ki party heh kynthup ïa ka Congress bad AITC ban thaw ïa ka sorkar bym dei NPP.
Hynrei katei ka jingpyrshang kam shym la poi shaei shaei ruh.
Kumta, hadien kane na ka liang ka UDP bad ruh ka PDF ruh ki la leit ban ïa treilang noh bad ka NPP ban pynkhlaiñ ïa ka sorkar MDA 2.
0.
Shwa kane, u President Rangbah ka Party, Bah Metbah Lyngdoh pat u la ïathuh ba ka party ka la khmih lynti ba kin jop kumba 15 – 17 ngut ki MLA hynrei ki la jop pat tang 11 ngut.
Kumta ma u ruh u pynpaw lang ka jingkyrmen ba da ka jingjop na Sohïong kin lah ban kyntiew shuh shuh ïa ka jingdon ki MLA ha kane ka samoi ba mynta.
Da kaba pynshai shuh shuh halor ka jingdonlang ha ka sorkar MDA, utei u President u la ong ba ki leit ban treilang ym ba ki leit ban pynïasoh bad ka NPP.
“Ka UDP kadei ka party bad ngin ïai neh kumta," u la ong.
Katba u Working President, Bah Paul Lyngdoh u la ong ba u Bah Synshar un dei u ‘saibteng ban bteng ïa ki kam shakri paidbah kiba la dep ban maitphang da u Kni jong u hi, u Bah HDR Lyngdoh.
Nalorkata, u ong ruh ba ha Sohïong hi kat shaba leit ki paidbah ki ïohi lut ïa ki matti ba im jong utei u MLA barim uba la khlad noh dang shen.
Imphal, Lber 28 : Ka India ka la ïoh ban khur ïa ka nam lahduh ha ka lympung Tri-Nation International Football competition hadien ba ka la pynliem ïa ka Kyrgyzstan haduh 2-0 kol ha ka jingïakhun kaba long ha Khuman Lampak Stadium kaba la shlei mam da u paidbah nongpeitkai ha kane ka sngi Ba-ar.
Ka India kaba la ïoh ban pynliem ïa ka Myanmar da 1-0 kol haka jingïakhun kaba nyngkong ha ka sngi Balang ba la dep ka la pyntikna ba kan rah ïa ka nam lahduh jong katei ka lympung hadien ba ka la ïoh ban pynliem suk ïa katei ka kynhun jong ka Kyrgyz hynne ka sngi.
Haba phai sha ka jingïakhun, u Sandesh Jhingan u la ïoh ban khyrwit ïa ka kol sdang ha shwa ban kut artad ka kylla step, ha shwa ba u Sunil Chhetri un ïoh ban thep sa ïa ka kol kaba ar lyngba ka penalty ha shwa ban kut artad ka kylla miet kaba la pyntikna artad ïa ka India ban khur suk ïa ka jingjop.
Ka kynhun ka Ri kaba la buh thong ban khur ïa ka jingjop ban ïoh khur ïa ka nam lahduh, naduh mar ïa sdang ka jingïakhun ka la nion tyngeh ban ïoh thep kol bad dei ha ka minit kaba 34 jong ka kylla step ba u Jhingan u la ïoh ban thep ïa ka kol kaba itynnad bha lyngba ka bol kaba la pashat da u Brandon Fernandes.
Ka jingïoh jong ka India ban lamkhmat shi kol ka la pynkulmar ïa ki rangïalehkai ka Kyrgyz bad kane ka la ïai bteng tad ka minit kaba 84 hadien ba u Naorem u la shah pynur ha phyllaw kol jong ka Kyrgyz.
Kumta na ka liang u kapten ka kynhun u Sunil Chhetri khlem bakla u la ïoh ban pynkhih jar kaba kylla long ka kol kaba 85 jong u ha ki lympung iakhun barri.
Haba phai sha ka liang pyrshah, katei ka kynhun watla ka pyrshang bun ki lad ki lynti hynrei wat haduh ban da kut ka por ialehkai ruh kam shym la ioh satia wat tang ban pynphai shi kol ruh.
Hadien ba da ki bun bun snem lehse hadien shiphew snem ei ei mynta ba la ïoh biang ïa ka Liang Pyrshah kaba tbit, ba khlaiñ ban tynrah ïa ka Liang Synshar.
Hooid ka Liang Pyrshah ka don tang 14 ngut ki MLA, 5 jong ka Congress, 5 jong ka TMC bad 4 jong ka VPP hynrei wat la ki don tang khyndiat ka labiang pat ban pynkhynñiuh ïa ka sorkar MDA-2 kaba don haduh 45 ngut ki MLA.
Namar ha kane ka kynti ki don ki MLA kiba la rim bad ki don pat kiba dang thymmai ruh ha ka Liang Pyrshah.
Kumta ki ba rim ki don la ka jong ka jingtbit namar ba ki la shemphang bad ki dei kiba la don teng ruh ha ka sorkar hynrei kiba dang thymmai ruh ki dei kiba tbit namar ki la biang ka kyrdan jingpule kumta ki nang bha ban kylli jingkylli ïa ka sorkar.
Ym lah ban len san snem mynshwa ka sorkar kam da salia than ïa ki Liang Pyrshah, hooid ki don ki MLA ba tbit kum u bah George Lyngdoh, bah Himalaya Shangpliang, u Zenith Sangma bad kiwei kiwei hynrei ha kane ka kynti te ka da pyn ïeng shkor ïa ka sorkar namar ba la wan rung kum u bah Ardent Basaiawmoit, bah Ronnie V Lyngdoh, bah Charles Marngar, bah Brightstarwell Marbaniang, don sa ki jong u Dr Mukul Sangma bah Charles Pyngrope bad kiwei kiwei kiba la ih bha ha ka saiñ pyrthei.
ïa kane lah ban sakhi na kane ka Dorbar Mang Tyngka kaba dang kut mynta ka sngi namar ha ki por mynshwa ki kynta kylli jingkylli kim da khluit than hynrei ha kane ka kynti te la jan man la ka sngi tar tar beit.
Ka daw ka dei ba don ki player kiba tbit ban tynruh na ka diang bad ka mon bad kane ka la pynsmiej bha ïa ka sorkar bad teng teng la poi shaduh u pud ban ïa khluit ka jingïapyni nia ruh.
Kawei kaba kham pynsyier eh ïa ka sorkar ka dei ka jingdon ka VPP namar ka sorkar ka ïohi ba ki paidbah ki da ai shisha ka jingkyrshan ba pura ïa kane ka party kumba la paw ha ka election ba la dep.
Namar wat la ka jop tang saw ngut ki MLA hynrei kiba rem ruh ki dei kiba shu rep salit beit.
Lada ïai bteng ban long kumne man ba shong Dorbar kan long kaba itynnad bad ki paidbah kin ïoh jingmyntoi bha khamtam mynta ba ki paidbah ki lah ban peit ïa ka jingiatai nia hapoh ïing dorbar ym tang ha ki TV hynrei wat ha ki mobile phone ruh.
Kumta naduh sor shaduh nongkyndong ki paidbah ki la ïohi beit kumno ki MLA jongki ki long.
Nalor kata wat u bah Banteidor Lyngdoh uba la shah kren jot bha ha ka por election hynrei mynta ka kynti wat la u don ha ka Liang Synshar ruh u la kren ïa kiba bun kiei kiba ïadei ym tang ka jingmyntoi ki paid ka Mawkynrew Constituency hynrei wat ïa ka kam ïakajia pud hapdeng ka Assam bad Meghalaya ruh.
Khlem pep kane kan pynsngew sarong ïa ki paid ka Mawkynrew namar ki la phah da u MLA uba lah ban ïasaid hapoh ka ïing Dorbar Thawaiñ.
Tang kawei ka long ba baroh ki MLA mynta kynthup ïa ki Myntri sorkar ruh kin hap beit ban khreh kot shwa ban wan sha ïing dorbar.
Namar ki MLA kiba don ha ka Liang Pyrshah bad Liang Synshar ruh ki hap ban khreh kot khnang ba kin tip sani bha shwa ban buh ki jingkylli bad kumjuh ruh ki Myntri Sorkar ruh ki hap ban khreh kot bha khnang ban lah ban ai ka jubab kaba pynhun ym tang ïa ki MLA hynrei khamtam ïaki paidbah.
Namar haba ki jubab hapoh ka ïing dorbar kynmaw ki jubab ruh hakhmat ki paidbah kiba peit ïaki lyngba ki mobile phone bad ki TV.
Nongstoiñ, Lber, 28: Ka West Khasi Hills Fair Price Shop Dealer Association ka synjuk jong ki nongsam khaw ha West Khasi Hills, ki la byrngem ban sangeh sei khaw namar ki wholesaler kiba dei ki nongsam ïa u khaw na ki stock sha ki fair Price shop dealer lane ki nongsam khaw ha ki shnong bapher bapher, kim ju pynpoi ïa u khaw shaduh ki jaka sam kumba la bthah da ka sorkar.
Lada ki pynpoi ruh ki dang pan ïa ka bai kali bad ka bai daju, katba ka sorkar ka la bthah ba baroh ki wholesaler ki dei ban pynpoi ïa u khaw shaduh ki jaka sam khlem da shim bai kali ne bai daju.
Halor kane ka bynta jongn ka khia ka dhon, hynne ka sngi hat majai, katei ka synjuk ki nongsam khaw ki la pynlong ka jingïakynduh lang ha TRYSEM Hall ha phyllaw ka ophis u Deputy Commissioner West Khasi Hills, ha kaba la ïa donlang da u bah Grosdingland Tympuiñ President ka synjuk, u bah Joyfulstar Marngar secretary, u bah Iskarland Nongsiej nongaibuit ka synjuk bad kiwei kiwei ki riew rangbah.
Hadien ka jingïatai kaba la slem bha, ka jingïalang ka la phah ïa ki katto katne ngut ki nongïalam ba kin leit ban ïakynduh ïa u Deputy Commissioner ban ïakren halor katei ka mat.
Hynrei namar ba u Deputy Commis-sioner um lait kumta kim shym la ïohlad ban ïakynduh ïa u.
U bah Iskarland Nongsiej nongaibuit ka synjuk u la ong ba ha ka jingïalang baroh ki nongsam khaw da kawei ka jingmut ki la rai lada ki wholesaler kim pynpoi ïa u khaw haduh ki jaka sam kin sangeh ban leit sei haduh ba kin da ïapynbeit da kumwei pat.
Nongstoiñ, Lber, 28: Ka jingpynslem jong ka sorkar ban plie ïa ka jaka sumar kaba kyrpang tang na ka bynta ki khunlung bad ki longkmie ba ar met kaba don ha Upper New Nongstoiñ, na ka liang ka Federation of Khasi Jaiñtia & Garo People West Khasi Hills Dsitrict, ha ka jingïalam u bah Chnadra Nongdkhar President bad u bah Carry Oscar Kharmuti vice president ryngkat ki dkhot, ki la leit ban ïakynduh ïa ka District Medical & Health Officer ha ophis treikam ban pan jingshai halor ka jingpynsahteng jong ka sorkar ban plie ïa katei ka jaka sumar.
Ha katei ka sngi na ka liang ka seng ka la aiti ruh da ka jingthoh sha ka DM& HO bad ka la kyntu ruh ïa katei ka ophisar, ba kan pynsngew sha ka sorkar ba kan pynkloi noh ban plie ïa katei ka jaka sumar.
Namar haduh mynta ki longkmie ba armet bad ki khunlung kiba shitom ki dang hap ban leit phah sumar ha Civil Hospital kaba don ha Mawkadiang ha kaba ki shem jingeh haduh katta katta namar ka jingbun palat ki ba pang.
Nalor kata ha katei ka Civil Hospital ki Doctor ki hap ban sumar ïa baroh kiba bun jait ki nongpang kumta ka shem jingeh bha khamtam ïa ki khunlung bad ki longkmie ba armet.
U bah Chandra Nongdkhar haba ïakren bad ki nongthoh khubor hadien ba ki la mih na kamra treikam jong ka DM&HO, u la ong ba na ka liang katei ka ophisar ka la ong ba ka jingpynsahteng jong ka sorkar ban plie ïa katei ka jaka sumar ba kyrpang tang na ka bynta ki longkmie ba armet bad ki khunlung, ka dei namar ka jingbym pat biang jong ki nongtrei.
Hynrei hadien ba ka dorbar mang tyngka ka la kut, ka sorkar ka lah ban sa plie noh ïa katei ka jaka sumar.
Ki nongïalam ka seng ki la pan jingshai ruh ha kaba ïadei bad ka jingduna dawai ha ki ar tylli ki PHC ka Maweit bad ka Aradonga, ha kaba ka DM&HO ka la ong ba ka don ka por ba na ka liang ka sorkar kam shym la lah ban phah pynbiang ïa ki dawai dashin ha ki nong supply kumta ka don ka jingduna.
Ha kaba ïadei bad ka jignduna dawai ha ki ar tylli ki PHC, na ka liang ki nongïalam ka seng ki la pynpaw ïa ka jingsngewkhia, namar ba lada ym biang dawai ki nongpang naduh Maweit bad Aradonga tang na ka bynta ki dawai kuli ba shi sla ne ki dawai um ba shi bilor ar bilor, ki hap ban pynlut bai kali da ki spah tyngka ban wan thied na ki Pharmacy na Nongstoiñ.
U la ong ruh ba lada u dawai u shongdor tang arspah tyngka sa ka bai kali arspah tyngka ba wan arspah tyngka ba leit phai ka la long hynriew spah tyngka nalor ka bai bam bai dih sa ka bai lut sngi lada khein ka lah poi palat hajar bad lada dei kiba duk na ei keiñ kin ïoh pisa.
Hynrei lada biang ki dawai dashin ha kitei ki jaka sumar pat ka la ai jingmyntoi shibun ïa ki nongpang.
U bah Nongdkhar u la ong ruh ba ki la pynkynmaw ruh sha katei ka ophisar ha kaba ïadei bad ka jingbym pat sdang ban pyntrei ïa ka Nongkynjang PHC, kaba dang shu kyntiew kyrdan ha u snem ba la dep.
Nalor katei ka jingpan jingshai jong ki, ka DM&HO ka la ong ba ka sorkar kan sa khot tender noh shen na ka bynta ban pyntrei ïa katei ka Nongkynjang PHC.
Namar ka pisa ka lah dep don lypa bad ka sorkar ka la mang haduh khyndai klur tyngka tam na ka bynta ban pynlut ha kaba shna ïa katei ka PHC.
Mawkyrwat, Lber, 28: U Pastor (Dr) B.
R.
Sohkhia ha ka jingkren jong u ïa ka Ktien U Blei ha ka Jingïaseng jong ka jingrakhe ïa ka jubili ksiar jong ka Bible Society of India Mawkyrwat Branch kaba la long ha ka Balang Presbyterian Mawkyrwat u la pynkynmaw ïa ki kyntien kiba long ka jingkyntu ïa ki para bangeit ba, “Kumno ngin ïa shonglang ha bneng, lada ngim nang ban ïashonglang hangne ha pyrthei".
Shuh shuh u ha ka jingkren jong u la buh ruh ïa ka phang pdeng kaba long, “Ka Ktien U Blei bym kylla, ha ka pyrthei kaba kylla", ha kaba u la pynshong nongrim na ka Kitab Deuteronomi ka lynnong kaba 4 bad ka dkhot kaba 1 bad kaba 2 kiba ong, “Te namarkata to sngew, Ah, Israel ïa ki hukum bad ïa kita ki jingbishar, ïa kiba nga hikai ïa phi, ïa ka ban leh ïa ki; ba phin ïoh im, bad phin leit hapoh ban ïoh ruh ïa kata ka ri ïaid kaba U Trai uba U Blei ki kpa jong phi u ai ha phi.
Phin ym pyntam ei ei ruh ha kata ka ktien ïa kaba nga hukum ïa phi, lymne pynduna na ka, ba phin ïoh sumar ïa ki hukum U Trai uba U Blei jong phi ïa kiba nga hukum ha phi".
Nangta na ka Kitab Jingpynpaw ka lynnong kaba 22 bad ka dkhot kaba 18 bad 19 ki kyntien kiba ong, “Nga phla ha uwei pa uwei baroh uba ïoh sngew ïa ki ktien jong ka jingïathuh lypa kane ka kitab: Lada uei uei ruh un da pynlang ha kine, U Blei Un pynlang ha uta ïa kita ki jingïap them ïa kiba la thoh ha kane ka kitab.
Te lada uno uno ruh un shim noh na kita ki ktien ka kitab jong kane ka jingïathuh lypa, U Blei Un shim noh ïa ka bynta jong u na u dieng ka jingim, bad na kata ka nongbah kaba khuid, bad na kita kiei kiei ruh ïa kiba ka thoh ha kane ka kitab.
Uta uba phla ïa kine kiei kiei ruh u ong, “Shisha: nga wan kloi.
Amen, to wan, Trai Jisu".
Bad lyngba kite ki kyntien u Pastor Sohkhia u la ai ruh ki kyntien jingkyntu na ka bynta ki para ba ngeit ryngkat ki nongsharai jong ki Balang ba kin ïai long ki nongtrei kiba sharai bad ïai duwai ha la ka sngi, namar ngi im ha kine ki sngi kiba eh bad ka por ka la dei ba kin khie joit na kaba ïoh thiah.
U Pastor K.
T.
Wanniang haba kren ïa ka ktien jong U Blei ha ka Jingïaseng por 10:30 mynstep u la kren na ka Gospel katba kum u Mathios ka lynnong kaba 7 bad ka dkhot kaba 21 bad 24 ki kyntien kiba ong, “Ym u briew baroh una ong ha nga, Ah Trai, Ah Trai, u ban ïoh leit hapoh ka hima ki bneng; hynrei uta keiñ uba leh ïa ka mon U Kpa jong nga uba ha bneng.
Te mano mano baroh uba sngew ïa kine ki ktien jong nga, bad uba leh ïa ki, ngan tharai ïa u kum u briew uba stad, una tei ïa ka ïing jong u halor u mawsiang".
Katba ha ka Jingïaseng por 6:30 janmiet u Pastor (Dr) S.
I.
Iawphniaw u la shim na ka Jingrwai Salm kaba 117 bad ka phang ka long, “Ko mynsiem jong nga to kyrkhu ïa U Trai bad wat klet ïa ki jingleh bha jong u baroh".
Ka phang ha kane ka Jingïaseng jong ka rakhe ïa ka jubili ksiar jong ka Bible Society of India Mawkyrwat Branch ha kaba Presbyterian Mawkyrwat, South West Khasi Hills District mynta u snem 2023 ka long, “Ka Ktien U Blei ïa baroh".
Ha kane ka Jingïaseng jong ka Bible Society of Mawkyrwat Branch ki don baroh 87 tylli ki Balang.
Ha ka Jingïaseng ha ka por 10:30 mynstep la pynïaid ïa ka Jingïaseng da u Pastor R.
K.
Wanniang bud sa ka jingdwai sdang na u T.
Bn.
B.
S.
Marweiñ bad la pynbud sa ka jingai ki kyntien jingkyrkhu kyrdoh ne Greeting na u Pastor W.
K.
Syiemlieh uba dei u President jong ka BSI Mawphlang-Sohïong Branch, na u Pastor S.
D.
Marweiñ na ka BSI Balat Branch bad na u Pastor B.
T.
S Langstieh na ka BSI Shillong Auxiliary.
Ha ka Jingïaseng por 1:30 nohphai sngi la pynïaid ïa ka Jingïaseng da u Pastor S.
N.
Wahlang, ka jingpule bad jingdwai sdang na u Pastor T.
Nongrem, nangta ha ka Jingïaseng por 6:30 janmiet pat la pynïaid da u T.
Bn.
H.
L.
Wanniang, President jong ka BSI Mawkyrwat Branch bad ka jingpule bad duwai sdang na u Pastor I.
R.
Sane Thongni bad ka jingkren na ka Ktien jong U Blei na u Pastor (Dr.
) S.
I.
Iawphniaw.
Nongstoiñ, Lber 28: Ka office jong ka Hima Nonglang Sirdarship ka la hap ban pynbuhrieh bad sumar sukher ïa ki 25 ngut ki nong Malchapara kiba shah pyndik bad shah thwet ha ki pulit Assam naduh kine ki khyndiat sngi ba la dep.
U Bah Vinat Sangma uwei na ki riew rangbah ka shnong Malchapara, ka shnong kaba dang hap hapoh ka Hima Nonglang, u la ïathuh ba ka jingmih ka jingïakajia ha kine ki khyndiat taiew ha katei ka jaka, ka long namar ka la don ka kynhun jong ki 35 Ïing kiba don ha katei ka shnong, kiba khang pyrshah ïa kitei ki samla 25 ngut ban leit ïalehkai kriket ha ka madan shnong.
La ong ba kitei ki 35 ïing ki ong ba ïa katei ka madan la aiti ha ka Assam hadien pynbeit pud sam lyngba ka MOU ha u snem ba la dep.
Kumta ym shah shuh ïa kito kiba dang kwah ban hap ha Meghalaya ban dang rung ne ïalehkai ha jaka jong ka Assam.
Kumta naduh katei ka sngi ba shah khang ïalehkai kriket, ki pulit Assam ruh mar mar lyngba ka jingkyrshan jong kitei ki 35 ïing ban leit noh sha Assam, ki la wan thwet ïa kitei ki 25 ngut ki samla, da ka jingthmu ban kem bad pynngat ïa ki ha ki kyndon aiñ.
Na ka liang u Secretary ka Hima Nonglang u Bah Birbor Riangtem, u la ong ka Hima ban lait kumba long ka jingjia ha Mukroh, ka Hima ka hap wanrah noh ha Office ka Hima ha Langdongdai ïa kitei ki 25 ngut kiba shah thwet ha ki Pulit Assam.
U la ong ruh ba ka Hima ka hap ban ri ban sumar ïa ki hapoh ophis jong ka Hima tad haduh ba ka sorkar Jylla hi kan tuklar halor kane ka jingjia kaba la jia mynta ha katei ka thaiñ.
U la kyrpad ruh ïa ka Sorkar ban ïarap lem ïa ka Hima, namar ki paidbah bad ka Hima hi ki la lynga bad mad jingeh tang hadien ka MOU ba la ïa soi ka MDA ha u snem ba la dep.
Nongstoiñ, Lber, 28: Ka Hima Nonglang hapoh ka jingïalam u Secretary Babu Birbor Riangtem bad samla Lumlang Kharsyiemlieh President HYC West Khasi Hill District, ha ka sngi hat majai, ki la hiar sha shnong Malchapara bad la ïoh ban pynlong ïa ka jingïalang bad la pynsngew ïa ka jingeh ba ki ïakynduh, hadien ka jingpynngat jubor ha Assam da ka Sorkar MDA ba la ïalam u Conrad Sangma lyngba ka MOU.
Haba kren bad ki nongthoh khubor, u Babu Birbor Riangtem Secretary Hima Nonglang Sirdarship, u la ong ba ha ka taiew ba la dep, ka don ka jingïakynad malu mala bad ki pulit Assam, ha kaba ki la kem ar ngut ki briew kumba u Syiem Hima Nonglang bad ka HYC WKHD ha ka taiew ba la dep ki la dep ujor ha u DC ka West Khasi Hills.
Mynta lei ki la thwet sa kumba 25 ngut kiba la hap mareh bad phet sha khlaw.
La ong ba la 13 sngi ki pulit ka Boko Police Station ki wan thwet man ka miet, kaba la wanrah jingma sha ka shnong ka thaw bad ban ki hap phet sha khlaw.
U Samla Lumlang Kharsyiemlieh President HYC WKHD, u la ong naduh ka MOU beaiñ jong ka Sorkar MDA ba la ïalam da u Conrad K Sangma, kumba 12 ki Shnong ki hap noh ha Assam, kat haduh ba ka la pynjynjar shisha ïa ki paidbah.
U la ong ba ki paidbah ki la ïai dawa ban wanphai noh sha Meglalaya, hynrei ka sorkar Jylla kam man sngap satia.
“Na ka liang ka Seng ngi dawa ba ka MDA 2 kan pynbeit kloi, namar ka nuksa ngi lap hangne ha Machalpara, ba na ka 108 Ïing tang 35 ïing ki mon ha Assam hynrei 73 kim kwah ban leit jubor sha Assam.
Ka seng ka dawa ban pynphai kloi lym kumta ngi ka HYC bad Hima Nonglang, ngi la khreh ban ïakhih khlem pud.
Ngin ïakhun ba dei ban pynphai beit ïa ki briew lajong khamtam ka jaka ka West Khasi Hills kaba ngi la duh katne katne", u la ong.
Jowai, Lber 28: Ka Society for Urban & Rural Empowerment (SURE) Jowai, ka la pynlong ia ka training shaphang ka Intergrated farming ha kane ka 16 tarik bnai Lber, 2023 ha ka shnong Puriang kaba hap hapoh ka East Khasi Hills District.
Ïa kane ka Programme la kyrshan da ka Government of Meghalaya hapoh jong ka Voluntary Action Fund 2016-17 of East Khasi Hills District lyngba ka District Planning office East Khasi Hills.
Shwa ban sdang ïa ka training, la don ka jingïalang kaba rit, ha kaba la pynïaid ïa ka training da ka VO ka shnong Puriang kong Khamtilang Mylliemngap.
Hadien kane la pynïaid ïa ka training da ka kong Ilasiewdor Gashnga kaba trei kum Project Coordinator jong ka SURE.
Kala batai shaphang ka jingtreikam jong ka SURE haba ïadei bad ki project bapher bapher kiba ka SURE ka trei ha kylleng ki shnong ki ha hap hapoh ka Jaiñtia Hills District ki training kiba la ai halor ka Integrated Farming ka dei halor ka jingshna sboh kiba kynthup ka Vermi bad berkerly compost bad ruh ïa ka dawai khniang kaba ngi khot ka LAB (Lactic Acid Bacteria) bad IMO.
(Indigenous Micro Organism).
Ïa ka training halor ka Integrated Training la ai jinghikai da u bah Habandajop Lyngdoh uba la long u Trainer jong ka SURE.
ïaka Training la wan shim bynta da ki SHG members kiba dei ruh ki nongrep ha ka juh ka por.
Ki SHG hadien ba wai ka meeting ki pynpaw ka jingsngewnguh ba ka SURE kaba la pylong kum kane ka jait training ha kaba ki lah bor ban pyrshang na la ïing bad ruh kan ai jingmyntoi ïa ki kum ki nongrep.
Jowai, Lber 28: Ka Hynñiewtrep Integrated Territorial Organization (HITO) Laskeiñ Area hapoh ka jingïalam u President u Nimain Lyngdoh lem bad ki dkhot hynnin ka sngi 27 tarik Lber kila aiti ïaka dorkhas ha ka ophis jong u Divisional Soil and Water Conservation Jowai bad ban pan jingshai halor ka ophis jong katei ka tnad kaba don ha ka shnong Laskeiñ West Jaiñtia Hills District kaba la khang khyrdep la bun snem khlem ka jingtreikam shuh.
Halor kane na ka liang ka seng ka kwan ban ïoh ïaka jingpynshai na katei ka ophis hato katei ka tnad kan dang pyntreikam ne em ïakatei ka range ophis kaba don ha Laskeiñ.
Ha ka jingïakynduh bad u heh katei ka ophis ha Jowai kitei ki nongïalam ka seng kila pynpaw ka jingsngewsih halor ka jingbymtreikam shuh katei ka ophis, kila ong ba kane ka long ka jingduh nong kaba khraw eh ïa ka shong ka thaw bad khamtam ïa katei ka thaiñ hi baroh kawei.
Ka seng ka dawa jur na ka sorkar ba kan shimkhia ïa kane kam khnang ba kan long ka jingmyntoi na ki paidbah nongshong shnong, hadien kane ka jingleit pan jingshai ka seng kan sa buddien ïa kane bad ban leh ïa kaba donkam.
Nongpoh, Lber 28: Haka elekshon MLA ba dang shu dep ban jied ïaki nongmihkhmat ka ïing Dorbar thawaiñ ka jylla, la iohi ba kala don ka jingpynksan na kawei ka seng saiñpyrthei sha kawei pat, ka jingsei ki ñia ki jutang bad ka jingïa kawang ktieh hapdeng ki nongïalam jong ki seng saiñpyrthei bapher bapher bad hapdeng ki para kyrtong nongmihkhmat.
Haka jingïaleh ka don ka jingjop bad ka don ka jingrem, don u ba jop bad don ruh u ba rem, hynrei ka dei ka kamram jong kita kiba jop kiba la shah jied napdeng ki nongïaleh ban kit ban bah ïaka khia ka shon jong ki paidbah, ka dei ka kamram jong kita kiba shah jied ban trei naka bynta ka bit ka biang, ki jingdonkam jong ki paidbah, khlem da leh shilliang khmat ïano ïano la ki dei kiba kyrshan ne ki bym kyrshan ruh haka por elekshon dei ban peit bad ïarap.
“Ki nongmihkhmat kim dei ban leh kput ne leh shilliang noh tang namar ba kim kyrshan, ki nongmihkhmat kiba don ka mynsiem ban leh kput ne leh shilliang khmat kim pat long ki nongmihkhmat ne ki nongïalam kiba shakri paidbah".
Kum ki nongmihkhmat, ki nongïalam bad ki nongshakri paidbah ki dei ban long ki briew kiba ïai shah, ïai map, kiba sngewrit, kiba stad, kiba shemphang, kiba iohi jngai naka bynta ka lawei ba phyrnai haka imlang ka sahlang bad ka shynshar khaddar padiabh kaba khuid khlem da leh shilliang khmat ïano ïano ha kano kano ka bynta ba ïadei bad ki paidbah namar ki don ki nongmihkhmat kiba ju leh shilliang khmat ban peit ïaka eh ka shon ki paidbah tang haki jaka ba ki don nongkyrshan hynrei ban peit mad dong ïa kiwei pat.
Khliehriat Lber 28 : Ka Village Defence Party jong ka shnong Kuliang, East Jaiñtia Hills District, ka buh ka jingmana bad maham ruh ïa kito kiba pynïaid masi tuh, kiba dei ki nongkhaïi masi beaiñ ba kim dei ban pynïaid masi na ki jaka rep ki briew namar kane ka wanrah ïa ka jingjot bad jingjulor ki mar rep jong ki nongshong shnong ha Kuliang.
Kumjuh ruh ka VDP shnong, ka mana bad maham ïa kino kino kiba die ïa ki jingdih pyn buaid ha shnong, kum ka kyiad, ki drok bad kiwei kiwei ki jait jingdih pyn buaid.
La ong bad maham ba lada lap ïa kino kino ki briew kiba leh pyrshah ïa ki jingmana bad jingmaham, ka VDP kan nym ailad ïa kum kita ki briew, namar lada ailad kan ktah ïa ka bha ka miat bad ka shong suk shong saiñ ha ka imlang ka sahlang ha shnong ha thaw.
Khliehriat Lber 28 : U Deputy Commissioner ka East Jaiñtia Hills District, u pynbna paidbah ba katkum ka Office Memorandum kaba 18/10/2022, ka bai leh Aadhar ka long T 25 tyngka, hynrei mynta pat ka la don kawei ka lad ka ba ki paidbah ki lah ban leh aadhar khlem da donkam ban siew pisa bad kata ka long lyngba ka portal website myAadhaar (SSUP),  ong ba kane ka portal website kaba lah ban leh online ka la sdang naduh ka 15 tarik u lber 2023 bad kan kut ha ka 14 tarik u jylliew 2023, lyngba kane ka website, ki briew ki lah ban update ne pynthymmai ïa ki kot kiba donkam khlem da donkam ban lut pisa, kane ka long ruh ban pynshlur ïa ki paidbah ba kin leh ïa u aadhar lane ka Unique Identification Authority of India (UIDAI), ban pynithuh ïalade bad kane kan ïarap ban pynsuk ïa ki paidbah ha kino kino ki kam.
Jowai, Lber 28 : Ka Seiñ Kynthai Welfare Society Mihmyntdu (SKWS) kawei na ki seng jong ki longkmie kaba trei na ka bynta ka bha ka miat jong ka imlang ka sahlang ha kane ka 27 bad 28 tarik u Lber kala pynlong ïa ka WorkShop ne ka prokram ai jinghikai kyrpang ba ar sngi ha R.
C.
Eve Secondary School Mihmyntdu.
La pyntip ba ïa kane ka prokram la pynlong ha ryngkat ka jingïatreilang bad ka ophis District Social Welfare Officer, West Jaiñtia Hills, ha kaba la wan ïashim bynta da ki khynnah skul jong ka R.
C.
Eve School Mihmyntdu bad na ka Don Bosco Secondary School, Mookymphad Mihmyntdu.
Ha kitei ki ar sngi la ai jinghikai halor ki mat bapher bapher sha kitei ki khynnah skul da ki riew shemphang kiba kynthup halor ka Child Marriage Prohibition Act 2006 bala ai jingbatai da ka kong J.
Synnah, District Social Welfare Officer, West Jaiñtia Hills, shaphang ka “Ill Effect of Teenage Pregnancy for Adolescent Boys and Girls" bala ai da ka kong Test Mary Suna, Matron Civil Hospital Khliehriat, ka ‘Juvenile Justice Amendment Act 2021’ la pynsngew da ka Ialam Sutnga, Outreach Worker DCPO, West Jaiñtia Hills, katba shaphang ka ‘Ill Effect of School Drop-out’ la batai da u S.
D.
Laloo, Community Mobilizer, SSA West Jaiñtia Hills.
Ha ka sngi pynkut ïa kane ka Workshop la wan ban donlang da ka kong M.
Lakiang, District Mission Coordinator, SSA West Jaiñtia Hills kum ka kongsan, ïa ka jingïalang la pynïaid da ka Baiahunlang Phawa, President SKWS, Mihmyntdu la ïoh ruh ka jingkren na ka Jessica Biam, Asst.
Secretary SKWS-Mihmyntdu, na ka Sister Sheela Thomas, Headmistress Don Bosco Secondary School, Mookymphad bad kumjuh ki kyntien sngewnguh na ka Sister Puspita Beck, Headmistress RCLPS School, Mihmyntdu.
Ka kong M.
Lakiang haba ai jingkren kum ka kongsan kala ïaroh ïa ka seng ki longkmie ka ‘Sein Kynthai Welfare Society Mihmyntdu’ kaba don ka mynsiem ban kyntiew ïa ka bha ka miat na ka bynta ki khynnah skul bad kumjuh ïa ki nongshong shnong da kaba pynlong kum kine ki prokram ai jinghikai bapher bapher.
Ha ka juh ka por kala ai mynsiem ïa ki khynnah skul ba kin long kiba mihnot ha ki jingpule, ban don ka jingkitkhlieh na ka bynta ban pyndep ïala ka kamram bad ban ri ïa ka akor ka burom.
Jowai, Lber 28: Ki nongkit kam Ñiam hapoh ka Raij Mukhla na ki 5 Tylli ki kur kiba la khot ki waheh Sankur hapoh ka jingïalam u Pa Langdoh kum u khlieh duh jong ka ñiam ka rukom hynnin ka sngi (muchai) kila pyndep ïa ki kñia lehñiam khlam u Syiem khlam bad u Ram Shyllong kiba long ki Blai nongri nong sumar ïa ki khon ka Seiñ Raij Mukhla.
Kane ka jingkñia ainguh ïa kine ki Blai ka ju leh hapoh ka Raij Mukhla shisien shisnem ha chwa ban hiar rep bad ban bet ïa ki symbai jhur bad kiwe de, la ïathuh ba kane ka lehñiam ka long kum ka dak ban ïoh ka jingïada na ki Blai ki Syiem ban khanglad ïa ka pang ka shitom napoh ka shnong ka thaw ka Raij ka Muluk bad ïa ki khon ka Seiñ Raij Mukhla.
Shuh shuh la ïathuh khlem pat pyndep shwa ïa kane ka lehñiam kñia ainguh ïa u Syiem Khlam Ram Shyllong, kam pat long ka thung ka tep ïa ki synbai jhur bad kiwei de.
Ïa kane ka jingleh ñiam Kñia Khlam la sdang ïa ka na ïing ka Bei Langdoh “Iung Blai" naduh ka por mynstep 6 baje, kaba la don ka nguh ka dem ka kynting Khnong da ki kymphui, hadien kila mih ban leit kñia sha duwan kñia hapoh ka khloo Blai da u Maji Niam ka Raij Mukhla uba na ka kur Sari.
Shillong, Lber: Ka Seng jong ki nongñiah kali Bazaar Bus, ka Khasi Hills Bazaar Bus Association, Mawlonghat, East Khasi Hills Disrict ha u kyrwoh lyngba u Bah O.
Jyrwa President bad C.
Kharbani Publicity Secretary da kane ka pyntip sha baroh ki nong pyndokam ïa ki bus lyngba ki kali ki ban leit kamai kiba hap haoh ka jingpeit jong ka KHBBA, Mawlonghat, kata ki jaka kum ka Mawkyrwat, Nongstoin, Mawsynram, Balat, Lawbah, Pongkung, Mairang bad Smit Area kiba dei tang ki Bazaar bus ba kin sangeh treikam ha ka 1 tarik Iaiong 2023 (Sngi Saitjaiñ) namar kan don ka General Meeting kaba shisien shi snem hapoh Madan Mawphlang (Lawkyntang) bad la kyrpad ïa ki paidbah nongleit nongwan ba kin ïai shah shitom lem bad ka seng na ka bynta kane ka sngi.
Nongpoh, Lber 28: Kumba ka Jingkieng Dwarksuid ka la dei ka na ka jingkieng kaba la pynmih shibun ki huri hura hadien ba la synjor katei ka Jingkieng bad la poi u pud haduh ba ka sorkar jylla shi por ka hap ban tei da ka jingkieng Nar ban ïaid ki kali kit khia, hynrei kane ka jingeh shen kan sa kur noh namar ïa ka jingkieng ba la tei thymmai shen pyndep noh ban shngaiñ ki paidbah ha ka leit ka wan.
Halor kane ka jingsynjor ka Jingkieng Dwarskuid kaba dei hadien ba la don ki dak orpait bad ruh ba la don ka jingtwa khyndew ha katei ka Jingkieng, ka sorkar ka la teh pyrkhing ban ïaid ki Kali kit khia bad wat u District Magistrate u la dep ban pynjari da ka kyndon aiñ 144 CrPC ban shah ïaid tang ki kali ba kit hapoh ka 10 MT bad dei lyngba kine ki dak ki shin ba la mih shabar ba ka sorkar ka la khohreh ban shna da ka jingkieng ba thymmai khnang ban shngaiñ ki paidbah ha ka leit ka wan.
Kum ban pynkynmaw, ka sorkar jylla ryngkat ka NHAI ka la sdang ruh ban tei da ka jingkieng ba thymmai naduh u bnai Risaw 2022 bad ka jingpyntrei ïa kane ka jingkieng ka la ïaid shaid shaid bad ka long ruh ka jingshngaiñ ba lada lah ban pyndep kloi ïa kane ka jingkieng ba thymmai kumba katei ka Jingkieng rim ka la synjor bad wat katei ka jingkieng nar ruh kam long shuh ban pyndonkam.
Haba buddien halor kane ka jingshna ïa kane ka Jingkieng ba thymmai, u Mawphor u la ioh ban ïa kren lyngba ka Telephone bad u Project Director ka National Highway Authority of India, u Anand Singh Chauhan bad kumba la pynpaw da utei u Project Director u la ïathuh ba ka jingpyntrei ïa kane ka jingkieng ka la ïaid shaid shaid bad shen yn pyndep noh tang hapoh ka 40-45 sngi.
U la ïathuh ruh ba ka NHAI ruh ka la shim khia ban phah pynsted ïa ka kam ban pyndep ïa kane ka Jingkieng ba thymmai, namar kane ka Jingkieng ka long kaba donkam bha kaba la pyndonkam ym tang ki paidbah ka jylla bad kiwei kiwei ki jylla shatei lam mihngi ka ri India bad shisien ba la lah ban pyndep ka la pynsuk ïa ki paidbah khamtam ki Kali kit khia ki la ioh ban ïaid laitluid lyngba jong kane ka Jingkieng.
Haba kylla bad ban pynthikna haduh katno por lah ban pyndep purda, u Chauhan u la ïathuh ruh la kumno kumno tang hapoh u Bnai Jymmang 2023 la lah ban pyndep pura noh ïa kane ka jingkieng bad na ka liang ka NHAI ruh kan shim khia ban phah pynsted ïa ka kam bad lada la lah ban pyndep ka jingmyntoi ka long ïa baroh ki paidbah kiba pyndonkam ïa katei ka jingkieng kaba thymmai ba la trei ha ka jaka jong ka Jingkieng barim kaba don ha Dwarksuid, u la bynrap shuh shuh.
Shillong, Lber :Ka Meghalaya Social Development Society (MSDS), Shillong ka la pynlong ïa ka prokram “People Education" (PEP) ha ka 24 bad 27 tarik mynta u bnai ha Martin Luther Christian University (MLCU), Nongrah Shillong.
ïa kane ka prokram la bei tyngka da ka State Office, Khadi & Village Industries Commission (KVIC), Shillong.
ïa kane ka prokram ba ar sngi la pynkut noh ha ka 27 tarik mynta u bnai ha kaba u Director, KVIC, Bah Mange Ram u lah long u kongsan.
Haba kren ha kane ka sngi kum u kongsan, U Bah Mange Ram u la pynpaw ïa ka jingbynñiaw ba ka skim jong ka sorkar kmie kaba la tip kum ka PMEGP (Prime Minister Employment Generation Programme) ka khlem lah ban pyntreikam bha ha ka jylla Meghalaya haba ïa nujor bad kiwei pat ki jylla ha ka ri.
U la bynrap ba ka daw kaba hakhmat eh ka long ba ki nongthep ïa kane ka skim ki duna palat.
ïa kane ka skim la pyntreikam da laitylli ki tnat Sorkar, kata ka KVIC, DCIC, KVIB, hynrei ka khlem lah ban pynurlong katkum ka jingkhmih lynti ka Sokar kmie.
U la pynpaw ba ngim dei ban long tang ki nongwadkam hynrei ki nongai kam ïa kiwei pat.
U la khot bad wer ïa ki nongshong shnong khamtam kito kiba don jongthmu ban sdang ki kam lajong ban shim ïa kane ka skim kaba long ka jingïarap ïa ki.
I Prof T.
K Bamon, Vice Chancellor ka skul bah Martin Luther Christian University haba kren kum I symbud kongsan I la pynpaw ba ka jingkren bad ka jingpynshai na ki tnat treikam ka sorkar ka la aijingmut bha ïa ki khynnah khmatam lei lei kito kiba don shisha ka jingthmu ban pynbtit shuh shuh ïa lade ha ki kam bapher bad ban long ki nong sengkam da kaba shim ka jingkitkhlieh ha lade na ka bynta ka bha ka miat ka ïing ka sem bad ka imlangsahlang.
I la kyntu ïa ki khynnah ba shim ïa ki jinghikai u Kpa ka Jaitbynrew, u Mahatma Gandhi ban shakri ïa ka im lang sahlang da ka jinglen lade bad da ka jingieit.
Kiwei pat kiba aijingkren ha kane ka sngi kynthup ïa u Bah Richard L.
Nongbri, IPO, DCIC, Shillong halor ka phang ki skim bad ki training bapher bapher na ka liang ka DCIC, Bah Dipankar, NCERT counselor bad Faculty member Nehru Yuva Kendra Sangathan (NYKS), Ka tnat ka kam ïalehkai ka sorkar kmie uba kren shaphang ka bynta ka NYK na ka bynta ki khynnah samla bad Bah Randhir Kumar, Manager SBI Regional One uba la kren shaphang ka lad ka lynti ïoh kam ïoh jam ïa ki khynnah ka ki bank.
ïa ka phang pdeng jong ka prokram la kren da u Bah A.
Nongkynrih, President Meghalaya Social Development Society (MSDS), Shillong.
ïa ka prokram la pynïaid da I Asst Mebaaihun Shisha Sunabi, HoD, Dept.
of Environment and Traditional Ecosystems.
Kiba la ïa donlang ha kane ka sngi ki kynthup ïa I Bah S.
Majaw, GM, DCIC, Shillong, Bah Modon Lyngdoh, Junior Executive, KVIC, Shillong.
Ki nonghikai bakhliehduh jong ki department bapher bapher, ki staff ka MSDS, ki staff ka MLCU bad ki khynnah pule kiba la don palat 100 ngut.
Ha kane ka sngi la sam ruh ïa ki khusnam sha ki nong jop ha ka essay bad debate da u Kongsan u Mange Ram.
La pyniphuh iphieng ïa kane ka sngi da ka jingrwai na ki khynnah ka MLCU.
Kane ka long katkum u kyrwoh lyngba u Bah Albinus Nongkynrih President – MSDS.
Shillong, Lber : Ka Anthropological Survey of India, North East Regional Centre, Shillong ka la ïashim bynta ha ka jingrakhe ïa ka ‘National Science Day’ ba ar sngi kynthih kaba la long ha ka 22 bad ka 23 tarik mynta u bnai ïa kaba la khot pynlong da ka State Council of Science, Technology and Environment, Meghalaya halor ka mat “Global Science for Global Wellbeing".
Ha kane ka prokram ka Anthropological Survey of India, Shillong ka la shim bynta ha kaba ïadei bad ka Anthropometric measurement kum ha ka rynïeng (cm) & jingkhia (kg) da kaba pynïahap ruh bad ka Body Mass Index (BMI) na ka bynta kumba 100 ngut ki nongwan ïashim bynta kaba kynthup ïa ki shynrang bad kynthei.
Ha ka sngi kaba bud la sam ruh ia ki ‘health cards’ sha ki nongïashim bynta.
ïa kane ka prokram baroh kawei la pynlong hapoh ka jingïalam jong ka Dr.
Koel Mukherjee, Anthropologist (P) & Head of Office, Anthropological Survey of India, Shillong.
Kane ka kynhun ka kynthup ïa Dr.
Pinuma Baruah, Asst.
Anthropologist (P), Dr.
Deimaphishisha Sun, Asst.
Anthropologist (P), Shri Mukesh Kumar Singh, Sound Technician bad Nabajyoti Ray, Photo Artist.
Kane ka prokram ka la long kaba seisoh lyngba ka jingdon bun jong ki nongwan ïashim bynta.
Nongstoiñ, Lber 28: Ka Ïingkashari Special Judge (POCSO, West Khasi Hills, ka la hukum ban set along haduh 35 snem ïa uwei u briew halor ka jingdonkti ban leh beijot ïa iwei I Khynnah ha u snem 2019 ha kawei ka Shnong ba hap hapoh ka West Khasi Hills District.
Une u runar u kyrteng u Pateja O Sangma ïa kaba ka kashari ka la tian bishar ïa u katkum ka Mawshynrut PS Case ba la pynngat hapoh ka kyndon 5 (j)(ii)(l)(n)/6 jong ka POCSO Act pule lang bad ka kyndon 506 Part II ka IPC.
Katkum ka jingpyntip u Superintendent of Police, ka Ïingkashari ka la pynmih ïa kane ka hukum ha ka 23 tarik Lber.
Ka Ïingkashari ha kane ka hukum, ka la pynngat ïa une u runar ban shong phatok haduh 30 snem bad ka kuna ba T.
50,000 katkum ka kyndon 6 jong ka POCSO Act, ryngkat ka kyndon ban set tam 6 bnai lada ym lah siew ïa ka kuna lem bad ka hukum ban set 5 snem bad ka kuna ba T.
5000 katkum ka kyndon 506 Part II jong ka IPC.
Shillong, Lber, 28: Haduh 349 klur ka pisa la mang haduh kaba kut jong u bnai Rymphang na ka bynta ban pyntreikam ïa ka Smart City Project ha Shillong.
Kane ka kynthup ïa ka jingmang pisa kaba T.
294 klur ba la bhah da ka Sorkar Pdeng bad ka jingbei pisa jong ka Sorkar Jylla kaba kot T.
55 klur, la ïathuh u Symbud Myntri Rangbah uba peit ïa ka tnat Pynroi Sor u Bah Sniawbhalang Dhar haba jubab ïa ka jingkylli ha ïingdorbar thawaiñ ka jylla ha ka sngi Baar.
U la pyntip ba haduh T.
280.
98 klur ladep pynlut ïa ka pisa haduh kaba kut jong u Rymphang 2023.
Ki don haduh 18 tylli ki projek kiba la pyntrei hapoh ka Shillong Smart City.
Shillong, Lber, 28: “Ki nongtrei jong ka tnat ka Koit ka Khiah ki dei ki nongtbeh jingshai ban pynkut noh ïa ka jingpang Tuberculosis (TB) shwa jong u snem 2025, kaba long ryngkat bad ka thong ba la buh da ka National Strategic Plan (NSP) na ka bynta ka jingpang Tuberculosis (2017-2025) ban kynjoh sha ka thong ban pynkut noh ïa ka jingpang TB shwa u snem 2025.
" ong ka Myntri ka Koit ka Khiah ka Sorkar Jylla ka Dr.
Mazel Ampareen Lyngdoh haba kren ha ka jingrakhe ïa ka World Tuberculosis Day 2023 ha ka sngi Baar halor ka phang “Yes! We can End TB" ha ka jingïalang kaba la long ha u Soso Tham Auditorium, Shillong.
Ïa kane ka jingrakhe la pynlong da ka ophis jong u Mission Director, National Health Mission, Meghalaya.
Ka Dr.
Ampareen ka la ong ruh ba ka jingpang Tuberculosis ka dei ka jingpang kaba buh jingma bha ïa ki briew namarba ba ka la shim ruh ïa kiba bun ki mynsiem briew hynrei watla katta ka dei pat ka jingpang kaba lah ban ïada bad ban pynkoit da kaba dih tista ïa ki dawai katkum ba la bthah da ki doktor.
Ka khot bad wer ïa baroh ban ïasnoh kti lang na ka bynta ban ïakhun thma pyrshah ïa kane ka jingpang bad ka la pynpaw ruh ïa ka jingkyrmen ba yn dup lah ban pynduh noh ïa kane ka jingpang da ka jingphaikhmat lem jong ka sorkar khnang ban kynjoh sha ka thong ba la buh da ka National Strategic Plan (NSP).
Ka la banjur ruh ïa ka jingïatreilang jong ki paidbah ha ki shnong ki thaw bad ban weng noh ïa ki jingngeit biej shaphang ka jingpang TB bad ban pynthikna ba dei ban don ka jingpynshai paidbah khnang ban ïoh ïa ka jingjop.
Ha kane ka sngi, ka Myntri bad ki kynrem ki lyndan ki la aiti ïa ka Sub-National Certification sha ka East Khasi Hills District na ka bynta ka jingjop ïa ka takma Rupa kaba kit ïa ka song pisa kaba T.
3 lak bad ka takma rnong kaba kit ïa ka song pisa kaba T.
2 lak ïa kaba la ai sha ka West Jaiñtia Hills, ka West Garo Hills bad ka West Khasi Hills district.
La sam ruh ïa ki khusnam sha ka Ri-Bhoi, East Garo Hills bad South Garo Hills district da ka NHM, Meghalaya namar ka jingtrei shitom jong ki ban wad ïa ki lad ki lynti ban pynduna ïa ka jingdon jong kiba pang TB.
Kane ka khusnam ka kynthup ïa ka syrnot bad ka song pisa kaba T.
50,000.
Ïa ka khusnam la sam ruh sha ki nongjop ha ka jingïakop dro na ka bynta ka kyrdan Junior bad Senior bad ïa ki nongpang TB kiba la ïoh biang ïa ka jingkoit jingkhiah kaba pura.
Shillong, Lber, 28: Ki Hospital kiba don hapoh ka jylla ki lah ban ym pdiang ïa ka dor ba la buh da ka Central Government Health Scheme (CGHS) ha kaba ïadei bad ka jingai jingsumar sha ki nongpang, ong ka Myntri ka Koit ka Khiah ka Sorkar Jylla ka Dr.
M.
Ampareen Lyngdoh hapoh ka iingdorbar thawaiñ ka jylla ha ka sngi baar.
“Ka dor ba la buh da ka CGHS ka dei kaba rit bha ban ïa ka dor ba la buh da ki hospital namarkata ki hospital kin ym mynjur ba kata ka dor bad ka jingïapher ka long kumba 70%," la ong ka Dr.
Ampareen Lyngdoh haba jubab ïa ka jingkylli ba la wanrah da u MLA jong ka VPP na North Shillong u Bah Adelbert Nongrum.
“Ngi ladep thoh sha ki hospital hynrei haduh mynta kim pat ai satia ïa kano kano ka jubab," la bynrap ka Myntri.
Katkum ka jingong jong ka, ïa mynta dei tang ka North Eastern Indira Gandhi Regional Institute of Health & Medical Sciences (NEIGRIHMS) Hospital kaba la pyntreikam ïa ka dor jong ka CGHS hapoh ka Jylla.
Ka Myntri ka ka la ïathuh ba ka dor ba la buh da ka CGHS ha baroh kawei ka ri India ka long salonsar bad ka dei ka bym pat pynthymmai la slem bha.
“Ngin ailad ïa ka Sorkar India ba kan pynthymmai ïa ka dor jong ka CGHS kumba ka la leh mynshwa ha ki snem 2005-06," ka la bynrapKa la ong, kan long kaba bakla na ka bynta ki dkhot jong ka ing ban ong ba ka Sorkar kam sngewkhia ïa kane ka mat.
Shillong, Lber, 28: Ka Sor Shillong ka pynmih jaboh palat 196 ton shi sngi, la pyntip u Symbud Myntri Rangbah uba peit ïa ka tnat Pynroi Sor u Bah Sniawbhalang Dhar haba jubab ïa ka jingkylli hapoh ka iingdorbar thawaiñ ka jylla ha ka sngi Baar.
U la ong ba ïa mynta ka jaka theh ñiut ka don ha khlaw Riatkhwan, Mawlai ïa kaba ju tip paidbah kum ka Marten.
Ka tnat ka la wad ïa ki lad ki lynti ban wad ïa ki jaka theh ñiut ba thymmai na ka bynta ka Sor Shillong.
Shillong, Lber 28: Ka ïingdorbar mynta ka sngi, ka la mynjur ïa ka aiñ ban pynduh ïa ki kam khalai ba la tip kum ka Meghalaya Regulation of Gaming (Repeal) Act 2023.
Ka jingmynjur ïa kane ka aiñ ka long hadien ba u Bah Ardent u la wanrah ïa ka amendment ban pan jingpynshai halor ki lai ngut ki briew kiba la ïoh laisen ban plie Casino.
U Myntri ka tnad khajna, u AT Mondal, u la pynshai ba ki kyndon ha kane ka repealing act ki la khanglad sbak ïa kiba ioh laisen ba kin leit sha ïingbishar.
Ha kajuh ka por u la ong ba ka laisen jong kine ki lai ngut ruh ka la kut ka por.
Shillong, Lber 28: U Lamphang ka ïingdorbar, u Thomas Sangma, mynta ka sngi, u la pynwai noh ïa ka jingïashong dorbar mangtyngka.
Kane ka jingpynwai ka long hadien ba la pdiang ruh ïa ka mangtyngka jong u snem 2023-’24 bad kiwei kiwei de ki kam.
Kane ka jingïashong dorbar kaba nyngkong eh jong kane ka samoi ba thymmai ka Meghalaya Legislative Assembly, kan sah kynmaw halor ka jingïapyrshah ki MLA ka VPP ïa ka jingkren Hindi u Lat Phagu Chauhan, haba u la ai jingkren lamphrang ha ka sngi ba sdang jong ka dorbar.
Shillong, Lber, 28: Ka jingrep krai ha kane ka jylla Meghalaya ka dei kaba la jan duhjait bad dei ka North North East Slow Food & Agrobiodiversity Society (NESFAS) kaba la mait shrah ban pynim biang ban rep ïa u Krai ha ki katto katne ki shnong ha rilum Khasi bad Jaiñtia da ka jingïatreilang bad ki kynhun ïatreilang.
“Ha ki snem kiba mynshwa ngi ju rep bha ïa u Krai hynrei namarba bym don nong thied bad lada rep ruh shu sah kai kumto.
Ynda ngi la iehnoh ïa ka kam rep krai ngi la rep bujli noh da u sying namarba u kham lah dor," ong ka Kong Darapbiang Mulieh na ka shnong Khanduli, West Jaiñtia Hills District kaba la ïashim bynta ha ka Eat Right Millet Mela, kaba la long ha madan Malki, Shillong ha ka sngi Baar.
Ka Kong Mulieh ka la ïathuh ba bun na ki nongrep krai ha ka shnong Khanduli ki ju pyndonkam ban shet ja bad ban tylliat haduh ban da long powdar bad khleh lang bad ka umsyiad shwa ban bam.
“Mynta pat ngi la ïoh jinghikai ban shna Cake, shna Pudding na u krai.
Ngi la pyrshang ban shna ïa kine ki jingbam tangba ka jingeh ka long ba ngim don ïa ki tiar," la ong ka Kong Mulieh bad bynrap, “ïa mynta ngi dang ïoh tang ka mashin ban shu pynkhuid ïa u skop.
"“Khathynñiew snem mynshwa ïa u krai ngi die ha ka dor T.
30 shi kilo hynrei mynta ngi la lah ban die ha ka dor T.
80 shi kilo u bym pat pynkhuid ïa u skop," ong ka Kong Mulieh.
Ka la ïathuh ba ka long bha kaba suk ban rep ïa u krai bad ong ruh ba ha ka shnong Khanduli ïa u krai la ju rep ha shiteng jong u bnai Jylliew.
Shuh shuh ka la ïathuh ba mynta u krai u ïaid iew bha namarba la bun kiba wad.
Ïa ka Eat Right Millet Mela, International Year of Millet 2023 kaba ar sngi la pynlong da ka Commissionerate of Food Safety, ka Sorkar Jylla ha kaba ka Myntri ka Rep ka Riang ka Dr.
Mazel Ampareen Lyngdoh ka long kum ka Kongsan.
Haba kren kum ka Kongsan, ka Dr.
Ampareen ka la pynpaw ïa ka jingsngewkmen ban sakhi ïa ka jingïashim bynta jong ki nongsengkam lajong bad ki nongrep krai na kylleng ka jylla kiba la ïasam jingtip halor ka rukom rep ïa u krai.
Ka la ai khublei ruh ïa ka United Nations na ka bynta ka jingai jingithuh bad ka jingpynim biang ïa ka jingrep krai.
Ha Meghalaya ka jingrep krai ka dei kaba la slem bha.
Da ka jingshimkhia jong ka Sorkar, ka Dr.
Ampareen Lyngdoh ka la pynpaw ïa ka jingkyrmen ba ki nongrep kin sa pynim biang ban rep ïa u krai uba long u mar rep uba lah dor bad uba long ruh u jingbam teimet uba ki briew ki ïabeh bha ban thied ha ki iew ki hat.
Ha kane ka Mela la sakhi lang da ka Commissioner of Food Safety ka Kong R.
M Kurbah, ka Director jong ka tnat Agriculture ka Kong S.
Kharsati, ka Assistant Commissioner of Food Safety, East Khasi Hills ka Kong D.
B.
S Mukhim, ka Director jong ka IIPH Shillong ka Dr.
Sandra Albert bad kiwei kiwei.
Shillong, Lber 28: Ka Meghalaya High Court ha ka sngi Ba-ar ka la bthah ïa ka sorkar jylla ba kan wad ki lad ki lynti ban ïoh da ki jaka kiba thymmai na bynta ban tei da ka kad liengsuiñ kaba thymmai ha ka jylla.
“Namar ka sorkar ka ong ba ka kwah ban don la ka jong ka kad liengsuiñ kaba la biang lut nadong shadong, ka sorkar da ka jingïasyllok lang bad ka Airport Authority of India (AAI) ne wat bad ki ophisar ba dei peit ïa ka Umroi Airport na bynta bad wad ki lad ki lynti ban wad da ki jaka kiba thymmai na bynta ban shna kad liengsuiñ.
Ynda ka sorkar ka la ïoh ïa ka jaka kan lah ban khot ïa ka AAI ban pynpaw ïa ka jingsngew jong ki la kane ka jaka ba ka sorkar ka ïoh kan long ne em kaba biang ban shna ïa ka kad liengsuiñ ba thymmai," ong ka Divison Bench jong ka High Court haba shong bishar ïa ka PIL ïa kane ka mat.
“Lada ka AAI ka lap ba ka jaka ba ka sorkar ka ïoh ka long kaba biang kan lah ban shimti ïa kata ka jaka da ka jingïabeit lang bad ki trai khyndew ka jingsiew bai lut ksan kan sdang bad ka sorkar ka dei ban husiar bha ïa kane ka mat khnang ba ki nongkhaïi kin ym ïohlad ban shim kabu ïa kane ka die ka thied khyndew namar tang shu ïohlad ma ki ka dor jong ka khyndew kan kiew da bun bun shah ban ïa kaba thied na ki trai," la bynrap ka Bench.
Na ka liang ka Court ka la pynpaw ba lada ka sorkar jylla bad sorkar pdeng kam kwah ban wanrah kad liengsuiñ thymmai kam dei ka bynta jong ka ban pynbor ïa kane namar kam don ruh ka jingtbit ha kaba ïadei bad kane ka bynta.
Ka High Court ka la pynpaw ba na ka liang jong ka ka don tang kawei ka mat kaba ka kwah ba ka sorkar kan wad ki lad ki lynti ban tei noh da ka kad liengsuiñ kaba kham jan sha Nongbah Shillong namar ka kad lingsuiñ ha Guwahati ka la jngai palat.
Lah ban kdew ba ki liengsuiñ kiba kham heh kim lah satia ban hiar ha ka kad liengsuiñ kaba la don lupa ha Umroi namar ka jingrit palat jong ka.
Shuh shuh lah ban pynkynmaw ba na ka liang ka AAI ka pynpaw ba ka jingpynheh ïa ka kad liengsuiñ ha Umroi ka long kaba eh namar ka jinglut kan bun bha namar hap ban pom ïa u lum uba da ki spah spah meter na bynta ban pynheh ïa kane ka kad liengsuiñ ba ki liengsuiñ kiba heh kin lah ban hiar.
Shillong, Lber 29 : U Myntri Rangbah ka Jylla Conrad K Sangma mynta ka sngi Ba-ar, ula pynbna ba ka Jylla kan ym lah ban kiar na ka jinghap pynlip bording namar ka jingduna ka bording hynrei u kular pat ba ka Sorkar kan pyrshang ban pynduna ïa ka por pynlip na ka bynta ka bit ka biang u paidbah.
U Conrad ula mynjur ba ka la kham biang ha ka liang ka jingpynmih bording mynta u snem namar ka Jylla kam pat mad ïa ka jinghap pynlip bording ha u bnai Rymphang bad Lber, ym kum ha kiwei kiwei ki snem.
U Myntri Rangbah ula ainam ïa kane ka jingkham janai ha ka sienjam ban pynjanai ïa ka rukom treikam ka Tnad bording, kaba la shim da ka Sorkar ha kine ki arsnem bala leit noh.
Watla kala kham biang, hynrei ka dang don bun bah ka jingduna ha ka bording ïa kaba hap ban leh eiei.
Namar kane, ka Sorkar kala hap ban pyntreikam ïa ka jingpynlip bording hynrei kan pyrshang ban pynduna ïa ka por kat ba lah na ka bynta ka bit ka biang u paidbah.
“Ngin pyrshang ban pynduna kat kaba lah.
Ngin pyrshang ban leh ha kata ka rukom ba kano kano ka jaka kan nym shah pynlip bording bunsien ha ka shisngi" ula ong.
U Myntri Rangbah ula ban jur ba ka Sorkar kan peit thuh ruh ïa kiba bun ki nongrim haba pyntreikam ïa ka jingpynlip bording kum ka jinglong jingman ka suiñbneng, ka jingpynbeit ïa ka por bad kiwei kiwei.
Shillong, Lber 28 : U Myntri Rangbah, u Conrad K Sangma ha ka sngi ba ar, ula ong ba ka Sorkar kam shym la lah satia ban pynkhie im ïa ka Mawmluh Cherra Cement Limited (MCCL) watla kala dep ban kynshew bad pynlut palat 350 klur tyngka ka pisa.
Haba jubab ïa ka jingkylli ba la wanrah da u Bah Ardent Basaïawmoit ha ïingdorbar, u Conrad ula ong ba ha kine ki san snem bala leit, ka Sorkar kala theh biang sa 100 klur tyngka sha ka MCCL ba kan siew ïa ka tulop bad ki bainong jong ki Nongtrei.
Haba pynpaw ba ka Sorkar kam lah shuh ban ïai bteng ha kaban kynshew pisa ïa ka MCCL, u Myntri Rangbah ula ong ba na ka bynta ka bha ka miat jongki Nongtrei bad ka pla tyngka, ka Sorkar kala wad ïa baroh ki lad ki lynti ban leit da ka Joint Venture ha kaban pynïaid ïa kane ka karkhana shna dewbilat ha Mawmluh.
U Conrad ula pyntip ba ka Joint Venture Partnership ka dei kawei na ka lai tylli ka lynti ba ka Sorkar ka dang bishar.
Ki artylli kiwei pat ka long ba ka Sorkar kan ïai bteng ban theh pisa ha ka Karkhana lane ban shu khang dam noh syndon ïa ka.
“Ki don satang kine ki lynti bad ngi la pyrshang ban wanrah da ka lynti kaba biang eh khnang ba kan nym kynton than ïa ka jingpynlut ka Sorkar ha kane ka karkhana" ula ong.
Shuwa kane, u Nongialam ka VPP bad MLA ka Nongkrem Bah Ardent M Basaiawmoit ula ong ba lada leit da ka Joint Venture kan buh ïa ka MCCL ha ka jingma kaba khraw.
U la ai jingmut ruh ba kan bha shibun lada ka Sorkar ka shong pynïa nujor bad ka jingtreikam ki karkhana dewbilat kiba don ha Ri-lum Jaintia ha shuwa ban shim ïa ka rai ba khatduh ban leh ïaka Joint Venture.
U Symbud Myntri Rangbah ba khmih ia ka Tnad Commerce & Industries,u Bah Sniawbhalang Dhar ula pyntip ba ka Sorkar ka dang ap ïa ki kot ki sla ban sa aiti da ka Kompeni kaba trei pynmoh dewbilat ha Kolkata, kaba la pynpaw ïa ka jingkwah ban ïatreilang bad ka Sorkar lyngba ka Joint Venture.
“Ka jingbishar ka dang ïaid bad ngin sa shim ïa ka rai hadien ba ngi la bishar ïa ki kot ki sla jong kane ka Kompeni" ula ong.
U Symbud Myntri Rangbah ula kular ban sa shong bishar ia ka jingai jingmut ban shong nujor ia ka jingtreikam ka MCCL bad ki karkhana ha Ri-lum Jaintia.
Shillong, Lber 28: U Myntri ka tnat Pule Puthi jong ka sorkar jylla u Rakkam A Sangma ha ka sngi Ba-ar u la ïathuh hapoh ka Ïing Dorbar Thaw Aiñ ba ki don haduh kumba 903 tylli ki skul SSA ha ka jylla kiba ka jingdon ki khynah skul baroh ka duna ïa ka 20 ngut.
U Myntri u la pyntip ruh ba ki don 45 tylli ki skul SSA ba dei jong ka Lower Primary kiba ka jingdon khynnah ka dei tang hapoh 10 ngut bad ki don haduh 62 tylli pat ki dei jong ki kyrdan Upper Primary bad u la ïathuh ruh ba ki don katto katne tylli ki skul ba ym don khynnah skul eiei ruh, ïa kane u Myntri u la ïathuh haba jubab ïa ka jingkylli u MLA ka Liang Pyrshah na Mawhati Constituency u Bah Charles Marngar.
U la ïathuh ruh ba na ka liang ka sorkar ka dang ïaid shakhmat ha kaban thung noh kum ki nonghikai ba pura.
Shuh shuh u la ïathuh ba ki don haduh kumba 1219 tylli psot nonghikai kiba thylli ha ki skul sorkar bad 420 ha ki skul SSA.
“Ki don kumba 1,219 tylli ki post kiba thylli ha ki skul sorkar ha kaba 1002 ki dei ha ki skul Lower Primary, 41 tylli ha ki Upper Primary, 125 tylli ha ki Secondary bad 51 tylli pat ha ki kyrdan Higher Secondary.
Ha ki skul SSA ki don 420 ki post nonghikai kiba thylli ha kaba 102 tylli ka dei ha ki skul Lower Primary, 292 tylli ha ki skul Upper Primary bad 26 tylli pat jong ki skul secondary," pyntip u Myntri.
U la ïathuh ba na ka liang ka sorkar ka la phah ïa 1002 ngut ki nonghikai shipor katbga ym pat lah ban pyndap da ki nonghikai ba pura.
U Rakkam u la ïathuh ba ka jingslem ban thung nonghikai ha kitei ki skul ka dei na ka daw ka jingbthah ka High Court ban pyntreikam ïa ka Roster ha ka jingthepkam ha baroh ki tnat sorkar.
“Na ka liang ka tnat ka la ïaid sha khmat ban thungkam ha kine ki skul bad ngi kyrmen ba ha kine ki khyndiat sngi ban wan kan urlong noh," u la ong.
Shillong:Lber 28:Ka Meghalaya Pradesh Congress Committee (MPCC) ha ka sngi Ba-ar kaki la pynlong da ka jingïalang ha Congress Bhavan Shillong ban pynpaw ïa ka jingpyrshah halor ka jingshah mait kyrteng jong u Rahul Gandhi kum u dkhot jong ka ïingdorbar Lok Sabha.
Haba kren ha kane ka jingïalang u nongïalam jong ka Congress Legislature party (CLP), u Bah Ronnie V Lyngdoh, u la ong ruh ba ka jing shah mait kyrteng jong u Rahul Gandhi kum u MP sha Lok Sabha ka dei ka jing thombor ïa ka synshar paidbah, namar u dei u wei na ki nongïalam u ba kren barabor ïa bun tylli ki mat kiba ktah ïa ka imlang sahlang jong u paidbah ha ka ri hi baroh kawei bad ka jingthombor ka BJP ïa ka synshar paidbah ha ka ri.
U Bah Ronnie V Lyngdoh u la ong ruh ba ka Bharat Jodo Yatra ne ka jingïaid kjat naduh Kanyakumari shaduh Kashmir ha ka jingïalam jong u Rahul Gandhi ka la pyntieng pynsyier ïa ki nongïalam jong ka BJP bad ïa ka kynhun synrop National Democratic Alliance ( NDA) hi baroh kawei.
“Dei namar ba ka BJP ka ïohi ïa ka jingkyrshan kaba ki paidbah ki ai ïa ka Congress ha ka yatra ba la lam khmat da u rahul ba ki mait kyrteng noh ïa u khnang ban set kak ïa ka shyntur jong u," u la ong.
Ha kane ka jingïalang ba lyngkot jong ka MPCC la ïadonlang ruh da ki MLA jong ka parti kata u bah Charles Marngar MLA ka Mawhati constituency,u Dr Celestine Lyngdoh MLA ka Umsning Constituency ,u Saleng A Sangma MLA ka Gambegre Constituency, u Bah Ronnie V Lyngdoh MLA ka Mylliem constituency nalor kiwei pat ki nongïalam jong ka Mahila Congress.
Lah ban kdew hangne ba u Rahul Gandhi u MP sha Lok Sabha na Wayanad, Kerela ha ka sngi Thohdieng u la shah mait kyrteng noh kum u MP shisngi hadien ba ka Kashari u Chief Judicial Magistrate (CJM), Surat ka la rai pynrem halor ki kam bymman ban ai ka saja da ka jingset phatok ba 2 snem halor ka jingkren ïalap elekshon jong u ha u snem 2019 ha kaba u la kam ba kiba bun ki nongtuh kiba paw ki dei kiba don ïa ka jait Modi kum u Nirav Modi, Lalit Modi, Narendra Modi.
Shillong, Lber 28: Ka Hynñiewtrep A’chik National Movement (HANM) ha ka sngi ba-ar ka la leit ban pan jingshai na u Deputy Secretary ka Khasi Hills Autonomous District Council (KHADC) ban pan jingshai halor ka jingbym shah die jaka ne khyndew u Sordar Diengpasoh sha ki Khasi kiba ym dei na katei ka shnong namar la kheiñ ïa ki kum ki nongwei.
Haba kren sha ki lad pathai khubor u President ka seng u Bah Lamphrang Kharbani u la ïathuh ba ka seng ka pynpaw ïa ka jingbym sngew ïahap halor ka jingkheiñ nongwei da u sordar ka Diengpasoh wat ïa ki para doh ki para snam ha kaba ym shah satia ba kin thied jaka ha katei ka shong bad lada ki thied ruh na ka liang u Sordar um shym la ai kot ai sla satia.
“Ngi wan ban pynsngew halor kane ka mat hadien ba kiba bun ki paradoh parasnam kiba dei ki Khasi kiba sah ha kiwei pat ki shnong kum ha Mawlai, Laitumkhrah, Jaïaw bad kiwei ki jaka ki kwah ban thied jaka ne ki la dep thied ruh hynrei u Sordar ka Diengpasoh um shym la ai kot ai sla bad na ka liang jong ngi ngi wan pyntip bad pan jingshai na u Deputy Secretary ka KHADC halor kane ka mat," u la ong.
U la ïathuh ruh ba kat kum ka jingtip ka seng na ka liang ka shnong ka la dep ban ai ka NoC na bynta ka Airport Authority of India.
“Kumno kat ïa ka kompeni kaba na shabar jylla ki ai kot ai sla bad ïa ki Khasi jong ngi pat ki kheiñ Nongwei bad na ka liang jong ngi te ngim lah ban pdiang ïa kane," u la ong.
U la ïathuh ba ha kane ka jingïakynduh na ka liang u Deputy Secretary u la kular ba un shim khia ïa kane ka jingujor ka seng bad u la ïathuh ba ka seng kan sa leit ban ïakynduh bad ki nongïalam shnong ka Diengpasoh ha kaba ïadei bad kane ka bynta.
Shillong, Lber 28 : U Symbud Myntri Rangbah ba peit ia ka Tnad Pohiing, u Bah Prestone Tynsong, ula kyntait ïa ka jingkynnoh ba la mih sa kawei pat ka kynhun jaidbynriew ha ka jylla lane kata ka “High Level Tribe".
U Dr.
Celestine Lyngdoh, MLA ka Congress, hynnin ka sngi haba ïashim bynta ha ka jingïatai halor ka Mangtyngka, u la ong ba Meghalaya nalor ki lai tylli ki jaitbynriew Riewlum, la mih sa kawei pat ka kynhun jaidbynriew ba la tip kum ki “High Level Tribe".
U Bah Prestone, u la ong ba ki dkhot ka ïingdorbar kim lah shah shuh kynnoh na kaei kaba ki ïoh sngew sharum shaneng, hynrei haba kynnoh dei ban don ryngkat ki sakhi satar kiba biang.
Haba pynpaw ba kyntien ‘High level’ ka mih ha ki iew ki hat, u Symbud Myntri ula ong ba ha ka por ba mih bha kane ka kyntien, kum u Nongaiktien ka Sorkar MDA I, u la ju pynshai da kaba ong balei ba kita kiba ju kynnoh ba don ki High Level kim wanrah ki sakhi satar bad ki kyrteng nangta sa ujor ruh da ka ejahar.
“Hynrei ym shym la don satia kiba leh kumta", u la ong.
Haba ïadei bad ka jingong ki dkhot ka Liang Pyrshah ba ki Pulit ki la pynlehraiñ ïa ka jylla, kat haduh ba ka Iingkashari Meghalaya High Court ban phah pahara da ka CISF na ka bynta ban tehlakam ia ka jingkhaii tuh ia u dewiong ha Jylla, u Symbud Myntri Rangbah ula ong ba ki Pulit ki leh ïa ka kam, hynrei haba ka ïingbishar ka bthah da kumwei patm ka sorkar kan sa peit kaei kaba dei ban leh.
U Dr Celestine Lyngdoh haba ïashim bynta ha ka Cut Motion, ula kyntu ïa ka Sorkar Jylla ban ai laitluid ïa ki Pulit ba kin treikam bad ban ailad ïa ki ba kin trei la ka kam.
Da kaba ïada ïa ka tnad treikam la jong, u Bah Prestone ula ong ba ka Sorkar kala ai ka kti ba laitluid ia ki Pulit ban tehlakam ia kiei kiei baroh la ka dei ka kam bymman lane ka jingshongsuk shongshngain lane ka kam ba iadei bad ka jingshngain ka Jylla haba bynrap ba ka Sorkar kam ju mushlia satia ia ka jingtrei kam jong ki Pulit.
Shillong, Lber 28: Symbud Myntri Rangbah ba peit ïa ka tnad pohïing, u Bah Prestone Tynsong, u la ïathuh ba ka kynhun ba siat ïap ïa u Bah Cherishterfield Thangkhiew lane kata ka Tactical- I Team, ka la ai ka jubab sha ka sorkar bad ka sorkar kan sa shong bishar ïa kane.
Ïa kane, u Bah Prestone u la ïathuh haba juhab ïa ka ‘Cut Motion’ ba la wanrah lang da u Bah Ardent Miller Basaïawmoit jong ka VPP bad u Dr.
Celestine Lyngdoh jong ka Congress.
“Ngam lah ban batai mano ba ai hukum ban siat ïa u Bah Cherish", la ong u Bah Prestone haba u Bah Ardent u la kylli bad kwah ban ïoh jingtip mano ba la ai hukum ban siat ïap ïa u General Secretary barim ka HNLC.
Ha kajuh ka por u Symbud Myntri ka tnad pohïing, u la ong ba ka sorkar haba ka phah ïa ki Pulit ban thwet ïa u Bah Cherish ka la phah ban kem im ïa u ym bat siat ïap.
U la ong ba ka Inquiry Commission ka ladep ai ïa ka kaiphot bad la wanrah ruh ïa kane ka kaiphot hapoh ïingdorbar.
Katkum ka jingbthah jong ka Commission, ka sorkar ruh ka la leh ïa kaba donkam ha kaba ka la pan jingshai na kawei na ki Kynhun kiba la leit kem ïa u Bah Cherish.
Ha shuwa jong kane, u Bah Ardent, haba wanrah ïa ka Cut Motion halor ka jingtreikam ka tnad Pulit, u la ong ba ki paidbah jong ka Mawlai bad kiba haïing hasem u Bah Cherish ki dang ap ïa ka jingbishar kaba hok, namar kumno ki bor Pulit kin siat ïap ïa u briew uba thiah pang ha ïing.
Lah ban kdew hangne ba u GS barim ka HNLC, u la shah siat ïap ha ïing jong u ha Mawlai Kynton Massar ha ka step phyrngab jong ka 13 tarik u Nailar 2021.
Ka jingshah siat ïap jong u, ka la pynkhih ïa ka Mawlai bad ïa ka Ri Khasi hi baroh kawei.
Ha ka sngi tep ïa u, ki paidbah na kylleng ki la ïatuid ban leit on tep ïa u ha ka 15 tarik uNailar 2021, kaba dei ka sngi rakhe ïa ka jingïoh laitluid ka ri India.
Hadien kane la thung ïa ka Inquiry Commission ba la khlieh da u Justice T.
Vaiphei, u Chairman jong ka Meghala Human Rights Commission.
Jowai, Lber 31: Ka ophis jong u District Sports Officer, West Jaintia Hills District, ha ryngkat ka jingïatreilang bad ka West Jaiñtia District Sports Association, Jowai kin pynlong ïa ka Chief Minister District Level Inter School Athletic Meet, 2023 ha Kiang Nangbah Stadium, Jowai.
Ïa kane ka Inter School Athletic Meet ki khynnah skul yn sdang naduh 26, 27 bad ka 28th tarik Ïaïong, 2023 ha ki lai tylli ki kyrdan kata ka Under-14, Under-16 bad Under-18 na ka bynta ki khynnah shynrang bad kynthei baroh ki skul kiba don hapoh ka District.
Ïa ka rta hapoh ka kyrdan U-14 yn kheiñ ïa ka tarik kha hapdeng ka 30.
11.
2009 haduh ka 30.
11.
2011, ïa ki khynnah U-16 yn kheiñ ïa kiba la kha hapdeng ka 30.
11.
2007 haduh ka 30.
11.
2009 bad na ka bynta ki khynnah U-18 yn kheiñ ïa ka tarik kha hapdeng ka 30.
11.
2005 haduh ka 30.
11.
2007.
Ha ka jingïadei bad kane kan don ka jingïalang jong ki nonghikai ne ki nongmihkhmat na ki skul bad ki nongtrei ka DSO ka ban long ha ka 14 tarik Ïaiong, 2023 ha ka por 3 baje janmiet ha ka ophis treikam u District Sports Officer West Jaiñtia Hills Jowai.
Katba ïa ka tarik ban jurip ïa ki khynnah ïalehkai (Screening) yn pynlong ha ka 17 tarik Ïaiong, 2023 ha katei hi ka ophis naduh ka por 9 baje mynstep haduh ka por 4 baje nohphai sngi.
La pyntip ruh baroh ki khynnah ïalehkai hapoh kitei ki lai kyrdan ki hap ban wanrah lang ïa ki Original Birth Certificates ba la ïoh na ka ophis C.
E.
O, Municipal/ CHC/ PHC ha ryngkat ka form.
Yn ym pdiang shuhïia kino kino kiba la wan poi hadien jong katei ka tarik (Screening) ba la buh, ha ka juh ka por kin hap ban rah lang bad kawei ka dur Photo passport kaba suh lang haka form.
Shillong, Lber 31 : Ka lympung ïalehkai phutbol jong ki Under-10 (U-10 (Boys) Football League 2023 ba pynïaid da ka Shillong Sports Association (SSA) ha ka sngi Thohdieng ka la shah pynthut noh ha u slap ha ka jingïakhun hapdeng ka PFR FT Academy bad ka Mylliem Grass Root.
Ha ka jingïalehkai jong ka kylla step la hap ban pynsangeh noh shuwa na ka daw ka jingpynthut jong u slap, bad khlem lah ban bteng ïa ka jingïalehkai jong ka kylla miet.
Kumta na ka liang ka Tournament Committee kan sa shim da kawei pat ka rai halor kane.
Baroh ar ki khlem pat ïoh thep kol.
Shillong, Lber 31 : Ka Meghalaya Sport Climbing and Mountaineering Association (MeSCMA) ka pynpaw ka jingsngew sarong ban pynbna ba u Teimiki Sungoh na ka shnong Shangpung, West Jaintia Hills u la shah jied ha ka Association ban leit pyntbit ha ka kam kiew lum (Advance Mountaineering Course) ha Himalayan Mountaineering Institute (HMI), ha Darjeeling.
Katei ka lynnong ai jinghikai kiew lum kan sdang naduh ka 1 tarik haduh ka 28 tarik u Ïaïong 2023, ïa kaba la kyrshan pisa ïa u Bah Teimiki Sungoh lyngba ka Directorate of Sports and Youth Affairs jong ka Sorkar Jylla.
U Bah Sungoh u la pyndep ïa ka Basic Mountaineering Course na ka National Institute of Mountaineering bad Allied Sports (NIMAS), Arunachal Pradesh da kaba ïoh ka kyrdan Grade “A" kaba dei ka kyrdan kaba heh tam ha katei ka jingai jinghikai kiew lum.
Ki kyndon na ka bynta ban ïoh ïashim bynta ha katei ka jingkiew lum kadei ba ki nongkiew lum ki dei ban don ka bor met bad bor pyrkhat kaba khlaiñ bad ban long kiba shlur.
Kane ka long katkum ka kyrwoh khubor na ka Kong Malviancy Shabong kaba dei ka President jong ka MeSCMA.
Shillong, Lber 31 : Ka Meghalaya ka la rem na ka Group A jong ka 1st North East Inter State Friendship Tournament da hynriew wicket ha ka Manipur ha ka jingïalehkai ha ka sngi Thohdieng ha Nagaland.
Ka Meghalaya ka khyllem lut baroh ki wicket da kaba kamai 178 ha ki 48.
3 over bad ka Manipur ka la lah ban kynjoh ïa ka thong ha ki 38.
1 over da 182 ron duh noh 4 wicket.
Baroh ar tylli ki team ki la ïoh rung sha ka semifinal, hynrei ka Manipur ka ïoh rung kum ka kynhun ba don ha ka kyrdan ba nyngkong na ka Group A katba ka Meghalaya kum ka kyrdan ba ar.
Kiba la kamai ron ïa ka Meghalaya ki kynthup u Kishan Lyngdoh, Sangma, bad u Raj Biswa.
U Akash K Choudhary u ïoh ban khur wicket kynthup u Sanvert Kurkalang.
Kiba la kamai ron na ka bynta ka Manipur ki kynthup u Langlonyamba (50).
Shillong, Lber 31 : U Bah Process T Sawkmie, MLA barim ka Mawlai kum u kongsan u la pynhap pyrda ïa ka skul sport bashisien shisnem kaba la tip kum ka Annual Sports Meet 2023 jong ka Sacred Heart Boys Higher Secondary School, Mawlai kaba la pynlong ha madan Law Roman hynne ka 31 tarik bad kaba la sdang hynnin ka 30 tarik u Lber 2923.
Haba kren kum u kongsan u bah Sawkmie u la pynpaw ïa ka jingsngewnguh ïa u Father Principal Alister Marweiñ na ka bynta kane ka jingkhot sngewbha jong u.
“Bun ki lah ban buh jingkylli balei ki khot ïa u Bah PT Sawkmie u bym dei shuh u MLA, hynrei nga ai khublei ïa u Principal bad ki nonghikai kiba la khot sngewbha ïa nga," ong u Bah Sawkmie.
U la bynrap, “Khublei shibun ba phi kynmaw bad ka burom kaba phi ai ïa nga ha kane ka sngi.
" U la kyrpad ruh ïa ki khynnah skul ba kin shim bynta ha ki prokram ba ka skul ka pynlong khnang kin lah ban kyntiew ïa ki sap ki phong ba ki don.
Hashuwa kane u Father Alister Marweiñ, Principal jong ka Sacred Heart Boys HSS, u la ai khublei kyrpang ïa Bah PT Sawkmie ba la pdiang sngewbha ban long kum u kongsan bad kum ka skul ki dang da ka jingsngewkmen haba ïadei bad kane.
“Balei ngi khot ïa u briew bym don shuh ha ka shuki, namarba ngi ngim don kum kata ka rukom pyrkhat, ngi ai khublei ïa ka jingnoh synñiang jong i iba ju ai bad iba kloi ruh ban ai khlem da donkam ban pan.
"Ha kane ka skul Sports ki don ki jingïamareh 100, 200 400 mitar, ka javelin throw, shot put, ki Relay na ka bynta ki shynrang bad kynthei bad kiwei kiwei kiba la pynshongshit ïa ki khynnah.
Ha kane ka sngi kut la ïoh ruh ïa ka dril na ki khynnah klass 6 bad 7.
Ha ka jingïakob inter house, ka Yellow House ka la ïohrah ïa ka trophy kum ka Champion ha ka jingïalehkai sports, ka Green House ka la ïohrah ïa ka nam Most Discipline team, katba ka Yellow House ka la wan nyngkong ha ka March Pass bad ka Green House ka la wan baar.
Ha kane ka sngi la sam ruh ïa ki khusnam shimet, ha kaba u Pynshngaiñlang Marngar u la ïoh khur ia ka nam best athlete ha ka under-14, hadien ba u la ïoh khur ar tylli ki takma ksiar bad kawei ka takma rupa, u Lawanrikupar Kharmujai u la ïa ka nam Best Athlete ha ka Under-16, une ruh u la ïoh khur ar tylli ki takma ksiar bad kawei ka takma rupa, ha ka Under-18 ïa ka nam Best Athlete la ïohrah da u Aiboklang Nongrum, Ar tylli ki takma ksiar bad kawei ka takma rupa bad ha ka Under-18 jong ki kynthei ka Shaihun Rongsin bad ka Balasiewdor Pathaw ki la ïoh khur ïa ka nam Best Athlete, hadien ba ki la ïoh khur mar lai tylli ki takma ksiar.
Mawkyrwat, Lber, 31: Ka Rangjadong Presbyterian Upper Primary School, Rangjadong mynta ka sngi ka la ïoh ban pynkut ïa ka Annual School Sports Meet 2023 bad ïoh ban plie pat ïa ka jingrakhe dap shiphew snem jong ka jingïaid lynti ha ka ba ai jingshakri ha ka jingai jinghikai ïa ki khynnah skul ha kaba u babu Staising Khartbteng, Sub-Inspector (SI) jong ka tnad pule puthi ka South West Khasi Hills District u la long kum u kongsan.
Haba kren kum u kongsan u babu Staising Khartbteng, u la pynpaw ka jingaikhublei na ka bynta ki nongpynïaid bad kumjuh ruh ki nonghikai jong ka Rangjadong Presbyterian Upper Primary School kiba la trei shitom bad pynïaid beit ïa ki kam ban ai ki jinghikai ïa ki khynnah ba kin san ha ka jingnang jingstad lyngba ka pule puthi.
Namarkata, u la ai ka jingkyntu na ka bynta ki khynnah skul ba ki la ïoh ban ïa shimbynta ha ki jingïalehkai bapher bapher ha kine ki sngi bad mynta ka sngi ruh kaba la long shisha ka jingaimynsiem ïa ki ba kin pyn-i ïa kita ki sap ki phong ba ki ki don.
“Ka sorkar ka pynrung ïa ki jingïalehkai ha ki skul, ka long kum shibynta ba ki khynnah skul kin long mlien ha ki kam kilanmet ka wanrah ruh ka jingproh ha ka jingmut jingpyrkhat, kin ïoh ruh ka met kaba shait ba khlaiñ bad ba khiah krat bad ka pyllait ruh ïa ki na ki jingmlien kiba sniew khamtam ha ki jingdih kiba pynbuaid", kyntu u babu Staising ïa ki khynnah skul.
Kumta long ki khynnah skul kiba pyndonkam hok ïa ki sap ki phong ba ki ki don la ha kano kano ka bynta jong ka jingim jong ki.
Ha kaba ïa dei bad ka kamram jong ka jingpule, u babu Staising u la kyntu ïa ki khynnah skul ba wat ong ba ki dei ki khynnah na nongkyndong hynrei ki dei ban buh ka thong bad long borabor kiba minot thop ryngkat ki jingthmu ha ka jingim khnang ba kin lah ban pynurlong ïa ki jingthmu ha ka jingim.
Ha kane ka sngi na ka liang ki nonghikai ki la ïoh ruh katto katne ki jingpynsngew ïa ki jingeh ba kum ka skul ka ïa kynduh ha kine ki shiphew snem ha kaba watla hapdeng ka jingbym biang jong ka jingsiew hynrei ma ki ki ïai thom ïa kita ki jingeh na ka bynta ka jingbha bad ka lawei ba phyrnai jong ki khynnah skul.
U babu Staising Kharbteng haba kren ïa ka jingdap shiphew snem jong ka Rangjadong Presbyterian Upper Primary School, Rangjadong u la ong ba ka jingïaid lynti ka la long kaba jrong bad ha kine ki shiphew snem ruh ki la ïa kynduh bun ki jingeh hynrei hapdeng kita baroh ki nongpynïaid bad ki nonghikai ki la ïaleh shitom ban aiti met bad mynsiem na ka bynta ka jingbha jong ki khynnah skul.
Namarkata, u la ai mynsiem ïa ki ba kin ïai long kiba trei shitom bad trei hok ïa ka kam ryngkat ka jingïasngewthuh jingmut ban don tang kawei ka thong.
Ha kane ka sngi la ïoh ruh ka jingrwai kyrpang na ka samla Risfulda Syiemlieh kaba dei ka khynnah skul barim jong ka Rangjadong Presbyterian UP School bad da ki jingkren lyngkot na u nongseng ïa ka skul u T.
Bn.
Estolin Khardewsaw bad na u Myntri Shnong Rangjadong, u bah Spolanding Khardewsaw.
Hadien ka jingkren jong u bah Staising Khartbteng, Sub-Inspector jong ka tnad pule puthi ka South West Khasi Hills District bud sa ka jingplie ïa u mot sah kynmaw bad pynher ïa ka lama kum ka dak jong ka jingplie ïa ka jingrakhe jong ka jingdap 10 snem ka Rangjadong Presbyterian Upper Primary School, Rangjadong.
La pynïaid ïa ka jingïalang da ka babu Wallamkurparlin Khardewsaw, Headmistress jong ka Rangjadong Presbyterian UP School bad ka jingkren ai khublei na u babu N.
S.
Khardewsaw.
Ngi im ha ki sngi kiba ka jingstad ka la roi stet shisha bad ngim lah ban len ïa kawei ka jingshisha ba ka jingstad jong ki khun kiba dang rit ka la beh pass ïa ka jingstad jong ki kmie ki kpa khamtam ha kaba ïadei bad ki jingnang jingtip bad jingshemphang ba ïadei bad ka teknoloji ne ki media.
Ki Mobile bad Computers ki dei kawei na ki nuksa kaba suk eh ban ïohi kumno ba ki riew rangbah ki shem ba kam long kaba suk ban pyndonkam ïa ki, hynrei ki khynnah wat ki bym pat leit skul ruh kim shem jingeh ei ei ban pyndonkam ïa ki.
Hynrei kine ki jingstad jong kane ka juk ki la beh pass noh wat ïa ka burom ka akor kaba dei ka bynta kaba kongsan eh ha ka jingim jong ki briew.
Ngi ïohi ïa ka jinghiar jong ka akor ka burom katba ki sngi ki nangïaid.
Hynrei ka la long kaba donkam ban kynmaw ba lada ki kmie ki kpa bad ki longiing kim shim khia ïa kane ka bynta ban ai ia ka por bad hikai ia ki khun ia ka akor ka burom, kin ym lah ban ioh jinghikai nabar ha kaba ïadei bad kane, namar ka long kaba shisha ba ka jingbha ka sdang na la rympei ïing- ne Charity begins at home kumba ong ka ktien nongwei.
Kawei ka phang kaba ktah ia ki long iing longsem ka dei ka jinghiar jong ka jingshakri Blei, hynrei ka jngkiew jong ka jingiabeh ia ka spah pyrthei, ka burom pyrthei bad ka bor pyrthei.
Kane ka juk ka don ha ka kompitishon kaba khraw ha kaba baroh baroh la iakwah ban iadon lut ia kaba kiwei ruh ki don bad ruh ban kham don khamtam ban ia kiwei.
Ka jingbuhkam ha kaba iabeh ia kane ka spah pyrthei ka ktah pat ia ka por ban pyrkhat na ka bynta ka akor ka burom ha ka imlang sahlang.
Kum ki kmie ki kpa bunsien ka la long pynban ka jingialam bakla ia ki khun ki kti da kaba ki pyrkhat da kaba ailut ia baroh kaba ki khun ki kwah kan pynlong tip sngi ia ki.
Hynrei kane ka don pynban ha ka jingma kaba khraw ia ka lawei ym tang ka jong ki hynrei ka imlang sahlang hi baroh kawei.
Jan baroh ki longiing ki ud ia ka jinglong ki khynnah kane ka juk mynta ba ki long kiba saitlah bad kiba ym niew kor shuh ia ki kmie ki kpa.
Hooid shisha kane ka juk kam dei kaba suk bad wat ki khun jong ki kmie ki kpa kiba pynlut por ban shakri Blei ruh kim don jingpher na ki khun jong kito kiba lap miet tang bad ka pyrthei.
Wat kito ki kmie ki kpa kiba smat bad beh bha sha ka kam shakri Blei ruh la ju ioh sngew bad ki ud shisha ia ka jinglong jingman jona ki khun ha kine ki sngi ba mynta.
Kane ka dei kata ka juk kaba ka por hi ka ialam sha ka jingim kaba eh, ym lah ban len ba kane ka jia ryngkat jong ka jingroi ki jingnang jingstad teknoloji bad social media.
Kumta kam dei tang kito kiba im riew pyrthei hynrei wat kiba im riewblei ruh ki kyndu marsiang.
Hato kadei shisha mo ba kidei kita ki sngi kiba khatduh kumba ka Bible ka kren.
Kaei kaba lah ban iohi, ka long ba kane ka por ka la dawa shisha ia kiei kiei kiba long kham tam ne extra, ba ka long kaba kum ki kmie ki kpa ki donkam ban phikir bha ia la ka jong ka longiing khnang ba yn lah ban tei ia ka long ryngieng jong ki khun ki kti ha kane ka imlang sahlang.
Shisha ha kine ki sngi ki don bun ki kmie ki kpa kiba shim khia ban phikir ia la ki jong ki khun ki kti bad haduh ba ki khun ki pule haduh Class 10, ruh ki dang leit on bad leit shaw skul ia ki, kawei ka long namar ba ki ima ia kane ka pyrthei kaba dap bad ker tawiar da ki jingsniew suda namar tang shu bakla tiar ki lah ban mih shibun ki jingeh kiba lah ban long ba yn ym lah ban khyllie pat ia ka jingduhnong na ki.
Hynrei ka long kaba shisha, lada U Blei um tei ia ka iing ki minot leh nohei kiba tei ia ka bad lada u Blei um sumar ia ka nongbah, u nongap u peit leh nohei.
(Psalm 127), kum ki briew ngi lah ban leh ia kaei kaba bha tam na ka bynta la ka iing ka sem bad ka longiing- Hynrei katta ruh ka lawei ka long ka bymthikna.
Wat la ngim lah ban tip ia kei kaban sa jia hadien habud hynrei ka long kaba donkam ban pyrshang ia kaei kaei kaba bha bad kaba ngim lah don kam ban shu shaniah ha ka bor jong u nongthaw.
Hynrei lada ngim shym la shim khia ne leh ei ei lada wan jia kaei kaei kaba sngewsih ngin sa babe kylla ma ngi hi.
Namar kata ngi donkam ban pyrshang ïa kiei kiei kiba bha na ka rympei ïing hi bad khmih lynti ha kaba shabar kan biang.
Nongstoiñ, Lber, 31: U Deputy Commissioner ka West Khasi Hills District, u la pynbna lypa ba ka jingjur slap ka lah ban jia ha ka District.
Kumta u la pyntip ha baroh ki paid nongshong shnong jong ka West Khasi Hills, khamtam kito kiba sah harud wah, ba ki dei ban long kiba husiar khamtam ha ka por mynmiet.
La kyrpad ïa baroh kiba sah ha ki jaka ba don jingma ba ki dei ban kynriah noh sha ki jaka ba kham shngaiñ.
La kyrpad ïa ki paidbah ban kiar na ki wahduid bad kiar ban ñiah kali sha ki jaka ba shlei um bad ruh ban kiar na ki jaka ba don ki electric post ban lait na ka jingmynsaw.
Ïa kano kano ka jingïarap ne lada don kano kano ka jingjia, la kyrpad ba kin pyntip bad phone ha ka District Emergency Operation centre 03654280202/9485005523, EAC, Revenue & Disaster Management 09362541814 bad ha ki Block Development Officers08256966967/07005683966.
Khliehriat Lber 31: Ïa ka prokram Road Safty Week kaba la pynlong mynta baroh shi taïew, ha East Jaiñtia Hills District, la pynkut noh mynta ka sngi,.
ïa kane ka prokram la pynlong da ka ophis jong u District Transport Officer East Jaiñtia Hills District, ha Ladrymbai Dongwah, ha ryngkat ka jingïatreilang bad ki bor district, ka tnat Public Works Department, ka tnat pulit lem bad ka tnat ka koit ka khiah.
Haba kren ha ka jingïalang, u District Transport Officer, East Jaiñtia Hills District, u bah R.
Hinge, u la ong ba na ka daw ka jingkiew ka jingjia aksident ha ka jylla, ïa kane ka prokram Road Saftty week la leh kyrpang kum ka prokram ban ai jingpynshai sha ki paidbah khamtam sha kiba ñiah kali ban dup wanrah ïa ka jingshngaiñ ha ka leit ka wan ban lait na kano kano ka jingjia ïatyngkhuh kali, ban bud ïa ki aiñ ñiah kali, ban long kiba phikir bha haba ñiah kali, ban nym ñiah stet than ïa ka kali.
U District Transport Officer, u la kyntu ruh ïa kiba ñiah kali kamai ba ki dei ban da pynbiang ïa ki kot kiba donkam, kum ka Driving license, Vehicle Registration Certificate, ka Permit bad ka Fitness Certificate, bad kiwei kiwei ki kot donkam khnang ba kin lait na ka jingshah daiñ kuna bad jingshah pynshitom kaba katkum ka aiñ, u kyntu ruh ïa kito ki nongñiah kali kamai ki bym don ïa ki permit ba kin wan aplai na ophis DTO bad ong ruh ba ka ophis kan shim khia ban peit bad bishar (inspection) ban pynsangeh ïa kito ki kali shimet kiba kamai beaiñ hapoh ka district.
U Sub Inspector, jong ka Lad Rymbai Police Outpost, u bah D.
Warjri, u la kren bad pynshai halor ki aiñ ñiah kali, u la bynrap ruh ba ka jingiatyngkhuh kali ka ju jia khah khah ruh dei na ka daw ka jingsniew palat ka surok, ka jingñiah thulmur ki nongñiah kali, ka jingñiah stet palat ïa ka kali, ka jingshim pass klumar (overtaking) “ban lait na ka jingïatyngkhuh kali, ban lait na kano kano ka jingjia ba sngewsih, ban lait ruh na ka jingdheng kali, ki nongñiah kali ki dei ban bud bniah ïa ki aiñ ñiah kali, ki dei ruh ban pynieng ïa ki kali ha ki jaka ba la buh (parking), kumjuh ruh kito kiba ñiah ïa ki ar shaka ki dei ban da phong ïa ki jingda khlieh helmet).
U Motor Vehicle Inspector, jong ka ophis u District Transport Officer, East Jaiñtia Hills District, u bah H.
Dkhar, u la ong ba ki nongñiah kali kamai ki dei kiba ju pynpoi ïa ki mar ki mata jong ki briew ha ki jaka bapher bapher, na kata ka daw ki donkam bha ban bud ïa ki aiñ , ki kyndon ñiah kali “Lada don kano kano ka jingjia ïatyngkhuh kali, u nongñiah kali u dei ban phone kloi kloi ïa ki kali kit nongpang (ambulance) bad rah mar mar ïa kiba mynsaw sha ki jaka ai jingsumar kiba don hajan, dei ruh ban don ka First Aid Kit hapoh kali" u la bynrap.
Nongstoiñ, Lber 31: Ka jingshah kem jong ki ar ngut ki nongshong shnong jong ka Malchapara ha ki pulit ka Assam bad ka jingshah thwet jong ki arphew san ngut kiwei pat, ba kynthup ïa lai ngut ki longkmie, ka dei na ka daw jong ka jingbym ler jong ka sorkar MDA I ha kaba ïadei bad ka jingpynbeit ïa u pud u sam ha ka wat kaba nyngkong, ong ki nongïalam ka Federation of Khasi Jaiñtia & Garo People West Khasi Hills District.
Ha kaba ïadei bad katei ka jingjia, u bah Chandra Nongdkhar President ka FKJGP West Khasi Hills, haba ïakren bad ki nongthoh khubor mynta ka sngi ha ophis treikam jong ka seng ha Nongstoiñ, u la ong ba ka sorkar kam shym la kheiñ kor satia ïa ka kaiphod ba la phah da ka Regional Committee jong ka West Khasi Hills.
U la ong ba hadien ba ka la leit ban sngap ïa ka sur jong ki paitbah nongshong shnong ha khappud, ha shuwa ban ïasoi ïa ka soskular pynbeit pud, ki ar ngut ki Myntri Rangbah kata u Himanta Bisaw Sarma jong ka Assam bad u Conrad Kongal Sangma jong ka Meghalaya, ki la leh ha la ka jong ka mon bad dei halor katei ka nongrim, ba na ka liang jong ka seng ka dawa ïa ka sorkar MDA II, ba kan bishar bniah biang sa shisien na ka bynta ban wan rah ïa ka shong suk shong saiñ.
Utei u nongïalam ka seng u la ong ruh ba ka seng ka sngewkhia jur ha kaba ïadei bad ka jingbym nud shuh jong ki arphew san ngut ki nongshnong shnong ka Malchapara, ban leit sha la ki ïing ki sem bad ki la hap ban leit sah noh ha ka ophis jong ka hima Nonglang Sirdarship ha Langdongdai, tang namar ka jingsheptieng ïa ka jingshah thwet ha ki pulit Assam.
U la ong ba ka seng kam lah ban shu sngap halor katei ka jingeh ba ki paitbah nongshong shnong ha khappud ki ïakynduh.
Ka seng kan kyrshan bor bah ruh halor ka jingthmu jong ki paitbah na kitei ki shnong khappud, ban pynlong ka jingïakhih ha kine ki sngi ban wan ha nongbah Shillong.
Nalor kata ka seng ka la dawa ruh na kane ka sorkar MDA II ba ha shuwa ba kan sdang ban pynbeit pud ha ka wat kaba ar, ka dei ban lum lang ïa ki syiem,ki sordar bad ki rangbah shnong ban pan jingmut halor ka jing kwah jong ki bad ka jinglong jingman jong ka synshar khaddar, katkum ki pud ki sam jong ki hima bad ki shnong, khnang ba kan ym wanrah ïa ka kynrum kynram bad ka huri hura kumba ka long ha kine ki sngi ba la dep.
Nongstoiñ, Lber 31: Ha ryngkat ka phuh ka phieng, ïa ka Nongstoiñ Town L.
P.
Schools Sports Meet Organization West Khasi Hills District, ba la pynïaid da ka Nongstoiñ Town L.
P.
Schools Sports Meet Organization, la pynkut noh ha ka sngi palei, ha kaba ka St Francis D’Assisi School Siejlieh ka la rah ïa ka nam kum ka lahduh ne overall champion.
Lah ban kdew hangne ba kane ka lympung ba shisien shisnem jong ki heprit na ki Lower Primary School bapher bapher ka sor Nongstoiñ, la hap ban pynsangeh na ka daw ka jingpang Covid-19.
Hynrei mynta u snem la lah ban pynim biang, ha kaba la pynlong biang sa shisien ïa kane ka Sports Meet kaba ar sngi ha madan New Nongstoiñ.
Lah ban kdew hangne ba la plie ïa kane ka lympung ha ka 29 tarik ha kaba u MLA Rambrai Bah R.
G Momin u la long u kongsan.
Katba ki skul baroh kiba la shim bynta ki long kumba 15 tylli ei ei na kylleng ka sor Nongstoiñ.
Ha ka 30 tarik kaba dei ka sngi pynkut la donlang da u Bah V.
Swer ADC kumjuh ruh I DSO kong B.
Syiem bad kiwei kiwei de ki kynrem ki lyndan ba kynthup ïa u President ka Nongstoiñ Town L.
P.
Schools Sports Meet Organization Bah K.
K.
Lynser bad kiwei kiwei de kiba la shim ruh ïa ka bynta ban sam ïa ki khusnam sha ki nongjop bapher bapher.
Ha katei ka jingïalehkai sport ba kynthup ïa ki kyrdan Junior bad Sub Junior, la wan sakhi ïa ka mynsiem ïalehkai ba shisha jong ki khynnah kaba la pynkmen shikatdei eh ym tang ïa ki khynnah hynrei wat ïa ki nongpynïaid ruh, ban ïohi ïa ka mynsiem kaba kmen jong ki khynnah nalor ba ki hap ban pynleit jingmut ha ki lynnong kot jong ki.
Ki jingïalehkai nalor katto katne ki jingïalehkai tynrai, la kynthup ruh ïa ka high jump, long jump, race, march pass, ka march drill bad kiwei kiwei.
Ha kaba kut jong ka lympung bad haba kheiñ lang mano ba khamtam ïa baroh, ka skul St.
francis D’Assisi School Siejlieh ka la long ka lahduh ha baroh ki jait jingïalehkai da kaba khur haduh 112 poiñt.
Ha ka kyrdan kaba ar la ïoh ban khur da ka Dapboklang Giri Memorial Secondary School Porla kaba la khur haduh 66 point.
Ha ka kyrdan kaba lai la ïoh bat da ka Mawkhlam Nongpyndeng Standard School kaba la ïoh 58 point.
Haba phai pat bad ka best March Drill ka Anderson Higher Secondary School ka la ïoh ïa ka nam lahduh katba ha ka best March pass pat la ïoh ban rah da ka Mawkhlam Nongpyndeng Standard School.
Na ka liang u Babu K.
K Lynser President rangbah ka Synjuk, u la ong ba kum kine ki lympung dei ban ïai pynlong na ka por sha ka por, ban ai mynsiem ïa ki heprit ha ki kam ïalehkai.
Hynrei, ka donkam ruh ïa ka sorkar ban phai khmat bha ha kane ka bynta ban ai mynsiem bad pynshlur ba ki heprit kin nang ban pynmlien, pyntbit bad ban pynkiew ruh ïa ki ha ki kam ïalehkai.
Khliehriat Lber 30: Ka shnong Rangad bad ka shnong Mutong kiba dei ki shnong kiba paw bha ha ka kam jngohkai pyrthei, ha East Jaiñtia Hills District, lah ruh ban ong ba ki dei ki shnong kiba don bun tylli bha ki kshaid kiba itynnad, ki bor pynïaid shnong jong ka shnong Rangad bad jong ka shnong Mutong ruh lem bad ki paidbah ki khmihlynti ba kine ki kshaid kin khring ïa ki nongwan jngohkai pyrthei na kylleng ki jaka bad kine ki shnong ki la i donkam bha ban ïoh ruh ïa ka jingkyrshan bad ki jingïarap bad jingïatreilang na ka liang ka tnat sorkar (Tourism) khnang ban dup lah ban kyntiew stet ïa kane ka kam jngohkai pyrthei ha kine ki shnong, ba kan long ruh kum ka lad ïohkam ïohjam ïa ki paidbah jong kitei ki shnong.
Kumba baroh ngi tip ba ka East Jaiñtia Hills District ka dang don mynta hapdeng ka jingïaid lynti ban kyntiew shuh shuh ïa ka kam jngohkai pyrthei ha kaba ka District Mineral Funding Trust, ka tnat Basin, Fisheries bad kiwei kiwei ki tnat ki la pyntrei bun bha ki project kiba radbah ha ki shnong ki thaw ban kyntiew ïa ka kam jngohkai pyrthei hapoh ka district, katba ka tnat jngohkai pyrthei (Tourism) pat kam pat shym la don bynta ei ei ruh ha kaban ïarap la ha kano kano ka bynta ban kyntiew ïa ka District ha ka kam jngohkai pyrthei.
Ha kaba ïadei bad ka jingdon ki kshaid ha kitei ki shnong, kaba long katkum ka jinglum jingtip ba la ïoh lum da u Mawphor, ki don haduh kumba san tylli tam ki kshaid ha ka shnong Rangad bad san tylli tam ha shnong Mutong, u Waheh Shnong jong ka shnong Rangad, u bah Damon Lamo u la ong ba ki dang don shuh nalor kine san tylli ruh kiba u Waheh Shnong ruh u dang wad bad tih bniah ban ïoh lum lut ïa ki kyrteng jong ki kshaid kiba don hapoh shnong , kat haduh mynta, ki kshaid kiba la ïoh lum kyrteng ki kynthup ka kshaid Umbyrleiñ, ka kshaid Lakyrding, kshaid Siej Tymmen, kshaid Tdem bad ka kshaid Tangnoob, kine ki dei ki kshaid kiba heh kiba don hapdeng ka mariang kaba ithiang ha shnong Rangad.
Kiwei kiwei pat ki kshaid kiba don ha shnong Mutong, East Jaiñtia Hills, ki kynthup ka kshaid Shad-dakha, kshaid Moopun, Synrang tyngkong, kshaid Synrang u Jop, kshaid Wah Umtong bad kiwei kiwei.
Katkum ka jingïathuh u Waheh Shnong barim jong ka Mutong, u bah Helping Phawa, la ong ba ka khana pateng ka ïathuh ba ha ki por mynshwa ki dohkha kiba poi ha kane ka thwei kaba don ha kjat ka kshaid Shad-dakha kim ju lait shuh ban leit shano shano hynrei ki la shu sahkut beit ha kane ka jaka bad ka jingsahkut ki dohkha ka pynlong ïa ki dohkha ba ki shad kynting shalor teng teng ban bam lyer, kane ka kshaid ka don ha shnong Mutong bad kiwei kiwei pat ki kshaid kiba don ha Mutong ki kynthup ka kshaid Moopun, la jer kyrteng ïa kane da ka kshaid Moopun namar ha kane ka jaka ba don ka kshaid u don uwei u maw uba la pynlong hi da ka mariang uba pun lynti kum ka jingkieng na shiliang sha shiliang, ka don ruh ka kshaid Synrang tyngkong, Kshaid Wah Umtong, kshaid Synrang-u-Jop bad kiwei kiwei.
Sngewtynnad ruh ban tip ruh ba ki Dorbar Shnong jong kitei ki shnong (Shnong Mutong bad shnong Rangad), ki ju shim khia bha ban pynneh pynsah ïa ka mei mariang, ban pynlong ïa ka mariang kaba kup rong jyrngam bad kumjuh ruh ki ju ïaleh ban pynneh pynsah ruh ïa ka khuid ka suba, man la ka por ki ju pynlut da ka pisa shnong bad lum pisa ruh na ki nongshong shnong katba ki lah na ka bynta ban pynitynnad ïa ki shnong bad ki la pynbit pynbiang katba lah ban pynneh pynsah bad pynwandur ne pynbit pynbiang ïa ki jaka kiba itynnad.
Nongpoh, Lber 31: Kum shibynta ka jingrakhe ïaka Road Safety Week ha jylla bad ka ri baroh kawei, halor ka jingdonkam ban don ka jingkitkhlieh bad phikir haba ñiah kali ha surok bah, ka ophis jong u District Transport Officer, Ri-Bhoi District haka jingïatreilang bad ka ophis u Deputy Commissioner ka Ri-Bhoi District mynta ka sngi kila pynkut noh ïaka Road Safety Week bala sdang naduh ka 27 tarik mynta u bnai ha ophis u DTO, Nongpoh ban pynsngewthuh paidbah halor ka jingdonkam ban phikir bad adkar ïalade haka por ba ñiah kali ha surok bah ban lait na kino kino ki jingjia ba sngewsih.
Katei ka prokram ka dei ruh shibynta ban pynphriang ïa ka khubor halor ka jingdonkam ban long kiba phikir bad ruh ba kin bud thik ïa ki kyndon ha ka liang ka ñiah kali ha ki surok bah kaba dei ruh shibynta jong ka Road Safety Week bala wan ruh ban shim bynta da u Bah VR Ryngkhlem DTO ka Ri-Bhoi, Bah DSR Lakiang, Officer Incharge ka Nongpoh Police Station, Dr.
N Kharnaïor, na Civil Hospital Nongpoh, D Shylla SDO, PWD Nongpoh, Dawa T Warjri, ki nongñiah kali kamai bad kiwei kiwei.
Haba kren ha katei ka sngi naka liang u VR Ryngkhlem DTO, Bah DSR Lakiang, Dr.
N Kharnaior kila ong ba ka jingthmu kaba kongsan eh ba la pynlong ïa kane ka prokram ka long ban ai jinghikai bad ki jingbatai kiba bñiah halor ki rukom ñiah kali ka long ban pynsgewthuh paidbah halor ka jingdonkam ban long kiba phikir haba ñiah kali ban ïada na kino kino ki jingjia kiba aksiden hapoh u surok bah.
Ki la ong ruh baka jingñiah khlem akor ïaki kali bunsien kaba wanrah ruh ïaki jingjia ba sngewsih, ka jingduh ei ïa ki mynsiem briew, ka jingmynsaw kaba jur ïa ki paidbah bad kane ka ktah shikatdei eh ïa kiba bun tylli ki longing longsem kiba ju mad ïa kum kine ki jingjia kiba sngewsih, kiba jia ruh tang na ka daw ka jingñiah torti jong ki nongniah kali, la ong kitei ki ophisar.
Ha katei ka sngi la pynlong ruh ka prokram ai jinghikai ban batai shai sha ki nongniah kali, halor ka jingdonkam ban bud thik ïa ki kyndon niah kali, lyngba ki jingpynbna ba kim dei ban pyndonkam ïa ki mobile phone, ban nym dih kyiad ne kino kino ki kynja jingdih pynbuaid kiba dei ki dawbah jong ki jingjia aksiden, ka jingdonkam ban pyndonkam ïa u seatbelt, bad ruh ïa ki nongniah ia ki kali ar shaka ba ki dei ban pyndonkam ïa ki helmet ban ïada na kino kino ki jingmynsaw kiba jur.
Shillong, Lber, 31: U nongïalam ka National People’s Party u Bah Sniawbhalang Dhar uba long ruh u Symbud Myntri Rangbah jong ka Jylla ha ka sngi Palei u la kam ba ka jingïoh vote jong ka NPP ka kham bun haba ïanujor bad kiwei kiwei ki seng saiñpyrthei ha rilum Khasi-Jaiñtia kaba pynpaw ba ki paidbah ki la pdiang ïa ka NPP ha kine ki ar jaka.
“Ha,oid, ngi lah ban ïoh duna ki MLA hynrei ka jingïoh vote, ngi kham ïoh vote haba ïanujor bad kiwei kiwei ki seng saiñpyrthei.
Ka jingïoh vote jong ngi ka long 27% tam katba ka UDP ka ïoh 25% tam," ong u Bah Dhar ha ka jingïakren bad ki lad pathai khubor.
“Kane ka pynpaw shai ba ki paidbah jong ka rilum Khasi bad Jaiñtia ki la pdiang ïa ngi (NPP)," haba kynthoh ïa ka jingkynnoh jong ka Congress ba ki paidbah rilum Khasi bad Jaiñtia ki la kyntait ïa ka NPP hadien ba ka la jop tang 8 ngut ki MLA ha ka elekshon ba dang shu kut shen ha ka jylla.
U Dhar shuh shuh u la ong ba ka party ka dang pynlong ïa ka post mortem ïa kane ka kam yn sa pyndep hapoh 3-4 bnai.
Haba kylli, une u nongïalam jong ka NPP u la ong ba ki don bun ki daw kiba pynlong ïa ka party ban ym jop bun ki Seat ha rilum Khasi.
“Ha,oid, ki don khyndiat ki Seat kiba la shah ktah ha “u Prah" bad ha kiwei kiwei na ka daw ba ngim ïoh ïa ki kyrtong kiba biang," u la ong.
Ha kajuh ka por, u Symbud Myntri Rangbah u la pynpaw ka jingsngew skhem ba ka NPP kan jop beit ïa ka elekshon ha Sohïong.
“Ngan pynthikna ba u kyrtong jong ngi un jop ïa ka elekshon.
Khlempep lada ngi jop sa kawei ka Seat kan kham bha shuh shuh ïa ngi," u la ong.
Nongpoh, Lber 31: Ka Confederation of Ri Bhoi People (CoRP) kum kawei na ka seng bhalang na Ri Bhoi District mynta ka sngi ka la mih shakhmat ban ai ka jingkyrshan kaba pura ïa u Bah Ardent Miller Basaiawmoit uba la ïakhun pyrshah ban pynbeit ïa ka jingbhah thungkam thungjam hapoh ka jylla lyngba ka Roster System jong ka Reservation Policy hapoh ka jylla Meghalaya.
Kum ban pynkynmaw, u MLA ka Nongkrem, u Bah Ardent Miller Basaiawmoit u la shim khia ban kren halor ka Roster System ba ka sorkar jylla ka thmu ban pyntreikam noh ha ka jylla ha ka liang ka bhah thungkam thungjam bad kane ka jingthmu jong u ban ïa kren halor kane ka mat kam shym la seisoh namar ym shym lai ioh lad ban kren ha ka Dorbar mang tyngka na ka jingbym ailad shuh u Shongknor ba ka por jong ka Dorbar mang tyngka ka la poi sha kaba kut.
Haba ïa kren bad ki Nongthoh Khubor mynta ka sngi ha Nongpoh, u Working President ka CoRP, u Bah Pateng Myrsing u la ong ba ka seng ka ai ka jingkyrshan kaba pura ïa u MLA ka Nongkrem, u ba la mih rangbah ban kren ïa kane ka mat ka jura ban ïa bha lang ym tang ki Khasi Jaintia bad kumjuh ruh wat ki Paid Garo, namar lada pyntreikam mynta ïa ka Roster system ka tara jur ka la noh shiliang dang ioh bhah bun ki Garo bad ïa ki Khasi-Jaintia kiba la bun ka jingbun paid ban ïa ki paid Garo.
U la ong ruh ba ka seng ka kren ïa kane ka bynta ym ban wan rah ka jingpyn ïapher jaid bynriew hapeng ki Khasi-Jaintia bad ki Garo, hynrei dei ban pynbit pynbiang shuwa ïa kane ka Roster System ba ka jingbhah kam kan dei ban long kumjuh la ka dei ïa ki Garo ne ki Khasi-Jaintia namar ngi shong ngi sah hapoh kawei ka jylla.
U la ban khia ruh ïa ka jingkren ki kynhun seng bhalang na Garo ba ki pryshah ïa u Bah Ardent Miller Basaiawmoit halor ka jingwan rah jongu ban ïa kren shaphang kane ka Roster Synstem ba ka sorkar jylla ka thmu ban pyntreikam, hynrei ki dei ban sngewthuh ba kumno kata ka bhah thungkam thungjam kan noh shiliang bad dei ban don ka bha kaba mar ïa kajuh khlem da noh tara jur la ka dei sha ki Khasi ne ki Garo.
“Ka seng kan pyrshah jur ïa ka sorkar lada ka pyntreikam ïa kane ka Roster system bad ka seng kan mih paidbah ruh ban kyrshan ïa u MLA ka VPP na Nongkrem bad shuwa ban pyntreikam ka sorkar ka dei ban pynbit pynbiang shuwa khnang ba ka bhah thungkam thungjam kan long kumjuh khlem da ïapher hapdeng ki Khasi bad ki Garo kaba dei ban shong katkum ka jingdon ki paid nongshong shnong" ong u Bah Myrsing.
Shuh shuh, u la bynrap ruh ba ka seng kam kwah ban mih kano kano ka huri hura na ka daw kane ka Roster system bad ka sorkar ka dei ban shim ïa ka jingkitkhlieh ban pynbit pynbiang noh bad lada ka sorkar kam patiaw bad kam shim ïa kane ka kami ap ka kam ki paidbah hapoh ka jylla kum ka seng ruh ka la long kaba kloi ban mih madan na ka bynta ban ai ka jingkyrshan kaba pura ïa u MLA ka VPP na Nongkrem.
Jowai, Lber 31: Ka Jaiñtia Student Movement (JSM) Jowai Circle mynta ka sngi ka la leit ban ïa kynduh ia u Deputy Commissioner ka West Jaiñtia Hills District uba long ruh u Chairman ka District Disaster Management Authority (DDMA) halor ka nongrim ba don shibun ki dieng bah (Kseh) bala kut rta kiba don harud Surok bad kiba don ha jan ïing briew ha kylleng ka sor Jowai.
La pynsngew lada jia ba jur u slap bad ka lyer kine ki dieng ki lad ban kheiñ ne kyllon kaba lah ban wanrah ïa ka jingsyier bad jingma ïa ki mynsien briew bad ki ïing ki sem ne kali ba ïaid ba ïeng, kumta ka Seng kala kyrpad jur ïa u DC ban shim khia halor kane ka kam ban bhah bad hukum ïa ka Forest Department ban leh ïa kaba don kam khnang ban lait na kino kino ki jingjia ba sngewsih ha kine ki bnai jur slap bad lyer ban sa wan.
Ka JSM ka la long ruh kaba kloi ban ïatrei lang ban pyni kino ki jaka ba buh jingma bad ban long Volunteer na ka bynta ban ïatreilang bad ka District Administration na ka bynta ka jingshngaiñ ka ïaid ka ïeng jong ki paidbah nongshong shnong ka Sor Jowai.
Ha ka jingkren bad ki nongïalam ka seng na ka liang jong u Deputy Commissioner ruh u la kloi ban shim khia ïa kane ka kam ban lait na kino kino ki jingjia ba sngewsih, pynkut ka kyrwoh na ka seng.
Tura, Lber 31 : Ki Nongshongshnong jong ki Shnong kiba hap hapoh ka Resubelpara Block, North Garo Hills, ki la leit kerkut ïa ka ophis Block Development Officer (BDO) bad pyrta slogan bad kynnoh ba ka pynduna ïa ka sngi bylla jong ki Job Card Holder hapoh ka Mahatma Gandhi National Rural Employment Scheme (MGNREGS).
Kane ka jingïakhih paidbah kala mih hapdeng ka Social Audit Hearing halor kane ka skhim ba long ha ka sngi Palei.
Ki nongshongshnong ki la buhnud ba bun kim shym la ïoh ïa ka hok ban trei bylla kat kum ka sngi bylla ba 100 sngi ha ka shisnem.
Don kiba kam ba kila ïoh ban bylla tang 30-40 sngi ha ka shisnem bad kynnoh ïa ki Nongpyniaid ka Block ba kim lah ban pynbiang ïa ka jingai bylla kat kum ka skhim.
Ka BDO ka la pyrshang ban pynsngewthuh ïa ki bad batai ruh ïa kiba bun ki jingdonkam haba ïadei bad ki job card bad ruh ki sngi bylla haba kular ba kan sa khmih ia kane ka kam.
Hynrei kane kam shym la pynhun satia ïa ki nongshongshnong.
Namar ka jingbym lah pynjai jai, la hap ban khot ïa ki Pulit ban tem ïa u paidbah uba dwa ïa ka jubab ba balei ba pynduna ïa ki sngi bylla haba kynnoh ruh ïa ka BDO ba ka leh ïa kane ka kam.
U Deputy Commissioner RP Marak ula pyntip ba ula bthah ïa u Project Director ka DRDA ban shong bishar ïa ki jingkam u paidbah bad ban aiti ïa ka kaiphod kham kloi kat kaba lah.
Shillong, Lber 31: Ka Achik Conscious Holistically Integrated Krima (ACHIK) ha ka sngi Thohdieng, ka la ai ïa u kyrwoh sha ka Voice of the People Party (VPP) lyngba ki lad pathai khubor ba ka dei ban kyrshan ïa ka jingdawa ba ka Tura kan dei ka nongbah Tlang ha ka jylla (Winter Capital) bad ban rah ïa kane ka mat ha Assembly.
Ha ka kyrwoh sha ki lad pathai khubor ka u Vice President ka ACHIK u Greneth M Sangma u la ong ba ka VPP ka dei ruh ban kyrshan ïa ka jingdawa ban rah ïa ka Additional Secretariat bad ki ophis ba hakhlieh duh (head office) jong tnat treikam ka sorkar jylla ban rah sha Ri-lum Garo nalor ban pynlong ïa ka Tura kum ka Nongbah Tlang ka jylla.
“Lada ka VPP ka shim shisha ïa kane ka sienjam kan dei ka sakhi ba skhem ba ka VPP kam dei ka party ba don ïa ka mynsiem jong ka jingsngewpher jaidbynrriew, hynrei kaba kwah ïa ka jingshongsuk bad ïa ka bha ka miat jong baroh ki jaidbynriew ha ka Jylla" ong u Greneth M Sangma.
Kane ka jingkynthoh jong ka ACHIK ka long hadien ba ka VPP ka la kam ba ka dei ka party kaba ïeng na bynta ka bha ka miat jong baroh ki nongshong shnong ka jylla khlem da pynïapher jaidbynriew hapdeng u Khasi bad Garo.
“Ka jingkyntu ka ACHIK ka dei kaba kongsan namar ka kren halor ka jingkongsan ka jingshongsuk hapdeng ki jaidbynriew ha ka sain hima sima.
Ha ka Ri ba ïar kum ka India, kaba ki briew na ki niam bapher bapher bad ki jaidbynriew bapher bapher ki ïa imlang, ka long kaba kongsan ban don ïa ki Nongïalam kiba don jingmut shisha na ka bynta ka bha ka miat jong baroh ki jaidbynriew ha ka imlang sahlang" ula ong.
“Ka ACHIK ka kyrpad ïa ka Winter Capital ha Tura bad ka jingpynkynriah ïa ka Additional Secretariat bad ophis ba hakhlieh duh (head office) jong tnat treikam ka sorkar jylla ban rah sha Ri-lum Garo bad lada ka VPP ka kyrshan ïa kane bad ka ka rah ruh ha Assembly ban ïakren ïa kane ka mat kan pynshisha da ki kam ym tang ka jingkren pynlait jynhaw na ka shyntur," u la bynrap.
U la ong ba namar lada rah ïa ka Winter Capital bad ka Additional Secretariat sha Ri-lum Garo kan wanrah ruh ka roi ka par sha kine ki thaiñ kiba dang donkam bunbah ki kam pynroi.
Shillong, Lber 31: Ka Hynñiewtrep national Youth Front (HNYF) East Khasi Hills ha ka sngi Thohdieng ka la leit ban ïakynduh bad u General Manager jong ka NEPPCO ba dei peit ïa ka Human Resource ha kaba ïadei ba ka jingthmu jong kane ka tnat pynmih bording ka sorkar India ban pynlong ïa ka jingrakhe ïa ka Raising Day ha ka sngi u Blei khnang ba ki nongtrei ba dei Khristan jong kane ka corporation kin ym shah pynbor ban wan shim bynta ha kane ka jingrakhe.
Haba kren sha ki lad pathai khubor u General Secretary ka HNYF East Khasi Hills u Bah Tyllibor Swer u la ïathuh ba hadien ka jingïakynduh bad u Genral Manager u la ïathuh ba namar kane ka sngi ka dei ka sngi u Blei na ka liang ka corporation kam shym la pynbor ïa ki nongtrei ban wan shim bynta sha kane ka jibgrakhe hynrei ka ai mon laitluid ïa kiba don ka mon ban wan shim bynta.
U la ïathuh ruh ba namar kane ka sngi rakhe ïa ka jingsdang ka NEPPCO la ju leh ha man ka 2 tarik u Ïaiong u General Manager u la ïathuh ba kam dei ka jingleh khnang ka NEPPCO ban pynmong ïa ka jingsngew ki riewngeit Khristan hynrei ka ba la ju leh man u snem ha ka 2 tarik u Ïaiong bad namar mynta u snem ka dei ka sngi u Blei na ka liang ka Corporation kam pynbor eiei ïa ki nongtrei ban wan shim bynta beit la ïathuh u Bah Tyllibor.
Shillong, Lber 31: U MLA ba dang shu shah jied na Mawryngkneng Constituency u Bah Heavingstone Kharpran haba ai jingkren ha ka jingpynkup burom da ka Dorbar Shnong Sohryngkham Pyllun ha ryngkat ka jingïatreilang bad ka VPP Sohryngkham kaba la pynlong ha ka sngi Balang, u la ong ba ha ka jingshisha kam pat dei satia ïa u ban shah pynkup burom hynrei namar ba u dang shu jop namar kiba bun ki kam kiba u angnud um pat lah ban pynurlong.
“Ka jingjied ki paidbah ïa nga kum u kyrtong ka VPP da ka jingied khlem khmih lynti nongkylliang eiei ka la dei ka ram kaba ngan hap siew da ki kam ha kine ki san snem da kaba pyndonkam hok ïa ka bor bad ka iktiar ba u paidbah u pynkup," ong u Bah Heavingstone.
U la ong ruh ba ha ka jingshisha na ka liang jong u kum u MLA hadien ba u la jop u la leit biang sha u paidbah ka Mawryngkneng uba la ibit ban phah sha ïing dorbar thaw aiñ ba ai khublei, “hynrei ban ïoh ka jingpynkup burom ka long kaba ngam pat khmih lynti namar ym pat don kawei ruh ka kam kaba nga la lah ban pynurlong noh hynrei nga kular ba ha kine ki san snem kiban wan ngan pyrshang ban ai ïa kaba bhatam ban ai ka jingshakri hok ïa u paidbah," ong u Bah Heavingstone.
Ha kane ka sngi ba la pynkupburom ïa u Bah Heavingstone la wan ban sakhi lang da u Syiem khynnah ka Hima Khyrim u Paiem Habapan Syiem, u Sordar ka Sohryngkham, ki nongïalam ki niam bad ki balang bad kiwei kiwei ki riew rangbah nalor ki paidbah kiba la wan sakhi lang ha kane ka sngi.
Shillong, Lber 31 : Ka Sorkar kala pyntip hapoh ka ïing Bishar High Court jongka jylla , ba ka jingmaramot ïa ka surok Jowai bypass yn pyndep noh hapoh u bnai Jylliew mynta u snem.
Ka Sorkar kala pyntip ïa kane hakhmat ka ïing Bishar kaba shong bishar ïa ka mukotduma bala mudui da u Bah Kynjaimon Amse.
U Additional Advocate General ula pyntip ba u Contractor, uba la ieh noh shipor ïa ka kam hadien ka jingbym ïamynjur ia ka jingpan pynjlan ia ka jaka trei hynrei mynta ula wanphai bad la ai biang ïa ka work order ba un maramot ïa ka bypass naduh Thadlaskein haduh Mihmyntdu, kaba la buh ban pyndep hapoh u bnai Jylliew, 2023.
Ka ïing Bishar kala bthah ba kane ka kam kan wan biang sha ka jingshong bishar ha ka taiew ba nyngkong jong u bnai Jylliew ban ïoh jingtip ïa ka jingïaid jong ka kam.
La pyntip na ka bynta ka National Highway Authority of India (NHAI) ba ka shi lynter ba sah jong ka surok hapdeng ka Jowai bad Ratacherra lah dep ban maramot mynta.
Ka Jowai bypass ka dei kaba la khmih da ka Tnad PWD(Road) ka Jylla.
Ka Iing Bishar kala buh ban bishar biang ia kane ka kam ha ka 5 tarik u Jylliew, 2023.
Shillong, Lber, 31: Ka Sorkar Meghalaya Democratic Alliance-2 ba ïalam da ka National People’s Party ka la thung 21 ngut ki MLA kum ki Chairmen, Co-chairmen bad Adviser ha ki tnat treikam bapher bapher.
U Bah Metbah Lyngdoh uba long u President ka UDP u la shah thung kum u chairman jong ka Meghalaya State Planning Board katba u Myntri barim ka Sorkar Jylla u Bah Lahkmen Rymbui u la shah thung kum u Chief Adviser jong ka Sorkar Jylla.
Kiwei pat ki MLA ki kynthup ïa u LD Sangma kum u Chairman jong ka Meghalaya Resources & Employment Generation Council, u JD Sangma kum u Chairman jong ka Meghalaya Economic Development Council, u Jim M.
Sangma kum u Chairman jong ka Forest Development Corporation Ltd, u IBK Sangma kum u Adviser jong ka Sorkar Jylla halor ka tnat Forest, u Brenning A Sangma kum u Chairman jong ka State Government Programme Implementation & Monitoring Committee, u AB Marak kum u Chairman ka Meghalaya State Development Resource Commission, u Bah Banteidor Lyngdoh kum u Adviser jong ka Sorkar Jylla ha ka tnat Agriculture & Farmers Welfare, u PR Marak kum ku Chairman jong ka State Level Public Grievances Committee, u Bah Sanbor Shullai kum u Chairman ka Meghalaya Tourism Development Corporation Ltd, u Bah D.
Lamare kum u Chairman jong ka Meghalaya State Housing Board, u Bah M.
B Kurbah kum u Co-chairman jong ka Meghalaya State Planning Board, u Bah Mayralborn Syiem kum u Chairman jong ka Meghalaya State Health Advisory Board, u RG Momin kum u Chairman jong ka Meghalaya Mineral Development Corporation Ltd, u Rupert Momin kum u Chairman jong ka Meghalaya New & Renewable Energy Development Agency, u M.
