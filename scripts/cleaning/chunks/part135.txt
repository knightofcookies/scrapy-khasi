Nongstoiñ, 08 Risaw:Tang hadien katto katne sngi ba ka Party Peoples Democratic Front (PDF), kaba dei ruh ka seng sain pyrthei kaba dang thymmai ka la ioh ban bsuh khlieh sa ha Rambrai Jyrngam Konstitwensi, u Rupang u la ioh lad ruh ban iakren bad u MLA katei ka thaiñ u bah KP Pangniang ban kylli ia ka jingsngew ka jong u halor ka jingdon jong katei ka seng, namar kiba bun kiba la leit pyniasoh sha katei ka seng, ki dei hi ki briew kiba la ju iadon ha syndah bad u tei u MLA, khamtam u kyrtong jong ka PDF u ban iakhun pyrshah ia u ha ka election 2018.
Ha kaba nyngkong eh u bah Pangniang u la ong “Nga ai khublei ia u" bad ha kaba iadei ba ka PDF u bah Pangniang u la ong ba ka PDF kam don ia ki nongrim la jong, hynrei ka shu bud ia ki nongrim jong ka HSPDP bad ka 133 klur kumba la iohi mynta ka la long ka jaka rieh tngen kaba khraw ia ki MDC bad ia kiwei kiwei kiba don ka jingthmu ban ialeh ia kane ka MLA election, khamtam ka party PDF bad ka jingmih jong ka PDF ruh kadei lyngba katei ka skhim.
“Ka jingmih jong katei ka skhim ka dei ka lyer bih, namar lyngba katei ka skhim la lah ruh ban phom ia ka party PDF khamtam ki MDC kiba ioh ia katei ka skhim ki bym shym la ioh mynno mynno ha ka history jong ka KHADC kaba la long palat ban ia ka skhim jong u MLA, katba ha ka por ba long MDC ma ngi ka long tang ha ki lak ha ka shi snem bad nalor katta ha u 2014 – 15 ym don skhim MDC, namar ka Sorkar Jylla kam shym la pyllait ia ka phon bad mynta lei lei la iohi ba tang 100 klur ei ei katkum ka mang tyngka jong ka Assembly ba nang pass na ka bynta ki District Council" ong u bah Pangniang.
Shuh shuh u la ong “Lada ka Sorkar NDA kan dang iai bteng ban ai ia ka spah sha ki District Council kan long kaba don bok bad lehse ki ba bun ki nongmih khmat jong ngi lada kim jop MLA, ka la biang ia ki ban long ki nong mih khmat ban ai ka roi ka par, hynrei lada kane ka skhim kam wan man ka por bad ka long tang shisien kan kylla long pynban ka erbih ia ka Sorkar MUA ne ia ka election 2018, namar ha ka jingpeit jong nga nyngkong eh hi ka ktah ia ka sorkar MUA, namar ka sorkar MUA kam ju don kano kano ka jingiarap kaba kyrpang na kabynta ki MDC bad ha kajuh ka por ka long ruh ka jingklumar khlieh kaba jur ia ki MDC, namar ba bun ki MDC mynta ki ia soh bad ka PDF halor ka bhah jong ka tei ka klur pynban hadien katto katne sngi bad katto katne bnai la iohi ruh ha ki kot khubor ban pynshisha ia katta ka long ba bun ki MDC ki lah ban phai dien noh na ka PDF lehse bym ioh ia kane ka bhah kaba biang na kane ka klur bad nga pynshisha hangta ba kane ka dei ka lyer bih ia ki nongmih khmat khamtam ia ki MDC hapoh ka District Council.
Ym tang katta, katkum ka jingjia ba lada ka Sorkar India kam bteng ia ka jingiarap ia kine ki District Council ha man la u snem, imat kalong tang ka jing test acid ia ki nongmih khmat ki bym iohi jngai ba kin ia kynthih ruma na kawei ka seng sha kawei pat ha ha ka election ka ban wan khamtam ia kito ia kito ki MDC kiba ia shongshit bha ban ialeh ia ka election MLA.
Nongstoiñ, 08 Risaw:Kawei ka longkmie kaba la 45 snem ka arta na ka shnong Lyngdoh Masi, kaba dang hap hapoh ka Mairang Police Station West Khasi Hills District, ka la kynnoh ba ka la shah shoh shah dat bad shah pynkhlem rain ha ki ar ngut ki longkmie kiba dei ruh artad ki shi kmie shi khun.
Katkum ka tyllong khubor ba la ioh lum da u nongthoh khubor, la ong ba katei ka jingjia kala jia ha ka 1 tarik mynta u bnai ha kapor kumba 4:00 baje nohsngi, ha kaba kitei ki shi kmie shi khun; ki la suba sniew ba katei ka longkmie ka don ka jingiadei sop sop bad u lok jong katei ka khun bad kumta ha katei ka sngi, ki la leit ban shoh ia katei ka longkmie da kaba ki la ot ruh da ka blade na ki bynta jong ka khmut bad khap ruh ia u shniuh khlieh.
Shuh shuh hadien katei ka jingjia, katei ka longkmie kaba la shah shoh ha ki shi kmie shi khun mynha ka sngi Saitjain jong ka taiew ba la lah ka la leit ban ujor syndon da ka ehajar pyrshah ia kitei ki shi kmie shi khun ha Mairang Police Station.
Hadien ba ki pulit ki la ioh pdiang ia katei ka ehajar na katei ka longkmie kila register ia mukotduma katkum ka Case No.
37(10)17 U/ S 341/325/34 IPC, bad ka jingtohkit na ka liang jong ki pulit ka dang shakhmat khang ban lap ia ki jingshisha.
Shillong, 8 Risaw:2 ngut ki la iap hashen katba 6 ngut kiwei pat ki la mynsaw ha ka jinghap kawei ka kali Bolero ha kawei ka riat kaba la tip kum ka Lewlynen kaba don hajan ka shnong Kongthong-Khad-ar shnong.
Ki 2 ngut kiba la iap hashen ki dei ki shi kpa shi khun kiba la tip kyrteng kum u Plidar Riahtam (kpa) uba la don kumba 70 snem karta bad uwei pat u dei u Hobar Khongsit (khun) uba la don kumba 50 snem eiei karta.
Kiba la mynsaw ki dei kiba la tip kyrteng kum u Brui Khongrymmai, u Kiewdorlang Riahtam, u Dawanlam Khongsit, u Tarwell Khongsit, u Rantu Khongsit bad u Dumpohnong Khongsit.
Ia katei ka kali kaba don ia u Number ML 05 F 1601 la niah da u Kiewdorlang Riahtam.
Katei ka jingjia ka la jia ha ka por 12 baje eiei shiteng sngi ha kaba kitei ki 8 ngut ki la mih na ka shnong Kongthong ban leit thied jingthied na Khrang, hynrei tang katto katne minit ba ki la mih na shnong haba ki la poi kham shaneng jong ka shnong Kongthong ka kali jong ki ka la hap ha katei ka riat sharing kaba jrong.
La iathuh ba katei ka kali ka la tyllun naduh na kliar riat haduh ban da poi ha trai riat.
La iathuh ba katei ka Bolero ka dei kaba u bah Rantu Khongsit u dang shu thied thymmai na kiwei pat ki briew (Second Hand).
Uwei na kiba mynsaw jur la pynkit sha Civil Hospital, Shillong, don kiba la leit kit sha shnong Wahkhen ban phah kem, don pat kiba phah sumar sha katei hi ka shnong.
Shillong, 8 Risaw:Ka NPP ka la kob ba kan synshar marwei ha u 2018 bad kan ioh kumba 30 ngut tam ki MLA na ki 60 tylli ki konstitwensi ba kan pynieng kyrtong.
Haba kren ha ka jingialang kaba la long ha ka 7 tarik u risaw ha Pynursla, u Conrad K Sangma President rangbah katei ka seng u la ong ba ka NPP kan ioh kumba 15 ngut tam ki MLA na ri Lum Garo bad kumba 20 ngut tam na ri Lum Khasi-Jaintia.
“Ki dang don shibun bah ki nongialam bad ki politishian kiba la ih bha ki ban dang wan ia soh bad ka NPP, ki dang ruh bun ki MLA ki ban wan iasoh" ong u Conrad haba kren paidbah ha ka jingialang rung NPP, ki nongkyrshan u bah Prestone ha Pynursla.
U Conrad u la ong ba kitei ki nongialam kiba la ih bha ha ka saiñpyrthei ki don ia ka thong ban wanrah ia ka Meghalaya ba thymmai ha u 2018 bad ki la phai khmat sha ka seng NPP ka seng kaba don ia katei ka thong.
Utei u nongialam ka NPP u la iathuh ba ka jingkhlaiñ bad ka jingkiew sted ka NPP ha kine ki sngi ka la buh ia ka seng Congress ha ka jakhom khait bad u myntri rangbah ka jylla u Dr.
Mukul Sangma uba ialam ia katei ka seng u la king khlieh bad ka la pynlong ia u ban kren kulmar kat shaba lap ba shem da ki jingkren ki bym shong nongrim haei haei ruh.
U Conrad u la ong ba u Dr.
Mukul u don hapdeng ka jingkhynñiuh bad jingartatien ialade ruh la un dang jop ne-em ha ka elekshon 2018, “Ka jingtieng jong u Dr.
Mukul ha kine ki sngi ka la pynlong ia u ban ia khun syndon 2 tylli ki konstitwensi hynrei ngan ong ia phi ba un rem ha baroh 2 konstitwensi" ong u Conrad.
Shuh shuh u la ong ba ka seng Congress ha kine ki sngi ka la ia kynduh jingeh kaba khraw ha kaba don lei lei ki konstitwensi kaba kam ioh kyrtong ban pynieng ruh, “Dang mynhynnin nga wan sha Amlarem, nga kylli na ki paidbah katno ngut ki ban ia khun elekshon, ki iathuh ba uwei dei u ba hStephan Mukhim, nangta u bah Lakmen Rymbui ka UDP bad ban R.
L Tariang ka BJP, nga kylli ia ka seng Congress ki jubab ia nga ym don shuh ba kwah ia khun Congress mynta" ong biang u Conrad.
U Conrad u la iaroh ia ka jingstad ki paidbah ka thaiñ Pynursla ban phah nongmihkhmat sha ïng dorbar Thaw-aiñ kum u bah B.
B Lyngdoh bad u bah Prestone bad u la ong ba u kyrmen ba ha u 2018 ruh kin phah ia kum kitei ki briew kiba lah ban wanrah jingkylla ha ka jylla.
U James K Sangma MLA ka NPP na Dadenggre konstitwensi u la ong ba ha ka elekshon MLA 2018 ka Congress na ri lum Garo kan ym jop palat ia ka 5 ngut ki MLA.
U la ong ba ka jingjot ka seng Congress ka dei na ka jingleh donbor jong u Dr.
Mukul Sangma ha kiba bun ki liang.
U la kynnoh ba u Dr.
Mukul um ju pyrkhat ia ka jylla hynrei ki jingmut jingpyrkhat jong u ki leit beit tang sha Ampati ka konstitwensi kaba u mihkhmat, “U Dr.
Mukul um dei u myntri rangbah ka Meghalaya u dei u myntri rangbah ka Ampati" ong u James haba pyntip paidbah ba wat ka Agricultural University kaba la mang tyngka na bynta ka Ri-Bhoi ruh u la rah noh sha Ampati.
Ha katei ka jingialang paidbah u James u la iaroh ia u MLA ka Pynursla u bah Prestone Tynsong ,"U bah Prestone u dei u briew uba la wanrah shibun ka roi ka par ia ka thaiñ Pynursla, nga burom ia u lada ong kumno kumno ruh, ban ia ujor lei lei ia ki kam jong u bad ki kam jong ki MLA ha ri Lum Garo ym ia hap shuh haei haei ruh" ong u James da kaba kdew ia ka Phulbari konstitwensi ka konstitwensi kaba mihkhmat da u Lamphang ka ïng Dorbar Thaw-aiñ ka jylla u Abu Taher Mondal.
Shillong, 9 Risaw:Ka seng MPUF-EJHD, kawei na ki sengbhalang kaba juh peit ia ka bha ka miat u paidbah ka thain mynta ka sngi, ha ryngkat ka jing synranlang ka Central governing Body, ki la leit hiar syndon sha katei ka jaka ba pyntrei ia katei ka projek sam um bam jong ki san shnong kaba don ha ka shnong Rymbai.
Ha kane ka jing hiar ka seng ka lyngngoh ban iohi, namar ba ia katei ka project la shu ieh khongreng ia ka khlem da don ba buddien, naduh ba la jop u Ma Justine Dkhar kum u MLA ka thain, namar ba ia katei ka project la wanrah ha ka por ba u Ma Nehlang lyngngoh, u dei u MLA ka thain.
Kaba ipang nud shuh shuh ban peit ki iing ki ba don hangtei ki ban pyndonkam kum ki power house, ki la long pynban ki jaka leh kam awria bad ka jaka iadih kiad jong ki runar bad ki mrad ruh ki pynlong ia katei ka iing kum ka iing jong ki.
Ha ka jing shisha katei ka project lada lah ban pyndep ha ka por ba biang, kan long ka jing kyrkhu ia ki san shnong namar ba ka dei kawei na ki jingeh kiba ki paidbah jong ka thain 6-khliehriat constituency, ki ia kynduh bha bad kham bun na ki shnong khamtam kiba don ha khapsor, ha ka por tlang ki hap ban thied ia ka um ban ioh pyndon kam, ha kaba kiba duk ki shem jynjar bha ban thied khamtam ha kum kane ka por ba shah khang tih dewiong.
Kat kum ka jing tip jong ka seng, ha katei ka jaka ba pyntrei ia katei ka project dang don sa kawei pat ka project sam um jong ka Sutnga kaba la iaid shait shait bad kaba pyntrei dang katto katne ka la jan dep.
Shillong, 09 Risaw:Katkum ka kyndon ba la buh da ka Reserve Bank of India (RBI) ha ka ri, ka jingai ram ki bank ka dei ban long 60 percent katkum ka Credit-deposit ratio, hynrei ha ka jylla Meghalaya, ka jingai ram ki bank ka long tang 30.
31 percent katkum ka rekod jong u snem 2017.
Ia kane la pynpaw da u myntri ba peit ia ka tnad lum khajna ka sorkar jylla, u Zenith M Sangma haba kren ha ka jingialang ha ka iew MUDRA kaba la pynlong mynta ka sngi ha nongbah Shillong.
“Ka CD ratio jingthep bad jingairam ki bank katkum ka rekod kaba kut ha u Jylliew 2017 ha ka jylla, ka long tang 30.
31 per cent kaba duna palat na ka kyndon ba la buh ha ka ri kaba dei ban long 60 per cent", la ong u Zenith bad bynrap, “Ki don 395 tylli ki bank ha Meghalaya bad 51 percent ki don ha jaka nongkyndong ha kaba ka jingdon jong ki Rural ATM ka long tang 20 per cent".
Ki don 36 tylli ki bank ha ka jylla, kynthup 21 tylli ki public sector bank, 10 ki bank shimet bad kawei ka regional rural bank bad 4 tylli ki cooperative banks.
U myntri u la ong ba ia ka jingpyniaid kam jong ki bank, la peitngor bha da ka sorkar man ka shi powa ka snem ba la khlieh da u chief secretary.
Ha kajuh ka por, u myntri u la ong ba ki briew ha jaka nongkyndong ki duna bha kiba ioh jingmyntoi na ki bank, khamtam ha ka rukom ioh ram namar ba kim tip bad kim nang lynti kumno ban leh bad namar kane, la shim kabu ki riew shimet kiba ai ram bad oh da ka sut kaba heh na ki briew.
Hynrei ka jingpyntreikam ka sorkar pdeng ia ka MUDRA ka la plie lad bad ka la jingmyntoi ia ki paidbah ban tip kumno ha kaba iadei kam bad ki bank khamtam ban wad ram haba donkam ban seng ia ki kam ki jam.
U la ong ba ka sorkar ka la ju phah ia ka jingbthah sha ki bank ban pynlong ia ka jingialap ne pynshai paidbah man ka shisien ha ka lai bnai shaphang ki bank ba ki briew kin tip bad kin sngewthuh ha kaba iadei bad ki bank.
Ha ka snem 2016-17, la pynlong 785 sien ka jingleit pynshai paidbah ha kaba iadei bad ka jingiadei bad ki bank bad ia kane la leh da ki bank bapher bapher ha ka jylla.
Bad haduh u Jylliew 2017, la pynlong 258 tylli ki jingpynshai paidbah shaphang ban pynsngewthuh ia ka jingmyntoi ba ki paidbah kin iadei kam bad ki bank nalor ki skhim ba la pyntreikam da ki sorkar.
Ia kane la pynlong da ka Meghalaya Institute of Entreprenuership (MIE) bad ka Meghalaya Basin Development Authority (MBDA), la iathuh u myntri.
U Zenith u la ong ba ka ram Mudra kan long ka jingmyntoi ia ki paidbah khamtam sha ki nongkyndong ba kin ioh ram na ki bank ba ki seng ia ki kam ki jam jongki khamtam ia ki samla.
“Ki bank ki dei ban sngewthuh ba ki maki ruh ki dei shi bynta ban kyntiew ia ka roi ka par jong ka jylla bad ka ri", la ong u Myntri.
Shillong, 09 Risaw:Ki samla pule ka Kalpataru Academy ki la sah ha ka lyngngoh ngain hadien ba kane ka jaka pule jongki, ka la dei kaba shu thok bad khlem pat ioh satia ia ka jingithuh na ka Board of Higher Secondary School Education (BHSE) Delhi, kaba la wan ban plie ban ai jinghikai ha kane ka jylla.
Kine ki samla ki la iakynduh jingeh namar ki bthah ia kine ki samla ba ki dei ban ialeh ia ka eksamin matrik, kaba ki la dep pass bad ki pule mynta ha ka ia ka klas XII.
Mynta ka sngi hadien ba ki la iakynduh ia u Principal kane ka jaka pule u Debasish Chakraborty kiba la pynpaw ia ka jingbitar ia ka jingshah ban ialeh biang ia ka eksamin matrik hadien ba ki la dep pass mynshwa bad mynta ki dang pule ia ka klas XII.
“Ngi la dep pass ia ka klas X bad mynta ngi mut ban ialeh ia ka klas XII hynrei ka bor pyniaid ka Kalpataru Academy ki la ong ba dei ban ialeh ia ka matrik.
Ngim kwah ia kata, ngi kwah ban ialeh ia ka klas XII kumba ngi dei hok", la ong kawei ka samla.
Ka la ong ba ki samla pule kane ka skul kumba 200 ngut eiei, kim tip ba kane ka jaka pule ka dei kaba shu thok bad ki tip ynda la ioh hukum na ka Kashari ba ka dei kaba thok.
“Ngi kwah ban ioh ia ka jingbishar hok", la ong kine ki samla bad bynrap, “Ki la iathuh ba ki jaka hikai kim pdiang satia ia ki haba ki leit wad admishon.
Ka High Court ka Meghalaya ha ka jingbishar ha ka 19 tarik mynshem bnai, ka la hukum ia ka sorkar jylla ba ka dei ban pynthikna ba kan shim ia ki lad ki lynti ban pynthikna ba kine ki samla kim dei ban duh ban ialeh ia ka eksamin klas XII.
Ka la hukum ba ka sorkar ka dei ban pynlong da ka eksamin ba kyrpang ia kine ki khynnah ban pyndep ia ka jingpule jongki bad ki dei ban pyndap phom ha ne shwa ka 15 tarik Risaw, 2017, ha kaba ka MbOSE ka dei ban ai ia ka syllabus.
Ha ka jingshisha, ka tnad pule puthi ka jylla ka la ai ia ka jingithuh ia kane ka Kalparu Academy ha u Nailar 2015 hynrei hadien ba ka lap ba ka dei kaba shu thok bad ka bym pat ithuh da ka Board of Higher Secondary Education (BHSE) Delhi bad na ka tnad School Education & Literacy, ka tnad Human Resources Development, ka tnad pule puthi ka Meghalaya ka la weng noh ia ka jingithuh ha ka 8 tarik Jylliew 2016.
Ha kawei ka liang, u Principal u Chakraborty u la ong ba kam dei kaba thok namar ba u la ioh ia ka jingithuh na ka sorkar Meghalaya bad u la pynlong ia ka kum ka jaka ai jinghikai kum ka NIOS.
U la ong ba u la buh nongiasaid ain ban iasaid ia kane ka mukotduma ha ka High Court ban pynthikna ba ki khynnah kim dei ban shah ktah.
“Nga shu iarap da kaba hikai ia ki khynnah lyngba kane ka Academy", la ong u Chakraborty.
Shillong, 9 Risaw:Ki MDC ka Liangpyrshah ha KHADC ki la pynpaw ka jingbitar ia ka Executive Committee (EC) ba ialam da ka PDF namar ka jingshah pynngat ha ka khajna Goods and Service Tax (GST) ia ka MDC skhim.
Namar katei ka daw ki MDC ka liang pyrshah ki la rai ban rah ia katei ka mat ha ing dorbar ka KHADC ban iatai sani bha.
Haba kren sha ki nongthohkhubor u nongialam ka Liang pyrshah u bah Manstudy Nongrem u la ong ba yn rah ia katei ka mat ha ing dorbar.
U la ong ba bun na ki briew kiba la pyntrei ia ki MDC skhim kim dei satia ki kontraktor, hynrei ka jinghap ban siew ia ka GST ka la pynduh nong ia ki.
U la ong ba ka EC ka dei ban shim ia ka jingkitkhlieh halor katei ka bynta bad ka de iban ai jingshai namarba ki ophisar jong ka Council ruh kim don jingtip eiei halor katei ka bynta.
U bah Donkupar Sumer MDC ka UDP na Umsning u la ong ba mynshuwa ka EC ka la kular ban pyllait ia ka MDC skhim na ka GST hynrei mynta pat baroh ki skhim jong ki MDC ki hap siew ia ka GST.
Ha katei ka jingialang jong ki MDC ka Liangpyrshah la donlang u bah Teinwel Dkhar MDC ka UDP na Shella konstitwensi, kong Teilinia Thangkhiew ka HSPDP, Lamphrang blah ka Congress, Process T Sawkmie ka Congress, Samlin Malngiang ka HSPDP bad kiwei.
Kham hadien la ioh jingtip ba u CEM ka KHADC un khot jingialang lashai ka sngi ia baroh ki MDC ka KHADC ban ia kren halor katei ka bynta.
Shillong, 9 Risaw:“Ka State BJP Meghalaya ka don ban ong ba kam dei tang ka NPP kaba la shim khia ia kine ki issues, ki nongialam jong ka BJP ki la shong jingialang kyrkieh ha ka ba iadei bad kitei ki mat" ong ka kyrwoh na U bah JA Lyngdoh Vice President jong ka seng BJP ha ka Jylla.
Ka seng BJP, ka pynshai, halor ka jingpynmih khubor, ba ka NPP, ka kam, ba ka la thoh sha u myntri rangbahduh ban pyrshah, halor ka jing pyntreikam ia ka Good Governance Day ha ka Sngi Christmas bad ka Digital Day ha ka Sngi Good Friday.
Ha ka jingialang kaba la long ha Nongbah Delhi, ha ka 16tarik Naiwieng 2016, halor ka mat jong ka Good Governance Day, ka BJP Party, ka la phah da ka jingthoh ban buh ha khmat katei ka jingialang lyngba u General Secretary ha kato ka por U Bah David Kharsati ban pynsngew ba ha Meghalaya yn nym lah ban pdiang.
“Ha kajuh ruh ka rukom ngi la shim khia ruh ha ka ba iadei bad ka Digital Day kaba iahap ha kane ka Good Friday ba la dep.
Ngi la buh ia ka jingkyrpad shaduh u Prime Minister Narendra Modi.
Wat ka 17th North Shillong Mandal Committee ruh ka la shong kyrkieh bad phah jingkyrpad shaduh u Prime Minister" ong ka kyrwoh bad ka ong shuh shuh ba kam dei kaba shisha ban ong ba ka dei tang ka NPP ka ba shim khia ia kine ki mat.
Ka Ibarisha Lyng-doh, 24, ka khun jong ka kong Hunnily Lyngdoh bad U bah Pilgrim Marbaniang, ka la shah khot sngewbha ban long kawei na ki nongbishar jong ka 4th Asia Pacific Choir Games & Grand Prix of Nations Colombo 2017, ka ban long ha Colombo, Sri Lanka, naduh ka 21tarik haduh ka 28tarik Risaw, 2017.
Ka INTERKULTUR, kaba dei ka kynhun kaba na Germany, ka niew ba ka samla Ibarisha, ka dei kawei na ki nongrwai ba kynsai jong ka Shillong Chamber Choir.
Ka samla Iba, kan dei tang kawei ka nong India, ka ban mihkhmat bad katei kan ia treilang bad kiwei pat ki dkhot kiba na UK, Norway, USA, South Africa, New Zealand, Singapore, China, Indonesia, Myanmar bad na Philippines.
Kin don phra kynhun ki nongrwai, ki ban shim bynta ha katei ka jingiakob bad kitei kin kynthup ia ka KC Lights (Meghalaya), ka Nagaland Chamber Choir (Nagaland), ka Ao Naga Choir (Nagaland), ka Mizo Cardinal Choir (Mizoram), ka Salvation Singers (Mumbai), Beat Choir (Chennai), ka Madras Musical Association Choir (Chennai) bad ka Sargam Choir (Chennai).
Shillong, 9 Risaw:Shuwa ba u MDC ka KHNAM na Jaiaw konstitwensi u bah Adelbert Nongrum un wanrah ia ka jing bym shaniah shuh ia ka Executive Committee ka KHADC, ha ka dorbar ka ban long sdang naduh ka 12 tarik mynta u bnai, u CEM ka KHADC u bah Pynshngaiñ N Syiem u la pynjemnud ia u da kaba sdang ban pyni kam halor ki jingdawa jong utei u MDC.
Mynta ka sngi u CEM u la lum ia ka jingialang jong ka EC bad haba kren sha ki nongthohkhubor, u la iathuh ba ka EC ka la shim ia ka rai ban pynduh pyndam noh 134 tylli ki laisen khaïi sha ki bar jylla lane ka Trading License (TL) na ki 450 tylli kiba la ai naduh u snem 2014 haduh u 2016.
U la ong ba nalor kiba la pynduh noh haduh 134 tylli ki dang don pat sa 108 tylli kiba u dang pan jingshai, namar ka jingbymlah ban pynbit pynbiang katkum ki kyndon jong ka Trading by Non Tribal Act.
U CEM u la iathuh ruh ba ka EC ka la rai ban pynduh pyndam noh ia ki Ejen kiba ka District Council ka la thung na ka bynta ka Laisen bylla sngi lane ka Labour License (LL) bad kitei ki 2 ngut ki Ejen kiba ka Council ka la pynduh pyndam noh ki long u bah Pynshngaiñ Nongbet bad u bah Felix Kharpuri kiba la thung ha u 2016.
U la ong ba ka jingpynduh pyndam noh ia ki ka dei namar ba ka rukom treikam jong ki kam shym la pynmyntoi satia ia ka District Council.
Shuh shuh u la ong ba ia ka Rules 128 , ka komiti ba la khlieh da u bah H.
S Shylla ka la dep ban ai ia ka jingmynjur jong ka sha ka EC hynrei ka EC mynta ka sngi ka la rai ban phah biang sha ka komiti khnang ba kan ioh ban pynbeit bha, namar ba ka jingai jingmut jong ki ka ia tyngkhuh bad ka Para 2 jong ka 6th Schedule bad ba ka ia tyngkhuh ruh bad ka jingtyrwa ban pynbeit thymmai ia ka 6th Schedule.
U bah Pynshngaiñ u la ong ba la phah sha ka komiti khnang ba kan pynleit jingmut bha biang ia katei ka jingmynjur jong ka.
Lah ban kdew ba kitei ki 3 tylli ki mat ki dei kiba ka KHNAM ka la dawa na ka EC kaba ialam da ka PDF.
Lah ruh ban kdew ba u MDC ka KHNAM u bah Adelbert Nongrum u la weng noh ialade na ka jingkyrshan ia ka PDF halor kitei ki 3 tylli ki mat hynrei shuwa ba ka ing dorbar kan ia kren ia ka NC ba la wanrah da ka liang pyrshah u CEM u la wanrah da ka rai ha ing dorbar halor kitei ki 3 tylli ki mar bad ha katei ka por u bah Adelbert u la kynran dien noh ban ia don bynta lang ha ka liang pyrshah bad u pep dorbar ha ka sngi ba iatai ia ka NC.
Hynrei khyndiat sngi mynshuwa u la pynbna ha ki kotkhubor ba un wanrah NC ha kane ka dorbar ba mynta ka ban sdang ha ka 12 tarik u risaw bad u la shim ba katei ka rai ba u CEM u wanrah hapoh dorbar ka dei ka jingshah thok jong u.
Shillong, 9 Risaw:Ki khubor ki la saphriang bha ha kine ki sngi ba u nongialam ba hakhmat ka seng Congress na ri Lum Jaintia u bah Lahkmen Rymbui un ia khun na ka seng UDP ha ka elekshon MLA 2018 na Amlarem konstitwensi.
Haba ia kren pat bad ki nongialam ka UDP na ri Lum Jaintia, ki la iathuh ba ka jingiakren hapdeng jong ki bad u bah Rymbui ka dang iaid shakhmat bad kam pat poi sha kaba kut, hynrei ka rai ba khadduh kan long ha kaba kut u ne u bnai lane ha ka taiew ba nyngkong jong u Naiwieng.
U bah Rymbui u dei u nongialam ka Congress uba peit ia ka ri Lum Jaintia.
Lah ban pynkynmaw ba ha ka sngi saitjaiñ jong ka taiew u Conrad K Sangma President ka NPP haba kren paidbah ha ka jingialang kaba la long ha Pynursla, u la ong ba u la kylli ia ki kyrtong ki ban ia khun na Amlarem konstitwensi ha u 2018; ha ka jingialang ba u leit sha Amlarem bad la iathuh ha u, ba ki kyrtong haduh mynta ki long u Stephan Mukhim, Lahkmen Rymbui ka UDP bad u bah R.
L Tariang ka BJP bad haba kylli ia ka seng Congress, u la ong ba la jubab ha u ba ym don ba treh ia khun Congress na katei ka konstitwensi.
Hynrei mynta ka sngi ha ka kyrwoh khubor u President ka Amlarem Block Congress Committee u bah L.
B Sumer u la kyntait ia katei ka jingkren u Conrad bad u la ong ba u bah Rymbui un ia khun na ka seng Congress bad u la dep thep ia ka aplikeshon aplai tiket sha ka MPCC.
Shillong, 11 Risaw:Ka iing dorbar kaba la dep ka la pdiang ia ka Meghalaya Legislators Salaries and Allowances (Amendment) Bill, 2017 ban pynkiew sha ka T.
2.
10 lak (ar lak shiphew hajar) ka tulop jong ki MLA, hynrei mynta ka sorkar, ka la pynhiar noh sha ka T.
2.
2 lak (ar lak ar hajar) shi bnai.
“Ka jingialang ka kynhun myntri mynta ka sngi, ka pynhiar noh ia ka tulop jong ki MLA namar ba ka sorkar kam kwah ba ka tulop jong u Myntri Rangbah bad u Symbud Myntri Rangbah kan kiew lang", la ong u Dr Mukul Sangma hadien ba la wai ka jingialang ka kynhun myntri.
U la ong ba lada pynkiew ia ka tulop jong ki MLA, hap ban pynkiew lang ia ka tulop jong ki myntri sorkar ruh nalor u Myntri Rangbah, u Symbud Myntri Rangbah ruh bad ban pynthikna ba kan long kaba beit bad kaba biang, la rai ban pynduna noh ia ka tulop jong ki MLA.
U Myntri Rangbah u la kyntait ba ka jingpynhiar biang ia ka tulop ki MLA ka dei namar ba ka sorkar ka hiran pisa ne ka dei ka buit saiñ pyrthei ban khring ia ki paidbah.
U la ong ba ki politishian kim leh tang na ka bynta ka jingmyntoi jongki kumba la mutdur ki paidbah hynrei ki leh ia ka bha na ka bynta ka jingbha jong ki paidbah baroh.
“Kano kano ka rai kaba bha, hato yn shu mutdur ba ka dei ka jingthmu elekshon, kampher kano kano ka por, ngi dei ban pynbeit ia ka jingbakla bad ban mut dur ba ka dei ka jingthmu ban nong ia ka saiñ pyrthei ka dei kaba bakla", u la ong.
U la bynrap biang, “Kam dei kano kano ka daw saiñ pyrthei ne ka jingkyrduh pisa ka sorkar hynrei ngim kwah ba ka tulop u Myntri Rangbah bad u Symbud Myntri Rangbah kan kiew lang namar ba ki la ioh bun ki jingai", u la ong.
Ha kane ka sngi, ka kynhun myntri ka la pdiang ruh ia ka jingpynkylla ia ka Meghalaya Energy Conservation (Energy Consumption Standards for Equipments and Appliances) Regulation 2017.
U Myntri Rangbah u la ong ba ka jingmut jong kane, ka long ban pyndonkam da ki tiar eletrikal baroh ha ki iing ne ki ophis sorkar da kiba la ithuh bad ba la batai katkum kane ka ain na ka bynta ban iada ia ka jinglut ka bording bad ban iada na ka jingkylla ka mariang ha ka pyrthei.
“Lyngba ka jingpynkylla ia kane ka rul, ka Meghalaya ka la rung ha ka map ka pyrthei ha ka jingiadon bynta ban iada ia ka jingkylla ka mariang", la ong u Myntri Rangbah.
Shillong, 11 Risaw:Ka Congress mynta ka sngi ka la pynskhem ia ki kyrtong jong ka, ki ba ia khun ha ka elekshon MLA 2018 na Shella bad Sohra konstitwensi.
Ki nongialam rangbah ka Congress kiba la wan na Shillong ba kynthup ia u Working President u bah James Lyngdoh, General Secretary ka District Congress Committee u bah S.
G Khongïong ki la pynskhem ia u bah Bantyngshaiñ rynga na Shella konstitwensi bad u bah Donevan Kharwanlang na Sohra konstitwensi kum ki kyrtong jong katei ka seng.
Katei ka jingpynskhem ka dei hadien ba ym shym don kiwei pat ki kyrtong kiba pan tiket na katei ka seng lait noh kitei 2 ngut ha kitei ki ar konstoitwensi.
La pynskhem ia u bah Donevan ha ka jingialang kaba lalong ha Sohra Pdeng Shnong, katba ia u bah Bantyngshaiñ Rynga ki la pynskhem ha ka jingialang kaba la long ha ïng Dorbar Saitsohpen, Sohra.
Ha baroh ar kitei ki jingialang la sakhi da ki nongialam ka seng Congress na kitei ki ar tylli ki Block Committee.
Ha ka jingialang kaba la long ha Saitsohpen, Sohra na bynta ka Shella konstitwensi ki nongialam Congress ki la pynpaw ba katei ka seng ka la mad ia ka jingshah shet ha kiwei pat ki nongialam jong ka kiba la kynriah noh sha kiwei pat ki seng bad dei ha ka khim khait ba ki la ong ba u President jong ka Block um ban se ban shim halade ia ka jingkitkhlieh ban long kum u kyrtong ka seng.
U bah Khongiong u la ong ba dei ha la minit ba khadduh shuwa ban kut ka jingdie phom ba u President ka Block u bah Bantyngshaiñ Rynga u la wan thied phom hadien bym don da kiwei pat.
Ki la kyrkhu kyrdoh ia u kyrtong ba un nang iaid shakhmat bad ba un nang trei shitom ban poi sha ka thong ka jingjop.
Ki la kynthah ruh ia ka jinglong jingman katei ka konstitwensi kaba la mihkhmat da ka seng UDP la 30 snem mynta bad ha kajuh ka por ki la kynthah ruh ia ka seng BJP kaba ki la kynnoh ba ka dei ka seng kaba la pynmih jingkulmar ha ka synshar khaddar bad ka imlang sahlang.
Ki la kdew kti ia ka jingpynlong ka sorkar NDA kaba lamkhmat da ka BJP ia ka sngi Kristmas kum ka Good Governance Day, ka Sngi Good Friday kum ka Digital Day bad ki la kynthoh ruh ia ka jingkhang bam doh masi.
U kyrtong na Shella konstitwensi u bah Bantyngshaiñ Rynga u la pynpaw ka jingshaniah ha ki nongialam Party na Shella konstitwensi ba kin nang trei shitom ban poi sha ka thong.
Utei u kyrtong u la ong ba mynta ka kynti ki paidbah ka Shella konstitwensi ki la ngiah la kdang ia kiwei pat ki seng khamtam ka UDP kaba la mihkhmat da u Dr.
Donkupar Roy la 30 snem mynta hynrei kam shym don eiei ka jingkylla hapoh konstitwensi.
U la kyrpad ba ha kane ka sien ba mynta ki paidbah ki dei ban ailad ia ka seng Congress.
Katba ha ka jingialang ha Sohra kaba la poi da ki nongialam bapher na kylleng ki konstitwensi ki la shim ia ka rai ba ha kane ka sien ba mynta kin pynjop donburom ia u kyrtong ka Congress u bah Donevan Kharwanlang.
Shillong, 11 Risaw:Ka Lehniam ïewduh kan long ha ka 12 tarik u Naiwieng.
Ki nongshong iew ki la iathuh ba ka jinglum pisa bai synñiang lehniam Iewduh, ka la sdang naduh ka sngi saitjaiñ ka 7 tarik u risaw bad kumba long manla u snem, la leit ban khrong ia katei ka bai synniang, ba ki nongiew ki ai sngewbha na manla ki dukan bad ki nongdie madan kiba shong iew ha ïewduh.
Hynrei mynta u snem ki nongshong iew ki la iathuh ba ka pher bha ka rukom lum synñiang na kaba ju leh baroh shi katta, ha ki snem kiba la leit ki ong ba ym ju buh dor la pdiang kat kaba ki nongiew ki lah ban ai, hynrei mynta u snem pat la buh dor sbak sbak.
La iathuh ba kawei ka dukan la buh dor ba kin siew da ki spah tyngka, katba ki nongdie madan pat la buh dor T.
30 haduh T.
50 tyngka.
Ki nongiew ki la iathuh ba katei ka rukom lum synñiang mynta u snem ruh ka dei kaba la shu byrngem bad shu pynbor beit ba kin siew ia katei ka dor bad la ong ba la byrngem ia ki nongdie madan ba lada kim lah ban siew kumba la pan kim dei shuh ban dang shong die.
Nangta la kynnoh ba manla u snem haba lum synñiang la ju ai risit, hynrei mynta u snem ym don ba ai risit satia, don pat katto katne ngut kiba ioh risit, hynrei kiba bun kim ioh.
Ki la iathuh ba manla u snem kim ju khnium bad kim ju ujor ia ka jinglum synñiang lehniam ïewduh bad ka iaid beit iaid ryntih naba la lum beit khlem da buh dor bad la pan ryngkat ki jingpynsngewthuh hynrei tang mynta u snem la leh khyllah da kaba byrngem bad buh dor nalor ka jinghiran iew.
Ki nongiew ki la kyrpad ia u Syiem ka Hima Mylliem ba un tuklar ba ka Hima kam dei ban buh dor hynrei kan pdiang kat kaba ki ai sngewbha la ka long shibun ne khyndiat ruh.
Nongpoh, 11 Risaw:“Wat la nga la long kum uwei na ki nongkyrshan ba radbah ka Party Congress, hynrei ngam banse pat ban mih noh na ka Congress, namar nga la shem ba ha kane ka seng Congress la synshar donbor bad leh marwei da u Mukul Sangma" ong u Bah C.
B Syiem ha ka sngi kaba u la pyniasoh ialade bad ka NPP.
Haba kren ha ka jingialang ka NPP ha Umbuda, u Bah C.
B Syiem, ula pynpaw paidbah ia ki jingsngewsih halor ka jingleh donbor ka sorkar Congress kaba la ialam khmat da u Mukul Sanngma bad halor kane la sakhi ruh halor ka jingjah klep shibun ki shim pynroi kiba la dei ban poi ha Ri Bhoi, hynrei bun na kitei ki skim pynroi ki la poi pynban sha Gara bad khamtam eh sha ka Konstitwensi u Mukul Sangma, kata sha Ampati.
Haba iadei bad ka jingpyniasoh NPP, u Bah C.
B Syiem, u la ong, ba u la rung sha ka NPP, ka dei namar ba u la shem ba kadei ka Party kaba biang bad kaba don shisha ia kata ka jingkitkhlieh, na ka bynta ban wanrah ia ka jingkylla bad ka roi ka par ha ka jylla hi baroh kawei.
Ngam lah ruh khlem da pynpaw ia ka jingsngewkhia, ban iohi ia ka jingbymnud ieng pyrshah da ki Nongmihkhmat na ka Party Congress, wat haba ki la iohi ia ki kam lehdonbor da u Mukul Sangma, u la bynrap.
Shillong, 11 Risaw:Lashai ka sngi ka 12 tarik u risaw ka dei ka sngi sdang jong ka Dorbar ka KHADC.
Katei ka dorbar la ong ba kan neh 2 sngi bad ha katei ka dorbar nalor kiba bun ki mat kynthup ka GST kan don ruh ka mat jingbym shaniah ia ka Executive Committee ban wanrah da u MDC ka KHNAM na Jaiaw u bah Adelbert Nongrum.
Shillong, 12 Risaw:Ka la pynkyndit ia ki nongthohkhubor ban iohi mynta ka sngi kaba dei ka sngi sdang dorbar jong ka KHADC ba ia ka ïng dorbar kaba rim la pynkylla sha ka ophis treikam khlem da pynkylla pat ia ki jaka shong hynrei la buh thik kumba shong dorbar ki MDC.
La iohi ba ka shuki ba ju shong u Chairman ka KHADC ka dei hi kajuh ka shuki ha ka juh ka jaka bad ha ka miej jong u la iohi ba ki bui (Files) kiba bun ki rben sbuk, nangta la iohi ruh ba ka jaka shong ki EM ka neh hi kumjuh kumba ki MDC ki ju shong dorbar mynshuwa bad hangtei ruh ki bui (Files) ki rben sbuk ha ka miej.
La iohi ruh ba ha ka liang ba ju shong ki MDC ka Liangsynshar ki shuki neh kijuh bad hangtei la iohi ba ki don ki nongtrei kiba dang bunkam ban thoh jingthoh bad kumjuh ha ka jaka ba shong ki Liangpyrshah ruh ka neh kumjuh naduh ki shuki bad ia kitei ki shuki la shong da ki nongtrei jong ka KHADC.
Haba wad jingtip la ioh jingtip ba la pynkylla ia katei ka ing dorbar barim kum ka ophis jong ka tnad khaïi pateng ban peit ia ki laisen khaïi.
Shillong, 11 Risaw:Katkum ka jingtip ba la iohlum la iathuh ba napdeng baroh ki 29 tylli ki konstitwensi ka KHADC ka MDC ka Nongpoh ka Nongpoh konstitwensi kaba mihkhmat da ka MDC ka UDP ka kong Rona Khymdeit ka dei kaba la ioh bun tam ia ka bhah na ka T.
133 klur, kaba dei na ka Special Assistance bad ka Nongpoh konstitwensi ka la ioh palat T.
3 klur kata T.
3,13,47,000 tyngka (Lai klur khadlai lak saw phew hynniew hajar tyngka) katba ka Laban-Mawprem konstitwensi ka dei kaba rit duh bad ka la ioh tang T.
42,00,000 lak tyngka (Saw phew ar lak tyngka).
Nalor ka Laban-Nongkrem kiwei pat ki konstitwensi kiba ioh rit ki dei ka Nongkrem konstitwensi kaba ioh tang T.
1,12,00,000 tyngka (Shi klur khad-ar lak tyngka), ka Rambrai konstitwensi ka ioh tang T.
1,12,00,000 (Shi klur khad ar lak tyngka) bad ka Sohiong-Nongspung ka ioh T.
1,84,00,000 (Shi klur phra phew saw lak tyngka).
Kiwei pat ki konstitwensi ki dei kiba ioh T.
2 klur tam bad don ruh kiba la ioh T.
3 klur tam.
Ka Mawkynrew konstitwensi ka ioh T.
3,04,50,000 klur; ka Langkyrdem -Laitkroh ka ioh T.
3,00,50,000 klur, ka Shella ka ioh T.
3,00,50,000 klur, ka Mylliem ka ioh T.
2,87,93,330 klur, ka Sohra ka ioh T.
T.
2,94,65,210 klur.
Ka Nongshken konstitwensi ka ioh T.
2,87,84,000 klur, ka Nongthymmai konstitwensi ka ioh T.
3 klur, ka Mawlai ka ioh T.
3 klur, ka Mawphlang T.
3 klur, ka Mawkhar T.
2,91,00,000 klur, ka Malki-Laitumkhrah ka ioh T.
3 klur, ka Mawsynram ka ioh T.
3,00,27,000 klur, ka Sohryngkham ka ioh T.
3 klur, ka Jaiaw T.
2,98,90,200, ka Langrin ka ioh T.
2,99,27,000, ka Mawkyrwat ka ioh T.
2,99,27,000 klur, ka Mawthadraishan ka ioh T.
2,45,50,000.
Ka Ka Mairang ka ioh T.
2,36,50,000 klur, ka Nongstoiñ ka ioh T.
3,01,50,000 klur, ka Mawshynrut ka ioh T.
2,98,98,000 klur, ka Umroi T.
2,98,88,000 klur, ka Jirang ka ioh T.
2,97,44,000 klur, ka Mawhati ka ioh T.
2,86,00,000 klur bad ka Umsning T.
3 klur tyngka.
Shillong,12 Risaw:Ka ïng dorbar KHADC ka la kham shongshit mynta ka sngi halor ka surok Nongstoiñ-Wahkaji.
Katei ka surok Nongstoiñ-Wahkaji kam shym dei satia ka mat ba la wanrah ban iatai hynrei ka dei ka jingkylli ba la wanrah da u MDC ka Congress na Mawphlang konstitwensi u bah Lamphrang Blah hapoh ing dorbar, hynrei katei ka jingkylli ka la kylla long kum ka mat iatai kaba jrong.
U bah Lamphrang Blah u la kylli na ka EC, hato ia ka mang tyngka ba la mang ia ka surok Nongstoiñ-Wahkaji ka District Council ka la pyllait ne-em sha ka tnad PWD ka sorkar bad ka jubab na u CEM ka long ‘Em’.
Haba jubab ia kiwei pat ki jingkylli bynrap jong ki MDC ka Liangpyrshah u CEM bah Pynshngaiñ N Syiem u la ong ba ia katei ka mang tyngka ia ka surok Nongstoiñ-Wahkaji la duh noh namar ba ka PWD kam shym ai jingbit (NOC) ban pyntrei ka KHADC.
U la ong ba ia katei ka skhim kaba la mang na ka Special Assistant (T.
133 klur) ha u 2015-2016 la duh noh hadien bym ioh NOC bad ia katei ka pisa la pynleit noh sha ki MDC da kaba kyntiew ia ka skhim jong ki na ka T.
2 klur sha ka T.
3 klur tyngka.
Na ki jubab u CEM ia ki jingkylla ba la bynrap da u bah Process T Sawkmie MDC ka Mawlai la sngewthuh ba ym shym la don mang tyngka shuh na ka bynta katei ka surok bad hap ban dang iai ap lano ka District Council kan ioh pisa na kiwei pat ki lad.
U bah Donkupar Sumer MDC ka UDP na Umsning konstitwensi u la ong ba u CEM u la kular ban pynlut T.
15 klur na bynta katei ka surok hynrei kham hadien ba la don ka jingthombor ki Sengbhalang ia ka ophis jong u-u la kyntiew sha ka T.
20 klur bad kham hadien pat sha ka T.
25 klur, “U CEM u la shu kular kai tang ban pyn jai jai ia ki sengbhalang kiba ia khih, lada kumne shu pynkiew shi pynkiew ban pynthanda ia ki sengbhalang poi sa ka por ba da lah ioh pisa duh skhim sa ma ngi ki MDC" u la ong.
U bah Manstudy Nongrem MDC ka Congress na Langrin konstitwensi u la ong ba katei ka jingkular u CEM ka dei kaba shu pynbiej kai ia ki paidbah ka West bad South West konstitwensi, “Ka surok dei jong ka PWD balei ka District Council kam ai sha ka PWD, dei ka jingkhein dew thala ia ki West" u la ong.
U bah Man u la ong biang ba k kyndon kim shah ia ka KHADC ban trei hi ka dei ban ai sha ka PWD, “Hynrei u CEM u la shu kular kai ia ka bneng ka khyndew" Ha katei ka por u CEM u la ong ba u MDC ka Langrin u dei ban wanrah ia ki kyndon sha u ba un peit kiba kum kino , “Lada ym pat tip kyndon ym pat tip aiñ risaiñ noh na ka shuki" u la ong.
Shillong, 12 Risaw:Mynta ka sngi, ki nongialam ka Khasi Authors Society (KAS) ki la kynduh ia u Myntri Rangbah u Dr Mukul Sangma ban dawa ba ka sorkar ka dei ban pynrung biang ia ka ktien Khasi (MIL) ha ka klas XI &XII kum ka kompolsori kaba la weng noh da ka Meghalaya Board of Schools Education (MBoSE) ha ki khyndiat snem ba la dep.
Ha kane ka jingiakynduh, ka KAS ka la dawa ruh ba ka sorkar ka dei ban pynsted noh ban tynruh sha ka sorkar pdeng ba kan ithuh ne pynrung noh ia ka ktien Khasi ha ka khyrnit ba phra ka Riti Synshar ka ri India.
Haba kren hadien ba la mih na kamra u Mukul Sangma, u President ka KAS u Dr DRL Nonglait u la ong ba ka jingiakynduh jongki bad u Mukul ka long halor ar tylli ki mat kynthup ban dawa pynrung ktien khasi ha 8th scheduled bad ban pynioh binag ia ka ktien khasi kum ka MIL ha ka XII.
“U Myntri Rangbah u la ong ba ka jingpynlong kompolsori ia ka ktien Khasi kam dei shuh kaba thymmai bad un peit ia kane ban pynthikna ban pynlong kompolsori biang ia ka ktien Khasi (MIL) ha ka klas XI & XII", la ong u Dr Nonglait.
Ha kajuh ka por, u Dr Nonglait u la iathuh ba ka KAS ka la sngew iahap ia ka jingai jingmut jong u Myntri Rangbah ban thaw ia ka Advisory Committee ban pyniaid shakhmat ia ka jingiakhun ban ithuh ia ka ktien Khasi ha ka khyrnit ba phra ka ri India.
U la pynpaw ia ka jingsngew bynniaw ia ka jingweng ia ka ktien Khasi kum ka MIL, namar ba kane kan ktah ia ka jingiakhun ia ka ktien Khasi ban rung ha ka khyrnit ba phra ka riti synshar ka ri.
U Dr Nonglait u la kyntait ba kane kan dei ka jingpynslem ia ka por hadien ba ka sorkar jylla lyngba ka iing dorbar thaw ain ka la dep thaw ia ka komiti ban thaw lad kumno ban iakhun ia ka ktien Khasi ban rung ha ka khyrnit ba phra.
“Ka komiti ka sorkar ka la don halor ka 8th scheduled bad lehse don ka jingbym biang kaba donkam ban ngam kham jylliew namar ba ha kane ka komiti ki dang duna ki stad shaphang ki ktien", la ong u Dr Nonglait da kaba bynrap, ba ka KAS ka sngew iahap ia kane bad ka pdiang tangba ka kyntu ia u Myntri Rangbah ba un leh kham kloi ioh kan shu kut tang ha ka komiti khlem poi shano shano ruh".
U Dr Nonglait u la ong ba haduh mynta ym don ka jingpyrshang ban wanrah iabka bill ha ka ktien Khasi ban rung ha ka 8th schedule bad ka sorkar ka dei ban shim khia ban rah sha ka home ministry ban pynrung ia ka ktien Khasi.
U la ong ba ka kyndon ba ka tnad home ministry ka la pan na ka jubab na ka sorkar halor ka ktien Khasi, ka long ia ka jingbun kiba kren ha jylla bad shabar bad kumjuh ruh ia ka jingroi ha ka thoh ka tar.
“Haba peit ia ki kyndon la biang hynrei donkam ban kham pynbha shuh.
Ngi kwah u Myntri Rangbah un thung noh ia ka komiti ban pyniaid ia ka kam shaid shaid", u la ong.
U President ka KAS u la ong ba kaba donkam ka long ban don ka mon kiba don ha ka bor ban pynlong kam ia ka jingthmu.
Shillong, 12 Risaw:Mynta ka sngi, ha ka por 2.
40 nohsngi, ka helicopter ki shipai suin, kaba la pyndonkam da ki shipai khappud, ka la leit hiar khyndew ha madan ialehkai Urksew jong ka shnong Pynursla.
La iathuh ba katei ka jinghiar khyndew jong ka helicopter, ka dei namar ka jingsniew ka suinbneng bad kumta ki la hiar shongthait noh shipor, ha katei ka madan.
La iathuh ba katei ka helicopter, ka la kiew noh ha ka por 4baje nohsngi.
Ki nongshong shnong jong ka Pynursla, mar ia tip, ki la leit mar mar sha katei ka madan, ban peit kai ia katei ka helicopter, ong ka khubor.
Ki lad khubor, ki iathuh ba katei ka helicopter, ka dei kaba la pyndonkam da ki shipai khappud, ha kaba ki don ha ka jingleit ban peit ia u pud u sam hapdeng ka Meghalaya bad ka Bangladesh.
Shillong, 12 Risaw:Wat la kiba bun ki MLA ka Congress, ki la phah ia ki nongkyrshan jongki ban leit iasoh sha kiwei ki seng sain pyrthei hynrei ialade ki dang rieh na kyndong namar ioh shah takrain ha ka party.
Hynrei haba iakren bad u President ka MPCC u Bah DD Lapang, u la ong ba ka party kan nym beh seng ia ki, namar ba kim pyni pyllein pyllein ban leit sha ki jingialang jong kiwei ki party.
“Ka Party kan nym beh seng ia ki, namar ym pat iohi ba kin leit sha ki jingialang jong kiwei ki pat, tang ki nongkyrshan ki leit", la ong u Bah Lapang haba iakren mynta ka sngi.
U Bah Lapang u la ong, wat la ki don bun kiba mih hynrei ki kham bun kiban wan rung sha ka party Congress kumba la dep jia ha ki por mynshwa.
Haba pynpaw ba bun kiba kren bein kiba kynthah ia ka Congress shwa ka elekshon hynrei hadien kim lah shan khlem ka Congress bad kane ka la dep jia ha kane ka jylla Meghalaya.
“Shwa ka elekshon, ki ong bym long shuh ban iashong lang bad ka Congress, hynrei hadien katto katne ka Congress ka wan ha ka bor kumba jia ha KHADC", la ong u Bah Lapang.
U la ong ba ka Congress ka lah ban duh bor shipor, hynrei kan wan biang tang hadien katto katne bad ia kane la paw shai ha ka histori jong ka sain pyrthei ha ka jylla.
Halor ka jingpynduh ia ki Block, u Bah Lapang u la ong baka MPCC ka shim ia ka rai namar ba don ki Block ki bym trei kam shuh, ka kwah ban pynkhlain ia ki bad don kiba ki nongialam jongki ki mut ban shet ia ka party bad halor ka jingtip ba la ioh na ki Block, ka party ka leh ia kaba donkam na ka bynta ban pynkhlain bad ban thaw thymmai ka party.
Shillong, 12 Risaw:Ka dei ka sngi sdang jong ka dorbar jong ka Khasi District Council bad ka dei ruh ha katei hi ka sngi sdang ba U MDC ka KHNAM na Jaiaw konstitwensi u bah Adelbert Nongrum u la ïam pait dohnud ha ïng Dorbar mynta ka sngi.
Utei U MDC, uba la kun halade, ha kine ki bun bnai ba ladep, ula jaw ummat hi brup, ha ka por ba u la ia kren ia ka ripod ba wanrah da ka Executive Committee (EC) halor ka mat jingtyrwa ban pynbeit thymmai noh ia ka Amendment jong ka Rules 128 jong ka Assam and Meghalaya Autonomous Districts (Constittution of District Councils( Rules 1951.
Ha katei ka ripod ka EC lyngba u CEM bah Pynshngaiñ N Syiem u la ong ba ka EC ka sngew dei ban phah biang ia katei ka mat sha ka komiti ba dei peit (kaba la khlieh da u bah H.
S Shylla), ba kan ngam jylliew bha bad ban pyrkhat biang ha ryngkat ka jingdonlang ki stad aiñ ioh ba ka mih kano kano ka jingiatyngkhuh bad ka 6th Schedule.
U bah Adelbert uba dei lang u dkhot jong katei ka komiti ba la khlieh da u bah H.
S Shylla (MDC ka Nongkrem konstitwensi) um sngewhun ia katei ka ripod jong ka EC bad dei halor katei ka mat ba shuwa ban sdang Dorbar u la wanrah da ka jingbym shaniah shuh ia ka EC, hynrei ia katei ka jing ia tynjuh bor u Chairman ka KHADC u bah L.
G Nongsiej um shym pdiang satia, hadien ba u bah Adelbert um shym la ioh ia ka jingmynjur jong ka ïng dorbar kaba hap ban don 8 ngut kiba kyrshan.
La kyrshan ia katei ka jing bym shaniah, da ki MDC ka UDP 3 ngut bad HSPDP 2 ngut (lait noh u bah Equator Nongrang u bym shym poi Dorbar) bad ka long 6 ngut bad u (Adelbert), hynrei namar ba ka jingbun briew kam kot satia sha ka 8 ngut u Chairman u la kyntait.
Ki MDC ka Congress kiba don 5 ngut kim shym la kyrshan satia.
Haba kren halor ka ripod u bah Adelbert u la ther tyngeh ia ka EC bad u la ong ba katei ka jingleh ka EC ka dei tang ka jingpynbiej tang kumno ban pynslem kai ia ka por.
U la ong ba ha ka ripod jong ka komiti ba la khlieh da u bah H.
S Shylla ka la don ka jingpyni ba kiwei pat ki district Council kum ka Chakma ADC, ka la lah ban pynkylla ia katei ka Rules da kaba wanrah da ka kyntien kaba ong ba dei beit thik tang ki riewlum kiba lah ban thep vote lane ban ia leh elekshon ha District Council.
U la ong ba ka EC kaba ialam da ka PDF ka la thok la shukor ia u da kaba wanrah da ka rai ha ka dorbar ba la dep, hynrei u la ong ba la shu pynbiej bad la shu thok kai “Kane kam dei ba phi thok ia ka ing dorbar ne ia ki 29 ngut ki MDC hynrei phi la thok ia u paidbah".
U la kynnoh ruh ba ka PDF ka la leit ban ialap kylleng kylleng ha ka kyrteng Campaign For Change, hynrei katei ka jingialap ka shu long pynban tang ban leit pynbiej paidbah na bynta ka elekshon, “Wat pyrkhat na bynta ka elekshon pyrkhat na ka bynta ka Generation ruh, kumno phin jubab ia ki pateng jong phi ki ban wan" u la ong.
Utei u MDC ka Jaiaw u la ong ruh, “Mar ia kha ka PDF ka la thok katne katne da ka la heh la san lei tip aiu shuh kan jia ynnai ia kren shuh".
U la buh por ba ka EC ka dei ban leh eiei noh hapoh shibnai lym kumta u la ong ba un pyni da ki kam kiba un ym kren satia.
U bah Adelbert u la ong ba baroh la shu ia bunkam ban ia kren ia ka 133 kaba mut ka T.
133 klur tyngka hynrei ki klet noh ia ka Rules 128, “Ngam kwah ban ia kren ia ka 133, nga kwah ban ia kren ia ka 128".
Katba u bah Adelbert u dang kren ia kiba bun ki bynta halor katei ka Rules 128 kynsan kynsan u la ïam bad u la sangeh kren kumba 3 minit eiei, u MDC ba don hajan jong u, u bah Samlin Malngiang u la pyn ai um ba un dih, katba u bah Pynshngaiñ N Syiem u la ïeng na ka jaka ba u shong sha ka jaka ba ieng u bah Adelbert bad u MDC ka Congress na Mawlai u bah P.
T Sawkmie u la ieng na la jaka shong ban leit tan ia u bah Pynshngaiñ ba un leit sha jaka shong lajong.
U bah Pynshngaiñ haba pynshai halor katei ka bynta u la ong ba ma u ruh u don jingsngewkhia kumno ban iada ia ka jaitbynriew bad dei na kata ka daw ba um shym la risaiñ na ka kam MDC kumba la leh ki 7 ngut ki MDC.
Lah ban kdew ba katei ka Rules 128 ka kdew ba ki bar jylla ruh ki lah thep vote lane ban ia khun ha ka elekshon MDC hynrei u bah Adelbert u kwah ban pynduh noh ia kane ban pyrkhing ia ka jingioh thep vote bad ia leh elekshon ki bar jylla bad u la ong ba dei ban long beit thik tang ki trai muluk naba kane ka buh ia ka jaitbynriew ha ka jingma lada kiwei pat ki ioh ban bsuh khlieh.
Mynta ka sngi, ha ka por 3baje dang step phyrngab, ki pulit jong ka Amlarem, ki la leit sha Nongbareh Rim, kaba don kumba 23 Kilometre na Amlarem bad kaba don ha khappud jong ka Bangladesh, ha kaba ki la ioh ban kurup ia kawei ka suloi single barrel, na kawei ka iing.
La ioh ruh ban kurup ia 41 tylli ki kuli bad halor katei ka jingjia, la kem ia U bah Rhoh Pohlong (35).
Nongstoiñ, 12 Risaw:I wei I hep rit I bala tip kyrteng kum I Ridashisha K Rongrin I ba dang 10 snem, na ka shnong Nongjri West Khasi Hills District, I la iathuh lut ia kaei kaba la jia ia I hadien ba I la lah ban pyllait im noh ia lade na ka kti jong ki runar kiba la rah bor ia i naduh ka 11 tarik mynta u bnai katba I dang shongkai ha sem jong u kpa jong i kaba don ha rud surok jong katei ka shnong.
Katkum ka jingphla jong I tei I hep rit hala u kpa hadien ba I la lait na ka kti jong ki runar I la ong ba ha kapor ba i dang shong ha ka sem kynsan kynsan la wan poi ar ngut ki runar kiba la tan jubor ia i bad set ruh da ka jain napoh ka shyntur jong i bad rah pat shapoh jong ka khlaw kaba jngai kumba 500 metre ei ei na katei ka sem.
Hynrei ynda la poi ha pdeng khlaw I tei I hep rit I la iohi ba don sa 3 ngut ki shynrang bad 3 ki kynthei kiba la ap lypa ha pdeng khlaw bad ha kata kapor kawei ka kynthei kala bat na ka kti jong i ban peit ruh ia i katba kiwei pat ki la leit noh bad ha katei kapor I la pyrshang ban phet bad pyllait im ialade bad ha katei ka jingpyrshang I la ioh ban dait na ka kti jong ka briew kaba bat ia I bad I la phet noh na katei ka jaka.
Hadien ba I tei I hep rit I la iakynduh ia u kpa jong i u bah Raphael K.
Snar, i la iathuh lut ia kaei kaba la jia bad u kpa Jong I tei I hep rit ruh u la pyntip noh ia katei ka jingjia sha ki bor pulit khnang ba kin leh ia kaba donkam.
Shillong, 13 Risaw:Ka jingrung jingmih laitlan ki bar Jylla ha ka shnong Mawlai, ka la pynlong ia ka seng FKJGP, ba kan pynlong ia ka jingialang kyrkieh jongka mynta ka sngi bad ha katei ka jingialang, la rai ba ka seng, kan leit talasi naduh ki jaka pyntrei iing,ki jaka die kali bad kiwei ki jaka.
Ha ka jingialang jong katei ka seng, ha ka 10tarik mynta u bnai, ba la ialam da U Bah Marbud Dkhar President jong ka seng, la pynpaw ruh ia ka jingsngew lyngngoh ba ki briew jong ka tnat peit nong bylla, kim shym la leit ban jurip sha kitei ki bynta jong ka shnong Mawlai bad ka seng ka kyntu ruh ia ki pulit, ba kin peit bha ia ka jingwan poi ki bar ri bad sha shnong Mawlai, kiba leh mynleh kum ki nongtrei bylla lane ki nongtyrwa tiar.
Shillong,13 Risaw:Haba ia kren ia ka T.
133 klur, ha ïng dorbar ka KHADC u MDC ka Umsning u bah Donkupar Sumer u la ong ba na ka T.
133 klur bun ki seng saiñpyrthei kiba la pait la pra bad bun ki MDC kiba la phet seng bad ruh kiba shu jah na dorbar khlem tip ia ka daw.
“Peit tang une ruh um don poi dorbar u shu jah la ka jah, ngim lap address shuh u don shano, peit kine ki kot ki sla jong u kiba bun , phi la dei ban pynpoi ia kine ki kot ki sla jong u da kaba phah noh da ka Sumo Mairang" ong u bah Donkupar Sumer sha u Chairman ka ing dorbar haba thew ia ka jingjah dorbar jong u MDC ka UDP na Mairang u bah Equator Nongrang.
Ha katei ka jingiakren u MDC ka Nongkrem u bah H.
S Shylla u la ong ba ka jingbym ryntih ia ka rukom sam ia ka bhah T.
133 klur tyngka sha ki MDC ka dei na ka jingrisaiñ jong ki katto katne ngut ki MDC.
Haba kdew ia ka Laban kaba ioh khyndiat tam na katei ka bhah kaba long tang T.
42 lak tyngka u la ong ba kane ka jingioh khyndiat ka dei namar ka jingbym ler u MLA , “Peit u bah Brol na Mawthadraishan watla u la risaiñ hynrei u iai buddien ha District Council,hynrei u MLA ka Laban um shimkhia bad ka Laban ka ioh tang T.
42 lak tyngka kaba khyndiat tam" u la ong.
U bah Shylla u la ong ba kitei ki MLA ba risaiñ kim tip ia ka Article 191 bad 192.
Hapdeng ka jingioh khyndiat tam ia ka bhah na ka T.
133 klur tyngka bad hapdeng ka jingshah takraiñ u MLA ( bah Sanbor Shullai) hynrei u pyrsa jong u uba don ha katei ka dorbar ha ka liang synshar u sngap jar jar um kren tang shi kyntien ruh hapoh ing dorbar, katei ka jingbym kren u MDC ka Laban-Mawprem ka la pynlyngngoh ia kiba bun ki MDC kiba la mutdur ba ka sur kaba kham jam kan dei na u MDC ka Laban uba la ioh tang shiteng pawa na kaba ioh kiwei pat hynrei kam shym la long kumta.
Nongstoiñ, 13 Risaw:Ki nongtrei sngi jong ka tnad MeECL Nongstoiñ, hapoh ka lama jong ka MeECL Progressive Workers Union, mynta ka sngi kila ia mih paidbah ban ia ieng ha khmat ka phyllaw jong katei ka ophis, da kaba ia deng lama iong ha ryngkat ka jingiarah ia ki placard ban pyni ia ka dak jong ka jingpyrshah bad ruh ban kyntait ia ka jing iateh, kaba la pynmih da katei ka tnad na ka bynta ki nongtrei casual.
Katei ka jingpynmih jong ka tnad MeECL ia katei ka jing iateh, na ka bynta ki nongtrei Casual kala ktah ia kumba 70 ngut ei ei ki nongtrei sngi, ka kynthup ia kiba trei Jugali, Meter Reader, Bill clerk, DEO, Peon, Cleaner, LD bad kiwei kiwei.
Ka kong M.
Cheerfullness Iawphniaw, kaba trei kum ka Bill Clerk ha katei ka ophis bad kaba dei ruh ka dkhot jong katei ka Union, haba iakren bad ki nongthoh khubor ka la ong ba ka MeECL, ka la leh beiñ ia ki nongtrei Casual kiba la trei bun snem bad ha ka jingshisha ka MeECL, ka la dei ban ai ia ki, da ka jingtrei ba pura, ym da ka jingiateh kaba shipor.
“Hadien ba ka MeECL ka la pynmih ia katei ka order contract agreement ha ka 29 tarik August mynta u snem na ka liang jong ngi kum ki nongtrei casual hapoh ka lama jong ka MPWU ban pyrshah ia katei ngi la thoh ruh sha u Chairman cum Managing Director (CMD) ha kaba ia ka jingthoh kaba nyngkong ngi la phah ha ka 12 September 2017 bad ngi la phah biang ruh ia ka jingthoh ban pynkynmaw ha ka 20 tarik bad 3 tarik ngi ai biang sa kawei ka jingthoh kaba ngi la ai por ba un jubab hapoh ka 10 tarik mynta u bnai hynrei haduh mynta u khlem jubab hynrei u khlem jubab haduh mynta bad u khlem khot ruh sha ka miej jong ka jingiakren" ong ka kong M.
Cheerfullness Iawphniaw.
Ka kong Iawphniaw, ka la ong ruh ba dei halor ka jingbym jubab jong u CMD bad ka Management jong ka MeECL, hadien ba la kut noh ka jingai por na ka liang jong ki kum ki nongtrei casual, ki la ia mih paidbah ban pyrshah jur ia katei ka jing iateh ba shipor bad kyntait ruh ban soi ia katei ka jingiateh.
Shuh shuh ha kaba iadei bad ka jingpynjlan ia ka por treikam jongki bad ban ban ioh tulop, ka la ong ruh ba ka MeECL ka la shu pynkut jubor ia ki naduh ka 31 tarik Nailar, katba kaba sngew lyngngoh ka long ia ka jingleh klumar jong ka MeECL kaba la long shaba palat ha kaba iadei bad ka jingioh tulop, namar ha u Nailur, ki nongtrei sha Garo Hills District, ki don kiba ioh pura ia ka tulop bad don ruh kiba ioh tang shiteng, katba sha Nongstoin pat kim shym ioh satia.
Shillong, 13 Risaw:Ka Seng sain pyrthei thymmai ka People Democratic Front (PDF) ka la ioh da ka shap Mombati na ka Election Commission ka India.
Ka Election Commission ka la ai ia ka shap mombati ia ka PDF ha ka 3 tarik Risaw hynrei ka la phah ia ka jingpyntip sha ka party ha ka 9 tarik.
Wat la ka Election Commission ka ioh ia ka shap mombati hynrei ha ki jake na konstitwensi ba ka PDF kam don kyrtong, kiwei ki lah ban pyndonkam ne shim ia ka mombati kum ka shap namar ba ka PDF kam pat dei ka seng ba la lah ban kam trai ia kane ka symbol namar ba kam pat don MLA ha ka iing dorbar.
Katkum ka rule, ban ioh kam trai ia ka shap, ka party ka dei ban jop saw ngut ki MLA ha ka iing dorbar kaba 60 ngut.
Ha ka jingpynlait paidbah ia ka shap mynta ka sngi ha Shillong, la don lang ki nongialam ka party nalor ki MDC bad kiba kwah ban pan tiket na kane ka party thymmai.
“Ka jingioh ia ka shap, ka mut ba ka party jong ngi ka la biang nadong shadong ban leit sha ka elekshon," la ong u president ka party u Bah Ivanlum Marbaniang ha ka jingialang kaba long ha ophis ka party ha Nongrim Hills.
Katba u general secretary ka party u Bah Auspicious Lyngdoh u la ong ba ia ka mat elekshon ne manifesto jong ka party yn sa shong ban iapyrkhat lang bad ki stad.
Ia ka kyrteng ki kyrtong yn sa pynbna hadien ba la thaw ia ka election committee.
Ka PDF kan pynieng kyrtong ha baroh 36 tylli ki konstitwensi ha Khasi-Jaintia Hills bad kan buh kyrtong ruh ha Garo Hills.
Na ka bynta ka Garo Hills ki nongialam ka party kin sa leit ban jngoh ban bishar shwa ia ka jinglong jingman.
Ha ka 16 tarik kin leit sha Mairang ban thaw ia ka zonal committee bad ha ka 21 tarik ha Nartiang.
Shillong, 13 Risaw:Tang mar ia mih khubor ha u Rupang ba ia ka ing dorbar barim jong ka KHADC la pynlong kum ka ophis jong ka tnad khaïi pateng, phluit katei ka mat ia kren ka la mih ha ing dorbar ka KHADC ha ka mat ia kren ba la wanrah da u MDC ka Langrin u bah Manstudy Nongrem.
U bah Manstudy u la ong ba ka jingpynkylla ia ka ing dorbar barim kum ka ophis ka la pynsngewsih kthang ia kiba bun ki MDC bad ka la pynjah burom shibun namarba ia ka jaka shong ki MDC ym shym la weng satia hynrei la buh kumba ka long mynshuwa bad hangtei la shong da ki nongtrei jong ka KHADC.
U bah Manstudy Nongrem u la ai jingmut ia ka ing dorbar ba kan pynlong noh ia katei ka ing dorbar barim kum ka jaka buh nam jong ka Council lane ka Museum ba kan long kum ka jingsah kynmaw ne ka Heritage lane ban pynlong noh ia ka kum ka jaka shong jingialang jong ki Khlieh nongsynshar.
U la ong ba haba u iaid lynti lyngba katei ka ing dorbar kaba rim u iohi ba u ophisar rangbah u shong ha ka jaka shong u Chairman, kiwei pat ki nongtrei ha ka jaka shong ki MDC bad katei ka ktah ia ka mynsiem jong u.
Haba ia kren bad ki nongthohkhubor u bah Manstudy u la ong ba la dei ban pynlong kum ka Museum kaba yn buh ia ka dur jong baroh ki MDC kiba mynshuwa bad kiba mynta bad ter ter katba nangmih kiwei pat ki snem khnang ba ki pateng barim kin tip bad kan sah kynmaw.
U la ong ba ia ka jingthoh sngewlem ia ki MDC ba la khlad noh ruh dei ban buh ha katei ka Museum khnang ban sah kynmaw namarba lada shu ia kren sngewlem ha ing dorbar kan shu kut noh tang ka jingiakren kaba shisngi hynrei haba buh kumtei ka pynkynmaw.
Shillong, 13 Risaw:Ka ïng Dorbar ka KHADC kaba la long mynta ka sngi ka la khluit tar halor ka khubor kaba mih ha u Rupang ha ka 12 tarik u risaw kaba la pyni ia ka jingioh bhah jong baroh ki MDC na ka T.
133 klur tyngka kaba dei ka Special Assistance ba ka Council ka la ioh na ka sorkar pdeng.
Ha katei ka khubor u Rupang u la pyni ia ka jingioh bhah jong baroh ki konstitwensi na katei ka T.
133 klur.
Dei hadien ba la mih katei ka khubor ba u MDC ka Congress na Sohra konstitwensi u la wanrah da ka Zero Hour Notice ban ia kren sani bha halor ka khubor Rupang kaba la ong " ïoh heh duh ka Nongpoh, rit duh ka Laban na ka T.
133 klur ka KHADC", katei ka mat bad katei ka Zero Hour ka la pynkhluit tar ia ka ïng dorbar da ka jingiashim bynta jong kiba bun ki MDC.
Haba ia shim bynta ha katei ka jingiatai ki MDC ki la ther tyngeh ia ka Executive Committee ba ialam da u bah Pynshngaiñ N Syiem kum u CEM namar ka jingbym ryntih katei ka bhah ia ki konstitwensi.
La kynnoh ruh ba u CEM u la pynkylla ia katei ka T.
133 klur tyngka kum u magnet ban pynpait ia ki seng saiñpyrthei bapher bapher.
Ki MDC ki la takraiñ ia u CEM uba la kren ha ki kotkhubor ha kine ki khyndiat sngi ba la dep da kaba kam ba baroh ki MDC ki ioh ka juh ka bhah kaba mar T.
3 klur tyngka hynrei kim long pynban kiba shisha.
Ki la buh jingkylli ia u CEM lada baroh ki MDC ki ioh mar T.
3 klur tyngka ka mut ka pisa baroh ba leit sha ki MDC ka long T.
87 klur tyngka , na bynta ka jingdonkam jong ka District Council la mang T.
40 klur tyngka hynrei ka sorkar jylla kam shym la mynjur T.
10 klur tyngka, ki la kylli shaei ka T.
16 klur tyngka u CEM u buh ne ioh u la buh pynban kum ka Fund elekshon jong ka PDF.
Ha ka jingkren kiba bun ki MDC ki la phla ba mynba ki dang donlang ha ka EC hor hor u CEM u khroh ia ki da kaba thong da katei ka T.
133 klur bad wat hadien ba ki la dep phah jingtyrwa skhim ruh u ong phah shuh da dang don hynrei tang mar ia mih na ka EC sbak ki shah set lut bad wat ia ka work order ruh ki la ong ba u la leit ban sam hi sha ki shnong.
Namarba ka dei ka mat iatai katkum ka khubor ba la mih ha u Rupang, u Rupang u la sot kyrpang ia ka jingiakren ki MDC halor katei ka mat ha la ki jong ki jong ki jingkren jong ki kaba la long mynta ka sngi hapoh ing dorbar.
Ki MDC kiba la kren ki long kumne harum:Donkupar Sumer ( MDC ka UDP na Umsning): Ka T.
133 klur tyngka ka long pynban kum u magnet uba khlaiñ ha kaba bun ki MDC ki la phet seng, ka la pynjot pynpra ia bun ki seng saiñpyrthei bad wat ki nongsharai balang ruh ki shah tan ha utei u magnet T.
133 klur ( u bah Dun Sumer u la thew ia u bah Blanding Warjri uba dei u tymmen basan ba la phet sha ka HSPDP sha ka PDF).
La pyni ba nga ioh T.
3 klur tyngka hynrei ha ka jingshisha nga ioh T.
3.
24 klur tyngka ( Lai klur ar phew saw lak tyngka) bad katei ka jingkheiñ ka don ha u CEM kaba ym don mano mano ruh ba ioh (Booklet u CEM).
U CEM u la kren ha ki kotkhubor ba baroh ki MDC ki ioh mar katjuh T.
3 klur tyngka hynrei ngi iohi pat ba kam ia ryntih ka rukom ioh skhim, lada ia khein ba uwei u MDC u ioh T.
3 klur tyngka kumba la kam da u CEM kaba mut ba ka pisa ba leit sha ki MDC ka long T.
87 klur tyngka, ka sorkar ka mynjur tang T.
30 klur tyngka , shano ka T.
16 klur ka jah ne ioh ka la kylla pynban kum ka Party Fund jong ka PDF.
Ngi kwah ban tip ka T.
16 klur ka dei ka bhah jong ka PDF ne ka jongno?.
Ia ka ïew Umsning kaba la dep mynjur la pharia noh ia ka pisa , ki la leh politik pynban.
Rona Khymdeit ( MDC UDP na Nongpoh): La pyni ba ka Nongpoh ka dei kaba ioh bun tam T.
3,13,47,000 tyngka hynrei dang mynta mynta u MDC ka Umsning u ong ba u ioh T.
3,24,00,000.
Ngin hap ban ia shai hangne para MDC ba ngin ym don jingiabishni ne jingiatharai sniew hapdeng jong ngi.
Nga tip ba baroh ki MDC ki ar tatien uwei u ioh katno bad uwei pat u ioh katno , ka bha ba ngin ia shai beit hangne.
Lada nga shim jingkhein katkum ka jingioh skhim ki MDC mynta ka pisa kaba tam ka sah sa T.
24 klur tyngka , nga kwah ban tip shano kane ka T.
24 klur tyngka ka don.
Ka EC ka de iban ai ka jubab kaba shai katno ki MDC ki ioh, haei la pynlut ia ka pisa ba mang na ka bynta ka jingdonkam ka District Council, katno ki pisa ba mang tam, ka EC ka dei ban ai jingkhein ym ban shu ai shilliang.
Baroh khoit ki konstitwensi ki dei kiba dang donkam ia ka roi ka par, donkam ban ioh kajuh ka bhah ioh dang don man sa kiwei ruh ki MDC kiba ioh tam kumba ioh u MDC Umsning.
Teinwell Dkhar ( MDC ka UDP na Shella): Ka T.
133 klur ka long shisha kum u magnet ban pynpait seng, la 3 samoi nga la long MDC , ngam pat ju lap ba kan long kumne.
Ka T.
133 klur ka la long shisha kum u dieng tangon, lada ngan dang sting met sting phad kumba long kine ki MDC kiba dang kham samla naduh mynno nga ruh nga la ryngkoh hynrei mynta nga la khia met.
Ki MDC kiba dang thymmai ki ryngkoh bad don ruh kiba shu jah dorbar.
La kyrpad la khroh la pynbiej ia nga hynrei ba nga la khia met ngam ryngkoh, ka T.
133 klur ka dei shisha ka Jadu.
Nga kwah ban tip hato u CEM u donbor ne-em ban lei tai work order, hato um dei seh uba synshar donbor da kaba iaid lait ia ki MDC, ka la mih ka sur mynta kaba ong yn leh aiu ba yn dang hap ap ia u bah Tein haba u CEM ruh u ai work order.
Kane ka la dei shisha ka Crime ban wanrah ia ka jingphet seng ha ka saiñ pyrthei.
Samlin Malngiang MDC ka HSPDP na Sohiong: La pyni ba ka Sohiong ka ioh T.
1.
84 klur tyngka, hynrei ha ka jingshisha nga ioh T.
1.
96 lak tyngka, ka dang don sa T.
1.
04 klur tyngka kaba sah bad nga dei ban ioh.
Na katei ka T.
1.
96 klur ruh kam dei ba nga pyndonkam lut hynrei T.
42 lak la lei tai work order hi da u CEM.
Hato ka long seh ban iuh roit ia ngi ki nongmihkhmat ba la jied da u paidbah, tang bym kyrshan ia ka EC ka long seh ban shu leh kumne, kane ka pynjah burom ia ngi ki MDC.
Mynshuwa ha ka por ba nga dang don ha ka EC katba ia kren long kam beit la pynkiew shi pynkiew haduh ban da poi T.
1.
96 klur tyngka hynrei marsien mih na EC ngan don jingkyrmen shuh ia katei ka T.
1.
04 klur ruh ban dang ioh.
Ha ka por ba nga dang don ha ka EC nga la ia kren kyrpang ruh ia u CEM na ka bynta ka Jingiaseng Synod Sepngi ka ban long ha konstitwensi jong nga bad u la kular ban pyllait skhim.
Hynrei hadien ba nga mih noh na ka EC haba nga leit ia kynduh ban pynkynmaw u CEM u la ong ba ka pyrthei mynta ka la kylla.
Kat ia ka kam u blei hato long she mo ban pynkylla.
Hangne ruh la bud ia ka stai jong u Mukul Sangma ban synshar donbor, imat dei ba wan ka juh ka ing hap leh lang kumta.
Manstudy Nongrem MDC ka Congress na Langrin: Nga mynjur ia ka jingkren u MDC ka Umsning ba pra phom ki seng saiñ pyrthei na katei ka T.
133 klur, ngi dei ban shna ia ki aiñ ba ki MDC ki mdei ban ia ryngkoh dieng kper tang shu iohi pisa, ka EC ka donlang mynta bad u bah H.
S Shylla uba la pyniap ia ka aiñ ryngkoh dieng kper ha District Council ha ka por ba la mait kyrteng ia u , nga ngeit ba da ka jingdonlang jong u ha ka liang synshar ka EC kan lah ban thaw ia kane ka aiñ.
Teilinia Thangkhiew MDC HSPDP na Mylliem: Ka dei kaba shisha ba nga ioh T.
2.
87 klur tyngka , nga la dep phah jingtyrwa ia kaba dang duna, ki ong ba ngan ioh ha u nailar hynrei haduh mynta ruh ym pat ioh.
Ka T.
133 klur ka dei ka hok jong ka District Council.
Kiwei pat ki MDC kiba la kren halor katei ka mat ki long bah Adelbert Nongrum MDC ka KHNAM na Jaiaw uba la long ba ka sorkar pdeng ka la ai ia katei ka T.
133 klur tyngka ha ka kyrteng jong ka District Council ym ha ka liang synshar , u la ong ruh ba katei ka Special Assistance Scheme ka la kylla pynban kum ka Special Assasination Scheme.
Bah H.
S Shylla u la ong ba ka thut kate ka bhah dei na ka jingrisain noh jong ki katto katne ki MDC kiba long MLA hynrei u la ong pat ba ia katei ka bhah wat ki konstitwensi ki bym don MDC ruh ki dei ban ioh mar katjuh T.
3 klur tyngka.
U CEM ka KHADC bah Pynshngaiñ N Syiem haba pynshai ia kate ka jingkren ki MDC u la ong ba ka Special Assistance kam dei ka MDC Scheme bad kam dei ka SRWP kumba long ha ka MLA Scheme.
U la ong ba ka shong ha ka Executive Committee ban peit ia ki jingtyrwa ia ki kam, ym ba tang shu ioh jingtyrwa kam ban shu ain oh.
U la ong ruh ba ym don kyndon ha ka Special Assistance ban ai mar katjuh ia baroh ki MDC.
U CEM u la ong ba un sa ai jingkheiñ ia ka jingsam bad ka rukom pyndonkam ia ka T.
133 klur.
Shillong, 13 Risaw:Haduh mynta ki la don 6 ngut ki MLA kiba la pynthikna ban rung sha ka NPP shwa ban wan ka elekshon lashem snem ha kane ka jylla.
Kine kiba la pynthikna ban rung ki kynthup saw ngut na ka Congress bad ar ngut ki MLA shimet.
Haba pynthikna ia kane, u President ka NPP Meghalaya u Dr WR Kharlukhi u la iathuh ba haduh mynta kiba la dep pynthikna ban rung bad ka NPP ki long u Bah Rowel Lyngdoh na Mawkyrwat, u Bah Prestone na Pynursla, u bah Sniawbhalang Dhar na Nartiang bad u Bah Ngaitlang Dhar na Umroi kiba dei na ka Congress katba ar ngut kiwei pat ki MLA shimet ki long u Bah Stephanson Mukhim na Amlarem bad u Bah Hopeful Bamon na Sutnga-Shangpung.
“Haduh mynta ngi la thikna 6 ngut kiban rung bad ka sngi yn sa pynbna hadien namar ba mynta ki dang hap ban ap ia ki skhim na ka sorkar ba kan pynlait", la ong u Dr Kharlukhi.
Katkum ka jingong u Dr Kharlukhi, ka sngi ba kin rung kan long ha u bnai Naiwieng ne Nohprah bad kim nym ap haduh ban kut ka por long MLA hynrei kin shu risain beit.
Ha kajuh ka por u la iathuh ba ki dang don shuh sa kiwei ki MLA na kiwei ki party kiba lah ban rung sha ka NPP hynrei kim pat ai ia ka rai kaba khadduh bad shen kin sa leh ia kane.
Katkum ka jingtip, u MLA ka UDP na Mawkynrew u lah ban iasoh bad ka NPP bad u la don ka jingiakren pynbeit halor kane.
Shillong, 15 Risaw:Ka jingialang jong ka KHNAM ha Ummulong kaba long ruh ka jing pynskhem ia u Ma Inocent Shadap, kum u kyrtong jong ka 1 Nartiang constituency.
Ha kane ka jingialang la ia don lang ki nong ialam ka seng ba kynthup ia u working president bah Adelbert Nongrum, chief adviser Bah THS Bonney, vice president bah Thomas Passah.
Ha kaba la wan ia snoh lang haduh 3000ngut tam ki nong kyrshan.
Na ka liang jong u Chief adviser ka seng u la pynpaw ia ka jingdon kam ban wanrah ia ka jing kylla bad ban kyntiew biang ia ka Jaintia Hill kaba dei ka dkhot met jong ka Bri Hynniewterp.
U la ong ba ki heh spah ki la leh business bad ka hok jong u duk, na ka bynta ban myntoi shimet.
U bah Adelbert Nongrum u la ong ba ka KHNAM ka pyrkhat ia ka jing donkam ym ia ka jingkwah.
Ki nong kyrshan kiba la poi sha kane ka jing pynskhem ki la pynpaw ka jingkyrmen kaba khraw ia une u kyrtong ka seng bad la pynskhem ruh ia nongkit kam jong KHNAM Ummulong unit ha katei ka sngi, ong ka kyrwoh na U Ma James M.
A Neng, Chief Publicity secretary, KHNAM.
Shillong, 15 Risaw:U Ma Solomon Rymbai, uwei na ki dkhot jong ka HNLC, uba la shah kem ha ki pulit, ula phla ha ki pulit, ba ula buhrieh ia kawei ka pistol bad ha katei ka jingleit talasi, la lap ia kawei ka pistol kaba la shna ha US, kaba ula buhrieh bha.
Ki pulit ki la kem ia U Solomon, ha ka 11tarik mynta u bnai, namar ki kam dawa pisa jubor jongu, ha ka kyrteng jong ka seng HNLC.
Shillong, 15 Risaw:U MLA ka NPP na Songsak u Nihim D Shira u la kop bad pdiang sngewbha ia ka rai jong u Myntri Rangbah u Dr Mukul Sangma ban wan iakhun na ka konstitwensi jongu, na Songsak ha kane ka elekshon MLA ban wan.
Haba kren ha kane ka sngi Saitjain, u Nihim u la ong ba u long uba la pynkhreh ban iadur ia u Myntri Rangbah bad un sa pynshisha ia u haduh katno u sngew khlain.
“Nga pdiang sngewbha ia u Myntri Rangbah u Dr Mukul Sangma ban wan iakhun bad nga na ka konstitwensi jong nga.
Ka long kaba thikna ba un sa rem kput", la ong u Nihim.
U la ong ba ka NPP kan ai ka jingsneng ia u Dr Mukul ha kane ka elekshon ban wan bad kan jop ym duna ia ka 15 ngut tang na Garo Hills.
Kham mynshwa, haba kylli na u Myntri Rangbah balei u kwah ban iakhun ar tylli ki konstitwensi, u Dr Mukul u la ong ba um kwah ban iathuh ia ka daw balei u kwah ban iakhun ar tylli ki konstitwensi hynrei ka bha ba ki briew bad ki lad pathai khubor kin wad hi ia ka daw halor kane.
U Dr Mukul u la kop ruh ba ka NPP kan nym jop palat ia ar tylli ki dak jingkhein kaba mut kam nym lah ban jop palat ia ka 10 ngut ha kane ka elekshon ban wan.
Kumba ka long haduh mynta, ka NPP ka la rai ban iakhun marwei ha kane ka elekshon ha ka jylla khlem kano kano ka jingiateh paralok bad kiwei pat ki party watla kam kyntait pat ban iatreilang ynda la kut ka elekshon ban thaw ia ka sorkar.
Shillong, 15 Risaw:Ka Synjuk ki Nongsynshar Shnong ka Bri U Hynniewtrep, ka la kynthah jur, halor ka jingleh kuman jong ka sorkar Jylla, ha kaba iadei bad ka jingtam pud jong ka ain MUDA sha ki khap sor.
Ka kyrwoh na katei ka seng, ka ong ba ka Synjuk Ki Nongsynshar Shnong ka Bri U Hynniewtrep ha ka jingialang kaba la long ha ka 11tarik Risaw 2017, ka sngewkhia ia ka jingbuhteng jong ka Sorkar Jylla ha kaba ia dei bad ka jingpyntrei be-ain ia ka MUDA sha ki pud ki sam jong ki Dorbar Shnong kiba shabar ka Sor Shillong.
Ka SNSBH, haba la iohi ia ka jingkuman jong ka Sorkar Jylla ia katei ka jingeh ki paidbah, wat hadien ba la ai da ki jingthoh bun sien sha u Mukul Sangma, myntri rangbah ka Jylla, ka la rai ban khot jingialang ia ki nongtreikam Shnong jong ki Dorbar Shnong ha Khap Sor bad kiwei kiwei de ki Dorbar Shnong ha ka Bri U Hynniewtrep kiba shah pynngat jubor ha ka MUDA ban iatai sani bad shim ia ki rai kiba iadei halor katei ka kam.
Kumta ka Synjuk ka kyntu ia ki Rangbah Shnong bad Ka Executive Committee jong kitei ki Dorbar Shnong ban wan sha ka jingialang ka ban long ha ka 4tarik Naiwieng 2017 (Sngi saitjain), ha iing Dorbar jong ka Shnong Mission Compound ha ka por 11 baje mynstep, ong ka kyrwoh na u bah RL Blah, General Secretery ka SNSBH.
Nongstoiñ, 15 Risaw:Ka dei ka jingjia kaba sngew triem shibun, ha kaba u kpa, ula shah pyniap ha u khun bad katei ka dei ha ka shnong Syllei Iawkhein, West Khasi Hills.
Utei u rangbah u ba la tip kyrteng kum u Mansing Kharbani 49 snem, u la khlad noh haba u la shah tied bad shah bom da ki tiar ba nep na ki bynta jong ka khlieh bad kumjuh na ka bynta jong ka kjat ka diang.
Kat kum ka tyllong khubor bala ioh lum da u nongthoh khubor la ong ba katei ka jingjia ka la jia ha ka miet jong ka 13 tarik mynta u bnai, ha ka por kumba 9:30, ha kaba kala don ka jingia kajia kaba shyrkhei hapdeng u Mansing Kharbani u ba dei u kpa bad u Alexander Nongsiej 22 snem, u ba dei u khun kaba la pynlong ruh ia ki ba kin iapoi shaduh u pud ban ia shoh ia dat kat haduh ban da shim syndon ia ka jingim jong u kpa.
Hadien katei ka jingjia na ka liang jong u Rupang u la hiar sha katei ka shnong kaba jngai kumba 10 KM ei ei na Nongstoiñ ban wad bniah ia ka daw kaba la pynlong ia u khun haduh ba un da shim syndon ia ka jingim ka jong u kpa jong u bad mar iapoi ha ka iing jong ki, u Rupang u la lap ba don tang ar ngut ki hep rit kiba dei ruh ki khun jong u tei u rangbah u bala khlad noh.
Kitei ki ar ngut ki hep rit kiba kynthup ia u khun shynrang bad kynthei haba iakren bad u Rupang, ki la ong ba ka daw tynrai kaba la pynmih ia katei ka jingjia kadei hi, na u kpa jong ki u Mansing Kharbani ha kaba ha katei ka sngi u la buaid khawiang bad u la sdang ban kynroi ha iing ha sem bad shoh ruh ia u hynmen jong ki u Alexander da ki dieng bad ki siej kiba heh na ka bynta jong ka khlieh haduh ba un da kyllon ha phyllaw Ïing bad hadien ba u tei u kpa u la mut ban shoh biang u tei u khun da ka jingbitar u la shim da ki tiar ba nep ban pynphai kylla ia u kpa.
Shuh shuh haba pyrshang ban kylli ba don ne em kiba pyrshang ban ia bat ia ki, katba ki dang iashoh kitei ki hep rit, ki la iathuh ba ym shymla don ba ia bat ia ki namar kim nud satia ban leit pynsangeh, wat la ki iadon jan baroh ha iing namar ka jingiakajia kala long kaba shyrkhei haduh katta katta haduh ba kila pyndonkam ruh da ki tiar kiba nep kum ka wait bad kila ong ruh ba ha katei kapor ba ia kajia ki shnong ki thaw ruh kila ia mih lang, hynrei tad haduh ban da wan ki shnong u tei u kpa u la kyllon ha madan bad iap noh.
Ym tang kata katkum ka jingiathuh jong kitei ki hep rit la sngewthuh ruh ba katei ka jingpynklumar iing jong u kpa jong ki, ka la long na ka por sha ka por haduh ba ka la pynbitar lep ia u khun nyngkong ban iapoi shaduh u tei u pud bad la ong ruh ba hadien ba la jia katei ka kam u tei u hynmen jong ki u Alexander u khlem phet na katei ka jaka, hynrei u la don beit haduh ban da wan ki pulit ban shimti noh ia u.
Shillong, 16 Risaw:Ka seng HYC Ri-bhoi district mynta ka sngi, ka la leit ban buh dorkhas ha u EE PWD umsning division bad na ka ka liang ka seng ka dawa na ka tnat PWD ba ki dei ban maramot noh ia ka surok PWD naduh Liarbang sha duh Umpohwin Mawlasnai ter ter sha duh ki thaiñ khappud kaba lah sniew bad jot rathai mynta lah da ki phew snem.
La iathuh ba ki paidbah jong katei ka thaiñ, ki mad shibun ki jingeh khamtam ha ka pang ka shitom, naba sniew palat ka surok.
Shillong, 16 Risaw:Ha ka 12 tarik mynta u bnai ka FKJGP lyngba ka Livestock Farming Committee jong ka kaba la lum jingialang ia ki nongri bad ki nongkhaii syiar ha ka jylla, kiba don ha ka kynhun bapher bapher kum ka All Meghalaya Poultry Association, ka All Meghalaya Poultry Retailer and Supplier Association bad ka Integrated Farming.
Ha katei ka sngi la donlang ki nongialam jong ka ba kynthup ia u Secretary bah Dundee C Khongsit bad u Chairman ka Livestock Farming Committee Bah Marbud Dkhar.
Ha katei ka jingialang ki nongri bad ki nongkhaii syiar ha kane ka jylla ki la pynpaw ba ka jingeh kaba ki ia kynduh ka dei namar ba la jyllei palat ki nongkhaii syiar na bar jylla kiba la pynpoi ia ki syiar jong ki na Assam bad na kiwei pat ki jylla bad kitei ki khniot ia ka dor ka mur ha ki iew ki hat ban pyntroin ia ki trai ri.
La ia kren ruh la kitei ki syiar kiba wanrah na bar ki long ne-em kiba bit ban bam namar ym shym la eksamin ia ki hynrei la ong ba ki dei kiba la shu pynheh jubor.
Kumta katei ka jingialang ka la shim ia ka rai ba ym ailad shuh ia ki nongkhaii ba nabar jylla ban die lane khaii syiar ha kane ka jylla.
La thaw ruh ia ka komiti ban peit ia katei ka jingeh baroh.
Shillong, 16 Risaw:KaSeng HSPDP ka pynpaw ka jingsngew-lyngngoh ba ka sorkar ka la rai ban thung biang sa ia ka Advisory Committee (AC) ka ban pyrkhat biang na ka bynta ban ioh jingithuh ka Ktien Khasi ha ka Khyrnit kaba phra jong ka Riti Synshar ka ri India.
Katkum ba paw ha ki lad pathai khubor ha ka jingiakynduh bad ka Khasi Author Society, u Myntri Rangbah, u Dr.
Mukul Sangma u la ong ba ka sorkar kan thung sa ia ka Advisory Committee ka ban peit bniah ia ki jingai jingmut ka Official Committee ba la thung da ka sorkar, kaba la mih na ka jingiakren ki dkhot ha Iingdorbar Thawaiñ.
Kane ka Committee ka la kynthup ïa ki MLA na baroh ki Party, nangta ki riewshemphang na ki ka kynhun ki nongthoh bad kiwei kiwei de ki briew kiba tip bha ia ka Komiti.
“Sa kaei pat ka sorkar lyngba ka Advisory Committee kan iakren bad kan pyrkhat.
Ka sorkar ha ka jingshisha katkum ba la tyrwa ka Official Committee ka la dei ban wanrah beit da ka Official Resolution hapoh Iingdorbar bad ka Iingdorbar kan mynjur ïa kane bad sap hah pat sha ka sorkar pdeng ba kan wanrah ïa kane ka kam ha Parliament", la ong u Bah Londoner ha ka kyrwoh.
U la ong ruh ba kane ka sorkar mynta la shi snem ka la shu sngap mynthi bad khoh reh mynta ban thung sa ka Advisory Committee kaba I kumba kadei tang ka jingpynbieit paidbah ba la jan ka elekshon.
Ka Seng ka dawa ba ka sorkar kadei ban wanrah noh da ka Official Resolution khnang ban ioh phah noh sha ka sorkar pdeng bad ba kane ka jingithuh ia ka ktien Khasi ha ka Khyrnit kaba phra kan treikam noh.
Nongpoh, 16 Risaw:Ka long shisha kaei kaei kaba kum ki para nongshong shnong ha ka jylla ngim lah khlem da pynpaw lem ia ka jingsngewkhia ban iohi ia ki jingeh kaba la iakynduh da ki paidbah kiba shong basah ha kito ki shnong kiba don ha ka thain Umtyrnga, Ri Bhoi District, ha kaba la iohi ba katei ka thain kaba la don ia palat phew tylli ki shnong, hynrei kat haduh mynta mynne kim pat don wat tang ka surok bad ki dang hap ban iaid da ka kjat.
Ki shnong kiba don ha katei ka thain kaba iajan bad ka Umtyrnga, ki kynthup ia ka shnong Chibra, Bainanodi, Nagrabil, Tamalbari ‘A’, Tamalbari ‘B’, Billingku ‘A’, Billingku ‘B’, Jyrmang, Umlathu, Umsen, Jorsyiem, Lalmati, Pyngker ‘A’, Pyngker ‘B’, Pyngker ‘C’, Pahamjula, Langkaduh lem bad kiwei kiwei, ha kaba napdeng kitei ki shnong don kiba hap ha ka Umling bad Jirang C&RD Block bad bun hi na ki nongshong shnong ki dei ki jaitbynriew Garo, Khasi, Mikir, Rabha lem bad kiwei kiwei.
Ha ka jingjurip da u nongthohkhubor U Rupang, la shem ba wat la ki paidbah ki shem shibun ki jingeh haba iadei bad ka roi ka par, hynrei kawei na ki jingeh ba hakhmat eh ka dei halor ka jingbymdon surok, ha kaba tang namar ka jingbymdon surok la ioh jingtip ba ki paidbah ki hap ban iaid da ki Kilomiter ban poi sha ki jaka ba ioh kali kata ha Umtyrnga.
La iohi ruh ba kumba ka long mynta, ki briew kiba shong ha katei ka thain baroh shikatta ki la pyndonkam da ka surok kaba la pyndonkam da ki kali Kit maw bad kali kit dieng, pynban watla ki pyndonkam da katei ka surok, haba poi pat ki por lyiur ki paidbah ki shem sa kawei pat ka jingeh bad kata ka long halor ka jingbymdon jingkieng ha ka Wah Mariong kaba don ha Chibra.
Ha katei ka jingjurip, u Nongthohkhubor u la ioh ban iakren bad uwei na ki rangbah shnong (bym kwah ban pynpaw kyrteng), ha kaba na ka liang utei u Rangbah shnong, ula pynpaw ia ka mynsiem kaba sngewkhia halor ka jingiehbein ka sorkar ia shnong kiba don ha katei ka thain, kaba dei ruh ka thain kaba dang sahdien ym tang ha ka surok, hynrei ha kiba bun ki liang bad khamtam eh haba iadei bad ki skim ki ban wanrah ia ka roi ka par.
Shuh shuh, u la iathuh ruh ba ha kine ki snem ba la leit, ki la don ki nongpang kiba la khlad noh ha shiteng lynti ha ka por ba ki bahaiing ki thmu ban rah sha ki jaka sumar bad kane ka dei tang namar ka jingbymdon surok, ha kaba ia ki nongpang la hap ban shu bah da ki briew bad ka shimpor ban poi sha ki jaka sumar ha ka por kaba biang, namar ngi hap ban iaid kjat 7 haduh 8 Kilomiter ban poi sha ka jaka ba don kali.
Nalor ka jingeh haba iadei bad ka jingbymdon surok, hynrei ki paidbah ki iakynduh jingeh ruh ha kiba bun ki liang, haba bun na ki shnong ha katei ka thain kim pat don ia ka Bording Ilektrik, ki skul lem bad kiwei kiwei, namar ka skul kaba don haduh klass 10 ka dei tang ha Umtyrnga.
Wat la kane ka thain ka iakynduh hapdeng shibun ki jingeh ha kiba bun ki liang, hynrei ka sorkar kam phai khmat namar ka kham shimkhia ban kyntiew ia ka roi ka par tang ia ki shnong kiba la biang lypa bad haba kumne wat la ngi duna ha kiba bun ki liang, pynban wei haba ka sorkar hi kam shimkhia bad phaikhmat ia kane ka thain, ki paidbah nongshong shnong ha kane ka thain kaba khappud bad ka Assam kim lah ban leh ei, u la bynrap.
Shillong, 16 Risaw:Ka jingrai jong u Myntri Rangbah ka jylla u Mukul Sangma ban iakhun na ki ar tylli ki jaka (konstitwensi) ka lah ban dei namar ba u sngewthuh ba u lah ban don ka jingma ha kane ka elekshon ban wan.
U Nongthoh khubor u la ioh ban iakren ban twad jingmut na ki katto katne ngut ki briew na Garo Hills kiba dei hi ki nongialam ka Congress, ki la iathuh ba ka jingthmu iakhun jong u Mukul ka lah ban don namar ba u sngewthuh ba u lah ban don hapdeng ka jingma ha kane ka kynti namar ba ka lyer ia ka Congress ka la tlot bha namar ba ka Ampati ka dei ka konstitwensi kaba shong khleh bha ki jaitbynriew bad bun ki dei ruh ki Hindu, ki ban kyrshan ia ka BJP ha kane ka kynti.
Ka BJP ka don u kyrtong jongka, uba dei ruh u MDC u Bhupen Hajong, uba lah ban pynkhynniuh bha ia ka kut ba skhem jong u Myntri Rangbah ha kane ka kynti, namar ka jingdon ka BJP ha ka bor ha ka sorkar pdeng bad ha Assam, la ong ki nongialam Congress bym kwah ban pynpaw kyrteng.
Kine ki nongialam Congress, ki la pynpaw ba kaba sngew phylla bha ha kane ka kynti, ka long ba wat ki Muslim kiba don ha ka thaiñ ri thor ka Garo Hills, ki kren khohnioh ia ka Congress ha kane ka kynti, kaba ki ju kyrshan radbah bha bad kane ka dei kawei ka lyer kaba la pynlong lehse ia u Myntri Rangbah ban pyrkhat da kumwei ban shim ia ka rai ban leit iakhun na ar tylli ki jaka.
Lada ka NPP ka don ka jingiasngewthuh jingmut bad u kyrtong ka BJP, khlem pep, u Mukul u lah ban don hapdeng ka jingsyier bha ha kane ka kynti.
La iathuh ba ka jingphai khmat u Mukul Sangma sha Songsak kaba mihkhmat da u MLA ka NPP u Nihim D Shira, ka long namar ba ha katei ka konstitwensi, ym don jingkhleh jaitbynriew kumba long ha Ampati bad u lah ban kham pynsuk ia ki briew ban pyngeit da kaba suk.
Watla u Mukul Sangma u la kam ba ka Congress kan jop beit bun ngut na Garo Hills hynrei katkum ka jingpynpaw kine ki briew ka Congress, ki la ong ba ka lah ban hiar bha bad bun ki jaka ba lah ban jop da ki kyrtong shimet, namar ba ka NPP ruh kam lah than ban thaw pyrthei namar ba ka don ka jingiateh bad ka BJP.
Jowai, 16 Risaw:Ka kam shalan tuh ia u dewiong na Jaintia Hills sha Beltola lane sha Panch Gram ka la paw tyngkrein hadien ba la iohkem ia ki 22 tylli ki trok da ki pulit Ribhoi bad kumjuh hadien ka jingshah ban ar tylli ki kali rit ha ka trok kit dewiong ha Rattacherra ha kane ka miet sngi U Blei.
Kaba phylla ka long ba ki pulit ka East bad West Jaintia Hills kiba la buh ia ka ktem ap miet sngi ha Shohshrieh bad Phramer, kim ju lap satia ia kane ka kam shalan tuh dewiong katba ki pulit Nongpoh ki ioh kem bun bun tylli ki trok kiba wan na Jaintia Hills.
Hynnin ka sngi U Blei, kawei ka trok ka la kylla bad ka la ban ia ki ar tylli ki kali kiba kynthup ia ka Bolero bad ka Swift bad 5 ngut ki briew kiba don hapoh katei ka kali, ki la mynsaw jur.
Jin da la katei ka trok kam shym la kylla, ka jingshalan tuh ia u dewiong na Jaintia Hills sha Panch Gram kan nym paw pyrthei satia.
“Hato ki pulit ha ri lum Jaintia ki bamsap palat ne ba kitei ki trok ki iohlad ban mih khlem da ioh bat da ki pulit wat lada ki pyllut por 24 kynta ban ap ha Phramer da ki pulit West Jaintia Hills ha Shohshrieh bad Lumshnong, kumjuh ha Umkiang da ki pulit ka East Jaintia Hills", ka long ka jingkylli na ki riew rangbah ka District.
Ka jingshalan ia u dewiong ka la long be-ain hadien ka jingkhang tih bad shallan dewiong da ka NGT naduh u snem 2104.
Hynrei kumba ka paw hi, ka jingtih tuh bad shalan tuh ia u dewiong ka dang iaid shait shait haduh kine ki sngi wat hadpeng ka jingkhang ka NGT.
Shillong, 16 Risaw:U Ma Ioannis Thamar, na Ladthalaboh, Jowai, ula ujor sha U Lat ka Jylla ia ki 17ngut ki MLA, kiba bat kum ki Parliamentary Secretery ha kane ka sorkar MUA, ha Meghalaya bad katei ka jing ujor jong utei u rangbah, ka long ba kitei ki 17ngut ki la pynkhein ia ka riti synshar, da kaba ki bat ia ka kam ban pyniohnong ia ki bad kumta, la bthah ia U Lat ka Jylla, ba un pyntreikam da ka article 192 bad ban mait noh ia ka jinglong dkhot jong kitei kiba bat ia ka ophis kamai pisa.
U Ma Thamar, ula pyntip sha U Lat ka Jylla, halor ka rai jong ka Supreme Court, kaba ha ka 26tarik Naitung 2017, ha kaba ka la kren shai ba ka shuki Parliamentary Secretery, ka long kaba beain bad ba ka Supreme Court, ka la pynduh ruh ia ka ain kaba la thaw da ka sorkar Assam, ha u snem 2004 kaba la tip kum ka Assam Parliamentary Secretaries (Appointment, Salaries, Allowances and Miscellaneous Provisions) Act, 2004.
La ong shuh shuh ba ka Meghalaya ruh, ka la thaw ia kaba kum katei hi ka ain ha u snem 2005 bad lyngba katei ka ain, ka la thung ia 17ngut ki MLA, kum ki Parliamentary Secretery bad kitei ki kynthup ia U Ma Coming One Ymbon, Parliamentary Secretary, Mining and Geology, Soil and Water Conservation, U Samuel M.
Sangma, Parliamentary Secretary of Home Guards and Civil Defence, Housing, U Limison D.
Sangma, Parliamentary Secretary of Transport, Commerce and Industries, U Winnerson D.
Sangma, Parliamentary Secretary of Home(Police), Education, U Kennedy Cornelius Khyriem, Parliamentary Secretary of Tourism, Arts and Culture, U Cherak W.
Momin, Parliamentary Secretary of Public Works Department(Roads), U Brigady Marak, Parliamentary Secretary of Agriculture, Public Works Department(Buildings), U Sengnam Marak, Parliamentary Secretary of Health and Family Welfare, Fisheries, U Rophul S.
Marak, Parliamentary Secretary i/c Community and Rural Development, Information and Public Relation, U Robinus Syngkon, Parliamentary Secretary, i/c Horticulture, Legal Metrology, U Micheal T.
Sangma, Parliamentary Secretary i/c Excise, U Justine Dkhar, Parliamentary Secretary of Education, i/c Social Welfare, U Ashahel D.
Shira, Parliamentary Secretary i/c of Water Resources, U Stephanson Mukhim, Parliamentary Secretary i/c Sports and Youth Affairs, Cooperation, U Celestine Lyngdoh, Parliamentary Secretary i Agriculture, Food, Civil Supplies and Consumer Affairs, U Noverfield R.
Marak, Parliamentary Secretary i/c Public Health Engineering Urban Affairs, U Marthon Sangma, Parliamentary Secretary of Forest and Environment, Information Technology.
La ong shuh shuh, ba lyngba katei ka ain, ki 7ngut ki MLA, kiba bat kum ki Parliamentary Secretery ha Mizoram, ki la hiar shuki noh bad la ong shuh shuh, ba ha Meghalaya pat haduh ha kine ki sngi, kitei ki 17ngut ki Parliamentary Secretery, kim shym la hiar shuki satia, ha kaba kitei ki ioh ia ka tulop bad kiwei de ki jingmyntoi, da kaba ki bat ia katei ka shuki.
Katei ka shithi, la leit ai ruh sha u lamphang dorbar Jylla bad kumjuh sha ka ophis jong U Chief Election Commissioner of India.
Ar ngut na kitei kiba la ai kyrteng haneng, kiba kynthup ia U bah Celestine Lyngdoh lem bad U bah Coming One Ymbon, ki dei kiba long mynta kum ki myntri Cabinet jong ka sorkar Jylla.
Nongstoiñ, 17 Risaw:U bah Councellor Wahlang u ba dei ruh u kyrtong ka BJP u ba la iakhun teng ia ka election shiteng samoi sha ka KHADC na Mairang Konstitwensi, ula leit ban pyniasoh noh ia lade sha ka seng Congress, hynrei tang hadien katto katne por ba u la don bad ka congress u tei u rangbah u la mih noh ban leit ban pyniasoh pat sa sha kawei ka seng sain pyrthei kaba thymmai kaba la tip ruh kum ka Peoples Democratic Front (PDF).
Nalor u bah Councellor Wahlang ha katei ka sngi u president ka PDF u Bah Aivanlumlang Marbaniang u la pdiang sngewbha ruh ia u bah Lambok Nongrang u ba dei u General secretary ka Shnong Pyndengumiong sha ka PDF ha ryngkat ki hajar ngut ki paidbah kiba dei ki nongkyrshan ba rad bah jong kitei ki ar ngut ki riew rangbah na ka thain Mairang kiba la iatuid sha katei ka jingialang bah kaba la long hapoh Tirot Sing Memorial Hall Pyndengumiong Mairang.
Katei ka jingialang ba la kitkhlieh ban pynlong da ka Peoples’ Democratic Front Central Executive Committee bala lam khmat da u bah Ivanlumlang Marbaniang kum u President, bah Auspicious Lyngdoh kum u General Secretary bad katto katne ki rangbah na Nongstoiñ Konstitwensi kila thaw bad pynskhem ruh ia ka tnad treikam kaba thymmai jong ka party kaba la tip kum ka PDF Zonal Committee jong ka Mairang Konstitwensi kum ka jingpynkhreh ia ka election ka ban sa long shen.
Wat la ka seng PDF kam shym pat la pynbna ei ei ia u kyrtong jong ka party na katei ka Konstitwensi hynrei la sngewthuh ruh ba u bah Councellor Wahlang u lah ban iakhun ia ka election MLA na PDF napoh Mairang Konstitwensi.
Ha katei ka jingialang la iadon ryngkat lang ruh u bah Morning Mawsor MDC ka Mawshynrut Konstitwensi, u bah A.
L.
Nonglait, u bah Auspicious L Mawphlang Secretary ka PDF Central Body James Sylliang MDC ka Mawhati bad kiwei kiwei ki riew rangbah jong ka party PDF, kiba la ai jingkren ruh ha katei ka jingialang.
Shillong, 17 Risaw:Ka Regional Election Committee ka Nationalist People’s Party (NPP) kaba la khlieh da u bah Jied Kurbah kum u Chairman uba dei ruh u President jong ka NPP East Khasi Hills ka la pynbna ba la pyllait ia ki phom na ka bynta kito ki kyrtong kiba kwah pan tiket na katei ka seng ha ka elekshon 2018.
Katei ka dei ka komiti kaba peit tang na ka bynta ka Khasi bad Jaintia Hills.
U bah Jied u la ong ba ka jingdie ia ki phom kan sdang naduh lashai ka sngi ka 18 tarik bad kan kut haduh ka 25 tarik mynta u bnai haduh ka por 4 baje janmiet, ia ki phom lah ban ioh na ophis jong katei ka Party kaba don ha Lachumiere.
Haba ia kren bad u Rupang u bah Jied u la ong ba ki kyrtong na Khasi bad Jaiñtia Hills ki dei ban pynpoi ia ka phom jong ki sha ka Regional Election Committee bad katei ka komiti bad hadien ba katei ka komiti ka la bishar bniah ia baroh ki kyrtong kan phah ia ka kyrteng u kyrtong uba ka sngew dei sha ka State Election Committee bad ka rai kaba khadduh ban ai ia ka tiket kan shong ha ka State Election Committee.
Katei ka komiti ka dei kaba peit ia ki 36 tylli ki konstitwensi hapoh Khasi bad Jaiñtia Hills.
Nongpoh, 17 Risaw:Uwei u Rangbah uba la tip kyrteng kum u Bah Bislin Namsaw (30 snem) na ka shnong Kongripara, Ri Bhoi District, u la mynsaw jur hadien ba ula shah iuh bad shah kyrdem ha uwei u Hati Sawkuna ha ka por ba u dang wan pom kait na lyngkha kaba don hajan jong katei ka shnong.
Ka tyllong khubor kaba la ioh ban lum na ki briew jong katei ka shnong, la ong atei ka jingjia ka la jia hynnin ka sngi ha ka por shiteng sngi, ha kaba utei u rangbah u dang wanphai na ka jingpom kait ha ryngkat ka kait shikhoh bad ha katei ka por ula iakynduh ia utei u Hati khlaw bad behthong ia utei u rangbah.
La ioh jingtip ruh, ba ha kaba nyngkong utei u rangbah ula bret lut ia katei ka kait da ka jingthmu ban phet, hynrei utei u Hati ula beh thong bad ioh ban lympad bad pyrshang ruh ban ban dung da ki bniat kiba nep jongu tad haduh ba un da mynsaw ha ki bynta ka Lbong, Khohwah bad Met.
Hadien katei ka jingjia ia utei u rangbah la rah noh sha Civil Hospital Nongpoh, na ka bynta ban ioh ia ki jingsumar.
Shillong, 17 Risaw:Ki nongialam ka Employment Cell ka Khasi Student Union ( KSU) mynta ka sngi ki la tur sha ophis jong ka Idea kaba don ha Nongthymmai namar ka jingpynrung kam ia ki bar jylla bad ka jingbeh kam ia ki samla na kane ka jylla kiba trei lypa ha ka kam.
Ki nongialam ka KSU ki la iathuh ba ki la ioh jingujor na ki samla Khasi kiba trei kum ki Security Guard kaba pyniaid da ka Sagar Security Agency ba ki la shah beh kam namar ba ha katei ka ophis Idea la wan da kawei pat ka Security Agency bad katei ka agency ka la wanrah nongtrei da kiba nabar jylla.
Ki la iathuh ba kitei ki nongtrei ba la don lypa ki dei kiba la trei bun snem ha katei ka kompeni hynrei ka jingshah beh kam kynsan ka la wanrah ia ki ha ka jingeh kaba khraw.
Ki nongialam KSU ki la iathuh ba ha ka jingiakynduh jong ki bad katei ka Agency kaba dang shu wan thymmai ka la ai daw ba ka jingwan nongtrei na bar jylla ka dei namarba ki donkam ia ki nongtrei kiba rah tiar ialeh ne ki tiar siat, hynrei ki ruh ki la pynphai nia da kaba ong ba ki don shibun ki samla trai muluk kiba la dep pass ia ka jinghikai ha ki tiar siat kum ha ka Home Guard, hynrei ki shu shong khlem kam.
Haduh mynta ka miet ka jingiakren hapdeng ka KSU bad ki heh jong katei ka Agency thymmai ka dang iaid shakhmat bad kam pat poi sha kaba kut.
Shillong, 17 Risaw:U myntri rangbah ka jylla u Dr.
Mukul Sangma, u la ong ba ki samla kim dei ban phai khmat than sha ka kam sorkar hynrei ki dei ban pynleit jingmut ia kiwei pat ki kam lajong kiba lah ban kyrshan ia ka pateng jong ki ka ban dang iai wan.
U la ong ba ka kam sorkar kam dei satia ka kam kaba hiar pateng hynrei ka kam lajong ka dei ka kam kaba iai bteng na kawei ka pateng sha kawei pat.
“Mano ba riewspah na kaba treikam sorkar? Hato iathuh ia nga" u la ong.
U la ong ba ha ka jylla Meghalaya kaba don mynta kumba 30 lak ngut tam ki nongshong shnong ki nongtrei kam sorkar ki don duna ia ka 70 hajar ngut kaba mut duna ia ka 2.
5% bad dei na kata ka daw u la ong ba kane ka jylla ka dei kaba shongsuk shongsaiñ, “Lada baroh ki ia treikam sorkar ia ka pisa tyngka jong ka sorkar hap ban bret lut tang ha ka bai siew tulop bad kumba long kiwei pat ki ri kan mih ka thma pohing bad ka jingiakynad, dei na kata ka daw ba ka Meghalaya ka long kumne kumba ka long, ngi hap ban iaroh ruh ia u Blei namar kane ka jingai jong u, ngi hap ban iaroh ba u Blei ruh un kmen haba u iohsngew ba ngi iaroh" ong u Mukul.
Hynrei u myntri rangbah u la ong ba ha kane ka jylla baroh ki kwah ban treikam sorkar bad haba phi kylli ia u samla ne ka samla phi trei aiu , lada kim dei kiba trei kam sorkar kin ong bym donkam donjam, “Balei ngi long kumne, ka eh bha ban pyrkhat, dei na kata ka daw ngi hap ban pynkylla ia ka jingmut jingpyrkhat jong ki paidbah, ngi iohi ruh ba bunsien ki briew kiba la dep bun ki jingpule ki shu bat ha kti ia ka sertiphiket jong ki bad ki ap lano shi lano kin ioh kam sorkar, ka dei kane ka jingmut ba kane ka sorkar ba mynta ka pyrkhat kumno ban pynkylla dur noh ia ka rukom im ba ki samla kim dei shuh ban phai khmat sha ka kam sorkar, phin ym riew spah na kaba treikam sorkar, dei ki kam lajong ba pynriewspah ia phi" ong u Mukul Sangma haba kren ha ka jingialang kaba long mynta ka sngi ha CTTC Sohra.
Shillong, 17 Risaw:Ka Mawhati Block Congress Committee (MBCC) kan shong jingialang lashai ka sngi ban pynbna ia u kyrtong na ka bynta ka elekshon MLA ban wan.
Katkum ka jingiakren bad u Bah Charles Marngar, kiba pan tiket na Mawhati, dei tang ma u hi marwei bad ka jingialang ka MBCC ka lah ban shu phah beit ia ka kyrteng jong u sha ka District Block Congress ba kan phah pat sha ka MPCC.
“Na Mawhati, uba pan tiket na ka party Congress dei tang ma nga, ym don da kiwei pat",la ong u Bah Charles bad bynrap, ba ka MBCC kan shong jingialang lashai ban pynskhem ia ka kyrteng jongu.
U la ong ba haduh mynta kumba ka paw, ki don bun bha ki ban iakhun na Mawhati.
Kiba la pynbna ban iakhun ki kynthup ia u MLA uba don ha phatok u Bah Julius K Dorphang, u MDC u Bah James Sylliang na PDF, u Donbok Khymdeit na UDP, ka Eva Kharbani, u Dasakhiat Lamare, S Shadap.
Ha kawei ka liang, u Bah Charles uba dei u nongpeit ka Media Cell ka MPCC u la iathuh ruh ba na Jirang ki don lai ngut kiba pan tiket 3 ngut ki nongpan tiket na ka Jirang kynthup ka kong Szarita Laitphlang, bah Badhok (Bub) Nongmalieh bad bah Witness Sancley.
Katkum ka jingtip napdeng kine, ka kyrteng u Bah Bub ka kham khlain ka rukom beh lada un ioh tiket na kane ka party hynrei kata ruh kan shong lada kiwei pat kiba khlem ioh tiket kin iatylli ban kyrshan lang.
Na kiwei ki konstitwensi kum ka Umroi u don beit tang uwei uba pan tiket na ka party kata u Bah Goerge Lyngdoh, na Umsning tang u Dr Celestine Lyngdoh uba dei u MLA, na Nongpoh tang u Bah DD Lapang.
Shillong, 17 Risaw:Ka Organising Committee jong ka Cherra Teacher’s Training Centre kaba don ha Nongsawlia-Sohra ka la khot ia u myntri rangbah ka jylla u Dr.
Mukul Sangma ban long kum u kongsan ha ka sngi pynhap pyrda ia ka jingrakhe 150 snem jong ka bad ka la khot ruh ia u MLA katei ka thaiñ (Shella konstitwensi) u Dr.
Donkupar Roy ban long kum u symbud kongsan.
U Dr.
Mukul u la poi ha Sohra ha ka por 12:40 baje eiei mynsngi, hynrei u Dr.
Don um shym la poi satia wat haduh ba kut jong ka jingialang pynhap pyrda.
La iohi ia ki jingthoh kiba heh (Banner) kiba la thoh tyngkreiñ bad kiba la wah ha ka rynsan jong katei ka jingialang ba u Dr.
Mukul u dei u kongsan bad u Dr.
Don u symbud kongsan, hynrei u Dr.
Don um shym la wan poi.
Ki nongthohkhubor ki la kylli na ki nongpyniaid katei ka jingrakhe hato u Dr.
Don u la pyntip ne-em sha ki ba un ym lah ban poi, ki la jubab ba um shym la pyntip eiei bad dei na kata ka daw ki iai ap sah ia u wat ia ka shuki kaba la pynkhreh ba un shong ma u kaba don hajan u Dr.
Mukul ruh ym shym la nud ban phah shong da kiwei pat ioh u wan poi slem hynrei haduh ba kut ka prokram um shym wan mih satia.
Shillong, 18 Risaw:Lai ngut ki kandidet, kin ia khun ia ka elekshon Sirdar Raid Shabong, ka ban long ha ka 11tarik Naiwieng 2017.
Ki kandidet, ki long U Bah Collector Khongdup, na Pynursla, U bah Biggest Stone Lyngdoh na Pynter bad U bah KS Jeffrey Khonglam na Pynter.
Ki don 14 tylli ki shnong ha ka Raid Shabong, ki ban shim bynta ha ka elekshon bad ki don 6tylli ki jaka thep vote bad ki nongthep vote, ki don 4hajar ngut, ong U bah Hilarius Pyngrope, Chairman ka Election Committee jong ka Saw Raid.
Shillong, 17 Risaw:Namar ka jing iai bteng jong ka jingtih dewiong beain, ha ki bynta jong ka Skhentalang, ki pulit jong ka Amlarem, ki la leit khynra kyndit mynta ka sngi, sha ki par dewiong bad haba ki la leit talasi, ki lap ba ki don ki tiar ba la pyndonkam bad kiba pynkhein ia ka hukum jong ka National Green Tribunal (NGT) bad ia kitei ki tiar, ba la lap, la kurup noh da ki pulit bad yn sa pyntip ia katei ka jingjia sha ka kashari.
Ki tiar ba la ioh kurup na kitei ki par dewiong, ki kynthup ia ar tylli ki pump um kiba pyniaid da u motor bad sa ar tylli kiba pyniaid da ka kti, ar tylli ki pangkha, ar tylli ki bateri, 7 tylli ki mohkhiew, kawei ka jaka ksam maw, uwei u tyrnem, 100 tylli ki waiar ilektrik bad sa 100 metre ki nar um.
Ki don ruh ki tiar, ki bym pat lah ban law, namar ba ki dei kiba khia bad kiba eh ban law da ka bor briew.
Shillong, 18 Risaw:Ka Shnong Baridua Ri Bhoi District, ka don ha ka jingkyrduh um kaba jur, mynta la shisnem kynthih bad ia katei la lap, da ka seng Hynniewtrep Youth Council jong ka Ri Bhoi District, ha ka jingleit jurip hynnin ka sngi.
Katei ka seng, ha ka jingialam jong U bah John Nongrum, President HYC Ribhoi District, ka lap ba katei ka jingkyrduh, ka dei kaba la jia mynta la shisnem kynthih bad ka seng, ka lap ba ki nar um, kiba pyndait ha katei ka shnong, ki dei kiba la dkut lyngkhot lyngkhai suda bad mynta ki don ki nongshong shnong, kiba hap ban shu tan da ka um na khlaw bad don pat kiba shu thied, na bynta ki jingdonkam jongki.
Katei ka seng ka kren shai, ba kan nang wad jingtip bad tih bniah halor ka jinglong jingman jong katei ka um bad kan ia kynduh ia ki heh jong ka tnat sam um, haduh ba katei ka jingeh jong ki paidbah, kan kut noh kloi.
Shillong, 18 Risaw:Ki trai trok ha ka jylla kiab don hapoh ka lama jong ka Meghalaya Commercial Vehicles’ Union (MCVU) ki la ai por shi taiew ia ka sorkar ba kan leh eiei noh ia ki trok kiba wan na bar jylla khlem ki permit ba biang.
Ha kajuh ka por katei ka Union ka la takraiñ ia ki District Council Khasi bad Jaintia Hills kiba la pyllait laitlan ia ki trok bar jylla ban kamai ha kane ka jylla khlem da don ia ki laisen khaïi ne trading license.
Haba kren sha ki nongthohkhubor u President katei ka Union u bah Handle Mukhim u la ong ba ka Union ka ai por shi taiew ia ka sorkar ba kan leh eiei bad lada kam lah ban leh eiei katei ka union kan pyni kam noh dalade hi.
U bah Mukhim u la ong ba na ka por sha ka por, la kyrpad ia ka sorkar ba kan shimkhia ia kane ka kam hynrei tad haduh kam shym la leh eiei kumta ki la rai ban leh hi noh.
Ki la pynkynmaw ba ha ki khyndiat bnai ba la dep ki la ia kynduh ia u Commissioner Secretary ka STA bad DTO Enforcement bad ki la kular ban leh eiei noh hadien ka shuti Puja, hynrei haduh mynta kim leh eiei.
U bah Mukhim u la iathuh ba kitei ki trok bar jylla ki don ia ka National Permit hynrei kim don pat ia ka Regional lane ka Local Permit bad u la ong ba ka jingioh kamai laitlan jong kitei ki trok bar jylla, ka la ktah ia ka kamai kajih jong ki trai muluk.
U la iathuh ba ki trok jong ki trai muluk ki hap siew ia ka Professional Tax sha ka District Council katba ki trok bar jylla kim ju siew bad nalor kata ki iaid khlem Trading License.
U la ong ba lada ka District Council kam pyntreikam ia ka Trading by Non-Tribal Regulation Act, 1959 ka la bha ban pynduh noh syndon ia ka District Council ruh.
Katkum ka jingong utei u nongialam ki trai trok u la ong ba hadien ka jingkhang dewiong kiba bun ki trok ki kamai kit dewbilat ha ki karkhana dewbilat kiba don ha East Jaintia Hills.
Hynrei kynsan kynsan ki kompeni ki la pynhiar dor noh ia ka bai kit na ka dor T.
1100 haduh T.
1400 tyngka sha ka T.
800 haduh T.
850 tyngka shi kit.
U la iathuh ba ki dkhot jong katei ka Union kiba treikam bha ki don kumba 100 ngut tam bad ki trok pat ki don kumba T.
1500 tylli.
Shillong,18 Risaw:Mynta ka step ki pulit ki la ioh kurup drok heroin kumba shiteng kilo eiei kiba shongdor kumba T.
35 lak tyngka.
La ioh ban kurup ia kitei ki drok ha ka por 7 baje mynstep najan Petrol Pump Mawblei.
Katei ka jingjia ka la jia, katba kawei ka kali kaba don ia u nombar Manipur MN 02B 1921, ka la iaid bakla ha surok bah na ka liang ka ba kam dei ban iaid bad haba ki pulit Home Guard ki iohi ia ka jingiaid bakla katei ka kali ki la leit ban bat namar ka jingpynkheiñ aiñ.
Hynrei tang mar ia iohi ia ki pulit Home Guard ki briew kiba don hapoh ki la mih shabar bad ki la phet krad.
2 ngut dei ki shynrang katba kawei dei ka kynthei.
U pulit Home Guard uba la tip kyrteng kum u Reganson Kharlor, u la kthong ia kitei ki briew bad u la ioh bat tang ia uwei na ki uba rah pla ha kti.
Utei uba la shah kem u dei uba la tip kyrteng kum u Seikholen Hoakhit uba dei na ka shnong Chikim, Tengnoupa, Moreh, Chandel, Manipur.
La kem ia u da ki pulit ka Madanrting bad ka District Narcotic Cell.
Na katei ka pla ki pulit ki la ioh kurup 437.
13 kram u drok heroin kiba don ha ka rong soh bad rong lieh bad ki plastik thylli, kitei ki dei kiba thmu ban pyniaid iew ha Shillong ia ki droks.
Shillong, 18 Risaw:Sa tang katto katne bnai shuwa ka elekshon MLA 2018, u Rupang u la twad jingmut na ki paidbah ka Shella konstitwensi mano ba kham khlaiñ ha kane ka elekshon mynta.
Haba ia kren bad kiba bun ki paidbah ki la iathuh ba ka lyer elekshon mynta ha Shella ka dang ia long mar katjuh ym pat sngewthuh sngewthaw satia mano ba kham jop.
Kumba ka long mynta ki la iathuh ba ka jingiakhun ka dang long hapdeng ki 3 ka Bom, u Syntiew bad u Mombati kata hapdeng ka UDP, BJP bad ka PDF.
Ka sur na kiba bun ki paidbah ki la iathuh ba ka jingiakhun kaba jwat bha mynta ka dei hapdeng kitei ki 3 Party, u Dr.
Donkupar Roy na ka UDP, bah Jropsing Nongkhlaw ka BJP bad u bah Leston Wanswett ka PDF.
La iathuh ba ka jingiaknieh vote hapdeng kitei ki 3 ngut ka long kaba jur bha mynta ha kylleng ki konstitwensi.
Ka lyer jong ka seng Congress ka duna bha mynta ka kynti ha Shella.
Lah ban kdew ba ha ka elekshon 2013 ka jingiakhun kaba jwat bha ka dei hapdeng u Dr.
Don bad u bah Leston ha kaba u Dr.
Don u la tam ia u bah Leston tang da 355 vote.
Ha u 2013 u Dr.
Don u la ioh 5940 vote katba u bah Leston u la ioh 5585 vote.
Kumba ka long haduh mynta ki don haduh 6 ngut ki kyrtong ki ban ia aireng ha ka elekshon MLA 2018 na Shella bad kitei ki long u Dr.
Don ka UDP, bah Jrop ka BJP, Leston ka PDF, Bantyngshaiñ Rynga ka Congress, bah Wellborn Bynnud kyrtong shimet, Saiñkupar Riahtam ka NPP hynrei la sngewthuh ba un dang don sa uwei pat u kyrtong u ban mih pyrthei ban ia khun ha katei ka elekshon.
Shillong, 18 Risaw:U Myntri ka tnad bording u Bah Comingone Ymbon um shym la lah ban ai ia ka jubab ia ka jingdawa jong ki nongtrei bylla ka kompeni sorkar ka Meghalaya Energy Corporation Limited (MeECL).
Ha ka jingshisha, ki nongialam ki nongtrei bylla hapoh ka lama ka MeECL Progressive Workers Union (MPWU), ki la iakynduh ia u myntri ban pynpaw ia ki jingeh ba ki iakynduh naduh ba ka MeECL ka la pynsoi ia ka jingiateh kum ki nongtrei bylla ia ki khlem kano kano ka jingiakren sngewthuh shwa.
U President u Bah Mantiphrang Lyngdoh Giri u la iathuh ba ki la aiti ia ka dorkhas ha u Myntri kynthup ia ki mat jingdawa ban pynlong nongtrei ba pura, ban ai ESI, EPF, ban siew katkum ka jingtrei bad kiwei kumba dei.
“U Myntri u la ong ba un sa iakren shwa bad ki ophisar ka MeECL bad u MD shwa ba un shim ia ka rai bad un sa pyntip pat sha ngi", la ong u Bah Mantiphrang.
U la ong ba ka jingiakren bad u myntri ka shu kut shwa ha kane ka bynta bad kin sa ap ia u myntri ban ai jingtip sha ki.
Hynrei ha kajuh ka por, u la iathuh ba ia ka jingdeng lama iong kaba la sdang naduh ka 11 tarik mynta u bnai ban pynpaw pyrshah ia ka jingpynbor ka MeECL ban iasoi kontrak, ka dang bteng khlem buh por ba la iashim bynta baroh ki nongtrei bylla na kylleng ki district bad ki division.
Kaba sngew phyla ka long ba ka sorkar ka dang pyndonkam ban siew bainong ia ki da ka jingpynbna kaba pynmih naduh u Iaiong 2015 wat ka la dep ban pynmih la bunsien bad kaba dang shu pynmih ha ki bnai ba la dep mynta u snem.
Ki la ong ba katkum ka hukum ka Supreme Court ha u snem 2009 ban siew ka jingsiew kaba biang ia baroh ia kiba trei bylla ne kiba trei pura haba ki don kajuh ka kyrdan ne ka kam.
Kham mynshwa, kine ki nongtrei bylla (casual) jong ka kompeni sorkar ka Meghalaya Energy Corporation Limited (MeECL) ki la pynlong ia ka jingdeng lama iong naduh 11 tarik mynta u bnai khlem buh por ban pynpaw pyrshah ia ka jingleh donbor ka bor pyniaid halor ka jingkynnoh ba ki shu phah soi jubor ia ka iasoi kontrak, ia ki nongtrei khlem kano kano ka jingai nalor ka bainong kumba dei ban ioh.
Kine ki nongtrei ki la kam ba ki don kiba la trei hapdeng 10-20 snem ha ka kam casual khlem ioh satia ka jingpynthikna kum ki nongtrei ba pura ne regularization bad mynta ki dawa ba kum ka kompeni sorkar ka dei ban ai noh ia ka jingpynthikna kum ki nongtrei ba pura ia ki, ym ban phah soi pynban ia ka iasoi kontrak, kaba khlem don lawei satia ia ki kaba shu pynlong beit tang kum ki nongbylla sngi.
Shillong, 16 Jymmang:Lai ngut ki Pastor, ki la thoh sha U Mukul Sangma myntri rangbah ka Jylla, ba un pynsangeh shwa, ha kaba pyniaid ia ka jingpynrung ia U Aadhar number.
Ki Pastor, ha ka jingujor, ki pyntip, ba ka jingpynrung kyrteng Aadhar, ka la sdang biang ha ki bynta ka East Khasi Hills, naduh mynta u bnai bad kumta ki dawa, ba dei ban weng noh ia katei ka prokram khlem pynslem satia.
La pyni daw, ba U Aadhar, um dei satia, uba hap ban pyndonkam ha ki jingdonkam bapher jong ki nongshong shnong bad la iathuh ruh ba ka Supreme Court, ka dang pyrkhat bha, ha ka jingiadei jong U Aadhar bad nangta, sa ka hok jong ka jingim jong u briew shimet shimet.
Ha katei ka jing ujor, la ong shuh shuh da kitei ki lain gut ba lyngba ka jing pynkylla ia ka Indian Citizenship Act 1955, ha u snem 2016, kaba mut ban pyniaid kam lang bad U Aadhar, kan wan rah pynban shibun ki kynrum kynram ha khmat jong u paidbah ba bun balang bad la ong ruh ba ka jingialeh, ka long ban khanglad ia ka jing tuid jong ki bar Jylla, ha kaba U Aadhar, un nym lah satia ban iada.
La iathuh shuh shuh, ba haduh ka 7tarik Jymmang 2017, ka jingpynrung kyrteng Aadhaar ha Meghalaya ka long 2,78,906 ngut, lane 9%, katba ha Assam, ka long 7 percent bad kumta kam don jingmut ban iai pynbor ia u paidlang ka Jylla, ba kin pyndonkam ia u Aadhar bad la ong shuh shuh ba dang khyndiat sngi, ka sorkar India, ka la pyllait ia ki nong Meghalaya, ba kin pyndonkam ia U Aadhar number jongki, ha kiba bun ki jingdonkam jongki.
Ka dorkhas, ka ong shuh shuh ba ka donkam ka jing ia tainia paidbah ha shwa ban shim ia ka rai, na ka bynta ban iakren ia U Aadhar Card bad la pyni ruh ba ki don bun bah ki briew ha kylleng ka India, kiba don ia u number Aadhar, uba shu thok bad katei ka la nang pyntieng kohtympan ia ki briew, pynkut ka kyrwoh ba la soi da U Bah Auguster Jyrwa, U Rev.
P B Syngkli, U Rev.
K Pyrtuh bad U Rev.
Dr.
PBM Basaiawmoit.
Shillong, 16 Jymmang:U bah J.
A Lyngdoh Vice President ka BJP u la kyntait ia ki jingkynnoh kiba u bahTony Marbaniang u la ujor pyrshah ia u, “Ngam ju ong kum kita ki kyntien ban tyrwa pisa iano iano, ngam dei u briew uba tad dor haduh katta katta ban pynshong iano iano da kaba tyrwa pisa, ka mut aiu ngan tyrwa pisa haba ka thong jong ka BJP ka dei beit ban rat dyngkhong ia ka bamsap bad ban wanrah da ka sorkar kaba lait na ka bamsap" ong u bah J.
A Lyngdoh haba kren sha ki nongthohkhubor mynta ka sngi ha ophis ka BJP.
U la ong ba kham mynshuwa ki la don kumba 4 ne 5 ngut ki kyrtong kiba kwah ban pan tiket ia ka BJP hynrei hadien ba u la mih ma u bun kiba kwah ban pyniakhun da u bad ki la weng noh ia katei ka jingkwah tiket jong ki.
“Haduh mynta hi nga dei tang ma nga u kyrtong uba pan tiket na ka BJP, ngim ithuh bad ngim tip ia utei u briew, u dei uei?" ong u bah Dip haba kynthoh ia u bah Tony.
Utei u MLA barim ka Mawphlang u la ong ba ka la don ka jingai jingmut ha ka jingialang kaba la long ha ka 14 tarik ban khot ia u Tony ban ia kren pynbeit, “Hynrei nga la kren shai ha ka jingialang ba ngam treh bad ngam sngewtynnad , ai ba uba mut ban ieng un ieng beit, don kiba ong khot ia kren pynbeit bad u lehse ioh u la lut pisa pisa haba u la iaid shakhmat bad pynbeit ia katei ka jingpynlut jong u, hynrei kitei ki kyntien kim shym la mih na nga dei na ki nongai jingmut kiba ngam pdiang" u la ong biang.
U President jong ka BJP na ka Mandal 17 North Shillong u bah Wanlambok O Thangkhiew u la ong ba naduh ba la thaw ia ka BJP North Shillong Mandal ha ka 31 tarik u lber, 2017 um pat ju don jingtip ba u Tony u dei u dkhot jong ka BJP, “Hynrei ngam ong ba um dei u dkhot ioh u dei pynban namarba ka BJP ka seng kaba heh , ki lah ban rung dkhot online ne na kiwei pat ki bynta, hynrei ha ka Mandal te um don bynta eiei ruh em" ong u bah Wanlambok.
U la ong ba haduh mynta um pat ju ia kynduh ia u Tony bad um pat ju iohi ia u ban mih shakhmat ha ki kam Party, “Dang shen ngi lathaw ia ki Mahila bad ki BJYM ha Jail Road ngim iohi ia u, ngim ju iohi ia une u briew ha ki kam Party" ong u bah Thangkhiew.
U Joy Deep Dutta Secretary jong ka Local Committee u la ong ba ka seng BJP ka ju leit ban pynlong jingialang ne thaw komiti ha kano kano ka jaka dei lyngba ka jingioh jingbit lane ka jingbthah jong ka Mandal bad ka jingleit pynlong jingialang u bah Tony kylleng ki jaka kam dei satia ka kam Party naba ka Mandal ka khlem phah hynrei ki dei ki jingialang shimet jong u hi.
“Um don bynta eiei bad ka Mandal" ong u Joy Deep.
Ha kaba iadei bad ka jingshah ujor FIR u bah J.
A Lyngdoh ki nongialam ka BJP ki la ong ba ki la aiti ha ka Legal Cell jong katei ka seng ban iaid shakhmat bad ban leit sha thanad ban ia kren ia katei ka kam.
Shillong, 16 Jymmang:“Nga te ialade ngam ju mlien ban trei pyrshah ia kiba don ha kajuh ka parti" ong U Ma RC Laloo bad u myntri rangbah ba ar, u ong shuh “Kiwei, lada ki sngew tynnad, phi lah hi ban khang?".
Haba iakren bad U Rupang, U Ma RC Laloo, uba dang kren artatien, ba U Ma Sniawbhalang Dhar, un leit ban kanbas pyrshah ia u, ha ki dong bapher ka Jowai, ula ong shuh shuh “Lada ka long kaba shisha, ka dei ka jingjia kaba sngewsih shi katdei eh bad ka dur ka dur jong ka seng, ka sniew dur haduh katta katta".
U Ma Roy, ula ong shuh shuh “Lada ka don ba nga leh bakla, te ka dei kein ba kin ialeh pyrshah, hynrei ngam kynmaw, ba ngan leh bakla iano iano bad kam ju dei ka jinglong jongnga, naduh ba nga don ha ka seng Congress".
Dawa ka JBCC ban pynhiar shuki myntri ia u ma Sniawbhalang Dhar[Na u nongthoh khubor na Jowai] Ka Jowai Block Congress Committee (JBCC) ka la dawa na u myntri rangbah ka Jylla bad na ka MPCC ba dei ban pynhiar shuki noh shisyn don ia u ma Sniawbhalang Dhar halor ki kam pyrshah seng jong u.
U President ka Jowai Block Congress Committee (JBCC), u ma A.
Andrew Shullai uba dei ruh u MDC ka Jowai South u la ujor pyrshah ia u MLA ka Nartiang u ma Sniawbhalang Dhar uba dei ruh u Myntri ka sorkar jylla uba peit ia ka tnad sam bording bad ia ka tnad C&RD Block.
Ka JBCC ka la ujor ia u ma Sniawbhalang u MLA ka seng Congress halor ka jingkynnoh ba u la donkti ban leh ia ki kam pyrshah seng da kaba u la leit ialap man la ki shnong hapoh ka Jowai LA Constituency ba un thung ia u kyrtong na ka bynta ban ialeh pyrshah ia u MLA ka Congress u Dr.
RC Laloo uba dei ruh u Deputy Chief Minister ka jylla.
Ha ka shithi ba la ujor sha u President ka Jaintia Hills District Congress Committee (JHDCC) ia kaba la phah kopi ruh sha u Chief Minister ka jylla bad sha u MP ka Shillong, u la kyntu ba ka sorkar hapoh ka jingialam u Dr.
Mukul Sangma ba ka dei ban pynhiar shuki noh shisien don ia u ma Sniawbhalang Dhar namar udei u MLA uba leh pyrshah ia la ka seng kaba u don.
“Kumno u myntri ka sorkar uba dei na kajuh ka party un sylla ban thung da uwei pat u kyrtong ban pynrem ia u para myntri uba na ka juh ka party", la kynthoh u President ka JBCC.
U la pynpaw ruh ba kane k jingleh u ma Sniawbha la wanrah ia ka jingkulmar ia ki paid nongkyrshan ka seng Congress ha Jowai bad ka dei ka jinglehrain bad ka la ktah shi katdei ia ka burom jong ka seng Congress hi baroh.
“U ma Sniaw u la pynbna ia la u jong u kyrtong jong u ha ka jingialang kaba long ha Mukhla bad kane ka la paw shai ba u dei u myntri ka seng Congress uba pyrshah seng", la kynnoh ka JBCCNa ka liang ka JBCC ka la kyntu ia ka seng Congress bad ia u Myntri Rangbah ka jylla ban shim khia ban pynshitom ia utei u myntri katkum ki kyndon treikam ka Party.
Shillong, 17 Jymmang:Ka eriong kaba jur bha (cyclone) ka la pyndkut bad pynjot noh ia u tnum mobile ha Maweit, ha ka miet jong ka 15tarik Jymmang 2017.
Ka jingdkut bad ka jingjot noh une u tnum mobile, ha kaba la pyndait lang bad ka airtel network ha u juh une u tnum, ka la pynsah ha ka jinglyngngoh bad ka jingjynjar ia ka thain hi baroh kawei, ong ka ka kyrwoh sngewdiaw na u General Secretary ka HYC Maweit circle u samla Jeremiia Dkhar.
Nongpoh, 17 Jymmang:Da kaba shimkhia ia ka jingujor kaba la ioh na ki paidbah, kiba la pynpaw ia ka jingsngew-khia kaba jur namar ka jingpynsahteng jong ka tnat PWD ban Siangrong ia ka surok kaba tang 1km tam, kata na Mawtari-Lumjyrmi, kaba hap hapoh ka Umsning Constituency, mynta ka sngi ki nongialam ka Ri Bhoi People Movement (RBPM), ia kaba la ialam da u General Secretary, u Bah John Mawphniang lem bad ki dkhot, ki la leit ban jurip ia katei ka surok kaba la sahteng mynta ka palat phew snem.
Kum ban shu pynpaw hangne, katei ka surok kaba la pyniasoh na Umran Niangbyrnai-Quinine, kaba ym duna ia ka 16 km ei ei bad ka dei ruh ka surok kaba la siangrong bad biang na ka bynta ban pyndonkam ha ka leit ka wan, hynrei tang namar ka jiingbym shimkhia ka sorkar ban pyndep ne siangrong ia katei kaba tang 1km, ka pynlong syndon ia katei ka surok ba kan shu sepei, namar ha kitei ki bynta ba dangsah sahteng jong katei ka surok, la lap ba don tang da ki thliew ki syar suda bad kam long na ka bynta ban pyndonkam ha ka leit ka wan, khamtam eh ha ka por lyiur.
Haba kren sha ki Nongthohkhubor, u Bah John Mawphniang, u la ong ba kum ka seng kam lah khlem da pynpaw ia ka jingsngewkhia halor ka jingpynsahteng ka sorkar ia katei ka surok kaba tang khyndiat eh, ha kaba kane hi ka la pynpaw ia ka jingbym shimkhia da ka sorkar ban pyndep na ka bynta ban wanrah ia ka roi ka par sha ki paidbah nongshong shnong ha kane ka thain.
U la ong ruh, jin lada ka sorkar kan pyndep ia kane ka surok kaba tang khyndiat, kan da long shisha ka jingkyrkhu kaba khraw sha ki paidbah nongshong shnong ha kane ka thain, namar lyngba jong kane ka surok kan pynsuk ia ki paidbah ha ka leit ka wan, khamtam ia kito ki paidbah na ka thain Mawtari, Nongbah Myndon lem bad kiwei, haba ki thmu ban leit donkam sha Nongpoh.
Kumta, haba iadei bad kane ka surok kaba la pynsahteng mynta la palat phew, ka seng kan leit ban iakynduh ia u EE ka PWD Umsning Division, ban wad jingtip na kaei ka daw kaba la pynlong ia katei ka surok ba kan sahteng kat haduh kine ki sngi, u la bynrap.
Shillong, 17 Jymmang:Ka Central Executive Committee (CEC) jong ka Federation of Khasi Jaintia and Garo People (FKJGP) kaba long mynta ka sngi ka la shim ia ka rai ban pyntyllun shakhmat ia ka thong sha ka ioh ka kot bad ka imlang sahlang (Socio-Economic Movement).
Ka FKJGP ka la pynrem ruh ia ka sorkar namar ka jingbym lerkam ha ki kam pynroi ha baroh ki liang khamtam ha ka Aquaculture Mission, Horticulture Mission, Livestock Mission bad kiwei kiwei.
Kate ka seng ka la ong ba ka sorkar ka la pynsyrwa kai ia ka pisa u paidbah bad mynta ba la jan ka elekshon ka la sdang ban bret kulmar ia ki skhim kiba long kumba rep kba ha ri shyiap.
Ka kyrwoh khubor ka la ong ba kan peitngor bha ha baroh ki kam pynroi ha ka jylla khnang ban lah ban pyntyllun ia katei ka thong jong ka.
Ha ka 25 tarik katei ka seng ka la ong ba kan hiar sha Phlangdilon ban ia kynduh ia ki nongrep.
Ka la pynrem jur namar ka jingbym lah ka sorkar ban teh lakam ia ka jingkhaii masi tuh sha Bangladesh.
Kawei pat ka mat ba kate ka seng ka la rai ka long ba baroh ki Unit, ki Circle ki District ki dei ban peitngor bha halor ka jing pynrung kyrteng ka sorkar ia ki bar jylla ha electoral roll khnang ba u bar jylla u bym dei hok yn ym dei ban rung kyrteng da lei lei ruh ha electoral roll jong ka jylla tang na ka bynta ka jingioh jingmyntoi jong katto katne ngut ki politishian.
Katei ka seng ka la thung ia u bah Elton Cliff Warjri kum u Assistant General Secretary, ka la thaw saw tylli ki Sector – ka Agriculture Sector – ba ialam da u bah Kynsai War bad lai ngut ki dkhot, Tuesday Lytep, Bishar Dhar bad Ferdinal Iawphniaw.
Ka Skill Development Sector ba ialam da u Kitboklang Nongphlang, ki dkhot, Elton Cliff Warjri, Kmenlang Tariang bad James Kharbani, ka Livestock Sector, ba ialam da u bah Marbud Dkhar, ki dkhot Constantine P Mawlong, Edar, Bep bad Lui Lyngdoh bad ka Tourism Sector – ba ialam da u Eldie Newron Lyngdoh ki dkhot Reginal Thabah, Energy S Cajee bad Ksanbor Kharshiing.
Kane ka long katkum ka kyrwoh na u bah Eldie Newton Lyngdoh, Information Secretary.
Shillong, 17 Jymmang:Ka jingshong bishar ka KHADC halor ki jingujor pyrshah ia u Syiem Sohra u Pa’iem Freeman Sing Syiem ka dei ban long lashai ka sngi ka 18 tarik u jymmang, hynrei na ka daw ka jingpan por jong u Syiem Sohra ka la pulom noh.
U EM ka tnad Elaka u bah Latiplang Khar-kongor u la ong ba u Syiem Sohra u la pan por bad la ai por ia u shi taiew kaba mut hapoh ka 25 tarik mynta u bnai.
Lah ban pynkyn-maw ba ki jingujor pyrshah ia u Syiem Sohra ki la wan na kiba bun ki liang -na ki nongsynshar shnong ha kaba la kynnoh ba u Syiem u la pynkhein ia ka riti dustur bad la ujor ruh da ka KSU South Khasi Hills halor ki jingjia kiba la jia ha Majai kaba la kynnoh ba u Syiem u la ai pata khyndew haduh kumba 450 tylli eiei sha ki bar jylla bad la kynnoh ba ia ujuh u briew u la ai pata haduh kumba 10 tylli eiei bad kiwei pat ki jingujor.
Lah ban pynkynmaw ba kham mynshuwa haba ia kren bad ki nongthohkhubor u EM ka Elaka uba dang shu shimti shen ia katei ka tnad u bah Latiplang Kharkongor u la ong ba un bishar bniah bin pa bin ia baroh ki jingujor bad lada jia ba lap ba ka don ka jingleh thur mur jong u Syiem ka KHADC kan leh ia kaba donkam kaba lah ruh ban poi sha u pud ba yn sospon noh shuwa ia u.
Shillong, 17 Jymmang:U MDC ka UDP na Umsning Constitwency, u Bah Donkupar Sumer u la lah ban iakhun elekshon MLA na ka party thymmai ka People Democratic Front (PDF).
U Bah Donkupar u dei u EM ka Khasi Hills Autonamoust District Council (KHADC) hapoh ka jinglong CEM u Bah Pynshngain N Syiem bad u dei uwei na ki MDC ka UDP u bym weng na ka jingkyrshan ia ka PDF watla ka party ka la rai ban weng noh.
U Bah Donkupar u dei u MDC ba nyngkong eh jong ka Umsning Constitwency bad ula jop ha ka elekhon MDC 2013 na ka seng United Democratic Party (UDP) kumta lada u Donkupar un mih noh na ka UDP bad iakhun na ka PDF kan long ka jingtynjuh ba kham eh namar ka UDP ka la don lypa ki briew katba ka PDF ka dei ka seng sain pynthei ba thymmai bad kan kham shitom ha ki jingiakhun.
Ka PDF kaba long ka liang synshar ha KHADC hapoh ka jingialam jong u Bah Pynshangain N Syiem (MLA/MDC Mawsynram) kum u Chief Executive Member la dep ban pynbna ha ki bnai ba la dep kum ka seng sain pyrthei ba thymmai ha ka jylla bad ka la lah ban pynkhih win ia baroh ki MDC jong ka KHADC ban aireng pyrshah ia ki MLA ha ka elehshon 2018, watla ki don ki MLA kiba pynjop ia ki ha ka elekshon MDC ruh hynrei kim salia bad ka daw tynrai jong katei ka dei na ka skim special Central Assistant na ka sorkar kmie haba uwei u MDC un ioh kumba T.
3 klur.
Kawei pat ka tyllong khubor ba la ioh lum ka iathuh u Bah PN Syiem MLA/MDC jong ka Mawsynram constitwency shen um shimti kum u President ka PDF ban ialam ia ka kynhun hadien ynda u la iehnoh ia ka kam MLA.
Nongstoiñ, 17 Jymmang:Ka kong F.
Marngar kaba dei ka Secretary jong ka seng kynthei HSPDP, kaba la shah sospon ruh na ka jinglong dkhot ka jong ka hapoh jong ka party HSPDP, kala kyntait mardor ia ka jingdawa jong u MLA ka Nongstoin u bah D.
Jyndiang ba ka dei ban pan map na u tei u MLA hapoh 48 kynta, halor ka jingpynmih khubor kaba la long pyrshah bad ktah mationg ia u MLA shimet kumba la pynpaw da ka EC HSPDP Nongstoiñ Area Unit kaba la shong kyrkieh ha ka janmiet jong ka sngi ba ar jong ka taiew.
“Ngam shym la kren pyrshah ei ei ia ka party HSPDP, bad ngan nym pan map hi ruh na u MLA kumba u la dawa namar ngam shym lap bad iohi ia ki daw kiba biang ba ngan leit ban pan map na u tei u MLA, bad ngan ap ruh ia katei ka 48 kynta bad ia ka jingthmu jong u tei u MLA" ong ka kong F.
Marngar ha ka jingiakynduh lang bad ki lad pathai khubor jong ka District mynta ka janmiet ha Nongstoiñ.
Shuh shuh ka kong F.
Marngar, ka la iathuh ruh ba ka la kren shisha ia kiei kiei kumba kala paw bad mih ha kawei na ki kot khubor Khasi ha ka sngi nyngkong jong ka taiew (Ym ha u Rupang) bad ka kong F.
Marngar ka la ong ruh ba kitei ki jingkren ki jong ki long shisha kumta namar ba u tei u MLA um pat kot bor haba tang ia ka jingialang jong ki longkmie (Women’s wing) kaba dang shu dep shen, u la klumar khlieh haduh katne.
“Ha ka jingshisha u MLA lada u sngew ba nga la bakla ban kren ha ka jingialang jong ka Women’s Wing kaba dang shu dep shen u la dei ban ong bad pyni ia nga hynrei u tei u MLA um shymla leh ia kata bad u la kynnoh pynbna ia nga ba nga la shu kam ba nga dei ka Secretary jong ka Women’s wing" ong biang ka kong Marngar.
Haba pyrshang pat ban kylli ba ka sngew kumno halor ka jingong jong u MLA bala katei ka kong ka kyntait ban pan map hapoh 48 kynta un ai syndon ia ka da ka notis ki riewsaid ain bad ban rah ruh shaduh ka Privilege Committee jong ka Assembly, na ka liang jong ka kong Marngar kala jubab da kaba ka ong ba “Lada u sngewbit ban ialeh bad pyni da ka bor bad ka longkmie u mat leh".
Ha kaba iadei pat bad ka jingshah pynwai noh shipor jong ka Women’s Wing bad Youth Wing, na ka liang jong kitei ki nongialam ka Women’s wing ki la ong ba ha ka jingshisha katkum ki matti treikam jong ka party HSPDP naduh kipor kiba mynshwa yn nym lah ban shim ia kano kano ka rai tang da ka EC hynrei hap ban lum bad pynlong da ka jingialang paidbah (General Meeting).
Katba na ka liang jong u bah Marcus Marwein, u ba la shah sospon na ka jinglong dkhot jong u hapoh jong ka Party da katei ka EC kaba la dep shong kyrkieh haba iakren bad ki lad pathai khubor u la ong ba ka thong ka jong ki ban sospon noh ia u bad ia I kong F.
Marngar haduh 3 snem kynthih bad kumjuh ruh ban pynwai noh ia ka Women’s bad Youth wing ka long ba kila khein lypa ban kin nym shah pynwit shuh ha kaba iadei bad ki tiket na ka bynta ki ar tylli ki Election kata ka MLA bad MDC.
Haba pyrshang ban kylli pat na kitei kiba la shah sospon hato kin dang don ne em hapoh jong ka Party bad haba jubab ia katei ka jingkylli u bah Marcus Marwein, u la ong ba kam don jingmut shuh mynta ban dang iakren party bad u la ong ruh ba halor ka jingshah sospon ka jong u haduh mynta um shym pat la ioh kano kano ka kynja shithi shah suspon bad katei ka jingsospon ruh ka long ka bym don nongrim.
“Lada ka party HSPDP hapoh Nongstoiñ Konstitwensi kan iai long ha kane ka dur kam I don ruh ia ka jingkyrmen ha kane ka election MLA ka ban sa long shen" pynkut u bah Marwein.
Shillong, 17 Jymmang:Ka nongialam ka BJP Mahila Mandal ka Dya Rathore ka la kyntait ia ka jingkynnoh ba ka sorkar BJP kan khang ia ka jingbam bam doh masi bad ka jingthombor ia ki kynhun rit paid.
Haba kren sha ki nongthoh khubor mynta ka sngi, ka Rathore ka la ong ba, “Ka BJP ka kwah ban iada ia ki rit paid bad kumjuh kan nym kwah ban tuklar ia ka mon laitluid jong ki briew ban bam doh".
Hajuh ka por, ka la pynpaw ia ka jingsngew khia halor ka jingjur ki kam thombor ia ki kynthei khynnah ha kane ka jylla.
Ka la ong ba ka President ka BJP Mahila Mandal ka ri ka Vijaya Rahatkar lem bad ka secretary ka Pooja Kapil Misra kin wan jngoh ia ka sor Shillong ha aka 22 tarik mynta u bnai Jymmang ban pynkhreh ia ka elekshon ha kane ka jylla nalor kiwei ki mat ban iakren kiba iadei bad ka jingeh jong ki kynthei.
Ka la ong ba ha kane ka jingwan jongki,kin iakynduh ia ki nongialam ka BJP Mahila ha kane ka jylla bad kin iapylliew jingmut ha kiba bun ki mat.
Ha kawei ka liang, ka President ka BJP Mahila Meghalaya Mandal, ka Kong Pelcy Snaitang ka la iathuh ba haduh mynta ki la don haduh 20 hajar ngut ki longkmie ba la rung dkhot bad ka BJP ha kane ka jylla, wat la kam pat lah ban thaw lut ia ka mandal ha baroh ki konstitwensi.
“Ngi la don kumba 20 hajar ngut ki dkhot longkmie ha ki 30 tylli ki mandal ha ka jylla bad ka dang sah sa 30 tylli ki mandal ban thaw ha ka jyllla baroh kawei", la ong ka Kong Snaitang.
Ia kine ki mandal ba dang sah yn sa pyndep ban thaw hapoh kine ki lai bnai ban wan shwa khnang ban pynkhlain shwa ban wan ka elekshon, ka la bynrap.
Shillong, 17 Jymmang:Ka don ka ktien, kaba ong “Long mraw ha Ri lajong" hynrei ha kane ka jingjia, kaba mynta, ka wan da kumwei pat bad kata ka long “Ym don iing sah ha Ri lajong" bad katei ka dei ia ki 3ngut ki rangbah, kiba na Khliehriat, kiba wan Shillong, hynnin ka sngi, kiba hap thiah ha surok bad ka daw, ka long namar ba ki hotel, kim ai jaka sah satia ia ki.
U Ma Starling Rupsi (Dkhar), ha ka jingiakren da ka mobile bad U Rupang, u iathuh ba ki ia don 3ngut para shynrang bad ki la ia wad jaka sah, naduh 9baje haduh 12baje mynmiet, hynrei kim shym ioh satia, ha ki bynta jong ka Khyndailad.
La iathuh da U Bah Starling, ba ki leit shwa ha Ashutosh Inn bad ki la pyn ithuh ialade, ba ki dei na Khliehriat, Jaintia Hills bad mar kumta, ki la pan ia ki kot jingmynjur na ki pulit; hynrei namar ba kim don ia ki kot na ki pulit, ki la shah kyntait ban sah ha katei ka Hotel.
La iathuh da U Ma Starling, ba ki la iaid bad leit wad sha 8,9 tylli ki hotel, sawdong jong ka Khyndailad, ba kynthup ia ka Greenland, ka hotel ha MTC bad kumta ter ter, hynrei kitei lei kim kwah shuh tang ban iakren ruh bad ki ai daw, ba ki kamra jongki, ki la dap lut smam.
U Ma Starling, u kren diaw mynsiem, da kaba ong, ba ki briew kiba nabar, ki ioh sahmiet sadhai ha ki jaka sah ha Shillong bad u ong “Mangi pat ki trai shnong, ngim ioh" bad u iathuh ba ki Hotel ki pyrkhing bha ban ai sah ia ki trai shnong, khlem da ioh jingmynjur na ki pulit.
Ha ka kutlad, U Ma Starling, uba dei na ka seng IBSWO, lem bad ki arngut ki paralok U Ma Andrew Nicos Suchiang bad U Ma Shabida Mynthlu, ki la leit kiew noh sha Laitkor bad thiah ha Petrol Pump hapoh ka kali jongki.
Shillong,17 Jymmang:Ha ka 16 tarik mynta u bnai ha ka por 6:30 baje janmiet 2 ngut ki briew kiba la tip kyrteng kum u Specialborn Nonglait bad u Ricky John Nonglait ki la shoh ia u Jeffry Dohling ha Mawkisyiem, Sohra, u la mynsaw jur bad la pynkit ia u sha Civil Hospital, Shillong.
Shillong, 17 Jymmang:Ka elekshon 2018 kan dei ka elekshon kaba kin mih bun ngut ki kyrtong na Sohra konstitwensi, iathuh ki lad khubor.
Haduh mynta la ong ba ki la don haduh 6 ngut ki kyrtong kiba la iaid shakhmat bad kitei ki long u MLA ba mynta u bah Titos W Chyne na ka UDP, u bah Donevan Kharwanlang MDC ba mynta ka Congress (uba la ap ban ia khun na ka Congress lada ioh tiket), u MLA barim ka Sohra u Dr.
P.
W Khongjee, u bah Gavin Mylliemngap, u bah Droi Khongsti uba lah ban ia khun na ka seng HSPDP bad u bah Bantei Rumnong u President ka Seng Khasi uba lah ban ia khun na ka seng BJP.
Ki lad khubor ki la iathuh ba nalor kitei ki 6 ngut kin dang don shuh shuh kiwei pat ki kyrtong shimet ki ban ia khun ha u 2018 hynrei kitei kim pat mih pyrthei mynta bad don napdeng jong ki kiba la ia khun teng ha ki elekshon ba la dep.
Haba twad jingmut na ki pyrman saiñpyrthei ha Sohra ia ka Politik kumba ka long mynta la sngewthuh ba ka jingiakhun ha u 2018 kan long kaba jwat bha ia u MLA ba mynta ka Sohra.
La iathuh ba kawei na ki ktem kaba utei u MLA mynta u khlain bha ka dei na Laitlyngkot hynrei nangtei la mih haduh 2 ngut ki kyrtong u bah Gavin bad u bah Droi.
Shuh shuh la ong ba kawei pat ka ktem jong u MLA ba mynta u bah Titos ka dei na Khlieh Shnong , Sohra hynrei nangtei ruh la iathuh ba ka jingmih u bah Bantei Rumnong kan ktah bha ia u MLA katei ka konstitwensi.
Na Shella konstitwensi pat haduh mynta ki lad khubor ki la iathuh ba ki dang don dang 4 ngut ki kyrtong bad kitei ki kynthup ia u Dr.
Donkupar Roy u MLA ba mynta na ka UDP, u bah Leston Wanswett, u bah Jropsing Nongkhlaw bad u bah Wellborn Bynnud.
Hynrei la ong ba nalor kitei ruh kin dang don shuh sa kiwei de ki kyrtong ki ban mih bad la ong ba lada jia ba u bah Leston um treh ia khun na ka seng Congress -katei ka seng ruh kan sei kyrtong bad ki lad khubor ki la iathuh ba u bah Pyndap Saibon ka KHNAM ruh u dang peit ia ka politik ha Shella bad lada jia ba mih ki jingkylla la iathuh ba u lah ban hiar biang.
Shillong, 17 Jymmang:U President ka Meghalaya Pradesh Congress Committee (MPCC), u Bah DD Lapang u la kubur ba ka party ka la ioh pdiang ia ka jingujor ka Jowai Block Congress pyrshah ia u Bah Sniawbhalang Dhar halor ka jingkynnoh ba u la thmu ban pynieng kyrtong ha ka jaka jong u MLA ba mynta na Jowai, u Dr.
Roytre Christopher Laloo.
U Bah Lapang u la ong ia kane hadien ba la wai ka jingialang ha ophis ka party mynta ka sngi.
“Nga la ioh pdiang ia ka jingujor halor kane, hynrei ngam pat ioh peit ia ka", la ong u Bah Lapang.
U la ong ba ka party kam pat shong ban pyrkhat la ka long kaba shisha ne em.
Katkum ka jingong u Bah Lapang, ka party kan iaid katkum ki kyndon treikam haba ka shim ia kano kano ka rai.
“Ngim pat iakren iapyrkhat ia ka jingdawa ban pynhiar shuki ia u Bah Sniawbhalang", la bynrap shuh u Bah Lapang.
Halor ka jingkylli kaei ka jingsngew jongu ia ka jingkren duh mynsiem ki paidbah ia ka Congress ha kane ka jylla, u Bah Lapang u la ong ba ka Congress ka long kum u dieng ba jrong tam bad dei na kata ka daw, ba ki briew baroh ki kwah ban kawang ia ka.
“Ka Congress ka dei ka party kaba long kum u dieng ba jrong tam bad dei na kata ka daw, ba ki ia kawang ia ka hynrei kaba kut yn sa iohi ia ka dur ba shisha", u la ong.
U la iathuh ba ha ka jingialang mynta ka sngi, ka long ban pan kaiphod na ki district bapher bapher ia ka jingiaid ki kam ki jam.
Haduh mynta, u la iathuh, la ioh jingkhein ba baroh kiba rung dkhot ha ka party ha ka jylla ka la poi sha ka 2 lak ngut tam kynthup kiba rim bad kiba thymmai bad ka jingpynrung dkhot kan dang iaid shaid shaid.
U la ong ba ka party ka la rai ban kham pynkloi ban pynlait ia ki kyrtong ha kane ka elekshon da kaba bthah ia baroh ki district ki unit ban pyndep ia kane ka kam khnang ban lah ban trei kham bha ia ka elekshon.
Shillong, 17 Jymmang:U Myntri sorkar jylla uba dei ruh u nongialam ka Congress, u Bah Sniawbhalang Dhar mynta ka sngi u la kyntait ba u la don bynta ban pynieng kyrtong na Jowai pyrshah ia u MLA ba mynta u Dr Roytre Christopher Laloo.
Ha ka jingiakren bad ki nongthoh khubor mynta ka sngi ha Shillong, u bah Sniawbhalang u la ong ba kumno ka Block Congress Jowai, kan shu kynnoh ia u, haba tang ia u kandidet jong ka party ruh ym pat pynbna.
“Ia u (Bah Wailad Shylla), uba dei u kynum jong nga, la jied da ka shnong Mukhla, ngam dei uba phah ban iakhun elekshon", la ong u Bah Sniawbhalang bad bynrap, “ka dei ka hok jong uno uno u briew ban pan tiket hynrei kan shong ha ka party ban rai".
Katkum ka jingong u Bah Sniawbhalang, lada u pynieng kandidet hadien ba ka party ka la pynbna ia u kyrtong, lah ban ong ba u la ialeh pyrshah ia ka party.
Mynta mano mano ki lah ban pan tiket na ka party bad ka shong ha ka party ba kan rai iano ban ai tiket.
“Peit kum ha Umroi konstitwensi ha ka elekshon MLA ba la dep, ia u MLA u Bah Stanlywis Rymbai ruh ka party ka la pynduh tiket namar ba ka kwah ia u briew ban jop beit ha ka elekshon", la bynrap u Bah Sniawbhalang.
Kane ka jingpynshai u Bah Sniawbahlang ka long hadien ba ka Jowai Block Congress Committee ka la kynnoh ba u la pyrshang ban ialap ha ki paidbah ban ai tiket noh ha u Bah Wailad Shylla uba dei u kynum jong u, bad ban pynduh tiket noh ia u Dr RC Laloo.
Ka Jowai Block Congress ka la ujor sha ka MPCC pyrshah ia u Bah Sniawbhalang, da kaba dawa ruh na ka Meghalaya Pradesh Congress Committee ba kan pynshitom ia u bad ban pynhap shuki noh kum u Myntri.
U Bah Sniawbhalang u la ong ba u Bah Wailad Shylla u dei u nongtrei party la 8-9 snem uba shitrhem bha bad un sa pan tiket na ka party ha kane ka kynti ban iakhun na Jowai tangba ia kane, yn shong ha ka rai jong ka party.
U Bah Sniawbhalang u la shah kynnoh ha ka Jowai Congress ba u la leit ban ialap elekshon sha kylleng ki jaka ban kyrshan ia u Bah Wailad da kaba pyrshah ia u Dr RC Laloo.
Ha kawei ka liang u Bah Sniawbhalang u la kyntait ia ka jingmih khubor ba un mih noh na ka seng Congress ban leit sha kiwei pat ki party kum ka NPP.
U la pynthikna da kaba ong, “Ha kane ka elekshon ban wan, un iakhun beit na ka party Congress bad ka jingkynnoh ba un mih noh ka dei tang ka khubor lamler".
Hynrei ha kajuh ka por, u la ong ba, u burom ia baroh ki party, hynrei ban leit pyniasoh sha kawei ka pat ka party kam jingmut namar ba u la rai ban iakhun beit na ka Congress.
Shillong, 18 Jymmang:U MLA ka Umsning u Dr Celestine Lyngdoh um pat kubur ba ka Ri-Bhoi ka donkam ban phiah ne thaw sa kawei ka district ia mynta.
Haba jubab halor ka jingkylli halor kane mynta ka sngi, u Dr Celestine u la ong, “Ngam pat sngew ba ka Ri-Bhoi ka donkam ban phiah ne thaw district shuh ia mynta hynrei ngi donkam ban pynkiew kyrdan ia ki administrative unit kum ka Patharkhmah sha ka Civil Sub-Division".
U la iathuh ba na ka liang jongu bad ki briew ka thain, ki la pynsngew ia ka jingdonkam ban pynkiew kyrdan noh ia ka Patharkhmah sha ka Civil SUb-Division hynrei u Myntri Rangbah u la ong ba yn sa leh ha ka por ban wan.
“Ha ka jingshisha, ngi la dep pynsngew ia kane sha ka sorkar hynrei na ka liang u myntri rangbah u la ong ba un sa peit ha ka por ban wan", la ong u Dr Celestine.
Ha kawei ka liang, u MLA ka Umsning u la ong ba ka ri-Bhoi mynta ka la kiew sted bha naduh ba la ioh ia ka district ha kaba hapoh kine ki kyndiat snem, kam ju don shuh ka jingiap pang khieshohrih, ka jingpang at ryngdang ha Ri-Bhoi.
“Wat ha ka liang ka pule puthi ruh ka la kiew sted bha ha kaba ka dei kawei na ki district ba kham shakhmat ban ia kiwei ha kine ki snem", u la ong.
Haba pynpaw ia ka jingsngew sarong ia ka Ri-Bhoi, u Dr Cesletine u la ong ba ka Ri-Bhoi ka la pynmih ruh ia u Myntri Rangbah u Bah DD Lapang, ki ophisar, ki doktor bad bun kiwei pat.
“Ka ktien Bhoi biej, mynta ka la jah namar ba ngi la stad la kiew bha", la ong u Dr Celestine.
Ia ka Ri-Bhoi district la plie ha ka 4 tarik Jylliew 1992 na ka Nongpoh Civil Sub-Division da kaba pyniakhlad noh na ka East Khasi Hills District.
Ka don san tylli ki MLA konstitwensi kynthup ka Umroi, Umsning, Nongpoh, Mawhati bad Jirang.
Kumba 30-40 lak yn pynlut ha jingrakhe 25 snem ka Ri-Bhoi districtKa Organising Committee ka Ri-Bhoi District Silver Jubilee Celebration kan rakhe ia ka jingdap 25 snem ka jingioh ia ka district ha u bnai Jylliew ban wan.
Ia ka Ri-Bhoi district la plie ha ka 4 tarik Jylliew 1992 na ka Nongpoh Civil Sub-Division da kaba pyniakhlad noh na ka East Khasi Hills District.
Ban rakhe ia ka jubili rupa, ka Organising Committee kan pynlong ia ka jingrakhe san sngi naduh ka 5 haduh 9 tarik Jylliew ha madan NSCA Stadium, Pahamsyiem Nongpoh.
Katkum ka jingong u Dr Celestine Lyngdoh, ka jinglut na ka bynta kane ka jingrakhe kan ym duna ia ka 30-40 lak tyngka.
“Ngi la antad ba ka jinglut kan ym duna ia ka 30-40 lak ha kane ka jingrakhe bad ngin pyrshang ban pynmih pisa na ki nongnoh synniang sngewbha bad na kiwei ki lad", la ong u Dr Celestine.
U chairman ka Organising Committee u Dr Celestine Lyngdoh uba dei u MLA ka Umsning u la ong ba ha kine ki sngi, yn sa pyni ia ki jinglong kyrpang jong ka riti dustur jong ka ri Bhoi naduh ka shad ka kmen, ka rwai ka siaw, ka bam ka dih, ka rukom bat khyndew jong ki Bhoi.
Kin don ruh ki jingialehkai, ki jingiakop ha ka put ka tem, ha kaba ia ki nongjop yn ai khusnam pisa.
Ha ka sngi plie kata ha ka 5 tarik yn plie da u Bah DD Lapang uba dei u MLA ka thain katba ha ka sngi kut, yn pynwai da u Myntri Rangbah ka jylla u Dr Mukul Sangma.
Shillong, 18 Jymmang:Ka National Green Tribunal (NGT), Kolkata, ka la shim bishar mynta ka sngi, ha kaba dei bad ka jingai jingiada bad pynkhuid ia ka wah Myntdu bad ka sorkar Jylla, ka pynpoi ia ki kot ki sla jongka, tang kumba shiphew minit ha shwa ba kan sdang ka jingbishar bad u nongiasaid na ka liang jong U Ma Sajay Laloo, U Amit Kumar, ula kynnoh ba ka sorkar Jylla, kam shym leh eiei bad kam shym burom ruh ia ka rai jong ka NGT, ha kaba ula ong ba haduh mynta kam shym don satia kano kano ka jing pynkhuid ia ki bynta ba don sawdong jong ka Wah Myntdu bad katei ka kynthup ia ka jingtei iing sem, ka jingkurup jaka, ka jingtih shyiap, ka jingsait jain bad kiwei kiba iaid beain ha katei ka WahNa ka liang U Todi, Advocate General ka Meghalaya, ula pyni ia ki jingpynkhreh jong ka sorkar Jylla, hynrei, la ong da U bah Laloo, ba kam don satia ka jingshisha, kaba pyni ha madan.
Ka jingshong bishar kan long biang ha ka 26tarik Naitung 2017 bad ka NGT, ka la bthah ia ka sorkar Jylla, ba kan pyni da ki jingshisha kiba shai bha, halor ki kam ki duk jongka.
Nongstoiñ, 18 Jymmang:Ka seng jong ki nongniah Auto ka thain Mairang kaba la tip ruh kum ka Mairang Town Owner’s and Driver Auto Rickshaw Association (MaTORADA), ka la pynrem jur ia u runar u bala pyniap dusmon ia i hep rit na Umthied Bynther bad kumjuh ia kiwei pat ki lai ngut ki runar kiba don kti ban leh beijot ia ka samla 17 snem na ka shnong Pyndengumiong kaba la jia ha kajuh ka sngi ha ka thain Mairang West Khasi Hills District.
Katei ka Association ka kyntu jur ia ki bor jong ka ain ba kadei ban pynshitom tyngeh ia kitei ki runar ki bym khein shuh ia ka imlang ka sahlang bad kiba la pynhiar dor bad pynjah burom ia ka thain bad khamtam ia ka RI Khasi hi baroh kawei, bad katei ka seng ka dawa ruh na kibor jong ka ain ba kim dei hi ruh ban ai ne pyllait jamin ia kitei ki riew khlaw namar ba lada kibor jong ka ain kim lah ban tehlakam ia kum kitei ki jingjia ki lah ruh ban nang iai jia bad kan ai mynsiem shuh shuh ia kiwei pat ban leh ia kiba bun ki kam sniew.
Katkum ka kyrwoh bala phah da u Publicity Secretary jong katei ka seng u la ong ba ka Executive Committee jong ka Mairang Town Owner’s and Driver Auto Rickshaw Association (MaTORADA), kaba la shong kyrkieh ha kine ki khyndiat sngi ba la lah ka la leit ruh ban noh jingiarap sha kitei ki ar tylli ki long iing kiba la mad ia katei ka jingjia kaba sngewsih bad ha kajuh kapor ka seng ka la phah ruh ia ka jingsngew lem sha ki kmie ki kpa bad kiba ha iing ha sem jong kitei ki ar tylli ki long iing.
Ki nongialam jong katei ka Association ki la pynbna paidbah ba ka MaTORADA kan sa pynlong ruh ia ka jingialang paidbah (General Meeting) ha ka 22 tarik mynta u bnai ka ban sdang naduh kapor 9:00 baje mynstep bad ka seng ka kyrpad ruh ia ki nongshong Auto ba kin iai shah ha katei ka sngi namar ba yn nymshah ia ki Auto ba kin kamai ha katei ka kynta long meeting jong ka seng.
Shillong, 18 Jymmang:Ka HYC Baridua ka Ri-Bhoi mynta ka sngi ka la pynsangeh ia ka jingthew jaka jong u Syiem Raid Marwet na ka bynta uwei u bar jylla, ia ka jaka kaba dei jong ka Kong Ailad Lating.
Ka HYC Baridua hapoh ka jingialam u Bah John Nongrum ka la kynnoh ba u bar jylla ba kyrteng u Prem Prakash Varma u la thmu ban knieh ei ia ka jaka jong ka Kong Ailad da kaba thaw ia ki kot ki sla khyndew bym shisha.
Ka HYC Baridua ka la leh ia kane ka kam hadien ba la ioh ia ka shithi jingujor bad pan jingkyrshan na ka kong Ailad Lating halor ka jingthmu jong utei u bar jylla ban knieh iaka jaka jong ka khun jongka, ka Salami Lating.
Ki dkhot ka HYC Baridua hapoh ka jingialam u President u bah John Nongrum ki lah leit ban pynsangeh ia ka jingthmu thew jaka u Syiem ka Raid Marwet bad ka la lap ba utei u mynder um shym la don satia ia ki kot ki sla ki ba lah ban pynshai ba ka dei ka jaka jong u.
U Bah John Nongrum u la ongg,"lyngngoh ba kumno u Syiem u nud ban phah jingtip sa kito ki trai jaka da kaba shim khia ia ka jingujor jong utei u mynder bym don kot don sla pyrshah ia ki Khasi".
U la ong ba ka seng ka la maham ia u Syiem bad ia u Prem Prakash Varma lada u wan pynwit biang ia kitei ki Khasi kiba dei hok ki trai ia katei jaka, kin ai da ka jingsneng ba tyngeh pyrshah ia ki.
Na ka liang u Rangbah shnong u Bah Ioanis Narleng u la pynshisha lyngba ki kot ki sla kiba biang ba ka dei ka jaka jong ka kong Ailad Lating.
Shillong,18 Jymmang:“Ngi lah tip mangi, phim dei ban tuklar eiei" pynkynmaw U bah Stanlywiss Rymbai MLA barim jong ka seng Congress, uba la shah pynduh tiket ia ki kyntien jong U bah DD Lapang, President ka Meghalaya Pradesh Congress Committee (I), haba ki nongialam jong ka Block Congress na Umroi, ki leit ia kynduh, ban iakren halor ka tiket MLA na katei ka Constituency ha shwa ka elekshon 2013.
U Bah Stanlywiss, haba iakren bad U Rupang, mynta ka janmiet, ula pynkynmaw ba na ka liang jong ka Block Congress na Umroi, ka kyrshan tylli mlon ia u, ha ka sien ba ladep, hynrei ka kam ka sdang kyllain, mar ia poi ha District, ha ka por ba U Bah PW Muktieh, u long U President.
Haba la kylli pat, la kumno u sngew, haba U Ma Sniawbha, ula pynkynmaw ia ka jingioh tiket jong u hynmen jongu na ka seng Congress, ha ka sien ba ladep, U Bah Stand, ula ong “Yn ong shuh kumno, ka shong ha ka Congress ban bishar" bad u ong biang “Ka tip ia ka channel kumno ban ioh".
Nangta u iathuh biang ba ialade lei u leit kanbas beit ha ka kyrteng jong ka seng Congress, ha kaba 15 sngi ha shwa ban thep kyrteng, u dang kanbas hi ha ka shap jong ka kti.
“Ki bun ki riew tymmen kiba iam, ba nga rem" ula ong biang “Haba nga kylli, haei ki thep vote, ki ong ha ka kti".
U Bah Rymbai, ula ong shuh shuh “Lada ha u snem 2013, ki la tip ia ka chanel, mynta lei ki lah suk bha".
Shillong, 18 Jymmang:Ka Umiam, ka Riangdo, Shahlang, Nongjri, Nonghyllam, Borsora bad kiwei pat ki shnong ki la paw kyrteng ha ka map ba la tyrwa ban thaw ia ka Garo Land lane ka Proposed Garo Land Map.
Ym shym la tip ia ka tyllong naei ba katei ka Map ka mih, hynrei katkum katei ka Map kaba u nongthohkhubor u ioh la pyni ia ka Map jong baroh kawei ka Meghalaya bad ia ki jaka ba la tyrwa ban pynhap ha ka Garoland la pruid da ki dak iong bad katkum kitei ki dak iong kiba la pyni ban pynhap ha Garo Land ka jingheh jong ka jaka ka long palat mar shiteng jong ka Meghalaya.
Kiba bun na ki jaka kiba la pynngat hapoh ka Garo Land katkum ka map tyrwa ki dei ha South West Khasi Hills bad West Khasi Hills bad tang shi lynnong la pyni dak iong ia ki jaka kiba don ha syndah ka Shillong bad katei ka dei ka Umiam bad ki thaiñ jong ka Mawiong baroh kawei.
Katto katne tylli ki shnong kiba ha SWKH bad WKH kiba la pynngat hapoh ka Garo Land nalor kitei ki shnong ba la kdew haneng ki kynthup ia ka Dangar, ka Umlyngkut, ka Riangmaw, ka Nongbrot, ka Nongmaweit, ka Nongkhnum , ka Aradonga, ka Byrnihat bad kiwei pat ki shnong kiba ym shym la ithuh bha ha ka Map namarba la pruid da ki dak iong.
Bun ki jingiakren ki la mih halor ka jinglait paidbah katei ka Map Garo Land, ki lad khubor ki la iathuh ba katei ka dei ka Map ba ka seng ANVC kaba la ia soi ia suk bad ka sorkar ka la tyrwa sha ka sorkar pdeng ha ka jingiateh ia soi ia suk.
Shillong, 18 Jymmang:Ka surok na Sohkrot haduh Umjakoid kiba hap ha Mawthadraishan ka dei kaba isangsot bha namar ka jingsniew palat ka surok watla ka la don ka jingsang rong thohmur thohmat.
Ki don bun ki shnong kiba ioh jingshakri na kane ka surok hynrei ki long ki shnong kiba sangsot tam ha ka thain na ka jingsahdien palat ka shnong khamtam ka jingbym ioh shuh ki paidbah ia ka surok kaba bha kumba 24 snem na ka daw ka jingbym shimkhia ka sorkar.
Kine ki shnong ki kynthup ka Umdum, Domkseh, Wahrinong, Marwir, Mawkdi, Lawdisai, Umjakoid, bad kiwei kiwei.
Ka kynhun jong ki nongthoh khubor ki la hiar sha katei ka thain bad la shem ia ka jingsniew ka surok ka long kaba jubor haduh katta bad isangsot ia ka jingeh jong ki briew, kum bym don nongmihkhmat ban peit ia kane ka jingeh jongki.
