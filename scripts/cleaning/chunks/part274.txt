Hadien ka jingïakhluit bad ka jingkawang ktieh ha kine ki bnai ba la long ka elekshon, mynta ka sorkar ba thymmai ka MDA kan sdang ban treikam noh naduh ka 7 tariku bnai Rymphang 2023, ka sngi kaba ki 12 ngut ki Myntri ka sorkar Meghalaya kin bam smai.
Ki 12 ngut ki Minister ka sorkar MDA 2 ki long u Conrad K Sangma kum u Myntri Rangbah.
Ki Myntri pat ki long u Bah Prestone Tynsong, Bah Sniawbhalang Dhar kiba lah ban ïoh ïa ka kyrdan Symbud Myntri Rangbah,u Bah A L Hek, Dr.
M Ampareen Lyngdoh, Bah Paul Lyngdoh, Bah Comingone Ymbon, u AT Mondal, Bah Kyrmen Shylla, u Marcuise N Marak, u Rakkam A Sangma bad Bah Bah Shakliar Warjri.
Da kane ka jingrung kine ki kyrteng kamut ba ki Myntri kiba rim ne ki Myntri jong ka sorkar MDA 1, kiba duh Myntri ki long u Bah Lahkmen Rymbui, Bah Renikton Lyngdoh Tongkhar, Bah Baiteidor Lyngdoh ki la duh noh ban long Myntri ha kane ka sorkar ba thymmai wat lada ki la jop biang kum ki MLA.
Kane ka sorkar kan don ki nongïalam ne kiba la rangbah ha ka kam kum u Conrad Sangma, u Bah Prestone Tynsong, u Bah Sniawbhalang Dhar kiba la bteng na ka sorkar kaba rim bad khlem pep ka MDA 2 kan bteng beit ïa ki kam kiba dang sahteng jong ka MDA 1.
Kiba dang thymmai kum ka Dr.
Ampareen Lyngdoh, Bah Paul Lyngdoh, Bah Comingone Ymbon, Bah Shakliar Warjri, u AT Mondal, u Rakkam Sangma, u Marcuise Marak kin hap ban bud ïa kaei kaba kaba ka sorkar barim ka la trei.
Ki kam ba dang sah ha ka MDA 2 ki long kaba hakhmat eh kadei ka jingïapynbeit pud ïa ki hynriew tylli ki jaka ba dang sah bad ka Assam, ïa kaba la pynsangeh noh hadien ka jingmih ka jingka jingïasiat ha Mukroh, kaba la shim ïa ka jingim jong ki 5 ngut ki briew.
U Myntri Rangbah u Conrad Sangma, ula shimkhia bha ïa kane ka kam kum ka kam kaba hakhmat eh jong ka sorkar MDA 1.
Kawei pat ka kam kadei ka jingpyndep ïa ka jingtei ïa ka ïingdorbar kaba thymmai kaba la sangeh noh ka jingtrei hadien ka jingkhyllem jong u Dome ne u tnum pyllun ha ka por ba dang shna.
Nangta kan hap ban pyndep ruh ïa ka jingpynkynriah ïa ka Them Metor na ïew Mawlong kaba la long ka kam kaba la sahteng naduh ka snem 2018 haba la bthei ka jingïakhih kaba jur ha katei ka snem.
Ka kam kaba khamkhia ïa ka MDA 2 kadei ka jingpyndap ïa ka pla tyngka jong ka sorkar kaba la ring tyrkhong namar ka jingkhangtih dewïong ka NGT naduh u snem 2014.
Mynta ruh kane ka kam ka dang sah ponding, ha kaba hadien ki jingshimbishar kiba bunsien la bthah ïa ka sorkar jylla ban shna ïa ki kyndon kiba bun ryngkat ka jingwanrah ïa ka rukom treikam ban ïada ruh ïa ka mariang.
Ka jingtreikam ka MEeCL kadei kawei pat ka bynta kaba hakhmat eh ïa ka sorkar thymmai, namar ba kane ka tnad treikam ka la mad bun ki jingeh haduh ba ki nongtrei ki la ïakhih na ka por sha ka por.
Ka MDA kan hap ban pynkhreh lyngba ruh ïa ki jingïakhih kiba lah ban mih na ki ishu sahteng kum ka ILP, ka Reservation Policy, ka jingpynrungïa ka ktien Khasi bad Haro ha ka Khyrnit kaba phra jong ka Riti Synshar ka ri India.
Nangta ka jingeh na ka jingbym ïoh tulop thikna ki Nonghikai skul SSA, Adhoc bad kiwei kiwei.
Ka jingbym ïoh kam ïoh jam ki Samla bad kiwei kiwei de, ïa kaba ka sorkar thymmai ka hap ban peit.
Nongstoiñ, Lber 13: Na ka bynta ban pynjan ïa ka leit ka wan bad ban pynsuk ïa ka la leit ka wan ki paitbah nongshong shnong ka thaiñ rimen, ba kynthup ïa ki shnong naduh Pungphreit, Mawlongbah, Mawdet, Mawkhiat, Rynñiaw, Umshem, Umyiap bad kiwei kiwei, ki la kyntu ïa ka sorkar ba kan sngewbha ban phai khmat lem sha katei ban pynpoi surok sha katei ka thaiñ, khnang ba kin lait na ka jingeh ha ka leit ka wan ka kit ka bah.
U Bah B.
I.
Nongsiej uwei na ki nongïalam jong ka synjuk ki nongsynshar shnong katei ka thaiñ haba ïakren bad u nongthoh khubor, u la ong ba hadien ba u kontraktor u ba pyntrei ïa ka surok PMGSY na shnong Umjaut haduh Mawrok, ka la I donkam haduh katta katta ban don sa kawei ka surok na shnong Mawdet shaduh Langpih kaba dei ban ïaid lyngba ïa ka shnong Mawshad, Mawkhiat, Rynñiaw Umyiap, Miangbyrkong haduh Langpih.
U la ong ba haduh mynta ki nongshong shnong na kitei ki shnong lada ki leit donkam sha ki thaiñ Langpih ki hap ban kiew arted sha Rambrai, Nongstoiñ bad ki sa hiar shaphang sepngi ha ka jingjngai kaba palat ïa ka phra phew kilomitar.
Katba na Mawdet haduh Langpih lada ïaid lyngba ka Mawkhiat, Rynñiaw haduh Langpih, ka jingjngai ka long tang kumba khathynriew kilomitar ei ei.
U bah Nongsiej u la ong ruh ba katei ka thaiñ ka dei kaba duna bha ha ka jingdon ki surok kali, wat la ka dei ka thaiñ kaba seisoh haduh katta katta ha ka rep ka riang, hynrei namar ka jingbym don ïa ki surok kiba biang, bun bah kimar rep ki shu pyut ei, namar ka jingjngai palat ki jaka ba lait kali.
Ha kaba ïadei bad ki jingeh na ka ki paitbah ki la ong ba kiba bun kiba pang jingshitom kim ju lah ban poi ha ki jaka sumar, namar ka shem jingeh haduh katta katta ban kit da u briew bad ban ïaid kjat da ki bun bun kynta tang ban poi haduh Rambrai ka jaka ba la don ka PHC.
Ym tang katta hynrei ki lynti ïaid kjat ruh ki dei ki lynti kiba hap ban ïaid lyngba ki khlaw ki btap ban ban kiew ïa ki thiep bad hiar ïa ki jur kiba jrong bha, kumta ka pynshitom haduh katta katta ïa ki paitbah.
Ki la ong ruh ba ka jingpynshlur jong ka sorkar ïa ki longkmie ba ar met ba kin pynbiang ban leit phah sumar ha ki Hospital bad ban leit kha khunlung, hynrei na ka bynta ki nongshong shnong katei ka thaiñ kam don jingmut satia, namar nalor ba kiba pun khun kin ïaid da ka kjat san haduh hynriew kynta man ka taïew kin ym lah satia.
Mawkyrwat, Lber 13: Uwei u briew uba dei nabar jong ka Jylla Meghalaya mynta ka sngi u hadien ka jingleit kai pyngngad u la ngam jyllop ha kawei ka wah kaba don ha Od-Ringai, Mawten, South West Khasi Hills District.
Katkum ka tyllong khubor napoh ka Fire & Emergency Service, South West Khasi Hills District la ïathuh ba katei ka jingjia ka la jia ha 13 tarik u Lber, 2023 ha ki por kumba 10 baje mynstep ha kaba uwei u briew uba kyrteng u Abishek Roy, 24 snem ei ei uba dei na ka jylla Jharkhand uba pule ïa ka Chemical Engeneering hapoh IIM, Guwahati ula ngam jyllop ha kawei ka wah kaba long Pung kaba don ha Od-Ringai (Natural Swimming Pool) kaba hap hapoh ka Shnong Mawten, South West Khasi Hills District bad kane ka jaka ka jngai kumba 2 kynta duna ei ei haba ïaid da ka kjat.
Kane kadei ka Pung sum ba la pynlong hi da ka mariang, kaba pawnam bha ha ka jylla, ha kaba ki briew na kylleng bad wat kiba nabar ki ju angnud ban leit sha kane ka jaka.
Ka pung ka don ha tmier jong ka riat bad dei namar kane ka daw kiba la poi badsum ha katei ka pung ki ong ba kadei ka pung sum ba ma tam ne ka world most dangerpus swimming pool.
Shuh shuh la ïathuh ruh ba utei u samla u la ngam jyllop ha ka pung kaba jylliew kumba 20 phut ei ei bad ïa ka met jong u la ïoh ban sei noh da ka kynhun napoh ka Fire & Emergency Service, South West Khasi Hills District bad ki la ïoh ban sei ha ki por kumba 4 baje ei ei janmiet.
“Kiba la ïa leit lang bad u Abishek Roy ki don kumba 5 ngut ei ei", la ïathuh.
Nongstoiñ, Lber 13: Haduh kine ki sngi ka jingpyndik jong ki briew ka sorkar Assam ïa ki paitbah Khasi kata naduh ki riew rangbah, ki longkmie bad ki samla kiba shong ha khappud ka dang ïai bteng na kawei ka kam sha kawei ka kam.
Dang ha ka hynriew tarik mynta u bnai u bah Biliroi Samakha sordar jong ka shnong Umbah kaba don ha ki thaiñ Kyrshai, ka shnong kaba dang hap hapoh u pud u sam jong ka hima Nongmynsaw, u la ong ba u la shah pyndik ha uwei u ophisar jong ka tnad forest jong ka Assam u ba don ha ka ophis jong ka forest ha Ukiam.
Utei u Sordar jong ka shnong Umbah u la ïathuh ba utei u ophisar jong ka Assam forest, u la wan khot ïa u na ïing ba un leit shapoh ophis ha Ukiam.
La ong katba dang ïaid lynti utei u ophisar u la kylli tohkit lai phew jait, ba la u dei ne em u sordar shnong bad haba u la jubab ba u dei, u la kylli biang la u ju pom dieng ne em, ha kaba utei u sordar ruh u la jubab ba um shym la pom dieng satia.
Nalor kata utei u ophisar u la kylli biang ïa u ba u don ne em ïa ki kot patta na Assam ha kaba u la jubab ba um don hynrei u don tang ïa ki kot khyndew kiba dei na Meghalaya.
Haba la poi ha ophis utei u ophisar u la ong ba un phah kem noh ïa u, kumta u la sei ïa ka mobile jong u ban phone sha u OC jong ka Langpih BOP bad ha kata ka por utei u ophisar u la knieh ïa ka mobile jong u bad u la ieng na ka shuki bad u mut ban khang kut ïa u hapoh katei ka kamra hynrei u la ïaksaid bad u la lait phet.
U la ïathuh ruh ba hadien ba u la lait phet, u la wan phai noh sha ïing, hynrei um suk mynsiem shuh namar ba utei u ophisar forest ka Assam u phah thwet ïa u man ka sngi.
Kumta u la pyntip noh ha u Acting Syiem ka hima Nongmynsaw bad mynta ka sngi ki dkhot jong ka Executive Dorbar jong ka hima ki la wan sha Nongstoiñ bad ki la leit ban ïakynduh ïa u Deputy Commissioner, ha kaba ki la aiti ha u ïa ka dorkhast halor katei ka jingshah pyndik jong u sordar ka shnong Umbah.
U bah Serbilin Lyngdoh secretary ka hima Nongmynsaw haba ïakren bad ki nongthoh khubor hadien ba ki la mih na kamra treikam u DC, u la ong ba ha katei ka jingleit ïakynduh jong ki u DC u la kular ba un sa ïakren bad ki bor pynïaid District jong ka Kamrup ba kim dei ban pyndik ïa ki nongshong shnong ha khappud, ne ba kin pynthut ïa ka shong suk shong saiñ jong ki paitbah nongshong shnong.
Shillong, Lber : Ka Wadjingshai SHG Lummawkong ka la pynlong ïa ka Programme Shramdaan Shivir ha Lummawkong naduh ka 06tarik haduh ka 08tarik mynta u bnai ryngkat ka jingïatreilang ka NYK (Nehru Yuva Kendra, Sangathan) Shillong.
Ha kane ka prokram ka Wadjingshai SHG ka la pynlong ïa ka jingpynkhuid shnong, shna pumg tongum bad ki jingïakob bapher bapher ïa ki khynnah ka dong ka thain.
Ka jingthmu jong kane ka prokram ka long ban kyntiew ïa ki khynnah samla kiba don ka sap ha ki bynta bapher bapher bad khamtam eh bad long kiba la mlien naduh na rympei ïing ban pynneh pynsah ïa ka ka mei mariang bad ka jingkhuid jong ka.
Kane ka long katkum ka kyrwoh ba la phah da ka President jong ka Wadjingshai, SHG Lummawkong.
Jowai, Lber 13: U District Magistrate jong ka West Jaiñtia Hills District ula pynbna ba ïa ka pakhang miet ne ka Night Curfew kaba la pynjari naduh ka 2 tarik mynta u bnai ha ka shnong Sahsniang, West Jaiñtia Hills District, la weng noh naduh mynta ka miet.
Shuh shuh u District Magistrate ka WJH District u bah B.
S.
Sohliya, IAS ula pynmih ïa ka hukum mynta ka sngi kaba la pynduh ne pyndam noh ïa ka kyndon 144 CrPC bad ka jingpyntreikam ïa ka pakhang miet ha ka shnong Sahsniang.
Jowai, Lber 13: U Deputy Commissioner (Supply), West Jaiñtia Hills ula pyntip ba ïa u khaw rashon na ka bynta ka bhah jong u khaw NFSA (AAY & PHH) bad u Non-NFSA jong u bnai Lber, 2023 la dep ban pyllait sha baroh ki wholesale na ka bynta ban pynpoi sha baroh ki dukan die rashon naduh ka 13 tarik haduh ka 17 tarik mynta u bnai.
Ïa ka bhah u khaw Antyodaya Anna Yojna (AAY) yn sam ha ka jingthew kaba 35 kg kawei ka AAY FI Card, ka bhah u khaw Priority Household (PHH) yn sam ha ka jingthew kaba 5 kg shi khlieh khlem donkam jingsiew ha sor bad ha nongkyndong.
Katba ïa ka bhah jong u khaw Non-NFSA kan long 7.
215 kg shi khlieh ha ka dor kaba la buh da ki Vigilance Committee ka bym dei ban palat ia ka dor T.
14/- shi kilo kiba ha sor bad nongkyndong.
U Deputy Commi ssioner (Supply) ula kyntu ïa baroh ki dukan die rashon (Fair Price Shop dealer) hapoh ka District ban leit shim ïa ki permit jong ki na ka ophis treikam u DC (Supply) bad ban sam pyndep ïa u khaw hapoh ka 10 tarik u Ïaïong, 2023 da kaba pyndonkam da ka online e-Pos machine.
Dkhot (78) :- Kumba la peitshin ha ka bishar ba mynshwa, ka iingbishar ka kam kotbor ban phah lamkynto sha ka shlem thawaiñ ban thaw aiñ halor kano kano ka bynta.
Wat la katta, ka Kliar-iktiar Jied-lamkhmat na ka bynta ban pynbiang ka jingïakhun ba marbiang hapdeng ki seng bad kyrtong ba ïakhing markynti ha ka jied-lamkhmat bad ban khmih ba ka jinglong sngur jong ka kam jied-lamkhmat kan ym byrsieh, kat kumba ju ai jingbthah katkum ka Nongmuna Thup-adong Kyntokam.
Ka thymmei bor ha ka ba ka Kliar-iktiar ka pynmih kita ki hukum ka dei ka Dkhot-tip-aiñ (Article) 324 jong ka Riti Synshar, ka ba kynto ïa ka Kliar-iktiar ban pynlong ïa ka Jied-lamkhmat ka ba laitluid bad shida.
Ka long ka ba deikhmih kumjuh ban pdiang ba ka Kliar-iktiar Jied-lamkhmat kam lah ban ai hukum lada ka phang ha ka hukum jong ka Kliar-iktiar la kynthup ha ka biang-tara thawaiñ.
Dkhot (79) :- Namarkata, lada ñiew ba ym don kyndon aiñ ka ba synshar da lade hi halor ki sker jong ka dulir-juban-tyrwa jied-lamkhmat, la kyntu ïa ka Kliar-iktiar Jied-lamkhmat ban thaw jingkdew lynti na ka bynta kata da ka ba syllok lang bad baroh ki seng saiñpyrthei ba la ithuh ha kano ka khep ba la thaw jingkdew lynti na ka bynta ka kyntokam kyllum jong ki kyrtong, ki jingïalang, ki ïaid paidbah, ki sngi budjied, ki seng ïohbor ter ter.
Ha ka juh ka rukom, ka khlieh lynnong la ka jong ha ka kdew-lynti na ka bynta ka dulir-juban-tyrwa jied-lamkhmat ka ba la pyllait da ka seng saiñpyrthei lah ruh ban kynthup ha ka Nongmuna Thup-adong Kyntokam na ka bynta ka Kdew-lynti jong ki Seng Saiñpyrthei bad ki Kyrtong.
Ngi la sngewthuh lypa ïa ka jingshisha ba kyllum ki seng saiñpyrthei ki ju pyllait ïa ki dulir-juban-tyrwa shwa ban pynbna ïa ka sngi jied-lamkhmat, kum ha kata ka jinglong jingman ha ba kren pyrkhing, ka Kliar-iktiar Jied-lamkhmat kan ym don ka iktiar ban korbar ïa kano kano ka kam ka ba la leh shwa ban pynbna ïa ka tarik jong ka jied-lamkhmat.
Jar la katta, ka daw ba ym lah kiar lah ban leh ha kane ka bynta kumba ka jingthmu jong ka dulir-juban-tyrwa jied-lamkkhmat ka dei ka ba ïasnoh pyrshah bad ka kam korbar jied-lamkhmat.
Dkhot (80) :- Ngi hukum ïa ka Kliar-iktiar Jied-lamkhmat ban shimti ïa kane ka kam kloi lan katba lah na ka daw ba ka long ka ba donkam tam.
Ngi lum jingtip ruh na ka bynta ban donkam ban thawaiñ la ka jong ka ba dei ban kubur da ka dorbar thawaiñ ha kane ka bynta na ka bynta ban synshar ryntih ïa ki seng saiñpyrthei ha ka synshar paidbah.
Ka Nongmuna Thup-adong Kyntokam ba mynta- ki kyndon ba ïahapKa Nongmuna Thup-adong Kyntokam ba mynta ka kynthup katto katne ki kyndon ba ïahap ha ka liang ki kam bamsap da ki seng bad kyrtong ki ba ïadei bad ki jingkular da ka seng ka ba dang don ha ka bor synshar bad kumta ter ter.
La pynmih ïa kita kumne harum:Bud-dkhot (4) jong ka dkhot-1.
Ka kyntokam kyllum ka kdew ba-“(4) Baroh ki seng bad kyrtong ki dei ban kiar da ka ba tipbriew ïa baroh ki kam ki ba “mlien ban bamsap" bad ki ba pyrshah katkum ki aiñ jied-lamkhmat, kum ha ka ba pynkham pisa ïa ki nongbud, ka ba byrngem ïa ki nongbud, ka ba mihpli bymdei ïa ki nongbud, ka ba khrat-paid hapoh ka 100 jam na ki basa budjied, ka ba pynlong jingïalang paidbah hapoh ka 48 kynta ka ba kut ka kynta ba la buh ban khang ban budjied, bad ka ba kit ha ki kalai ïa ki nongbud na bad sha ki basa budjied".
Bynta VII.
Ka Seng Ïohbor Synshar ka kdew nalor kiei kiei ruh ba-Ki seng ïohbor synshar la ha sorkar kmie ne sorkar jylla ne kino kino ki jylla ki ba dei, ki hap pynthikna ba ym dei ban don daw ba shah ujor ba ki la pyndonkam la ka kyrdan kher sorkar na ka bynta ka jingthmu jong ka ba khring-paid ha ka jied-lamkhmat bad kham tam eh-(v)Ki myntri sorkar bad kino kino ki iktiar sorkar kim dei ban mang bairneng/ baisiew na ka songpisa borsiew naduh ka por ba la pynbna ïa ka jied-lamkhmat da ka Kliasr-iktiar; bad(vi) Naduh ba la pynbna ia ka jied-lamkhmat da ka Kliar-iktiar, ki myntri bad kiwei pat ki iktiar sorkar kim dei ban-Pynbna kano kano ka baisiew tyngka ha ka no kano ka dur ka ba long kum ba kular artat; lane(b) (lait noh ki shakri sorkar) ban thung maw nongrim ter ter na ka bynta kino kino ki jait thewsaiñkam (project) ne kamroilang (scheme); lane(c) Ka ba kular ban shna surok, pynbiang lad-ïoh umdih ter ter; lane(d) Ka ba thungkam shipor ha ka sorkar, shlem-paidbah ter ter; ki ba lah ban ktah kumba lambud ïa ki nongbud ban shah liang sha ka seng ïohbor synshar.
5.
Ka Trei-tista ha kiwei ki Synshar Paidbah- dulir-juban-tyrwa/ dulir kpait-saiñ-kam da ki seng saiñpyrthei- ki lad-sam shongaiñ (legal provision)- ki lamkdew – ki atiar aiñ-trei (regulatory mechanism) – ka bynta-korbar jong ki EBM ha ka kampynbor (enforcement).
Ki jingtip halor ki trei-tista satlak pyrthei, ba lah ban lum-thup na ki artylli ki seng salonsar bad hynñiew tylli ki met korbar jied-lamkhmat (election management bodies), kum ban shahshkor sha ki thup kylli ba la sam sha ki 30 tylli ki seng, la lumlang bad la pynsnoh kum ka Skertduh (Annexure)(a) Ki nongrim lamkdew na ka bynta ban kershna (framing) ïa ki kyndon kdew-lyntiKa Iingshari Kmie ha ka jingbishar ka la hukum ïa ka Kliar-iktiar Jied-lamkhmat ban kershna ïa ki kyndon kdew-lynti na ka bynta ki kyndup jong ki dulir-juban-tyrwa jied-lamkhmat ha ka ba syllok bad ki seng saiñpyrthei ba la ithuh.
Ki nongrim lamkdew ki ban lam sha ka ba kershna kum kita ki lamkdew ba la sot harum na ki jingbishar:-“Wat la ka aiñ ka mutsuk ba ki kular ha ka jied-lamkhmat ym lah ban kynnoh kum “ka trei-tista bamsap" katkum ka kyndon 123 jong ka Aiñ Mihkhmat Paidbah (RP Act), ka jingshisha pat ka long ba ym lah ban kiar ba ka ba sam mar-ïohei (freebies) ha kano kano ka rukom, khlem artatien kan lambud ïa ki briew.
Ka khynra ïa ka tynrai jong ka jied-lamkhmat ba laitluid bad shida ha ka kyrdan baheh tam.
Khliehriat Lber 13 : Kum ka jingnoh syniang sha ka shnong ka thaw, ki heh jong ka company dewbilat, ka Dalmia Cement Ltd, Thangskai, East Jaiñtia Hills District,lyngba ka tnat CSR, mynta ka sngi ki la aiti kawei ka School Boss ha u Waheh Shnong jong ka Thangskai, East Jaiñtia Hills District, na ka bynta ka jingbit jingbiang ki khynnah skul ha ka leit ka wan, kiba ju leit skul shaduh Khliehriat.
Haba kren kum u kongsan ha ka jingïalang, u Unit Head, DCBL, u Raju Ranjan, u la ong ba kane ka school bos kan ngiam haduh 18 ngut ki khynnah kiba ju leit skul sha Khliehriat bad kane ka dei kawei na ki jingnohsyniang sha ka imlang ka sahlang, kumjuh ruh kan ïarap shi katdei eh ïa ki kmie ki kpa kiba phah skul ïa ki khun sha jngai, ha kaba kim donkam shuh ban pynlut pisa ha ka bai leit bai wan jong ki khun, namar ki khynnah kiba shnong da kane ka bos kim donkam ban siew pisa.
Kiba la ïa don ryngkat ha kane ka jingïalang ha Thangskai, ki kynthup ruh, u Plant HR Head, DCBL Unit, u Dinesh Kumar Bharadwaj, u Secretary Shnong Thangskai, u bah Kison Dkhar bad kiwei kiwei.
La ong ruh ba kiwei kiwei ki kam ba ka company ka la dep leh kum shibynta ban kyntiew ïa ka shnong, ki kynthup ruh ka jingshna ïa ki lynti ïaid kjat (footpath) ha rud ka surok national highway ban pynsuk ïa ki briew kiba ïaid kjat, la shna ïa ki jingkieng ïaid kjat hapoh shnong, ki lynti ïaid kjat hapoh shnong, la dep buh ruh ïa ki solar street light ha shnong, ka tnat CSR jing ka company la ju pynlong ruh ïa ki prokram sam dawai ei sha ki paidbah (Free Medical Camp), ka la lah ruh ban pyndep ïa ka jingai jinghikai ïa ki briew ha ka kam Beautician, ha ka kam suh jaiñ bad kiwei kiwei ki jait kam ki ban ai jingmyntoi ïa ki ha ka ïoh ka kot bad ka kamai kajih.
Nongpoh, Lber 13: Ban dang bteng ban pynkhlaiñ ïaka jingshakri jong ka seng ha Ri-Bhoi District, ka Confederation of Ri-Bhoi People (CoRP) mynta ka sngi kala pynlong da ka jingkynduh lang haka Central Executive Committee ban jied bad pynthymmai biang ïaki nongkitkam jong ka seng hadien ba ka samoi treikam jong ki kala kut noh haka jingïalang kaba la long ha ïing Dorbar ka shnong Iewmawlong.
Ha katei ka jingjied ban pynthymmai biang ïaki nongkitkam, haka jingdonlang ki dkhot naduh ki Unit bad ki Circle bapher bapher kila ibit ban tynrong biang ïaka lyngkor nongïalam sha u Bah Bandari Ryntathiang kum u President, bad 5 ngut ki Vice President ki ban khmih ban peit hala hala ki bynta lane ki Area kiba kynthup ïa u Bah Karbius Lyngdoh, U Bah Fairly Teron u ban khmih ïa ka Eastern Zone, u Bah Phrangkupar Sohtun u ban khmih ïaka Central Zone, U Bah Evanesar Shylla u ban khmih ïa ka Northern Zone bad U Bah Gershom Hat u ban khmih ïa ka Western Zone.
Ïa kyrdan General Secretary la shimti da u Samla Markus Makri, Asst.
Secretary Moris Lyngdoh, Finance Secretary Shiningstar Kyntla, Asst.
Finance Secretary Ivan Sylliang, Publicity Secratary Roland Lyngdoh lem bad kiwei kiwei bad ïa kitei ki nongïalam bad nongkitkam ka seng la wan ban pynskhem da u Bah Doris Suleiñ u ba dei u nongai buit ba rangbah ka seng.
Haba kren sha ki lad pathai khubor hadien ka jingïalang pynskhem naka liang u Bah Bandari Ryntathiang u ba la shah jied biang sa shisien kum u President u la ai ka jingkhublei ïaki dkhot jong ka seng kiba la shañiah biang sa shisien ban bah ïaka lyngkor kum u nongïalam, bad kular ruh ban ai ka jingshakri kaba khambha naka bynta ka seng bad ka jaitbynriew baroh kawei.
U la ong ruh ba katei ka jingïalang jong ka CEC naka liang ka seng kala shim ïaka rai ban buddien ïa shibuun ki kam ba kynthup ban dawa naka sorkar ba dei ban plie noh ïaka Model Degree College ha Patharkhmah, ba ka sorkar kam dei ban lilam ïaka Block II sha Assam bad kumjuh ruh ka Nongwah Mawtamur, ban dawa naka sorkar ba ka dei ban thungkam mardor da ka lynti kaba khuid ïa baroh ki kam basah, ban buddien ïaka jingpyntreikam ïaka ILP bad ka ktien khasi haka khyrnit ba 8 jong ka riti synshar.
Naka liang ka seng kala shim ruh ïaka sienjam ban pyrshah ïaka lynti rel katba ka sorkar kam pat lah ban pyntreikam ïaka ILP haka jylla.
Nongpoh, Lber 13: Ka Khasi Student Union, Umsning Circle hynnin ka sngi kala ioh ban bat haduh 90 ngut ki bar jylla kiba la rung beaiñ sha ka jylla khlem ki kot ki sla kiba biang bad pynkheiñ ruh ïaka Inter State Migrants Workmen (Regulation of Employment and Conditions of Service) Act 2011, naki 2 tylli ki Bus, katba ki dang thmu ban leit trei bylla sha Jaiñtia Hills.
Ka jingiohbat jong ka KSU Umsning Circle ïa ki tei ki bar jylla ka dei hadien ka jing ipher ïa ka rukom wan ka jong ki haduh 2 bus kiba don ïa u number kali AS 01 GC 7338 bad AS 01 KC 5638 bad ïa kitei ki bar jylla la bat noh ha ki thaiñ Umsning bad hadien ka jingtohkit jong ka seng la lap ba kitei ki bar jylla kim don ïaki kot ki sla kiba biang.
Ka KSU kum ba ka la ju phah ka kyrwoh ïa ka sorkar jylla bad ka sorkar pdeng ba kin pynkhlaiñ ïa ki aiñ ban pyrkhing ïa ki bar jylla, hynrei kaba lyngngoh ba wat hapoh Infiltration Check Gate ki nongtrei kim da pyrkhing hynrei ki tei ki bar jylla ki la ïathuh ban ba ki siew tang 4000 tyngka bad ki la ioh lad ban rung laitlan bad poi shaduh Umsning.
Ka jingïai kuman jong ka sorkar jylla ban pyrkhing ka pynlong ruh ïa ki district ba marjan bad ka Assam ban jur ki jinglute, ki kam tuh kam thiem, ki kam dih bad khaïi drok bad bun ki runar ba thmu ba pynïap ïa ki mynsiem ba lui lui kumba ngi la sakhi ha kine ki sngi ki taiew ba mynta.
Ka seng KSU kan pyndep la ka sienjam bad ka maham tyngeh ïa ki nongai bylla ba mlien ban wanrah ïa ki nongtrei bar jylla khlem ki kot ki sla ki ba biang namar ki dei ma ki ba pynshlur bad pynkheiñ ïa ka Aiñ Inter-state Migrants Workmen (Regulations of Employment and Conditions of Service) Act 2011 kaba don la ki kyndon ha poh jong ka, bad ïa kitei ki bar jylla la wan shimti noh da ki pulit ka Umsning bad pynthikna ruh ban pynphai biang ïakitei ki bar jylla sha ki shnong ba ki wan.
Halor katei ka jingkynnoh bad jingphla jong ki bar jylla ba ki siew pisa 4 hajar ban lait na khyrdop talasi mynder ha Byrnihat, naka liang ki pulit jong ka Infiltration kila kyntaid mardor, ïa katei ka jingkynnoh kitei ki bar jylla, bad ka dei tang ka jingpynthohbria ïaka tnad Infiltration bad ki pulit kiba ap ha katei ka khyrdop.
Naka liang u Bah S Lyttan u pulit ophisar ba dei peit ïaka tnad Infiltration ha Byrnihat, u la ong ba ka jingioh jong kitei ki bar jylla ban rung sha ka jylla lyngba 2 tylli ki bos ka dei tang ka jingthok jong ki, da kaba ong ba kin leit sha Silchar hynrei kim tip eiei ba kitei ki bar jylla ki don ka jingthmu da kawei pat sha lyndet, wat hadien bala lap ba kim don ïaki kot ki sla ba biang.
Shillong, Lber 13: Ka Balang u Jisu Khrist Riatsamthiah ha ka sngi Nyngkong ka la ïoh ban pynlait paidbah ïa ka thup jingrwai kaba la jer kyrtwng “Jingjop" ïa kaba la pynlait paidbah da u Rev Ïashanborlang Ryntathiang ha ka jingïalang ha Shillong Press Club, Shillong.
Haba kren sha ki lad pathai khubor u Pastor Ïashanborlang Ryntathiang u la ong ba kane ka thup jingrwai kaba ka Balang ka pynkhreh, na ka liang ka balang ka don ka jingngeit kaba skhem ba kan ïa lah ban plie ïa ki dohnud jong kiba sngap namar ka dei ka jingrwai kaba la thoh da ka jingpyrsad mynsiem jong u Blei.
U Pastor Ïashanborlang u la ïathuh ba ïa kane ka jingrwai la pynkhreh naduh u snem 2011 bad ong ba ha kane ka thup jingrwai ka don 13 tylli ki jingrwai kiba la thoh ha ka ktien Khasi ïa kaba yn lah ban ïoh na YouTube, Spotify bad iTunes.
Shillong, Lber, 14: Ka dorbarbah baar jong ka Kur Pyngrope kaba la long ha ka sngi Saitjaiñ ha shnong Tynring, East Khasi Hills District ka la long kaba shongkun da ka jingïashim bynta jong ki longkmie, ki longkpa bad ki khun samla na kylleng ki shnong jong ka riLum Khasi bad Jaiñtia.
Ha kane ka dorbarbah, la pynshongkun ruh da ki jingrwai ki jingshad na ki khun samla bad ki heprit kiba dei na ki shnat treikam bapher bapher jong kane ka Kur.
La plie ïa kane ka dorbarbah da kaba pynher ïa ka lama kur da u Myntri jong ka Kur Pyngrope ha ka Hima Khyrim u Bah Primose Pyngrope ha ka jingïadonlang jong u Basan ka Hima Mylliem u Bah Melding Pyngrope.
Nalor kiwei pat ki jingkren ha kane ka dorbarbah, la ïoh ïa ki kyntien kyntu kynpham khamtam sha ki khun samla jong ka kur da ka Kong Sohlin Pyngrope na Tynring Unit bad u Bah Bhimsing Pyngrope uba long u President jong ka Pynursla Unit kumjuh ki kyntien ai jingmut ka Kur da ka Kong Elizabeth Pyngrope.
Ha kane ka sngi, ki nongkitkam ba hakhmat jong ka Kur ki la ai ïa ki kaiphod treikam jong ka Central Executive Committee da u Secretary bad Finance Secretary ha shwa ki jingkren na u Bah Bajop Pyngrope, MDC ka Rambrai-Jyrngam, u Bah Primose u Bah Melding, u Bah Bansharai nalor kiwei pat.
La ai sngewbha ruh sha ki longkmie tymmen jong ka kur kiba dei na ka shnong Tynring bad la jingsam khusnam sha ki khun samla jong ka Kur kiba la pas bha bad kiba la wan sha khmat ha ki kyrdan jingpule.
Ka Dorbar ba lai jong ka Kur kan sa long ha Sohryngkham ha u snem 2023 ha kaba la aiti ïa ka lama jong ka kur da ka Tynring Unit sha ka Sohryngkham Unit.
Shillong, Lber 13 : Ka ïing bishar High Court jongka jylla ka la bthah ïa ka sorkar jylla ban pynshitom kat kum ki kyndon aiñ ïa kito kiba donkti bad ki karkhana thang dewiong beaiñ ne Coke Factory.
“ Lada ïa kita kiba donkti la ithuh shai kdar, kan long kaba biang eh lada ka sorkar kan pynshitom ïa ki kat kum ki kyndon aiñ" ong ka hukum jongka ïing bishar ba la khlieh da u Chief Justice Sanjib Banerjee hadien ba la shong bishar halor ka mukot duma PIL ba la ujor da u Shailendra Kumar Sharma.
DSGI Dr Mozika u la pyntip sha ka ïing bishar hadien ba la pynmih ïa ka hukum ban khang lut ïa baroh kine ki karkhana thang dewiong beaiñ, kito ki briew kiba ïadonkti ki lah ban iehnoh ïa kiba bun ki karkhana bad la shu shimti ban pynïaid malu mala lehse da ki trai shnong ne ki nongtrei.
La ai jingmut ba lada la ithuh ïa kita kiba donkti ban seng ïakine ki karkhana beaiñ kam long kaba eh satia ban leh ïa kaba donkam,Na ka liang u Advocate General u la pyntip ba ka sorkar jylla ka la ai jingtip sha ka kynhun ba tohkit ban thwet jur ban lap ïa kita ki briew kiba donkti bad kine ki karkhana thang dewiong khnang ban pynshitom ïa ki kat kum ka aiñ.
ïa kiwei kiwei ki kyndon ban pynngat ïa ki ruh la dep kynthup lang ha ka FIR.
Na ka liang ka sorkar ka la dep pynpaw ruh ba kam don kano kano ka jingeh ban khang khyrdep ïa kita ki karkhana thang dewiong beaiñ ha ka jylla namar lada kino kino ki karkhana kiba ym don ki kot ki sla ne ïoh ïa ka license ne kiba la ïoh bor ban pyntrei bad pyni naei u dewiong u wan kim lah ban treikam namar ki hap ban don lut nadong shadong.
Na ka liang ka sorkar ka la ai jingmut ruh ban aiti ïa kane ka kam ruh ban peit da u Justice Katakey.
Ka ïingbishar ka la shah ruh ïa u nongmudui ban ïa kynduh bad ïakren hi bad u Justice Katakey uba la thung ban peit ïa ka jingpyntreikam ïa ki hukum ka NGT bad Supreme Court ha kaba ïadei bad ka jingtih bad khaïi dewiong beaiñ ha ka jylla namar kane ka kam karkhana thang dewiong beaiñ ruh ka ïasyriem kumjuh hi.
Kino kino ki kam kiba ïadei bad ki karkhana thang dewiong beaiñ lah ban kynthup lang ha ki kaiphod ba la ai da u Justice Katakey na ka por sha ka por.
Ka ïing bishar ka la buh ban shong bishar biang ïa kane ka mukotduma ha ka 9 tarik Jymmang 2023.
Jowai, Lber 13: Ka Jaiñtia Student Union (JSU) hadien ba la ïoh ïaka khubor ba naka liang u Himanta Biswa Sarma u Myntri Rangbah ka Assam ula kam hapoh ïing Dorbar Thaw aiñ ka Assam da kaba ong ba ka shnong Mukroh ka hap hapoh Assam, kane ka jingkren jong u Myntri Rangbah ka Assam ka lah pynbitar ïa ka seng bad khamtam ïaki nongshong shnong ka shnong Mukroh bad ki pait ka bri u Hynñiewtrep hi baroh kawei.
Halor kane ka seng ka la phah ïaka kyrwoh sha u Myntri Rangbah ka jylla ban ïakren bad u Himanta u Myntri Rangbah ka jylla Assam ba umdei ban kren laplah kumne da kaba kam ei ïaki shnong bad ki jaka kaba hapoh Meghalaya kiba don ha khap pud bad ka Assam.
Ka seng ka ong ba kane ka jingkren u MR ka Assam ka la nang ai ding shuh shuh bad kan sa warah ïaka jingïapher jaitbynriew sah shisien hapdeng ki nong Assam bad ka jylla Meghalaya.
Ka seng ka phah ruh ïaka kyrwoh kaba shai kdar sha u MR ka Assam ba u dei ban tih jylliew shuwa ban tip ïaka jingshisha ba kine ki jaka ki hap shaei ka jylla ha shuwa ban un kren hapoh ka ïing Dorbar thaw aiñ ka Assam namar ka jingkam ei ka jong u ïaki jaka kiba don hapoh u pud u sam ka jylla Meghalaya kan ïalam bakla ïa kiwei pat ki nongmih khmat kiba don lang hapoh ka ïing Dorbar thawaiñ ka Assam.
U seng ka la ong ruh ba u Himanta Biswa Sarma u dei ban tip shai ba ka shnong Mukroh ka hap hapoh ka jingpeit jingkhmied ka JHADC bad ïaka synshar khadar ruh la ïoh bor na ka JHADC ym kum ba kam u MR ka Assam ba katei ka jaka ka hap hapoh West Karbi Anglong District.
Shillong, Lber 14: Ka Balang Presbyterian Mawpynthih kan pdiang pynlong ïa ka jingîaseng ka Khasi Jaiñtia Presbyterian (KJP) Provisional Synod Pdeng kaba nyngkong naduh ka 17 haduh ka 19 tarik bnai Lber 2023 ha Mawpynthih bad ki jingpynkreh na ka bynta ban pynlong ïa kane ka jingthmu kaba jop ki la ïaid shaid shaid.
Ka jingpynlong ia ki jingiaseng kin long ha ka madan kaba la pynkhreh bha kaba don marjan bad ka ïingmane ka Balang Presbyterian Mawpynthih.
Ha ka 11 tarik u Lber, 2023, ki nongkitkam ka Balang ha ki la pynlong ka jingïamir jingmut na ka bynta ki jingbthah ia ki nongwan jingïaseng ha kitei ki lai sngi nalor kiwei pat ki prokram jingîaseng ha kaba la ïa donlang da u Rev.
TS Wankhar, u Bah S Kharmawphlang, ki Tymmen Basan nalor kiwei pat.
Ka  Balang ka la pyntip ba ha ka 19 tarik u Lber, 2023 ka jingïaseng paidbah kan sdang ha ka por 10:30 mynstep bad u nongkren un dei u Rev RH Lyngkhoi nangta ha ka por 1:30 mynsngi ha kaba u nongkren un dei u Rev SS Majaw.
Na ka liang u Rev TS Wankhar,  Pastor Incharge ka Balang Presbyterian Mawpynthih u la pynpaw ka jingai khublei ïa baroh kiba la wan sha khmat ban iatreilang bad ka Balang na ka bynta ka jingpynkhreh ia kane ka  jingîaseng Synod Pdeng.
Shillong, Lber 13 : Ka Myntri jong ka tnad Platyngka ka sorkar pdeng, ka Nirmala Sitharaman ka la kular ban ai ka jingkyrshan ïa ka sorkar jylla ha ka jingkynduh bad u Myntri Rangbah bad Symbud Myntri Rangbah ka jylla ha kine ki khyndiat sngi ba la dep.
“U Myntri Rangbah bad manga ngi la don ha Delhi ha kine ki khyndiat sngi ba l adep bda kum ka burom ngi la leit ruh ban kynduhi ïa ka President ka Ri bad katto katne ki nongïalam kynthup ïa ka Myntri ka tnad Platyngka ka Ri.
Ngi la ïakren ruh ïa ka jinglong jingman ka pla tyngka jong ka sorkar jylla bad ka jubab kaba ngi ïoh ka long kaba ïoh mynsiem namar ka ong ba kan ïai donlang bad ngi," ong u Symbud Myntri Rangbah ka jylla, Bah Prestone Tynsong haba kren bad ki lad pathai khubor.
Halor ka jingkylli haba ïadei bad ka jinglong jingman ka pla tyngka jong ka sorkar jylla, u Bah Prestone u la ong, “Kam dei kaba haduh katta katta hynrei kaei kaba nga ong ka long ba ka pynpaw ba kan kyrshan ïangi.
".
Shillong, Lber 13: U Bah Ardent Miller Basaïawmoit, MLA ba thymmai ka Nongkrem, haba kren ha ka jingïalang pynkup burom da ka Shnong Kynton u Mon, Nongkrem, u la ong ba ka por ka ladei ba ki paidbah ka jylla kin kham pyndonkam da ka bor jingstad bad ka bor shemphang ban ïada ïa ka ri bad ka jaidbynriew.
U la ong ba ka jingïaid da ka lynti ban pynshongshit bad pynthame ïa ki paidbah kam dei shuh, hynrei la dei ban leh noh da ka jingstad ka jingshemphang ban trei na ka bynta ka roi ka par bad ka jingmyntoi jongj ki paidbah.
“Nga sngewsih ban ïohi ba ha kane ka elekshon la don kiba la shu pynthame ïa ki paidbah bad shu leh shongshit kaba la pynlong ïa kiwei pat ki Party ban ïatylli lang mlon bad ka ktah pat ïa ka jngangnud jong ki paidbah ban wanrah ïa ka jingkylla, wat lada ki paidbah ki da angnud shisha ban ïoh ïa ka jingkyllla.
U Bah Ardent u la ai khublei kyrpang ruh ïa ki nongshongshnong ka Kynton u Mon namar ka jingkyrshan jong ki ïa u ha kane ka elekshon kaba ladep, ha kaba u la ïathuh ruh ba ki saw ngut ki MLA ka VPP kin shong biang ha ka Liang Pyrshah bad kin nym ïatreilang satia bad ka Party kaba la lehsat ïa ki paidbah ha kine ki san snem baladep.
U la ïathuh ruh ba mynta na kylleng kylleng ki paidbah ki kwah ban ïasnoh kti lang bad ka Seng VPP na ka bynta ban pynïeng kyrtong ha kane ka elekshon MDC ka ban wan.
“Ka jingthrang ki briew ban ïoh Prah ka la long kumba threw soh jew ka kynthei kaba dang pun khun", u la bren bad ka biria artad.
U la kren bynñiaw ruh ba hadien ka elekshon 2023 ym shym la lah ban thaw da ka sorkar ba ïalam da ki Seng Riewlum wat lada ki paidbah ki angnud ïa kane, na ka daw kaba um kwah shuh ban pynpaw namar ki paidbah ki la ïohi hi kaei kaba jia.
Shillong, Lber 13 : U Lamphang ka Iing Dorbar Thawain ka jylla, u Thomas A Sangma ha ka sngi Nyngkong u la kyntait ban ong ei ei halor ka jingshah kynnoh ba u jrongkti ïa kawei ka kynthei.
“Ngam don ei ei ban ong halor kane.
Ai ba ka ain kan leh la ka jong ka bynta, kata hi ka la biang.
Ka jingtohkit ka dang ïaid bad kumta kam ïahap ba ngan kren eiei halor kane," u la ong haba kren bad ki lad pathai khubor.
Dei ha u snem ba la dep, ka la don ka ejahar pyrshah ïa u da kawei ka longkmie ha u SP ka East Khasi Hills da kaba kynnoh ba u donkti ban jrong kti ïa ka naduh u Kyllalyngkot 2021.
Lah ruh ban kdew hangne ba u Thomas Sangma u dei ruh u MLA jong ka North Tura bad ruh u General Secretarty jong ka National People’s Party (NPP).
Shillong, Ïaïong 23 : Ka Umpling Presbyterian Secondary School ka la ïoh rah kum ka lahduh (Over all Champion) ha ka lympung ïalehkai 4th Inter School Sports Meet 2023 ba la pynïaid da ka Education Committee jong ka Laitumkhrah District.
Ïa katei ka lympung jingpynïalehkai kaba la pynlong ha ki ar sngi kaba la sdang ha ka 20 tarik la pynkut noh ha ka 21 tarik Ïaïong 2023 ha kaba u Bah Charles Pyngrope MLA ka Nongthymmai Constituency u la pynhap noh ïa ka pyrda jong katei ka lympung kum u Kongsan ha ka jingsakhi lang ki nongkitkam jong ka Education Committee jong ka Laitumkhrah District, kaba la pynlong ha madan ïalehkai jong ka Divine Saviour, Nongshilliang.
Katba ka skul kaba wan ba ar ha katei ka Inter School Sports Meet 2023 la ïoh rah da ka Nongmynsong Presbyterian Secondary School.
Ka skul kaba la ïoh rah jingjop ha ka March Past ha ka liang ki shynrang la ïoh rah da ka Umpling Presbyterian Secondary School bad ka Nongmynsong Presbyterian Secondary School ha ka liang ki kynthei.
Kiba jop kyrdan ba ar ha ka liang ki shynrang kadei ka Laitumkhrah Presbyterian Higher Secondary School bad ha ka liang ki kynthei kadei ka Umpling Presbyterian Secondary School.
Ïa ka nam Best Athlete jong ka kyrdan ïalehkai U-19 ha ka liang ki shynrang la ïoh rah da u Ïaineh Nongsiej bad ka Monisha Basaiawmoit, baroh ki arngut kidei jong ka Nongmynsong Presbyterian Secondary School.
Ha ka kyrdan U-14 ïa ka nam Best Athlete ha ka liang ki shynrang la ïoh rah da u Ïengskhem Diengdoh bad ka Meshan Kharnaior ha ka liang ki kynthei bad baroh arngut kidei jong ka Umpling Presbyterian Secondary School.
U George R Syiemïong u la ïoh rah ïa ka nam Best Athlete ha ka kyrdan ïalehkai jong ki U-16 uba dei jong ka Umpling Presbyterian Secondary School bad ka Lariphylla Nongrum jong ka MPSS ka la jop ïa ka nam Best Athlete ha ka liang ki kynthei.
Shillong, Lber 13: U Lamphang ka Ïingdorbar Thawaiñ ka jylla u Thomas A Sangma ha ka sngi Nyngkong u la pyntip ba ka dorbar mangtyngka jong ka ïingdorbar thawaiñ ka jylla kan sa sdang aduh ka 20 tarik Lber bad pynkut pat ha ka 28 Lber.
Ïa kane u Lamphang u la ïathuh hadien ba la wai ka jingïalang ka Business Advisory Committee (BAC) ha kamra treikam jong u kaba don ha Khyndailad.
Ha kane ka jingïalang ka BAC la wan shim bynta da u Symbud Myntri Rangbah ka jylla ba peit ïa ka Parliamentary Affairs u Bah Prestone Tynsong, u Myntri barim ki kam pohïing u Bah Lahkmen Rymbui, ki MLA na liang pyrshah ba kynhtup ïa u Bah Charles Pyngrope na ka AITC bad u Dr Celestine Lyngdoh na ka Congress.
“Ha ka jingïalang ngi la rai ban wanrah beit da ka mangtyngka ba pura bad ngin bud beit ïa ki rukom kiba ngi ju leh ha kaba ïadei bad ka kheiñ ka diah bad ka mangtyngka," ong u Lamphang.
“Kumba phi la tip ba u snem mangtyngka kan kut ha une u bnai bad kumta ki ophisar bad ka sorkar ki donkam ban pynkhuid noh phar ïa kano kano ka kam sahteng kaba ïadei bad ka pisa pilaiñ dei na kane ka daw ngi la rai ban pynkut ïa ka dorbar mangtyngka ha ka 28 Lber khnang ba ki nongtrei naduh ka 29 haduh 31 Lber kin ïohpor ban pynkhuid ïa baroh ki kam ba sahteng," u la bynrap.
U la ïathuh ha kane ka jingïalang la rai ba 5 sngi jong ka sngi shongdorbar la rai ba kin dei ki sngi ba ka sorkar kan pyndep ïa ki kam na ka liang jong ka katba ki arsngi pat ki sngi shong dorbar kan dei ki sngi ba ki dkhot ka Ïing kin lah ban rah ïa kino kino ki mat ïatai ba ki sngew donkam.
Haba kylli la kane ka dorbar kam lyngkot than ban shong tang 7 sienshong, u Lamphang u la ong ba ka sngi ka la biang namar ka por ka la kham thmit.
“Lada don kino kino ki mat ïakren na ka liang ki dkhot kaba ki kwah ban rah ngi la rai ban pynduna ha kane ka dorbar kaba mynta hynrei ngin pdiang pat ha ka dorbar synrai kaba dang ap shakhmat," u la ong.
“Ha Parliament ki don ki sngi kiba ngi shong dorbar haduh shiteng synïa ruh bad nga ngeit ba lada ngi ïohi ba ka don kum kata ka jingdawa ruh ngin pyrshang ban bud ïa kane ka rukom lada ym dei haduh shiteng synïa ruh hynrei haduh da kem iongreiñ ne katba shah ka kam," u la bynrap.
U Lamphang u la pyntip ruh ba na ka liang jong u u la ïoh pdiang ïa ka shithi jong ki ar tylli ki seng saiñ pyrthei kata na ka Congress bad ka All India Trinamool Congress (AITC) kiba la tyrwa sha u ba un ai jingithuh ïa ki kum ki liang pyrshah.
“Nga la ïoh ïa ka shithi na ki ar tylli ki party ka Congress bad ka TMC ba kin shong ha ka liang pyrshah hynrei na ka Voice of the People Party (VPP) kam pat ai jingtip eiei halor ka rai shong liang pyrshah bad kim wan ai jingthoh ruh ban ai jingithuh ïa ki kum ka Liang pyrshah," ïathuh u Lamphang.
Haba ïadei bad u Nongïalam Liangpyrshah u Lamphang u la ong ba u dang peit ïa ki kyndon jong ka aiñ namar kumba long mynta kine ki party kim wan kum kawei ka kynhun hynrei la kajong kajong.
Shuh shuh u la pyntip ruh ba la rai ba ïa ka jingjied ïa u Symbud Lamphang jong ka Ïingdorbar Thawaiñ yn sa pyndep ha ka sngi ba sdang ka dorbar kata ha ka 20 tarik.
Shillong, Lber 13: Wat la ka jingthmu ban pyndep ïa ka Ïingdorbar ba thymmai jong ka jylla shuwa ban kut ka por jong ka Ïingdorbar ba la dep ka la pulom noh na ka daw ka jingkhyllem ba kynsan kynsan u tnum pyllun (dome) jong ka Ïingdorbar ba thymmai ha u bnai Jymmang jong u snem ba la dep ka la jan kot sha ka shisnem hynrei la sngewthuh ba ka jingpyndep ïa kane ka ïingdorbar ba thymmai kan dang bampor hi.
Haba u Lamphang ka Ïingdorbar thaw aiñ ka jylla u ïakren bad ki lad pathai khubor ha ka ophis treikam jong u hadien ba u la dep wan jurip ïa kane ka ïingdorbar ba dang tei ha maw ha ka sngi Nyngkong u la pynpaw ba ka desgin kaba thymmai kam pat shym la ïoh jingmynjur satia na ka IIT Roorkee bad IIT Guwahati bad wat ki lyngkhot lyngkhai dewbilat bad ki nar bad kiwei ki jait tiar jait tar ba la pyndonkam ban shna ïa une u tnum pyllun ba la khyllem noh ka ïingdorbar ym pat dep satia ban weng.
“Nga la bthah ïa Public Works Department (Building) ba kan pynsted ïa ka jingïoh jingmynjur na ki artylli ki IIT ïa ka design thymmai jong u tnum pyllun ka ïingdorbar namar khlem ka jingmynjur kine ar ym pat lah satia ban sdang biang ïa ka jingpyntrei," ong u Thomas A sangma haba kren sha ki lad patahi khubor.
U Lamphang u la pynpaw ba ha ka jingleit jurip jong u u shem ba ka jingpyntrei ka long kaba ihun, “hynrei ka jingpyntrei ïa ka bynta ba hapdeng ym pat dep eiei namar ka jingkyllem noh u tnum pyllun hynrei ki bynta ba sha ka mon bad ka diang ki la dep kumba 80%", u la ong.
“Lada ym pat dep ïa kane ka bynta pdengduh kaba la pynwandur ban dei ka jaka shongdorbar kam don jingmut than ka jingpyndep ïa kiwei ki bynta," u la bynrap.
Shuh shuh u la pyntip ba na ka liang jong u un sa shim ïa ki sienjam ban thaw biang ïa ka High Powered Committee (HPC) kaban peit ïa ka jingpyntrei ïa ka ïingdorbar.
Haba la kylli la ka don ne em ka jingbuhpor ïa ki kompeni ba pyntrei ïa kane, “Kaba ngi buhpor ka long ba tang ka jingweng ïa ki lyngkhot lyngkhai kiba mih na ka jingkhyllem u tnum pyllun ba ki dei ban pyndep ha lane shuwa ka 15 tarik Ïaiong," jubab u Lamphang.
“Ka jingbuhpor ka long tang ban weng ïa ki lyngkhot lyngkhai namar lymda la lah ban weng shuwa yn ym pat lah ban sdang biang ïa ka jingtrei bad katba ym pat ïoh jingmynjur ïa ka design ruh yn ym lah satia ban ïaid shakhmat ïa ka jingpyntrei.
Namarkata, ka jingbuhpor lano yn lah ban pyndep ka dei beit ynda la ïoh sdang ban pyntrei biang," u la bynrapHaba ïadei bad ka jingkynnoh bamsap ïa ka jingpyntrei ïa kane ka ïingdorbar thymmai u Lamphang u ong ba na ka liang jong u yn ym mynjur satia ïa kaba kum kata ka jingkynnoh kaba tang ha ki saw lyer.
“Kaba kum kata ka jingkynnoh bamsap kam pat poi sha shkor jong nga hynrei nga kwah ban ong ba lada ka don kano kano ka jingkynnoh ruh ka dei ban dei da ki lynti kiba shai da kaba wanrah ki jingujor da ki jingthoh ne ki sabut ym ban shu ngeit ïa ki khubor ba ïohsngew na ka diang ka mon bad lada ka don shisha kaba kum kata ka jingkynnoh ruh ngi kloi ban peit ïa kata ban wad jingshisha," u la ong.
Shuh shuh u la ong ba ka jingshu shongwai beit ka dorbar ïa ka jaka pynlong dorbar ka dei kaba u kwah ba kan kut noh ka ka kynti ba u bat Lamphang ba la kumno kumno dei ban lah beit ban rah noh ïa ka jaka long dorbar sha ka Ïingdorbar thymmai bad kaba pura.
U la ong ruh ba katba kane ka jingpyntrei ïa ka bynta nyngkong u kwah ruh ba ka jingpyntrei ïa ka bynta ba ar jong ka ïingdorbar.
“Katba kane ka jingpyntrei ïa ka bynta nyngkong ka dang ïaid sha khmat nga kwah ruh ba ki bynta ba ar jong ka jingtei ba kynthup ka jingshna ïa ki basa ki nongtrei, ka basa ki myntri sorkar, ka jaka sah u Lamphang, ka MLA hostels, ka hospital, bad school ki la dei ban sdang noh ym ban ap haduh da dep ka bynta ba nyngkong," u la ong.
Lah ban pynkynmaw hangne ba u tnum pyllun ka ïingdorbar ba dang pyntrei ka dang ïaid shait shai bad ka jia noh ka jingkhyllem ka ka step phyrngap jong ka 22 tarik Jymmang 2022 katba ka jingpyntrei ka dang ïaid shait-shait sa ban poi ha ka jingpyndep noh syndon ïa une u tnum pyllun.
Jowai, Ïaïong 23 : U Bah Sniawbhalang Dhar uba dei u symbud Myntri Rangbah ka sorkar jylla ha kane ka sngi saitjaiñ ha ka jingwan pynhap pyrda jong u ïa ka jingrakhe dap 50 snem ne ka Golden Jubilee Celebration jong ka West Jaiñtia District Sports Association (WJDSA), ula ong ba na liang jong u yn pynïoh haduh 25 klur tyngkat na ka bynta ban pynbha pynmiat ïa ka Kiang Nangbha Stadium Jowai.
Na ka liang u Bah Sniawbhalang Dhar ula ong ruh ba un ai shiphew lak tyngka na ka bynta ban pynlong ïa ka lympung ‘Open to all Football’ ka ban tip ha ka kyrteng u kpa jong u, u (L) K.
Pala uba dang shu khlad shen.
Na ka liang u Bah Sniawbhalang ula ong ruh mynta ki sngi ka jingïalehkai Sports khamtam ka phutbol kam dei shuh tang ban kilan met ne ban rah nam ïala ka jong ka kynthun hynrei ka dei kam kamai kajih na ka bynta ki khun samla.
Shuh shuh u Bah Sniawbhalang ula ai ruh ka jingïaroh ïa ki nongkit kam Association kiba naduh mynshwa haduh mynta ka jingïaid lynti ka jong ki kaba la dap 50 snem, da kaba u la ong ruh kam dei ka kam kaba suk ban shakri ïa kane ka kam khlem kano kano ka jingsiew, hynrei dei ka jingtrei shitom jong kine ki nongkit kam naduh mynshwa haduh mynta la lah ban pynïaid ïa sibun ki kam jong ka Association ha ka jingïadei bad ki kam ïalehkai Sports bapher bapher.
Ha kane ka jing ka jingrakhe 50 snem ka WJDSA la wan ban ïadonlang ruh u myntri ka tnat Sports u Bah Shakliar Warjri, MLA ka Jowai Bah Wailadmiki Shylla, ki nongkitkam ka WJDSA, ki khynnah skul bad kiwei kiba la shah khot sngewbha.
Na ka liang ka Association kum ka dak ban leh burom ïa ki dkhot Association, ki Referee bad nongïalehkai sports bapher bapher kane ka District kiba la shim bynta kylleng kylleng, la don ka jingpynkup burom sah kynmaw ïa ki da kaba ai da ki Memento bad ha ka juh ka por ka Association ka sam ruh ïa ki memento sha ki longïing jong dkhot jong ka kiba la khlad noh naduh ba la sdang ïa kane ka Association.
La pynphuh pynphieng shuh shuh ïa kane ka sngi khadduh jong ka jingrakhe da ki jingshad jingrwai bad leh Drill, kaba la shim bynta da ki khynnah skul bad ki dong jong ka sor Jowai.
Kum ban pynkynmaw shi bynta na ka jingrakhe ïa kane ka Jubilee Ksiar ka WJDSA kala dep ban pynlong shibun ki prokram ïalehkai bapher bapher.
Nongstoiñ, Ïaïong, 23: Ka Seng Federation of Khasi Jaiñtia & Garo People (FKJGP) Kyrshai Area Unit, ka dawa na ka sorkar MDA lyngba ka tnad ka koit ka khiah, ban kyntiew kyrdan noh ïa ka Kyrshai Sub-Health Centre sha ka Public Health Centre (PHC).
Kane ka Sub-Health Centre Kharshai ka don ha syndah khappud jong ka Meghalaya bad ka Assam, kane ka Sub-health Centre ka ai ka jingshakri ïa ka koit ka khiah ïa ki 16 tylli ki shnong ha khappud bad ka Assam kaba kynthup ïa ka Kharshai, Mawpun, Nongspung, Ukiam, Borkhuli, Doledonga, Warigro, Hasem, Umthli, Umdiengsyier, Umdieng-phiang, Talimara, Maw-diangkop, Dariphang, Umbah, Umkhamdor bad Patharphlang.
Kane ka Sub-Health Centre kaba hap hapoh ka jingpeit jong ka PHC Rambrai, kam don surok kali satia khamtam por lyiur ban poi shaduh Rambrai bad lada ïaid kjat hap ban ïaid haduh 7 bad 8 kynta.
Lada leit da kali hap ban ïaid lyngba ka Assam bad haduh ban poi haduh Nongstoiñ ka District Head Quarter bad Rambrai PHC ka bam por da ki palat spah kilometer.
Ki paidbah katei ka thaiñ ki im ha ka sangsot, khamtam katei ka thaiñ kaba jur bha ki jingpang malaria.
Ki longkmie bad khunlung ba donkam bha ka jingsumar, kim ïoh ka lad jingïarap na ka tnad ka koit ka khiah.
Na ka bynta kiba bun, ka Hospital kaba jan duh ka dei tang jong ka Sorkar Assam hapoh Boko Hospital kaba hap hapoh Assam, kaba jngai na Kyrshai kumba 50 kilometer, kumta bun ki mynsiem ki duh ei ïala ka jingim tang na ka jingbym biang ki jaka sumar jong ka Sorkar.
Ka Seng ka kyrpad ïa ka Sorkar lyngba ka tnad ka koit ka khiah ban pynkiew kyrdan noh ïa ka Sub-Health Centre (PHC), khnang ba ki paidbah jong kine ki thaiñ kin ïoh lem ka koit ka khiah kumba ïoh ki para nong Meghalaya.
“Ngi ïohi ba bun ki PHC hapoh ka Jylla jong ngi ki jngai tang kumba 10 kilomter lane 15 kilometer kawei na kawei ka PHC sha kawei pat.
Kumta ki paidbah ka thaiñ jong ngi kiba im ha kordit khait kaba don ha syndah duh jong ki khappud Meghalaya bad Assam.
Na bynta shi por bym pat ïoh ïa ka PHC, la dei ban mang kyrpang ïa ki dawai dashin kham bun ïa katei ka Sub-Centre", ong u Bah Francis Sohshang President ka seng ka Kyrshai.
Ka ïing kadei ka Shlem ba nyngkong eh jong kano kano ka jaitbynriew.
Kadei ka nongrim bad u rishot ba khlaiñ tam ha ka imlang sahlang.
Lada bakla naïing shabar ruh la bakla.
Bunsien la ju ong ba ïa ka jinglong u briew lah ban ithuh na ka longïing kaba u wan.
Ïa ka ïing la ju ong ruh ba kadei ka skul ba nyngkong ïa u briew.
Ha kaba kum kine ki por ba ka imlang sahlang, ka akor ka burom bad ka long briew manbriew ka la hiar haduh katta katta, ka imlang sahlang ka phai bad peit sha ka longïing longsem, aiu ki leh ban pynbha pat ïa kaba la sniew.
Ha ka Jaidbynriew Khasi, kaba ju burom bha ïa ka ïing ka sem, ka jingïakren ha kine ki sngi, ka long ba ki longïing longsem, ki la hiar shaba palat bad dei namar kane ka daw ba mih ki jingsniew ba laiphew jait bad ka imlang sahlang ka la nang jyrsieh.
Ki kmie ki kpa, ki nonghikai, ki nongsynshar ki ud ki lynñiar ïa ki jingeh ba ki ïakynduh ban teh lakam ïa ki khun ki kti.
Bun ki la ïoh mon bad kim kheiñsnep shuh ïa ki jong ki kmie ki kpa.
Shano ki wan shano ki leit, kim tip shuh.
Kiei ki paralok ba ki ïa ïaid bad leit jingleit ruh ym tip shuh.
Ha ïing hasem ym lap par shuh ban ïakren bad ki, namar ba ki wan ïing ynda la miet bad lada don haïing ruh la lapmiet satang ka peit mobile.
Hynrei haba kine ki jingeh ki wan jia, ym lah ban shu kohnguh tang ïa ki khun hynrei ki kmie ki kpa ruh kin hap shim ïa kajuh ka jingkitkhlieh ba ki ruh, ki long ka daw ka jinghiar dor ka imlang sahlang.
Ki kmie ki kpa ki la bunkam palat ha ki kam ki jam jong ki bad ailad ba ki khun kin synshar halor jong ki.
Ki don ki ïing kiba ki kmie ki kpa ki la aili shaba palat ïa la ki jong ki khun, kat haduh ba kin da kiew syndon halor jong ki.
Katno ngut na ki kmie ki kpa kiba pynkut por mynstep bad mynmiet ban sneng ban kraw ïa ki khun ki kti, khamtam lei lei ynda ki la heh la san.
U khun uba la leit college u ïoh lut kat kaba u ang.
Tang ka B.
A ruh ym pat pass, u la wan sha klas da ka bike, ka maruti.
Katba ynda kylli kaei ka laiñ kaba u kwah ban leit, ka jubab ka long ‘Ngam Tip’.
Hooid ym ong ba pynrem ïa kine kiba don bike don maruti, hynrei kaei pat ka lawei jong ki lane kaei ka kam kaba kin trei kim tip.
Ki khun kynthei ki leit klas naduh ka por 10 baje mynstep ki wanphai haduh 8 baje mynmiet, ki kmie ki kpa kim salia ban kylli, shano ki wan shano ki leit.
Ynda kynduh lei lei sa ki khun ba kham leh laitlan hangta keiñ ka jingjot ka nang wan nang wan.
Wat ynda kylli makna ki kmie ki kpa, ki khun ki jubab “wan party" ki kmie ki kpa ki hun beit.
Ka jingïakren shaphang ka jingïadei ki kmie ki kpa bad ki khun haïing hasem kadei ka mat kaba khluid bha ha kine ki sngi ba mynta.
Balei? Kadaw ka long ba kiba bun hi ki ïohi ba ka jinghiar ka imlang ka sahlang bad ka akor ka burom ha kine ki sngi ba mynta, kadei namar ba kam don shuh ka jingïadei kaba jan lane ka jingïashongkai hapdeng ki kmie ki kpa bad ki khun ki kti.
Wat haduh ka pule ka dangle ruh, ki kmie ki kpa naduh ba ki khun ki dang leit klas K.
G ki la shanniah beit ha ka tuition.
Ban ïakren lei lei ïa ka jingbtin lynti ym don shuh.
Dei namar kane ka daw ba kiba bun ki samla kiba la pass ki kut tang ha ka wad kam sorkar.
Ki kmie ki kpa kim ju pyni lynti lypa ïa ki khun katba ki dang don ha ka jingpule.
Ym lah ban Len ruh ba wat hapdeng ki briew ba treikam bhalang ruh, ka longïing longsem jong ki ruh kadei kaba la jot la pra ne ka bym don ka jingïasngewthuh jingmut shiïing shisem.
Lada kiba kum kine ki briew ki trei kam bhalang, jynjar shibun ban ka imlang sahlang kan bha, lada ïa ka ïing ka sem lajong ym lah ban synshar, kumno pat yn synshar ïa ka imlang sahlang.
Ka por ka la dei ba kum ka Jaitbynriew tip briew tip Blei ban ïakyndit thiah noh bad phai noh shuwa sha la ki ïing ki sem lajong, hadien kata ngin sa ïakner sa sha ka imlang ka sahlang.
Mawkyrwat, Ïaïong, 22: Hadien ka jingiehnohkam u bah J.
C.
Diengngan kum u President jong ka Meghalaya Mining Owners & Exporters Association da kaba u la leit ban thaw thymmai noh da kawei pat ka kynhun ki nongkhaïi dewïong, ka Meghalaya Mining Owners & Exporters Association ha ka 20 tarik u Ïaïong, 2023 ka la ïoh ban pynlong ka jingïalang paidbah ha shnong Nongjri, South West Khasi Hills District ban ïa pyrkhat ïa kiba bun ki kam bad ïoh ban pynkhamti ruh ïa ki nongkitkam ba thymmai jong ka MMO&EA.
Ha kane Ka jingjied nongkitkam thymmai jong ka MMO&EA la ïoh President da u bah Mighter N.
Marweiñ bad General Secretary u bah P.
K.
Nongmin ha ryngkat bad kiwei de ki dkhot ba ha khmat jong ka MMO&EA.
Ha kane ka sngi na ka liang u bah Mighter N.
Marweiñ u la pynshai ruh ha ki lad pathai khubor ha kaba ïa dei bad ka MMO&EA bad kumjuh ruh halor ka jingmih sa kawei pat ka seng kaba seng thymmai ba la tip kum ka South West Khasi Hills District Mine Owners and Exporters Association (SWKHDMO&EA) jong ki nongkhaïi dewïong ha ka thaiñ Nongjri, South West Khasi Hills District.
U bah Mighter N.
Marwein u la ong ruh ba halor ka jingpynmih khubor u bah J.
C.
Diengngan ba kum ka seng ka don ïa kita ki kyndon ba ym shah ban ïa shimbynta ha ki kam politik, balei u bah J.
C.
Diengngan um iehnoh shwa ïa ka jinglong kum u dkhot jong ka seng ha shwa ba un thaw pat da kawei pat ka seng haba ïa lade u don bynta ba ai jingkyrshan ïa ka UDP hapoh jong Ka Ranikor Constituency, buh jingkylli u bah Mighter ïa u bah J.
C.
Diengngan.
Ula ong shuh shuh ba kum ki dkhot bad kiwei de ki nongkhaïi kim kwah ban leit ïa snohkti lang bad katei ka seng thymmai da ka jingïarai lang ba ngin ïai neh bad ka Meghalaya Mining Owners and Exporters Association (MMO&EA) nanka bynta ban pyntyllun ïa ki kam khaïi pateng ha kane ka dong ka thaiñ hi baroh kawei.
Ïa kane ka jingïalang paidbah la pynlong ha ïing Dorbar jong ka Kur Nongtnger ha Shnong Nongjri, South West Khasi Hills District ha ka jingïadon ryngkat lang kiwei de ki dkhot bad ki nongkitkam thymmai jong kane ka MMO&EA.
Nongstoiñ, Ïaïong, 23: Ha ka thaiñ Nongtrai kaba hap ha Mawshynrut Civil Sub Division, la lap watla ki surok ki la poi la jan ha man la ki dong bad ki thaiñ, hynrei katba nang mih ki snem ki nang sniew kat haduh ba kim long shuh ban ïaid kali.
Kawei na ki surok ha katei ka thaiñ kaba la sniew sha ba palat ka dei ka surok na Mawdiang sha Langdongdai, kaba dei ka surok kaba la shna lyngba ka skhim shi spah sngi.
Ha kaba ïadei bad ka jingsniew jong ka surok u Bah Arful Mangsang Secretary ka Synjuk Rangbah Shnong Langdongdai Area (SRSLA) bad u Bah Kardening Rongrin, ki la ïathuh ba katei ka surok ka long kaba donkam haduh katta katta, namar katei ka thaiñ ka dei kaba bun bha ki mar rep kum u sying, u kwai, synsar, ki soh ki pai bad kiwei kiwei.
Ki la ong ruh ba ha ki snem ba la leit noh, ki paidbah na ki 14 tylli ki shnong kiba marjan, ki ju pynlong ïa ka jingmih paidbah ban maramot da kaba trei bor met.
Hynrei kim lah satia ban pynbiang kat haduh ba ki kali kin lait suk ban ïaid.
Ki la ïathuh ruh ba ki longkmie kiba thmu ban leit kha khunlung ha Riangdo CHC, ki hap ban ïaid da ka kjat haduh lai bad saw kynta haduh ban da poi ha ki jaka ba lait kali.
Ki la ong ba ka jingeh kaba kham hakhmat eh ka dei ïa kiba pang ba shitom namar ba hap ban pynkit da u briew haba ki mut ban leit phah sumar.
La ong ba dei namar kitei ki jingeh ba ki paidbah na katei ka thaiñ, ki hap ban shaniah beit ha ki nongai dawai kynbat khlaw haba ki pang ki shitom bad wat ki longkmie kiba armet ruh ki hap ban shaniah ha ki dawai kynbat, namar ki shem jingeh ban leit sha Hospital namar ka jingbym don ïa ka surok kaba biang.
Kitei ki rangbah ki la dawa ïa ka sorkar ba kan phai khmat lem sha katei ka thaiñ ban pynbha bad maramot ïa katei ka surok, khnang ba ki paidbah kin lait na ki jingeh ha ka leit ka wan.
Nongstoiñ, Ïaïong, 23: La bun bun phew snem ki paitbah ka thaiñ Maweit, ki la angnud ban don noh da ka surok kaba bha naduh Nongstoiñ bad ha u snem ba la dep, ka sorkar MDA ka la pynurlong ha kaba ka la mang pisa na ka bynta ban pynbha bad siang rong ïa katei ka surok bad ka jingtrei ka la ïaid shait shait naduh ki bnai ba la dep.
Hynrei katei ka jingpynbha bad siang rong ïa katei ka surok, kam shym poi satia haduh ka shnong Maweit bad na ka jingjngai kaba 36 kilomitar ka sorkar MDA I ka la mang pisa pynbha bad siang rong tang ha ka jingjngai kaba 23 kilomitar.
Ha kane ka kynti pat lyngba ka jingtrei shitom jong u bah Methodius Dkhar MLA ka thaiñ, u la lah ban pynïoh biang ïa ka mang pisa kaba 63 klur tam na ka bynta ban bteng ïa ka jingpynbha bad siang rong na ka 23 kilomitar shaduh ka 36 kilomitar kaba poi haduh shnong Maweit.
Utei u nongmihkhmat u la pynshai paitbah ha ka sngi palei jong ka taïew ba la dep ha ka jingwan ïakynduh ïa ki paitbah nongkyrshan ha Riangdo.
Ha katei ka sngi utei u nongmihkhmat u la ong ruh ba kumba u la kular ha ki por ïalap Election, ba un peit ïa ka jingeh ki paitbah khamtam ïa ki lynti syngkieng bad ki syrok kiba dei u budlum jong ka ïoh ka kot bad ka kamai kajih, u la pyrshang katba kot la ka bor ban leh ïa kata.
Ha kaba ïadei bad ka koit ka khiah kumba ki paitbah ka thaiñ Maweit ki la ju pynkynmaw, utei u nongmihkhmat u la ong ba u la pyrshang ban ïakren bad ka sorkar ba ka dei ban pynurlong noh ïa ka jingangnud jong ki paitbah ka thaiñ Maweit, ban pynbiang ïa ka jaka sumar kaba la don lypa ha ka thaiñ.
Na ka bynta katei ka jaka sumar utei u nongmihkhmat u la pynshai ba ha ka jingleit ïakynduh jong u ïa ki heh sorkar, ki la kular skhem ba ïa ka Maweit PHC yn sa kyntiew kyrdan noh sha ka CHC bad wat la ka sorkar kam pat mang pisa.
Hynrei, un ym shongthait ban pynkynmaw ba ka dei ban pynkloi katba lah bad ha kine ki snem ban wan, ym don jingartatien ba ka sorkar kan sa kyntiew kyrdan noh ïka Maweit PHC sha ka CHC.
Nalor ki kam pynroi ha ka thaiñ Maweit, kiwei pat ki skhim ba u la pynïoh na ka sorkar ki long ka mang pisa na ka bynta ban shna ïa ka surok thymmai na Nongdaju shaduh Dorangre, ban shna ïa ki jingkieng ha ka surok na Shallang sha Riangdim bad bun kiwei kiwei pat ki skhim bad tang hapoh shibnai shiteng ba u long MLA, ki skhim kiba u la pynïoh hapoh ka constituency ka la kot sha ka 75 klur tyngka tam.
Nalor kata u la pynshai ruh sha ki paitbah ba na ka liang u bah Shakliar Warjri u ba bat kum u Myntri ka tnad Sport, u la kular ba un ïaleh shitom katba lah ban pynïoh kawei ka Stadium ha poh ka Mawshynrut constituency na ka bynta ba ki samla kin ïoh ban pyndonkam ha ki kam ïalehkai sport.
Utei u nongmihkhmat ha katei ka sngi u la pynshai paitbah ruh ha kaba ïadei bad ka jingleit kyrshan jong ki ar ngut ki MLA ka HSPDP ïa ka NPP, kata ma u bad u bah Sahakliar Warjri ba ki paitbah ki la pynjop ïa u kum u MLA.
Na ka liang jong ki bad kiwei pat ki MLA jong ki party riew lum ba kynthup ïa ka UDP, PDF, VPP, ki leit kyrshan namar ka UDP ka jop tang 11 ngut, ka VPP 4 ngut, HSPDP 2 ngut, PDF 2 ngut.
U la ong ba bun ki paitbah ki sngewthuh bakla bad ki kynnoh ruh ba ka HSPDP ka la shet kylla ïa ki paitbah, hynrei kim sngewthuh pat ba wat lada ki saw ngut ki MLA ka Congress kin wan ïasynrop lang ruh ym pat lah ban thaw sorkar.
Namar ka jingdon ki MLA ka dang long tang don tang 23 lada wan ïasoh sa uwei u kyrtong shimet jong ka Rambrai Jyrngam ruh dang tang 24.
Lada wan ïasoh sa ki san ngut ki MLA ka TMC ruh dang tang 29 ngut bad kin ym lah ban thaw sorkar da lei lei.
Kumta kim banse ban leit kyrshan noh ïa ka NPP kaba bun pait tam ha ka jingdon ki MLA ban ïoh thaw ïa ka sorkar.
Ha kaba ïadei bad ka jingbym sngewthuh bad ka jingshah ïalam bakla jong ki paitbah ba ki ar ngut ki MLA ka HSPDP ki la leit rung sha ka NPP, kam long kaba shisha.
Ki MLA ka HSPDP ki leit tang ban kyrshan ha ka ban thaw ïa ka sorkar, hynrei kim shym rung party satia sha ka NPP.
U la pynshai ruh ba ki paitbah kim dei ban shah ïalam bakla namar lada ki ngeit ïa ki nongpynsngewthuh bakla, ka jingduhnong ka dei ïa ki paitbah ka Constituency baroh kawei.
Nongpoh, Ïaiong 23: Ban pynneh pynsah ïa ka rukom sumar tynrai bad ka jingai dawai tynrai na ka bynta ki jingpang jingshitom bapher bapher kumba la sap kyrpang da u Blei, ka sorkar jylla lyngba ka tnad Planning ryngkat ka jingïatrei lang ki nongsumar tynrai ki la rai ban plie ïa kawei ka jaka ai jingsumar ba la tip kum ka Meghalaya Bio-Resources Development Centre ha ka Shnong Pahamsyiem ha Ri Bhoi.
Haba pyntreikam ïa kane ka jaka ai dawai ne sumar tynrai na k abynta kiba pang ba shitom yn ptntrei kam ryngkat ka Autonomous Research & Development Institution lyngba ka tnad Planning bad ka Ri Bhoi Traditional Healers Association.
Halor kane ka jingthmu ka sorkar ban plie ne pyntreikam noh ïa katei ka jaka ai jingsumar tynrai la pyntip da u District Planning Officer ka Ri Bhoi District.
Kumba la pynpaw da utei u ophisar, ka jingthmu ban plie ïa kane ka jaka ai jingsumar ka long shi bynta ban pynneh pynsah ïa ka sap ka phong kyrpang jong ki nongsumar tynrai bad ruh ban pynneh pynsah ïa ki dawai tynrai kiba ngi lah ban ioh na ka jylla.
“Da ka jingdon katei ka jaka ai jingsumar tynrai, kin pyrshang ruh ban pynbit pynbiang naduh ka jingsumar bad kumjuh ruh ka jingkhleh dawai kiba dei katkum ka juk stad ba mynta" pynpaw u ophisar ha ka kyrwoh bad bynrap ruh ban dang kyntiew ïa kane ka jingsumar tynrai kumba la ai sap kyrpang da u Blei ïa kiba bun ki nongsumar tynrai hapoh ka jylla" u la bynrap.
Shuh shuh, u la pyntip ruh ka jingdon kane ka Meghalaya Bio-Research Development Centre kam dei satia tang ban pynneh pynsah ïa ki dawai kymbat bad ka jingsumar tynrai ba la ïalam da ki longshuwa ki manshuwa, hynrei kane ka dei ruh ka thong ba ka sorkar ka kwah ban kyntiew ïa kito ki nongsumar tynrai ba kin pyndonkam hok ïa ka sap ka phong ba la ai da u Blei bad ha kajuh ka por ruh kan long kum kawei na ka lad ai kam ai jam ban kyntiew ïa ka ioh ka kot jongki lyngba kane ka jingsumar tynrai, u la bynrap.
Nongpoh, Ïaiong 23: Ka Raid Nongtung ba hap ha ka Hima Khyriem ryngkat ka jingïatrei lang bad ka Synjuk ki Rangbah Shnong Raid Nongtung Border Area lem bad ka RBYF Raid Nongtung Circle ki la lah ban pynkut noh ïa kawei naka Tamasa tynrai ba ar sngi ba la tip kum ka ‘Shad Lakhempong’ kawei na ka jingshad tynrai jongka Raid Nongtung ba ha kane ka tamsa ki mih lut ki riti ki dustur bad ki kolshor jong ka Raid.
Kum ban pynkynmaw, ïa kane ka Tamasa Shada Lakhempong ba ar sngi la sdang naduh ka 21 tarik u Ïaiong 2023 bad la pynkut noh ha ka 22 tarik u Ïaiong 2023 ha ka Madan jong ka Shnong Ummat, kawei na ka nongbah buh maw shyieng ka Raid Nongtung ba haduh kine ki snig ki dang burom bad ki dang leh ïa kata ka niam ka rukom tynrai katkum ki riti ki dustur jong ka Raid Nongtung.
Haba pynhap pyrda noh ïa kane ka Shad Lakhempong ka Raid Nongtung la wan shim bynta da u Syiem Khynnah ka Hima Khyriem ha ryngkat ka jingdon lang u Syiem ka Raid Nongtung, u Paiem Miwel Shadap, u President ka Synjuk ki Rangbah Shnong Raid Nongtung Border Area, u Bah Blikshon Sohtun, ki longsan ki mansan ka Raid bad ryngkat ki khun ki hajar jong ka Raid Nongtung.
Kumba la sakhi ha kine ki ar sngi, da ka jingdon kane ka Shad Lakhempong la iohi ruh ba ki khun ki hajar ki la wan shim bynta shitrhem ban ïa snoh kti lang bad ka Raid bad khatam ki jingshad tynrai bad ka leh niam tynrai la pynpaw ha kane ka lympung, kaba long shi bynta ban pynneh pynsah ïa ki riti ki dustur jong ka Raid Nongtung.
Nalor ka leh niam ka leh rukom bad ka jingdon kiwei kiwei ki jingshad tynrai, ka jingshad tynrai kaba kham pynshongshit bad ai mynsiem ha kane ka Tamasa ka dei ka Shad Lakhempong, ha kaba ha kane ka jingshad tynrai la shim bynta da ki khun samla kynthei bad shynrang napoh ka Raid Nongtung bad katkum ka riti ka dustur ha kane ka shad Lakhempong la ïathuh ruh dei tang ki rang bad ki thei soti kiba lah ba shim bynta.
Ha kane ka sngi, u Syiem khynnah ka Hima Khyriem kum u kongsan u la ai jingïaroh ruh ïa ka Raid Nongtung, ki khun ki hajar bad kumjuh ruh kito kiba la ïa snoh kti ban pynlong ïa kane ka shad tynrai bad kane ka jingshad tynrai ka dei kawei na ka saindur ba kum ki khun ki hajar kim dei ban klet ïa la ka tynrai bad ki dei ban tip ïa la ka tynrai, kaba long ka pdeng jong ka jaid bynriew.
U la kyntu ruh ïa ki khun ki hajar ba ki dei ban sngew sarong katba ngi dang tip ïa la ka tynrai, namar kano kano ka jaid bynriew ka don la ka jong ka tynrai bad haba don ka tynrai ngi dei kita ki jaid bynriew kiba im ba kiba dang kiew ha ki liang baroh, u la bynrap.
Na ka liang u Paiem Miwel Shadap ruh u la pynshai paidbah ba ka jingthmu jong kane ka Shad Lakhempong ka long ban pynneh pynsah ïa ki riti ki dustur bad ka jinglong tynrai hapoh ka Raid Nongtung.
Kane ka shad Lakhempong ka dei kawei na ka jingshad tynrai ba la ïalam da ki Longshuwa ki manshuwa kum shi bynta ban pynriew spah ïa la ka riti ka dustur bad dei namar kane ka daw la pynlong ïa kane ka jingshad man la u snem khnang ba ngin lah ban pynneh pynsah ïa la ka riti ka dustur bad ym ban shu bud tynneng ïa ki riti ki dustur jong kiwei khlem da tip ïa la ka jong ka tynrai, u la bynrap.
Nongpoh, Ïaiong 23: Ban kner ïa ka jingshakri sha man la ki shnong ki thaw hapoh ka them Ri Bhoi na ka bynta ka eh ka shon ki paidbah, ka Confederation of Ri Bhoi People (CoRP) ha ka sngi Saitjaiñ ka la lah ban pynkha sa ïa kawei ka tnad treikam ba la tip kum ka CoRP Ronghalam Unit hapoh ka ka them Ri Bhoi.
Ïa kine ki nongïalam jong kane ka Unit la wan ban pynskhem da u President ba rangbah ka seng, u Bah Bandari Ryntathiang ryngkat ka jingdon lang u Working President, u Bah Pateng Myrsing lem bad kiwei kiwei ki nongïalam ka CoRP.
Kitei ki nongïalam ba la shah pynskhem ha ka CoRP Ronghalam Unit ki kynthup ïa u President ba la jied ïa u Bah Alfred Ingti kum u President, Clement Hanse kum u Vice President, Roming Lapang, General Secretary ryngkat kiwei ki nongïalam bad ki dkhot kane ka Unit.
Na ka liang u President, u Bah Bandari Ryntathiang haba pynskhem bad pynbam smai ïa kitei ki nongïalam ka Unit, u la ai ka jingkyrkhu kyrdoh ïa kine ki nongïalam bad ryngkat ki kyntien sneng ki kyntien kraw ba kin shim ïa kata ka jingkitkhlieh kum kita ki nongïalam ym ban trei na ka bynta ka jingmyntoi shimet, hynrei ban trei na ka bynta ka eh ka shon jong ki paidbah ba ka nongrim jong ka seng ka long ban ai kata ka jingshakri na ka bynta ka bha ka miat bad ka roi ka par jong ki paidbah ha ka District hi baroh kawei.
Jowai, Ïaïong 23: Ki khun ka Seiñ Raij Jowai mynta ka sngi ki la mih madan ban pynlong ïa jinglehkmen ‘Shad Sukra’ ba shisien shisnem, hashwa ba ki khun ki hajar kin hiar leit rep sha ki hali ki pynthor ban bet ïa u symbai u kba da ka jingkyrmen ban ïoh kheit ïa u kba uba sei soh.
Ka phang jong kane ka Shad Sukra mynta u snem 2023 ka ong “Chaniah tylli heimon mi Blai, kam wa pynkhroo iei wada dep booh mi ha pyrthai" bad ïa kane ka Shad Sukra la pynïaid da ka Arts & Culture Committee jong ka Seiñ Raij Jowai.
La sdang ïa kane ka Shad Sukra naduh hynnin ka sngi ha la ki jong ki jong ki dong ki shnat da kaba pynlong ïa ki jinglehkai drama bad mynta ka sngi kaba dei ka sngi “mih ïew", ki khun ka Raij Jowai naduh ki longkmie ki longkpa, ki khun samla bad ki hep kiba rit ki la mih ryngkat ki riam ki biet ba itynnad bad ba iphuh iphieng.
La ïathuh ba kane ka Shad Sukra ka long kum ka por ban ai bam ai dih, ka por kaba bsa ba pjah ïa u khun bynriew lyngba ka jingdon jingem ha ka mei mariang kaba pyndap pynbiang ha baroh ki saw aiom, la ong ruh lyngba kane ka shad sukra kan wanrah ruh ïa ka jingïaieit, ka jingïatylli para nongshong shnong.
Kane ka Shah Sukra ka long ruh shi bynta na ka lad ban sei ïa ki sap ki phong naduh ka rwai ka siaw bad ka shad ka kmen, la pynsngew ruh ba ka Shad Sukra ka dei ka lad ban pynpaw pyrthei ïa ka jingphuh jingphieng bad jingriewspah jong ka Riti ka Dustur ki khun u Hynñiewtrep Hynñiewskum.
Ha Madan Mynkoi Pyrdi Loompydi Ïongpiah Jowai la sdang ïa ka Shad Sukra ha ka por 10 baje ha kaba la don ka jingkren pdiang sngewbha da u Hambiness Passah Vice-President ka Seiñ Raij Jowai, ha kaba u kongsan jong kane ka sngi uba dei u MLA ka 2-Jowia ma Wailadmiki Shylla.
Hangne la ïashim bynta ïa ka jingshad Sukra da ki 14 tylli ki kynhun na ki seiñ Raij bad ki don bapher bapher.
Hadien kane kila leit mih shad ha Madan Biar ka Blai (Mission Compound) bad leit mih Iawmusiang, ha kaba la pynïaid ïa ka prokram da u ma O.
R.
Shallam President ka Seiñ Raij Jowai, ha kaba u ma Comingone Ymbon ba dei peit ïa ka tnad Cooperation Department, Food Civil Supplies & Consumer Affairs Department bad kiwei de ula long kum u kongsan.
Haba ai jingkren u ma Ymbon ula ai khublei ïa ki nongïalam ka Seiñ Raij kiba la lah ban pynlong ïa kane ka prokram Shad Sukra kaba phuh ba phieng kaba long kum shi bynta ban pynneh pynsah ïa ka Riti ka Dustur.
Ula pynpaw ka jingsngewkmen ban ïadon bynta lang ha kane ka sngi da kaba kitbok ïa ki khun ka seiñ raij ba kin nangïoh ïa ka jingkoit jingkhiah lyngba kane ka shad sukr.
,“Kum ki khun bynriew dei ban burom ïa ka mei mariang namar kiba bun ki lum ki wah kiba syllen lut na ka jingpom pathar ïa ki dieng ki siej bad pynjulor ïa ki um ki wah".
Kumta u kyntu dei ban pynneh pynsah ïa ka mariang da ka pynduh pyndam shi syndon ïa ka jingthang khlaw namar kumba ïohi mynta ka jingkiew ka jingshit kala jur shaba palat.
U ma O.
R Shallam ula kyntu ba dei ban burom ïa ka mei mariang da kaba pynlong ka jingthung dieng da uwei pa uwei u nongshong shnong ka bri u Hynñiewtrep hynñiewskum, da kaba u ong ba ka jingthmu jong ka Shad Sukra mynta ka snem ka long ban pynjyrngam biang ïa ka mei mariang ban ïoh ïa ka jingkhuid jingsuba ha baroh ki liang.
Ha Ïawmusiang kiba ïashim bynta ha ka jingshad ki kynthup ïaka WWO,SRJ, Iawmusiang, Seiñ tylli lang, Seiñraij Ummulong, Seiñraij Shillong, Iongpiah, Loomkyrwiang, Dulong, Loomïongkjam, Seinraij Raliang, Tpep-Pale, Umchangiar, Chilliangraij bad ka Panaliar.
La pynkut ïa kane ka sngi ha Mynkoi Pyrdi Iongpiah Jowai ha kaba por 8 baje mynmiet da kaba pynlong ïa ka jingshad ki jingpynbyrngia ba la shim bynta da ki dong bapher bapher kiba hap hapoh ka Seiñ Raij Jowai.
Jowai, Ïaïong 23: Ka Rotary Club Jowai kumba ju leh manla u snem ha kane ka sngi saitjaiñ kala pynlong ïa ka jingpynkup burom ïa ar ngut ki riew don sap ba kyrpang kiba kynthup ïa u Gilford Pde bad ïa u Tariangmon Lamat.
Ïa kane ka jingïalang la pynlong ha Infinity Hall, Mooralong ha kaba u ma Lamphrang Pohktai, Divisional Soil & Water Conservation Officer, West Jaiñtia Hills Jowai Plantation Crops Jowai, Division ula long kum u kongsan, ha ka jingdonlang ka Chartered President Rtn.
E.
F.
Gatphoh (MPHF), Rtn.
S.
K.
Lato (MPHF), Rtn.
D.
F.
Majaw, Charter Member (PHF) bad kiwei de ki Rotarian.
La pynïaid ïa kane ka jingïalang da u Rtn.
Samehi Laloo, President Rotary Club Jowai bad la ïoh ruh ka jingrwai National Anthem bad pule ïa ka Soskular jong ka Rotary da baroh ki Rotarian katba u Rtn.
S.
K.
Lato (MPHF) ula ai ki kyntien pdiang burom.
La pynsngew ruh ha kane ka sngi shaphang ki kam jong ka Rotary Club of International bad kymjuh shaphang ka jingai khusnam sha kitei ki ar ngut da u Reuveny Nongtdu, Director Vocational Service bad kumjuh ruh shaphang u Gilford Pde na ka dong Chilliangraij, Jowai uwei na ki nongot dur ha ki dien (Sculpture) bad u Tariangmon Lamat u nongai jingsumar da ki dawai tynrai (Traditional Practitioner Herbal) na ka thaiñ Amlarem.
U Lamphrang Pohktai, Divisional Soil & Water Conservation Officer, West Jaiñtia Hills, Jowai Plantation Crops Jowai, Division ha ka jingkren ula pynpaw ka jingsngewnguh kaba khraw ïa ka Rotary Club Jowai kaba la shim ïa kane ka bynta ban ai mynsiem ïa kiwei ban kim kiew shaphrang lyngba kane ka jingai khusnam.
Ula kitbok ïa kane ka seng treimon sngewbah ha ka imlang ka sahlang ban kan dang lah ban ai ka jingshakri kaba bha tam ha kine ki sngi ban wan, ha kane ka jingïalang la ïoh ïa ki kyntien ai khublei da u Rtn.
Deibormi Toi, President Elect Rotary Club Jowai.
Ki Dorbar Shnong ki don ka jingkit kaba khia eh haduh katta katta.
Haba nga peit ïa ki nongkitkam hapoh ka Dorbar Shnong nga shem ba ki hap ai por kumba ai ki shakri sorkar.
ka kam synshar khadar kam long satia kaba suk.
Kaba pynjynjar jingmut ka long ba kine ki nongkitkam ki trei mon sngewbha bad kim ïoh jingsiew ei ei ruh.
Wat la katta ki kitkhia haduh katta katta ban pynïaid beit ïaid ryntih ïa ki shnong ki thaw.
Kaba sngewsih ka long ba ki Dorbar Shnong kim don ka bor briew (manpower) lane ki nongtrei kam ki ban peit lem ba kano kano ka kyndon kaba ki pynmih dei ban pyntrei kam ha ka rukom ba kawei pa kawei ka ïing kan burom ïa kita ki jingkyntu ka Dorbar Shnong bad kim leh mutlop lane pynkhein ïa kita ki kyndon ba la buh.
Nga long kawei na ki dkhot jong ka Operation Clean-up kaba ju pynkhuid ïa ka Wah Umkaliar ar sien shi bnai.
Hynrei nalor ka jingpynkhuid wah ka kynhun jong ngi ka pynkhuid ruh ïa ki jaka hapoh ki shnong ha kiba ki nongshong shnong ki la pynkylla jaka theh ñiut.
Kaba isaitmet palat pat ka long ba ki don ki ïing briew hajan kito ki jaka, ha kaba ki nongshong shnong ki theh pathar ïa u ñiut, hynrei kine kim sngewpher eiei bad ki shu peit bad sngap mynthi.
Ha u snem 2020 the Khasi Hills District Council ka la pynmih ïa ka Aiñ kaba la ai kyrteng ka KHADC Solid Waste Management Act 2020, kaba mut ban teh lakam ïa kino kino kiba bret pathar ïa u ñiut uba na ïing.
Kane Aiñ ka ai bor ïa ki Rangbah Shnong ba kin shaiñ kuna ïa kino kino kiba ki lap ba ki bret ñiut ha lynti syngkien lane ka ki wah, lane ha ka jaka jong kiwei pat ki briew kiba ym pat thaw ïing bad ka jaka ka dang thylli.
Ha ki shnong bad dong kiba hap hapoh ka Shillong Municipality lah don bun bah ki briew kiba lah hap siew ka kuna kumba 5000 hajar haduh 25,000 hajar tyngka sha ka Shillong Municipal Board namar ba la lap lyngba ki CCTV camera ba ki theh ñiut kulmar.
Ki Dorbar Shnong ha ka jingshisha ki lah dei ban pyndonkam tyngeh ïa kane ka iktiar kaba la pynkhamti ha ki.
Nalor ba ki la buh ïa ki CCTV ha ki dong bapher bapher lada ki lah sa ban thung ïa ki nongpeit pyrman lane ki sanitary inspector kiba iaid kylleng ka shnong ban peit ïoh don ba theh ñiut lyngkar bad ban phaiñ ïa ki, kan da long kaba bha palat namar ki briew mynta kim don shuh ka raiñ ka rem ban shu bret ïa u ñiut na la ïing kat shaba poi.
Haba man la ki shnong lah pynbiang ïa ki kali theh ñiut te balei ki nongshong shnong kim leit theh ha kito ki trok? Lada kiba bun balang ki lah ban theh ñiut ha ki trok kit ñiut balei pat ba ki katto katne ki nongshong shnong ki leh pyrshah? Namarkata lah dei ban pynshitom tyngeh ïa kum kine ki briew kiba khlem kano kano ka jingkitkhlieh.
Kaba isaitmet tam eh ka long ba kito ki longïing kiba pyndonkam da ki jaiñboh (napkin) ïa ki khunlung ïa kiba bret noh ynda lah pyndonkam (Huggies), ki bret ïa ki kat shaba lap.
Haba ngi leit pynkhuid wah ne pynkhuid shnong ngi ïoh tam lang ïa kine ryngkat bad ka paiñkhana.
Wat ki jaiñ pyndonkam ki kynthei haba poi bnai ruh ngi ïoh tam lang.
Haduh katno kein ngin ïathad ïa ka burom lajong? Hato ka wah kam dei ka jingim? Hato ngim juh dih mo ïa ka um na wah ha ki por mynshuwa? Mynta pat ki wah jongngi ha sor Shillong – ka Umkhrah bad Umshyrpi ki dei kiba la kynthup hapdeng ki 47 tylli ki wah kiba jakhlia tam ha ka ri India.
Haba kumne hato ngim don jingsngew lehraiñ ne sngew rem?Haba sngap radio khamtam ka AIR FM ngi ïohsngew shibun ki jingrwai ieid ri.
Haba kren ba khana ki seng bhalang ne ki seng politiks ruh ïohsngew beit shaphang kata ka jingieid ri.
Hato ka jingieid ri kam dei mo ban kyntu ïangi baroh ba ngin sumar khuid ïa kane ka mei mariang namar ngi don tang kane kawei ka planet ha kaba ngin im ngin sah bad ngin ieh pateng na ka bynta ki longdien? Ka long kaba suk ban kren bad bun ki myllung kiba mih ki kyntien jail ja-um hynrei ynda poi hi ha kaban pynkhuid ïa ki shnong bad ki dong lane ki wah ruh, bun kiba mih ban trei mon sngewbha ki dei pynban kita ia kiba ngi sin ki ‘mynder.
’ Bad bun ki sngew ba kine ki mynder ki khwan lut ïa kiei kiei baroh na kane ka jylla khlem da ai kylliang ei ei ruh ïangi.
Hynrei ki bakla shibun eh.
Ha kine ki lai snem ba lah ïaid naduh 2019 haba ngi pynkhuid wah ne pynkhuid shnong kiba bun kiba ïawan trei mon sngewbha ki dei kita ki mynder kiba lah kha bad lah heh lah san ha kane ka jylla.
Sa kawei pat kaba pynbitar ïangi ki nongpynkhuid wah lane shnong ka long ba ki nongshong shnong kito ki dong/shnong kim juh mih satia wat la ngi lah phah da ki shithi sha ki Dorbar Shnong ruh.
Nga sngew ba ki shnong ki la dei ban shimkhia bha ia kane.
Nalor nangne shakhmat la dei ban pynlong noh ka jingpynkhuid dong/shnong ar sien ei ei shi bnai khnang ban ikhuid i suba ki shnong baroh.
Kane kan pyllait ruh ïangi na ki jingpang kiba bun jait.
Shillong, Ïaïong 23 : Da ki spah ngut ki samla na ki jaka nongkyndong kiba shong tang ha ki Class VIII, Class IX, Class X ki don sha kylleng kylleng ki jaka jong ka ri India ban leit trei ha ki laiñ bapher bapher kum ki kam mekhanik, kam hospital, ki beauty parlour, ha ki call centre, nangta ha ki kompeni suh jaiñ bad kiwei kiwei de ki laiñ.
Kine ki Samla kidei kiba la ïoh lad ban leit trei sha ki nongbah ba heh jong ka ri India kum ka sha Mumbai, Bangalore, Delhi, Chennai lyngba ka jingïarap na ka skhim DDU- GYK, kaba dei ka skim jong ka sorkar pdeng ba la pyntreikam da ka Ministry of Rural Development.
Ha Meghalaya la pyntreikam da ka Community and Rural Development lyngba ki District bad ki Block.
Kiba kum kine ki khynnah kiba la ïoh kam ïoh jam shabar jylla, kidei kiba la pyndep ïa ki training ne ki jingshah hikai na ki 18 tylli ki Training Centre jong ka sorkar Meghalaya kiba don ha Guwahati.
Kine ki training ki lah long hi kum ki skul, ha kaba ki don ki nonghikai, ka don ka training centre, ki hostel na ka bynta ki samla shynrang bad kynthei.
Ym tang katta, hynrei ki khynnah ruh ki hap ban phong uniform bad ka por ba pynlong ka training kadei kaba la da buh thikna bad ka por ban poi ha ki hostel ruh kadei kaba lada buh pyrkhing.
Ha ka jingleit jurip u nongthoh khubor ryngkat ki ophisar kiba dei peit ïa kine ki training centre bad ki samla na Mawthadraishan Block kiba don ka jingangnud ban leit shah hikai ha kine ki training centre, la lap ba kine ki training centre kiba da pynbiang thik pa thik ïa ki jingdonkam bad ki ophisar na ka jylla ruh ki da shimkhia ban hiar sha kine ki training centre na ka por sha ka por ban leit peit bad ïakynduh ïa kine ki samla ba leit pule.
Kane ka jingleit jurip ka long khnang ba ki samla bad ki kmie ki kpa kin ïohi da la ki jong ki khmat ïa kine ki training centre bad khamtam eh ban ïakynduh markhmat bad ki samla kiba la shah hikai ha kine ki training centre bad ban tip ïa ki jingmyntoi ne ki jingeh ruh ba ki ïakynduh.
Shuwa ban jied ïa ki samla ban leit shah pyntbit ha kine ki training centre, na ka liang ki Block bad ki District ki ju pynlong ïa ki awareness programme ban pynsngewthuh ha ki shnong ki thaw ha kaba la khot lang ïa ki samla, ki kmie ki kpa bad ki nongïalam shnong.
Hadien kane lada don ki samla kiba kwah ban leit pyntbit la pynsngewthuh shuh shuh ïa ki ha ryngkat ka jingïadon lang ki kmie ki kpa.
Kiba bun kine ki samla kiba la leit pyntbit ha kine ki training centre, ki la pynpaw ka jingsngewkmen ba ki la lah ban shah hikai ha kine ki centre bad khamtam lei lei kito kiba la ïoh ban treikam.
“Nyngkong, ngam sngewnud ban leit sha kine ki training centre, namar nga lehraiñ bieit bad ngam nang than ïa ki jait ktien, hynrei mynta nga la shlur bad kloi ban leit trei noh shabar", la ong iwei i Samla kynthei na Mawthadraishan Block.
Ha kine ki jaka training, ki nonghikai ki don lang ki khasi, ki garo bad kiwei de ki jaidbynriew kiba ka jinghikai kam dei tang ha ka kam ba kin trei, hynrei la hikai ruh halor ka jingnang ïa kiwei de ki jait ktien, nangta ïa ka jingpynkhreh ha ka jingmut jingpyrkhat ban leit trei shabar jylla bad kumjuh ruh halor ka akor ka burom.
Uwei u samla na Myriaw, u ba la trei sha Mumbai u la ïathuh lyngba ka Video Call ïa kiba leit peit ha ki training centre, u la ïathuh ba u trei ha kawei ka kompeni shna kali ha Mumbai bad u da sngewtynnad bad kmen ruh ba wat ha ka jingpule kaba rit kyrdan ruh u la lah ban kamai bad ïarap lem ha ïing hasem.
Uwei pat uba wan pyntbit ha ka laiñ mekhanik, u la ïathuh ba ha ka por ba u mih na ïing i kmie jong u, i la ong ban rah da ki jaiñ kiba tngit ne ki jaiñ ïong namar ba u hap ban leit trei mekhanik, pynban ynda la poi ha training centre, u la hap ban phong uniform bad ka kam kaba shah hikai kadei ka kam technician bad la trei beit da ki machine kam don satia kaba hap ban rung khrum kali ne ka jingtrei ban bit mobil ne bit jaboh.
Kiwei pat ki kam kiba la hikai ki long ban trei ban ïarap ïa ki nurse ha ki Hospital ne kata ka kam General Duty Assistant.
Nangta hadien ba ki la kham tbit ki ïoh ruh ban ïarap ïa ki Doktor ha ki ICU.
Na ka bynta kiba pyndep ïa kane ka training, ka kam ka la ap lypa ha ki Hospital kiba pawnam ha Bangalore bad kiwei kiwei de ki Hospital.
Kane ka training ka long hapdeng 4 bad 6 bnai bad na ka liang ki ophisar ki la ïathuh ba ki samla kiba lah ban shah ïa ki jingeh bad kiba sngewthuh ïa ki jingeh jong ki kmie ki kpa bad ka ïing ka sem, kiba bun ki pyndep ïa ka training bad ki la ïoh lad ban leit trei sha ki jaka bapher bapher jong ka ri India.
Na ka liang ki ophisar ki kyntu ïa ki samla ba kin shim ïa kane ka kabu ban mih shakhmat namar kane kadei ka lad kaba biang eh ïa ki ba kin ïoh jam wat hapdeng ka jingpule kaba tang ha Class X.
Shillong, ïaïong, 23: U jumai uba jur haduh 3.
5 Richter Scale u la pynkhynñiuh ïa ka South Garo Hills ha ka sngi U Blei, ong ka National Center for Seismology (NCS).
Katkum ka jingpyntip jong ka NCS ha ka rynsan Tweeter, une u jumai u la khynñiuh ha ka por 3:33 baje nohphai sngi.
Dang ha ka 16 tarik mynta u bnai u jumai uba jur haduh 3.
6 ha ka Richter Scale u la pynkhynñiuh ïa ka Bishnupur District, Manipur.
Katkum ka NCS, une u jumai u la khie ha ka por 7:22 baje mynstep.
Shillong, ïaïong, 23: Ka Khasi Students Union (KSU) Upper Shillong Circle ha ka Sngi Saitjaiñ ka la leit jngoh ïa ka Kong Batemon Jyrwa kaba sah ha shnong Umlyngka kaba la shah tied klep ha ki runar ki bym lah ban ithuh durkhmat ha ka miet 20 tarik mynta u bnai katba ka dang wan phai na ka jingbylla.
Kane ka longkmie haduh mynta ka dang don hapdeng ka jingsumar ha Dr.
H.
Gordon Robert Hospital, Shillong.
Kane ka jingshah shoh dusmon jong kane ka longkmie ka la jia ha ka shnong Umlyngka kaba kane ka longkmie ka shong ka sah.
U President jong ka KSU Umlyngka Unit u samla Pynskhemlang Syiem u la ong ba ka seng ka pynrem jur ïa kine ki riew thrang snam ki bym don shuh ka jingisynei wat ïa ki longkmie ban shu shoh shu dat haba ïaid ba ïeng ki bym don shuh ka mynsiem ïatiplem ka mynsiem isynei, ban leh ïa ki kam pyntriem ha ki jaka ba dum.
Ka seng ka kyntu ruh ïa ki bor jong ka aiñ ba kin nym kheiñ sting ïa kane ka kam hynrei kin wad tad haduh na kin da lap ïa kine ki briew bad kan pynshitom tyngeh kat kum ki kyndon aiñ, khnang ba kum kine ki jaitbriew kim dei shuh ban don ha shnong ha thaw khang ba ki kynthei ki khynnah kin ïaid shngaiñ mynsiem ha la shnong la thaw.
Shillong, ïaïong, 23: “Ki rangbah ba la longkpa ki dei kiba don jingkitkhlieh ïa ka iing ka sem.
U longkpa ràngbah pura u dei uba kit babah ïa ka lyngkor kaba khia ha ka imlang ka sahlang bad ïa ka Balang kaba don jingim," ong u Archbishop ka Jylla Niambah Shillong u Most Rev.
Victor Lyngdoh haba kren sha ki rangbah kiba ïashim bynta ha ka lympungbah kaba XIV jong ka Synjuk ki Seng Ràngbah Katholik ka Jylla Niam Bah Shillong.
Kane ka lympungbah kaba ar sngi ka la long ha phyllaw jong ka Iingmane St.
Terasa, Parish Nongshyrngan, Pynursla.
U Archbishop Victor Lyngdoh u pynshlur ruh ïa ki rangbah longkpa kiba la kit ïa ka iing ka sem bad ïa ka shnong ka thaw ki dei kiba la im da ka jingduwai manla ka sngi nalor ba ki long ruh ki nongïarap bad ki nongkyrshan ïa ki jingdonkam ïa ka iing ka sem khamtam ïa ki khun ki kti.
Ka phang pdeng jong kane ka lympungbah ka long, “Ai ba ka mynsiem rangbah kan janai, khnang ba phin dup janai haban da pura bha-U Rangbah ha ka juk mynta" ïa kaba la sot na ka shithi u Jakob 1:4.
Da ki hajar ngut ki rangbah na ki 7 tylli ki Zone jong ka Jylla Niambah Shillong hapoh ka jingïalam jong u Spiritual Director ka Synjuk u Rev.
Fr.
Andreas Pariat bad ki nongkitkam ka Synjuk u Bah Carlus Kharkongor President, u General Secretary u Bah Geoff Preslee Marbaniang ki la poi ban ïashim bynta ha kane ka lympung.
Shwa kane, kata ha ka sngi Saitjaiñ la plie ïa kane ka lympung jingïakynduh lang kaba khatsaw da u Vicar General ka Jyllaniambah Shillong u Rev.
Fr.
Richard Manbha Majaw da kaba kyntiew ïa ka lama bad ka jingpynbud ïa ki jingïaphylliew halor ka phang ba u Rangbah u dei ban long uba janai.
Watla ki bor mariang ki la tynjuh ïa ki paid u Blei hynrei ki rangbah kiba la poi ha kane ka ka lympung kim shym la khih satia.
Ïa ka nguh ka dem Blei ha kane ka sngi, la synran lang da u Fr.
Andreas Pariat, u Fr.
Robert Khyriem uba long u Parish Priest jong ka Parish Nongshyrngan bad kiwei pat ki Lyngdoh Sohblei.
Ha ka por nohphai sngi, ka mariang ka la ailad ban pyndep ïa kane ka jingïakynduh lang da ka jingmane Sakrament bad ka jingpynhap noh ïa ka lama jong ka Synjuk da u Archbishop Victor Lyngdoh bad ka jingpynbna ïa ka lympung kaba 15 ka ban sa long ha u snem 2024 ha Parish Wahlang-Zone IV da u Sohblei Andreas Pariat Spiritual Director ka Synjuk.
Shillong, Ïaiong 23 : Ar tylli ki shnong ha Mylliem constituency ba kynthup ïa ka 12 Mer – Mawkhar bad ka Mawklot – Umlyngka ki la ïoh ïa ka surok kaba kot haduh 7.
55 klur tyngka.
Katkum ka jingïathuh da u MLA barim ka Mylliem ba dei ruh u Chief Adviser jong u Myntri Rangbah ka Jylla, Bah Hamlet Dohling la ong ïa ka surok kaba pynïasoh na 12Mer sha Mawkhar yn tei ha ka jinglut kaba kot sha ka 3.
34 klur tyngka.
Katba ïa ka surok kaba pynïasoh ïa ka Mawklot sha Nongumlong ter ter sha Umlyngka yn tei ha ka jinglut kaba kot sha ka 4.
21 klur tyngka.
“Ka surok kaba pynïasoh na Mawklot sha Umlyngka ka long artad ruh kum ka jingpynkhreh na bynta ka Synod kaban long ha u snem 2025 ha Umlyngka," ong u Bah Hamlet.
Na ka liang utei u nongmihkhmat barim ka Mylliem u la pynpaw ruh ka jingsngewnguh ïa ka Ministry of Road and Transport jong ka sorkar pdeng bad khamtam ïa u Myntri Rangbah ka Jylla Conrad K Sangma bad Symbud Myntri Rangbah, Bah Prestone Tynsong kiba la mynjur ban ai ïa kitei ki surok ha katei ka thaiñ kaba u la tyrwa ha ka por ba u dang long kum u nongmihkhmat ka thaiñ.
Shillong, Ïaiong 23 : U Bah Lambokstarwell Marngar u la jop suk ïa ka shuki President jong ka Khasi Student’s Union (KSU) hadien ba ym shym la don satia kiban ïakhun pyrshah watla ka elekshon jied nongkitkam ba thymmai jong ka Seng la buh ba kan long ha ka 06tarik u Jymmang.
Ki arngut kiwei pat ki nongïalam ba hakhmat jong ka seng kiba la jop suk khlem don ba ïakhun ki kynthup ïa u Bah Donald V Thabah kum u General Secretary bad u Bah Biangbor L Paliar kum u Vice President.
Na ka liang ka Election Committee jong ka Seng ka la pynbna ba dei tang kitei ki lai ngut ki kyrtong kiba la jop suk hadien ba ka la dep ban bishar bniah ïa ki kot ki sla jong kitei ki kyrtong ha kane ka Sngi Saitjain.
Ka jingjied ia ki nongkitkam ba thymmai na ka bynta ka samoi treikam jong u snem 2023 – 2026 jong ka Seng kan long ha Dinam Hall Jaïaw ha ka 06tarik mynta u bnai na bynta kiwei pat ki kam kiba dang sah.
Lah ban kdew hangne ba ki don saw ngut ki kyrtong kiba ïakhun na bynta ka kam Assistant General Secretary, lai ngut na bynta ka shuki Organizing Secretary, 3 ngut na bynta ka kam Education Secretary, 5 ngut na bynta ka kam Information & Public Secretary, 3 ngut na bynta ka kam Office Secretary, 4 ngut na byntaq ka kam Sports & Cultural Secretary bad 8 ngut pat na ka bynta ka kam Environment Secretary.
Ia ka Election Committee la khlieh da u President barim ka KSU, Bah Danny M Khyriem kum u Chairman bad Bah Samuel Jyrwa kum u Secretary.
Shillong, ïaïong, 23: U President barim jong ka KSU Bengaluru Unit u Samla Rymphang Nongsiej u la pynpynkynmaw ïa ka jingmutlop jong ka Sorkar jylla halor ka jingbym kren shai la kan shna neem ïa ka Meghalaya House hapoh sorbah Bengaluru, kaba long ka mat jingdawa ba ka seng ka pynsngew naduh u snem 2018.
“Hynrei haduh mynta kam shym la don kano kano ka jingpyrshang jong ka Sorkar ban pynurlong ïa kane ka jingdawa na ka Seng," ong une u samla haba kren ha ka jingpynthymmai ïa ki nongkitkam jong ka KSU Bengaluru bad Mangalore Unit ha ka sngi Saitjaiñ kiba don hapoh ka Jylla Karnataka.
U la ong ruh ba ka Jylla Karnataka ka dei ka jylla kaba bun tam ki Khasi kiba trei bad kiba pule haba ïa nujor bad kiwei ki jylla ka Ri India hynrei na ka daw ka jingbym don jong ka Meghalaya House ka lah wanrah jingeh khamtam ïa ki samla pule kiba don ha kane ka sorbah.
Ha kane ka sngi ka KSU Bengaluru Unit ka la pynlong ïa ka 3rd Meghalaya Cultural program bad pynskhem ruh ïa ki nongkitkam bathymmai ki ar tylli ki shnat treikam hapoh ka jylla Karnataka ïa kiba lah pynskhem da u Samla James Hitler Mawphñiang uba long kum u Asst.
General secretary ka KSU-CEC.
U Deputy Inspector General of Police, Bengaluru u Bah Ïada Martin uba la long kum u kongsan ha kane ka sngi u la kyntu kynpham ïa ki samla pule Khasi haba ki don ha sorbah Bengaluru kim dei ban dei ban don ka jingsngew ïapher dong pher thaiñ para Khasi Khara hynrei ki dei ban ïatylli mlon khnang ban kyntiew ïa la ka ktien, ka kolshor bad ka jaidbynriew.
U la pynkynmaw ba kum ki samla ka jaidbynriew ki dei ban weng bad rat dyngkhong ïa ka jingjaituh ka jingsngewmeng bad jingbym sngewïahap kyrdan ban trei ïa ki kam barit baria namar kane ka dei kawei ka lynti ba ngin ïoh ban synshar dalade ïalade ha baroh ki liang.
U Samla Raymond Kharjana uba bat kum u Education Secretary jong ka KSU-CEC haba kren kum u symbud Kongsan u la bynrap ba kum ka jaidbynriew ki samla khasi watla ki jngai na la ing bad ka jingdon ha ka jaka bym ïohi shuh ki khmat ki kur ki kha ne ki kmie ki kpa hynrei kim dei ban klet ïa la ka tynrai kaba ki wan.
Ka jingithuh ïa ka jaidbynriew ka dei lyngba ka ktien ba ki kren.
Kumta u la kyntu ba ki samla pule watla ki don jngai na la ing kim dei ban klet ïa la ka tynrai bad ka rympei kaba ki mih, namarba ka jingklet noh ïa kine ki bynta ba kongsan ha ka jingim Khasi kan wanrah ïa ka jingklumar jingmut bad jingsakma ha ka jingim ka jong ki khun samla ka jaidbynriew.
U samla James Hitler Mawphñiang haba kren ha ka jingpynskhem ïa ki nongkitkam bathymmai jong kine ki shnat trei u la kren shaphang ka jingroi sted ka pyrthei jingtip lyngba ki kor technology, Artificial Intelligence bad ba kumno kane ka jingroi sted ka wanrah ïa ka jinglip rong ïa ki mawbyrsiew jong ka jaidbynriew Khasi kita ki long ka tipkur-tipkha, ka tipbriew-tipblei bad ka jingkamai ïa ka hok hapdeng ka pyrthei tynneng ïa ka ka kolshor ki ri Sep ngi.
“Hynrei wat hapdeng kane ka jingroi jong ka pyrthei jingtip ka tynrai jong kano kano ka jaidbynriew ka im bad ieng rasong lada ki dkhot jong ka ki kynmaw ïa la ki mawbyrsiew kiba long ki thied snam ka jaidbynriew," u la bynrap.
Ha kane ka jingïalang la sakhi lang da ka Kong Ngaitlang Mary Tariang kaba long ka Asst.
Professor jong ka Christ (Deemed) University, Bengaluru, u Rev.
A.
Nongrum u Pastor ba dei peit ïa ka Khasi Jaiñtia Christian Fellowship (KJCF) Bengaluru, u samla Pynshai Ïawphñiaw uba long u Nongaibuit ïa ka KSU Bengaluru Unit bad kiwei kiwei.
Shillong, Ïaiong 23 : U National Vice President ka NPP ba dei ruh u Symbud Myntri Rangbah ka jylla, Bah Prestone Tynsong ha ka sngi Saitjaiñ u la ong ba ka politik ha ka jylla kan sa kylla biang ha shwa ka 8tarik u Jymmang mynta u snem.
“Phin sa ïohi shuh shuh ïa ka politik ka jongngi shwa ka 7tarik bad 8 tarik u Jymmang mynta u snem.
Jait ba bun ki ong ba u Bah Prestone u long kum u nongïathuh lypa, nga shu ïathuh lypa ïa kata ruh," u la ong haba kren ha ka jingïalang ïalap elekshon na bynta u kyrtong ka NPP ha Weilyngkut, Sohiong, Bah Samling Malngiang ha kane ka sngi Saitjaiñ.
Dang ha kine ki khyndiat sngi, la phriang ki khubor ba arngut ki MLA jong ka People’s Democratic Front (PDF) ba kynthup ïa u Bah Banteidor Lyngdoh MLA ka Mawkynrew bad ruh u MLA ka Sohra, Bah Gavin Mylliem kin sa leit ban pynïasoh noh sha ka NPP.
Ym tang katta, watla kitei ki arngut ki MLA ki la pynpaw ba ka don ka jingtyrwa na ka NPP hynrei ki khubor ki ïathuh ba kitei ki MLA ki lah ban pynïasoh noh sha ka NPP shwa ka elekshon ha Sohiong.
Shuh shuh u ong ruh ba mynta dei ka NPP ryngkat ki 26ngut ki MLA kaba bat ïa u shabi jong ka Secretariat bad kumta lada jop sa na Sohiong ka jingbun paid kan poi sha ka 27 ngut.
Lah ban kdew hangne ba ka jingpynlong slem ïa ka elekshon jied MLA ha Sohiong kadei hadien ka jingkhlad kyndit u kyrtong ka UDP, Bah HDR Lyngdoh khyndiat sngi shwa ka sngi thep vote.
Kumta, ha ka jaka jong utei u rangbah uba la bat teng ruh kum u Myntri ka tnad Kampohiing ka jylla, ka UDP ka la jied bad pynïeng noh da u pyrsa Kur jong u hi, u Bah Synshar Kupar Roy Lyngdoh Thabah.
Shillong, ïaïong, 23: Ka Rashtriya Swayamsevak Sangh (RSS) ha ka sngi u Blei hadien ba ka la ïoh jingbit na ki bor synshar district ban ïaid proseshon na Hindi Balika School, Keating Road da ka jingsynran lang jong ki bor Pulit hynrei la sakhi ba ynda ki poi ha ki bynta jong ka thaiñ Garikhana ban rung sha ki bynta jong ka shnong Maprem ki la shah pakhang lynti ha ki katto katne ki samla kiba la ïeng lypa kiba la ap ha kane ka jaka.
“Ki bor synshar distrik ki la ai jingbit ba ngin pynlong ïa kane ka proseshon kaba la sdang na Keating Road haduh madan Cantonment hynrei ynda ngi la thmu ban ïaid sa sha ki bynta jong ka shnong Mawprem hadien ba ngi la ïoh jingbit na ka ophis u Deputy Commissioner ka East Khasi Hills District ngi la shah pakhang lynti," ong u General Secretary ka RSS Khasi Hills u Bah Pawnam Khongsni ha ka jingïakren bad u Mawphor.
“Ka jingïaid proseshon ha ka jingshisha ka long kaba jaijai bad kaba ïaid beit hynrei dei tad ynda ngi poi ha Garikhana ba ngi shah pynthut," u la bynrap.
“Wat hadien ba ngi la ïoh jingbit bad ngi la bud thik ïa ki jingbthah ba la ai na ka ophis jong u Deputy Commisisoner hynrei la knieh noh ïa ka hok jong ngi da ki katto katne ki riew shimkabu haba kumne haei kata ka sysnshar paidbah ha ka jylla," la buh jingkylli u Bah Khongsni.
Ha kane ka jingïaid proseshon la ïashim bynta kumba san spah ngut ki dkhot ka RSS kiba wan na kylleng ki bynta jong ka Khasi Hills bad Jaiñtia Hills.
“Ka phang pdeng jong ka jingïaid proseshon ka long ban pyni ïa ka jinglong kawei ha ka ri bad ka jingburom ïa ka kolshor bad ka dustur bapher bapher jong ki jaidbynriew ha ka mei India bad dei kane hi ka mat ba ngi shim ïa ka sien jam ban pynlong ïa kane ka jingïaid proseshon," u la ong.
U Mawphor haba pyrshang ban wad jingtip na u Rangbah Shnong jong ka shnong Mawprem u Bah H Roy Marbaniang da kaba ïakren lyngba ka Telephone u la kyntait war bad ong ba um don jingtip eiei halor ka jingshah pakhang lynti jong ki dkhot ka RSS ban ïaid lyngba ka shnong Mawprem ha kita ki briew kiba kam ïalade kum ki nongshong shnong jong ka shnong Mawprem“Kam don eiei kaba kum kata ba ka shnong bad ki nongïalam shnong kin khang ïa ki dkhot jong ka RSS ban ïaid proseshon na ka shnong Maprem bad lada ka don kata ka jingshah khang ruh ka lah ban dei da ki riew shim kabu," u la ong.
Hadien ba ka kut ka jingïaid proseshon ki dkhot jong ka RSS ki la ïalum lang ha madan Cantonment ha kaba la ïoh jingkren na u General Secretary, RSS Khasi Kills u Bah Pawnam Khongsni uba la wer ïa ki samla ba kin wan shakhmat ban noh ïa u synñiang u bynhei sha ka imlang ka sahlang ha ka jylla bad ka ri baroh kawei.
“Kum ka kynhun ngi la trei la ka bynta ha ka jingjar jar ban kyntiew ïa ka jylla ha kine ki 50 snem kiba la leit bad ki kam kiba ngi leh la lah ban sakhi wat ha ki bynta ba kyndong eh jong ka jylla," u la ong.
U Bah Pawnam u la khot ruh ïa ki paidbah nongshong shnong jong ka jylla ba kin ïohi ïa ki kam ba ka RSS ka la leh ym ban ngeit ha ka jingïalam bakla jong ki katto katne na bynta ka jingmyntoi shimet jong ki.
“Ngin ïaitrei shitom na bynta ka imlang sahlang ha ka jylla bad ngin ïai long ki païa ka roi ka par.
" la bynrap u Bah Pawnam.
Jowai, Ïaïong 24 : Ka jingïalehkai Cricket bala tip kum ka ‘Open to All Cricket Tournament 2023’ ba la pynïaid da ka West Jaiñtia Hills District Cricket Association Jowai, kaba la long mynta sngi 24 tarik ha Madan Khliehtyrshi Mini Stadium na ka liang ka kynhun ka Efty United XI kala jop da 149 run ïa ka Khliehtyrshi Sports Club.
Haba phai sha ka jingïakhun ïa ka jingkynting pisa la jop da ka Efty United XI Mynso kaba la jied ban tied nyngkong da kaba kamai hadun 230 run na ki 35 over bad hap 6 wicket, kiba kham kamai run ki long u Sylvester Mylliempdah 138 run na ki 107 balls, u Sanvert Kurkalang 23 run na ki 32 balls, katba ki nongkawang bol ka Khliehtyrshi SC kiba ïoh ban khur wicket ki long u Conard Sana 2 Wicket naki 5 over bad u Shaniah Ryngkhlem 2 Wicket na ki 6 over.
Haba wan ban beh ïa ka thong ka Khliehtyrshi SC kala poi tang 81 run na ki 19.
4 over bad hap baroh ki wicket, u Conard Sana ula kamai marwei 56 run na ki 54 ball, katba ki nongkawang bol Eft United kiba ïoh ban khur Wicket ki long u Sanvert Kurkalang 5 wicket, u Elizer.
C Dkhar 2 wicket bad u Kitboklang Lyngdoh 2 wicketÏa ka nam Man of the Match mynta ka sngi la ïoh da u Sylvester Mylliempdah jong ka Efty United XI Mynso.
Shillong, Ïaiong 23 : Ka Harijan Panchayat Committee (HPC) ha ka sngi U Blei ka la kam ba ki Harijan ki dei ki nongshong shnong kiba la sah slem bha hangtei bad ba kim dei satia ki nongwan sah beaiñ.
Haba pynphai nia ïa ka jingkren jong u Symbud Myntri Rangbah ka jylla, Bah Prestone Tynsong haba ïadei bad ka jingpynkhreh pynkynriah noh ïa ki sha ka kawei pat ka jaka, u Secretary ka HPC, u Gurjit Singh u la ong, “Ngi long barabor kiba kloi ban ïa kren kumba ngi la ju ïai kdew mynshwa ha ka jubab ha ka sorkar bad ruh ha ka High Court.
"U ong ruh ba la bunsien ki la kdew ban pynbeit ïa katei ka jingeh kadei lyngba ka jingïakren bad ruh lyngba ka jingpdiang ïa ka mynsiem ban ai bad ban shim bad ruh ban burom ïa ka hok jong iwei pa iwei i nongshong shnong jong ka thaiñ.
Shuh shuh u ong, “u Symbud Myntri Rangbah u la ong ba, “Ngin sa phah ïa ki jingtip ha ka High Court.
" Nga tharai ba ïa kitei ki jingtip la dei ban phah naduh kham mynshwa.
Ka jingkylli kaba ngi buh ka long ïa kaba kaei ka sorkar ka pynpaw ba, “Balei ïa kitei ki jingtip ym shym la phah kham mynshwa?"Da kaba ong ba kam long kaba itynnad ba kum u nongïalam um kren ïa ki jingshisha sha ki paidbah lyngba ki lad pathai khubor, utei u Secretary ka HPC u la ong, “Ka blueprint kaba la phah shangi ka dei ka bym pura, kam don ka por, ki don ki nongshong shnong hangtei, ki iing ba tyrwa ïangi ki dei ki bym biang, ka jingkylli mynta ïa ka jaka kaba mut ban ai sha ki longiing ruh ym shym la kdew.
"U la buh jingkylli ruh da kaba ong, “Kumno ngin lah ban ïalehkai bad ka jingim jong ki spah tylli ki longiing jong ki rangbah, longkmie bad khynnah.
"Nalorkata, u la ong ba ki kwah ban pynkynmaw ïa u Symbud Myntri Rangbah ba ki la don hangtei naduh ki snem 1863 bad ba ki don ruh ïa ki kot ki sla hapoh ka kyrteng bad ka shap jong u Syiem ka Hima Mylliem.
U ong ruh ba namar ki la don hangne la kumba 200 snem, ka pynlong ruh ïa ki kum ki nongshong shnong kiba la rim bad ba la slem.
Shillong, Ïaïong 24 : Ka Ïewrynghep Secondary School, Mawñianglah Upper Shillong ha ka sngi Nyngkong (24-04-2023) hapdeng ka jingiphuh iphieng ka la pynhap pyrda noh ïa ka lympung ïalehkai kaba la tip kum ka 9th Annual Sports Meet 2023.
Ïa kane ka Sports Meet la pynhap pyrda noh da u Bah Lionel Nongkhlaw kum u Kongsan ha ka jingïadonlang ki dkhot jong ka Managing Committe, u Rangbah Shnong Bah Shining Kharkongor, ki nonghikai ha madan ïalehkai phutbol jong ka Mawñianglah.
Ha kane ka Annual Sports Meet 2023 kaba khyndai ïa ka nam lahduh la ïoh rah da ka Blue House kaba la jer kyrteng da ka Amartya Sen.
Haba ai jingkren kum u Kongsan, u Bah Lionel Nongkhlaw u la kyntu kynpham ïa ki khynnah skul ba kidei ban long adkar ha baroh ki liang ha kum kine ki sngi ba mynta bad ai mynsiem ruh ïa ki ba kidei barobor ban pynmlien ban kilan met ryngkat ka pule puthi.
Haba kren kum u Symbud Kongsan u Bah Shining Kharkongor u la ïaroh ïa ka school ba ka la kiew ha baroh ki liang bad sngewsarong ruh ban ïohi ba ki skul nongkyndong ki la kiew bha ha ka pule puthi bad ha ki kam ïalehkai.
La pynshongshit ruh ha kane ka sngi da ka jingïalehkai pyndap um ha ki bilor ba la ïashim bynta da ki kmie kpa jong ki khynnah skul, ki dkhot ka SMC, ki kongsan bad ki khynah skul.
Ïa ka nam jop la ïoh rah da ka kynhun jong ka SMC.
Ha kane ka sngi la ïa don lang ruh u Principal ka School, u Bah Steferd Rynjah bad ki kmie ki kpa jong ki khynnah kiba la wan ban sakhi ïa kane ka jingpynhap pyrda.
Kum ban shu pynkynmaw hangne ba ka Ïewrynghep Secondary School ka la leit ban mihkhmat ïa ka Jylla sha ka lympung ïalehkai International Subroto Cup 2022 ha Delhi.
Khliehriat Ïaïong 24 : Ka dei shisha kaei kaei kaba pynsngewkmen ïa Jaidbynriew kumjuh ruh ïa ka Jylla hi baroh kawei hadien ba ki shikpa shikhun na East Jaiñtia Hills ki la wan shakhmat ha ka ïakob pynmareh kali kaba la tip kum ka 27th Motocross and Autocross ba la pynlong da ka Mizoram Motor Sport Association (MIMSA) ha ka 21 bad 22 tarik mynta u bnai ha nongbah Aizawl, Mizoram.
U samla Gareth Pariat bad u kpa, u Bah Mihsalan Bareh ki mihkhmat na ka EJAMSA bad shimbynta ha ka Autocross Open Category.
Ha kane ka Autocross Open Category u Gareth u la ïoh rah ïa ka nam lahduh katba u Bah Mihsalan u la rah ïa ka kyrdan kaba lai katba ïa ka kyrdan kaba ar la ïoh rah da u William Lalmalsaura.
Nalor kane, sa uwei u samla Khasi-Pnar uba la wanrah burom u dei u Remeky Nongtdu uba la wan nyngkong ha ka ïakob Novice category, une u samla u dei na ka shnong Sutnga.
Shillong, Ïaïong 24 : Ki shipai (Indian Army) jong ka Headquarter 101 Area, Shillong ha ka sngi Nyngkong (24-04-2023) ki la rakhe ïa ka jingdap 60 snem ne ka Diamond Jubilee, da kaba kynmaw burom ïa ki shipai kiba la khlad noh bad buh syntiew ha Shillong War Memorial, Rhino Prerna Sthal, da u Lieutenant General RP Kalita, General Officer Commanding in Chief (GOC-in-C) Eastern Command, Indian Army, ha ka jingïadonlang u Major General RK Jha, Officiating General Officer Commanding (GOC) 101 Area bad baroh ki shipai jong ka Headquarters 101 Area.
Ha ka jingrakhe ïa ka Diamond Jubilee, la pynlong ruh ka jingïaid rally da ki ar shaka kaba la pynlong ha ka 9 tarik Ïaïong 2023 ba la kaweh ïa ka lama da u Lat ka Jylla u Phagu Chauhan, kaba la sdang na Rhino Training Complex Shillong.
La pynlong ka jingïaid rally na Meghalaya, Assam, Mizoram, Manipur, Nagaland bad Arunachal Pradesh ban lehkmen na ka bynta u snem jong ka Azadi ka Amrit Mahotsav.
Jowai, Ïaïong 24 : Ka West Jaintia District Sport Association (WJDSA) ka khot ïashim bynta (Entry) ha ka jingïakhun Football kaba la ai kyrteng ka 3rd U Adelbert Laloo Memorial Trophy jong ka 3rd Division Football League Tournament 2023.
Ka bai rung kan long 2500 tyngka, ka bai register ïa uwei uwei u Player ka long 30 tyngka bad kam dei ban duna 20 ngut bad ym dei ban tam ïa ka 25 ngut ki Player.
Ka tarik ba khadduh kan dei ha ka 10.
05.
2023.
Yn ym pdiang shuh ïa kiba wan palat ïa katei ka tarik.
Ïa ka jingtip ba bniah lah ban ïakynduh ne phone ha u Hony.
General Secretary ka WJDSA.
Shillong, Ïaïong 24 : Kum shibynta ban kyntiew ïa ka Grassroots ha Ribhoi District, ka PFR Football Academy kaba long kawei ka Shlem ai jinghikai ha ka jingïalehkai football, kan plie ïa ka jaka ai jinghikai (Centre) jong ka hapoh Sumer Umbang Ri Bhoi District na ka bynta ki khynnah Kynthei bad Shynrang kiba naduh 4 snem ka rta haduh 18 snem.
Ka jingthmu jong kane ka Academy ban plie ïa ka Centre ha Ri Bhoi ka long halor ka nongrim ban ai ka jinghikai (Trainning) ïa ki khynnah katkum kane ka juk kaba mynta bad kumjuh ruh ban ai ïa ki ïa ka rynsan ïakehkai (Developmental league) kaba kynthup naduh ka Baby League, Youth League, Women’s League kumjuh ruh ki Tournament sha bar jylla.
Bad ïa kane ka Shlem ai jinghikai yn pynsdang naduh ka 13 tarik u Jymmang 2023, bad yn khmih ïa ki da u Amit kum u Head Coach, u Robin Nongrum bad u Raffel Rapsang kum ki Asst Coache.
Kino kino ki khynnah Kynthei bad Shynrang kiba shong ba sah ha Ri Bhoi kiba kwah ban rung ha kane ka Academy ïa ka Offline Registration form lah ban ïoh Majaw store Nongpoh, Dukan Jason Nongrum Nongpoh, RJN Sports Umsning, Rimi Studio Sumer, Ochwa Fast food Sumer, Tyngshain Shop Bhoirymbong, bad Anju Veg Shop Lad Umsaw (NEPA).
Ka tarik ban pynpoi ïa ki form kan long ha ka 6/5/2023 bad la kyntu ïa kito baroh kiba lah ïoh ïa ka form ha ki bnai bala dep ba kin phah noh ha kitei ki dukan ba la kdew haneng.
Shillong, Ïaïong 24 : Ka samla Rephica Becky Pde kaba dei ka staff jong ka tnad Excise jong ka Sorkar Jylla, ka la ïoh rah ïa ka nam ba ar ha ka jingïakop mareh marathon kaba la tip kum ka Kalimpong Ultra Marathon ha ka kyrdan ïakob mareh ba 65km.
Ïa katei ka jingïakob mareh marathon la pynïaid da ka Run ha ryngkat ka jingïatreilang bad ka Roshni Foundation myn ha ka 22 tarik mynta u Ïaïong ha Pedong West Bengal kaba la sdang na katei ka jaka kaba pynkut ha Lava.
Ha katei ka jingïakob mareh marathon la wan ban ïashim bynta ki nongïamareh na kylleng ka ri India.
Ka samla Rephica Becky Pde ka la jop ha ka kyrdan ba ar da kaba pyndep ïa ka jingmareh ha ki 8 kynta 47 minit bad 29 second ha katei ka jingmareh.
Ïa ka nam ba nyngkong la jop da ka Darjeeling bad ka Goa ha ka kyrdan kaba lai.
Mawkyrwat, Ïaïong 24: Ka Seng Khasi jong ka South West Khasi Hills District (SKSWKHD) ha ryngkat ka jingïatreilang bad ka Seng Khasi Sakwang, da ka jingiphuh iphieng ryngkat ki riam ba itynnad jong ki nongshad shynrang bad kynthei ha ka sngi nyngkong jong ka taïew ka 24 tarik u Ïaïong, 2023 ka la ïoh ban pynkut noh ïa ka Shad Suk Mynsiem (SSM) ba IX (khyndai) ha madan shad hapoh Shnong Sakwang, South West Khasi Hills District.
Kane ka shad-ka-kmen ka long shibynta kum ka jingkynmaw bad jingainguh u Khun Khasi Khara shisien shisnem ïa U Blei U Trai Kynrad U Nongthaw U Nongbuh na jrong na tbian ban neh la ka Hok la ka Riti ïa kaba la sdang naduh ka 23 tarik u Ïaïong, 2023, ha kaba la sdang shwa da ka nguh ka dem ka duwai ka phirat da ka kynhun ki ‘riew tymmen ‘riewsan ka Seng Khasi South West Khasi Hills District khnang ba ka Shad Suk Mynsiem kan bit kan biang.
Shuh shuh, ha ka 23 tarik mynta u bnai, kaba dei ka sngi sdang jong kane ka Shad Suk Mynsiem Seng Khasi South West Khasi Hills District, la ïoh ban plie bad pynher ïa ka lama ha ophis jong ka Seng Khasi ha Mawkyrwat ha ka por 12:30 shiteng sngi da u Vice President ka Seng Khasi, South West Khasi Hills District, u bah Thwor Wartde, ha ryngkat ka jingïadonlang ki ‘riew tymmen ‘riewsan jong ka Seng Khasi South West Khasi Hills District ka dei hapoh ka jingïalam jong u bah T.
Kharlyngdoh, President Seng Khasi South West Khasi Hills District bad la leit ban pyndep ïa ka jingduwai phirat ha ryngkat ka jingkyntiew ïa ka lama ha ka por 3 noh phai sngi.
Ha ka sngi ban pynkut ïa kane ka Shad Suk Mynsiem jong ka Seng Khasi jong ka South West Khasi Hills District (SKSWKHD) ha kaba la ïoh ban pynhiar noh ïa ka lama da u bah Phrial Ryntathiang, President ka Seng Khasi West Khasi Hills District bad ha kajuh ka por u la ai ruh ki kyntien jingaikhublei bad jingkyrkhu kyrdoh ïa ka Seng Khasi South West Khasi Hills District ba kan nangroi bad ïaid shaphrang ban pynneh pynsah ïa la ka riti ka dustur u Khun Khasi Khara bad nangphuh nangphieng bad nangïar na uwei u snem sha uwei pat.
Ha kajuh ka por u la ai mynsiem ruh na ka bynta ki khynnah, ki samla ba kin long borabor kiba ri ïa la ka akor ka burom bad long ruh kiba minot khamtam eh ha ki jingpule ba ki ki don khnang ba kin nanglah ban nangkiew na kawei ka kyrdan sha kawei pat bad ba ka lawei jong jong ki kan long kaba phyrnai.
Ha kane ka sngi, ki la don haduh 64 ngut ki ‘thei nongshad bad 87 ngut ki ‘rang nongshad kiba la wan ban ïashimbynta da na kylleng ki shnong ha ryngkat ki hep kiba rit kiba la pyni shisha ïa la ka jong ka shad tynrai kaba phuh kaba phieng.
Ha kajuh ka sngi kum ka dak jong ka jingburom ïa ka jingkhlad noh jong uwei na ki dkhot jong ka Seng Khasi South West Khasi Hills District uba dei ruh kum u Secretary kata u bah Ranjistar Iawphniaw, na ka liang ka Seng Khasi South West Khasi Hills District lyngba u bah T.
Kharlyngdoh ki la pynlong ka jingïa-ïeng lang baroh ryngkat ka jingsngap jar ba shi minit.
La pynshit pynshngaiñ ïa kane ka Shad Suk Mynsiem jong ka South West Khasi Hills da ka jingïadonlang u bah D.
Syngkon, District Sports Officer, South West Khasi Hills District, u bah S.
I.
Laso, Assistant Executive Engineer PWD (Roads) Mawkyrwat Sub Division, u bah Kynpham V.
Kharlyngdoh, Muktiar ka Supreme Court, u bah S.
Kharjahrin, Myntri Shnong Sakwang, ki ‘riew rangbah jong ka thaiñ, ki nongïalam jong ka Seng Khasi South West Khasi Hills District bad jong ka Central Body lem ruh bad ki paidbah nongwan peit kai na kylleng ki shnong.
Ha kane ka juk kaba ki Samla ki mad jingeh na ka jingbym ïoh kam ïoh jam bad ka jinglynga jong ki kmie ki kpa namar ka jingeh, lehse kiba bun ki samla bad kumjuh ruh ki kmie ki kpa kim pat da tip bha ïa ka lad ïoh kam ïoh jam lyngba ka skhim DDU-GKY, kaba dei ka skhim jong ka sorkar pdeng ban plie lad plie lynti ïa ki samla sha ka jingïoh kam ïoh jam.
Lyngba kane ka skhim, la lap ba ki samla ym tang ba ki ïoh ïa ka kam ka jam, hynrei la plie ruh ïa ka jingmut jingpyrkhat jong ki sha ka jingpyrkhat kaba kham ïar bad kaba kham shlur, namar ba ki hap ban leit training shabar jylla bad kumjuh ruh kiba bun ki trei shabar jylla.
Da ki spah ngut ki samla na ki jaka nongkyndong kiba shong tang ha ki Class VIII, Class IX, Class X ki don sha kylleng kylleng ki jaka jong ka ri India ban leit trei ha ki laiñ bapher bapher kum ki kam mekhanik, kam hospital, ki beauty parlour, ha ki call centre, nangta ha ki kompeni suh jaiñ bad kiwei kiwei de ki laiñ.
Kine ki Samla kidei kiba la ïoh lad ban leit trei sha ki nongbah ba heh jong ka ri India kum ka sha Mumbai, Bangalore, Delhi, Chennai lyngba ka jingïarap na ka skhim DDU- GYK, kaba dei ka skim jong ka sorkar pdeng ba la pyntreikam da ka Ministry of Rural Development.
Ha Meghalaya la pyntreikam da ka Community and Rural Development lyngba ki District bad ki Block.
Kiba kum kine ki khynnah kiba la ïoh kam ïoh jam shabar jylla, kidei kiba la pyndep ïa ki training ne ki jingshah hikai na ki 18 tylli ki Training Centre jong ka sorkar Meghalaya kiba don ha Guwahati.
Kine ki training ki lah long hi kum ki skul, ha kaba ki don ki nonghikai, ka don ka training centre, ki hostel na ka bynta ki samla shynrang bad kynthei.
Ym tang katta, hynrei ki khynnah ruh ki hap ban phong uniform bad ka por ba pynlong ka training kadei kaba la da buh thikna bad ka por ban poi ha ki hostel ruh kadei kaba lada buh pyrkhing.
Shuwa ban jied ïa ki samla ban leit shah pyntbit ha kine ki training centre, na ka liang ki Block bad ki District ki ju pynlong ïa ki awareness programme ban pynsngewthuh ha ki shnong ki thaw ha kaba la khot lang ïa ki samla, ki kmie ki kpa bad ki nongïalam shnong.
Hadien kane lada don ki samla kiba kwah ban leit pyntbit la pynsngewthuh shuh shuh ïa ki ha ryngkat ka jingïadon lang ki kmie ki kpa.
Kiba bun kine ki samla kiba la leit pyntbit ha kine ki training centre, ki la pynpaw ka jingsngewkmen ba ki la lah ban shah hikai ha kine ki centre bad khamtam lei lei kito kiba la ïoh ban treikam.
Ha kine ki jaka training, ki nonghikai ki don lang ki khasi, ki garo bad kiwei de ki jaidbynriew kiba ka jinghikai kam dei tang ha ka kam ba kin trei, hynrei la hikai ruh halor ka jingnang ïa kiwei de ki jait ktien, nangta ïa ka jingpynkhreh ha ka jingmut jingpyrkhat ban leit trei shabar jylla bad kumjuh ruh halor ka akor ka burom.
Uwei u samla na Myriaw, u ba la trei sha Mumbai u la ïathuh lyngba ka Video Call ïa kiba leit peit ha ki training centre, u la ïathuh ba u trei ha kawei ka kompeni shna kali ha Mumbai bad u da sngewtynnad bad kmen ruh ba wat ha ka jingpule kaba rit kyrdan ruh u la lah ban kamai bad ïarap lem ha ïing hasem.
Uwei pat uba wan pyntbit ha ka laiñ mekhanik, u la ïathuh ba ha ka por ba u mih na ïing i kmie jong u, i la ong ban rah da ki jaiñ kiba tngit ne ki jaiñ ïong namar ba u hap ban leit trei mekhanik, pynban ynda la poi ha training centre, u la hap ban phong uniform bad ka kam kaba shah hikai kadei ka kam technician bad la trei beit da ki machine kam don satia kaba hap ban rung khrum kali ne ka jingtrei ban bit mobil ne bit jaboh.
Kiwei pat ki kam kiba la hikai ki long ban trei ban ïarap ïa ki nurse ha ki Hospital ne kata ka kam General Duty Assistant.
Nangta hadien ba ki la kham tbit ki ïoh ruh ban ïarap ïa ki Doktor ha ki ICU.
Na ka bynta kiba pyndep ïa kane ka training, ka kam ka la ap lypa ha ki Hospital kiba pawnam ha Bangalore bad kiwei kiwei de ki Hospital.
Kane ka training ka long hapdeng 4 bad 6 bnai bad na ka liang ki ophisar ki la ïathuh ba ki samla kiba lah ban shah ïa ki jingeh bad kiba sngewthuh ïa ki jingeh jong ki kmie ki kpa bad ka ïing ka sem, kiba bun ki pyndep ïa ka training bad ki la ïoh lad ban leit trei sha ki jaka bapher bapher jong ka ri India.
Na ka liang ki ophisar ki kyntu ïa ki samla ba kin shim ïa kane ka kabu ban mih shakhmat namar kane kadei ka lad kaba biang eh  ïa ki ba kin ïoh jam wat hapdeng ka jingpule kaba tang ha Class X.
Nongstoiñ, ïaïong 24: Ka Dorbar Pyllun Jong ka Shnong Mawrang West Khasi Hills District kaba hap hapoh Rambrai Syiemship ha ka 22 tarik iaiong 2023 ka la ïoh ban pynlong ïa ka Dorbar hapoh Mawrang Secondary school naduh ka por 7 baje mynstep ha kaba la wan ban ïashim bynta da ki Paitbah Nongshong shong Jong kane ka Shnong.
ïa ka Dorbar la pyniaid da u Bah KP Marthong acting sordar bad u Secretary ka Shnong.
La record ia ki Rai Jong ka dorbar da u Bah G.
L.
Langrin.
Ha kane ka dorbar la ïoh ban pynsngew ïa ki Report ba pher bapher ha kaba iadei bad ka umbam umdih lyngba ka shim JJM, la ïoh ban pynsngew halor ka jingithuh noh ïa ki 2 tylli ki kyntoit Shnong kata ka Dong Disong bad dong Lumsohjhur kum ka dong Block 5 bad Block 6, kumjuh ruh bad kiwei pat ki kam ba la pynsngew hapoh kane ka Dorbar.
Ha kaba ïadei bad ka kam Jied Sordar Shnong, kata naduh ba u Sordar barim u Bah Pilot Nongphud u la iehnoh kam noh na ka kam Sordar naduh u Kyllalyngkot mynta u snem ka Shnong ka la jied ia u Bah KP Marthong kum u Acting Sordar hapoh ka Shnong bad la pyntip sha u Syiem ruh bad sha kiwei pat ki ophis sorkar.
Hynrei kaba lyngngoh ka long ba na ka Liang Jong u Syiem Rambrai um shym la pdiang ïa kane ka jingjied Acting Sordar jong ka Shnong Mawrang pynban u la thung pynban kum u Acting Sordar ïa u Bah Bormanding Nonglang.
Ka Dorbar ka la rai ban nym pdiang ïa kane ka jongthung Acting Sordar jong u Syiem hynrei ka la shim ïa ka Rai ba u Syiem u dei ban wan jied noh da u Sordar uba pura ymdei da u Acting Sordar kata ha u bnai Jymmang mynta u snem.
Ka Dorbar ka la rai ba ïa ka jingjied Sordar dei ban jied da ka Secret Ballot bad ki Nongshong shong kiba la dap 18 snem shajrong kynthei bad shynrang ne tang ki shynrang kin jied ïa u sordar.
Ia ka jinglut jingsep halor kane ka jingjied Sordar ka Hima kan pynlut hi.
Nongstoiñ, Ïaiong 24: Ka jingdonkam dohkha ha West Khasi Hills ka jur bha, hynrei haduh mynta ha man la ki ïew ki hat haduh ki dukan ha ki nongkyndong, dang hap ban pyndap da ki dohkha kiba la shalan na shabar jylla.
Haba phai ha ka kam ri dohkha bad ka jingdon jong ki pung ha poh ka distrik, ym lah ban len ba lada baroh kiba don ïa ki pung ri dohkha, ki dei kiba la pyntbit bad kiba la shemphang ha ka kamai kajih, ka West Khasi Hills ka lah ban dei kawei na ki distrik, kaba lah ban pynmih bun ki dohkha ban die ha ki ïew ki hat.
Haba phai ha ka kam ri dohkha ka Fisheries Department tnad treikam jong ka sorkar ka peit ïa kane ka bynta, imat ka tlot haduh katta katta bad kam don ruh ïa ki nongtrei kiba tbit ban peit ïa katei ka kam.
Nalorkata ha ka jinglum jingtip jong u nongthoh khubor, la lap ba kito ki nongshong shnong kiba la ïoh jingïarap na ka sorkar ban shna ïa ki pung ri dohkha, ki ïoh jingmyntoi tang ha ka por ba ki don ki briew kiba wan shim wai ïa ki pung jong ki, na ka bynta ban pynglong ïa ka jingïakop khwai bad don ruh katto katne ki trai pung, kiba ïoh jingmyntoi da kaba shah ïa ki briew ba kin wan khwai bad ki shim ha ka dor shispah haduh arspah tyngka shi sngi uwei u rawon.
Haba phai ha ka jingdon ki pung hapoh ka distrik ym lah ban ong ba baroh ki dei kiba ïoh jingïarap na ka Fisheries Department, hynrei ki don ki pung kiba la shna da ka jingbei pisa jong ka NABARD bad ba la pyntrei da sorkar lynba ka ka Soil Conservation, DRDA bad kiwei kiwei.
Nalor kitei ki pung ba la pyntrei da ka sorkar bad kiba la ïoh jingïarap na ka Fisheries, ki don ruh ki pung ba ki riew shimet kiba don ïa ki jaka kiba biang ki tyllong um ki shna hi, na ka bynta ban pynneh ïa ka um bad ban ri dohkha ha kajuh ka por.
Haba phai pat ha ka jingdon jong ki wah, ka West Khasi Hills ka distrik kaba don bun eh ki wah, kiba lada ki paitbah nongshong shnong ki ñiewkor bad sumar, da kaba khanglad bad pyrkhing ban pynïap pathar ïa ki doh kha doh pnat kum ka khang jar, wieh dawai bih, siat bom bad kiwei kiwei, ki ïew ki hat kin bun da ki dohkha ba la pynmih hi na ki pung bad ki wah kiba don hapoh ka distrik.
Kumta ka don kam ïa ka sorkar ba kan peit bniah ba ki nongtrei ha ka Fisheries Department, ki dei ban long ki briew kiba la tbit bha ha ka kam ri dohkha bad kumno ban ai jinghikai ïa ki nongshong shnong, kiba ka la ai jingïarap ha ka ban shna ïa ki pung.
Nalor kata ba katei ka tnad treikam kan shim khia ha kaban ai jingïarap ïa ki shnong ki thaw, kiba shim khia ha ka ban sumar ïa ki um ki wah na ka bynta ban pynneh pynsah ïa ki dohkha doh pnat bad baroh ki jingthaw kiba im ha poh um, khnang ba ki paitbah kin trei shitom bad shimkhia ha katei ka bynta.
Nongstoiñ, Ïaïong 24: Ha kine ki sngi ki nongtuh ha sor Nongstoiñ ki la sdang ban jyllei biang, namar haman la ki dong ka jingshah kyndang ïa ki dukan ka jur bha haduh ba ka la pynjynjar bad pynsyier lut ïa ki trai dukan.
Tang hapoh kane ka taïew bun tylli ki dukan ha Siejlieh, ïew Nongstoiñ, bad kiwei kiwei ki jaka ki la shah kyndang bad shatuh lut ïa ki mar ki mata.
La ïoh jingtip ruh ba wat ha ka por mynsgi mynshai ruh ki nongtuh kim salia shuh ban prong ïa ki ïing briew lada dei ha ki jaka ba kham kynjah ki briew ba ïaid ba ïeng.
U Bah T.
Marweiñ uwei na ki riew rangbah, u la ong ba kitei ki nongtuh ki lah ban pynpait ïa ki tala khlem da bom da u tyrnem ne ki kynja nar bad haba ki la ïoh ban rung shapoh ki dukan ki kit ïa ki khaw, ki shini, ki umphniang, phan, ki jaiñ ki nep bad katba don ki jait mar.
Na ka liang ki nongshong dukan ïew Nongstoiñ bad ha shilynter ka surok hapdeng sor, ki la ong ba ka la donkam ïa ki nongsynshar shnong bad ki VDP ba kin pynlong noh da ka jingap miet, ban lap ïa kiba don kti ha kaba prong ïa ki ïing briew bad ki dukan.
Ki paidbah na kylleng kylleng ki Shnong ka West Khasi Hills bad Eastern West Khasi Hills ruh, ki la ïathuh ba kane ka jingprong ïing ba jur bha ruh ha kiwei kiwei de ki Shnong, ha kaba ki riew runar ki wan prong ïing hadien ba la lip ka bor ding elektrik ba ju pyllip ne ka load shedding jong ka MeECL.
Don ki Shnong kiba la pynlong ruh ka jingïa ap pahara ha ka por mynmiet khnang ban ïada ïa kane ka jingwan prong ïing ki riew runar.
Nongstoiñ, Ïaïong 24: Kum shi bynta ban kyntiew ïa ka jingpynmih ïa ki tiar ki tar ba bun jait ba kynthup ïa ki tiar ba shna da ki dieng, ki siej, ki jait jingthaiñ da ki ksai, ki jingshna ïa ki kynja jingbam bad ki jingbuh jingsat ha ki kamra shongkai ha ki ïing ki sem, ka Ministry of Tribal Affair jong ka sorkar pdeng lyngba ka Tribal Cooperative Marketing Development Federation of India Limited (TCMDFI Ltd) lyngba ka sorkar jylla, ka la bthah ïa ki bor pynïaid district jong ka West Khasi Hills, ban pynlong ïa ka prokram ba kyrpang kaba la tip kum ka Tribal Artisan Mela kaba ar sngi.
Na ka liang ka ophis jong u Deputy Commissioner, ka la pyntip sha kiba bun ki nong shna jingshna kum ki tiar tem tiar put tynrai, ki nongshna ïa ki jait jingbam, ki ba shna ïa ki jinbuh jingsat kiba pynitynnad ha ki kamra shongkai ha ki ïing ki sem bad kiwei.
Ka jingpynlong ïa katei ka prokram ka dei ruh kum shibynta ban lum jingtip ïa ka jingdon jong ki tiar ki tar ba ki nongshong shnong ha ki jylla ka thaiñ shatei lam mihngi, kiba dei ki riew lum ki ju pyndonkam bad ban lum thup ïa ki tiar ki tar na ka bynta ban pyninam ha ka International Market lane ka ïew jong ki ri shi tyllup ka pyrthei bad ruh ban pyni nam, na ka bynta ba ki riew shemphang jong ki ri ka pyrthei kin leh ïa ka jingwad bniah, ïa ka jinglong tynrai jong ki jaitbynriew kiba shong ha ki jylla bapher bapher hapoh ka ri.
Hynne ka sngi ki nongshong shnong kiba la wan ban ïa shim bynta ki la wanrah ruh ïa ki tiar tem tynrai kum ki duitara, ki ksing padiah, ki tiar ba la thaiñ da ki siej kum ki prah, ki shang, ki khoh bad kiwei kiwei.
Nata ki don ruh kiba la wanrah ïa ki pla ba la thaiñ da ki ksai ba bun rong ba ki ju khot ka pyrwa muliang, ki jingpynitynnad ba la oh shrong bad pynwandur da kiba bun rukom.
Ki la don ruh ki longkmie kiba wanrah ïa ki mar bam ba ki la pynmih hi kum ki ashar, ki um ngap, umsoh bad kiwei kiwei.
Uwei na ki u dei u bah Dominik Lyngkhoi uwei na ki nongshna ïa ki tiar put tiar tem tynrai u ba dei ruh u nongshem ïa ki ar tylli ki tiar tem tynrai, kata ka shitara bad ka saitara kiba ka dur ka long thik kum ka duitara hynrei ka rukom tem bad ka rukom teh ksai pat ka ïapher.
U bah Lyngkhoi u la ong ba ka jingshem thymmai jong u ïa kitei ki tiar tem tynrai, ka dei hadien ba u la pynleit jingmut bad u la pynlut por ban wad bniah ïa ka jinglong tynrai jong ka jaitbynriew Khasi.
Haba u la lap bad shna ïa kitei ki ar jait ki jingtem tynrai u la pynshong nongrim ha ka rukom pynïaid ïa ka long kur long jait bad ka ïing ka sem.
U bah Lyngkhoi u la ong ruh ba u kwah bad angnud ba ki skul bad ki college ha ka jylla, kin pynrung ïa ka tem ka put ha ki sur tynrai kum kawei na ki subject, khnang ban pynim pat ïa ka jinglong tynrai ba la ïalam da ki long shuwa man shuwa.
U kloi ruh ban leit ïarap sngewbha ha kaba hikai ban tem ïa ka shitara bad ka saitara lada don kino kino ki kynhun, ki skul, ne ki seng kiba kwah ban pynkhie im biang ïa ka jinglong tynrai ka jaitbynriew Khasi lyngba ka tem ka put.
Khliehriat ïaïong 24 : Ki dkhot jong ka Meghalaya People’s United Front East Jaiñtia Hills District kaba hapoh ka jingïalam u President, u bah Kyrshan Blah mynta ka sngi ki la leit ban jurip ïa ka surok Ladrymbai Bypass bad lap ba kane ka surok ka la julor bad sniew shaba palat, kumta ka seng ka dawa na ka tnat PWD ba ka dei ban shim khia ban maramot noh kham kloi ïa katei ka surok.
U bah Kyrshan, u la ong ba lada katei ka surok Ladrymbai Bypass ka bha kan ïarap ban tehlakam ruh wat ïa ka jingdheng kali ha ka surok national highway bad ba ki nongleit nongwan ruh kin nym ïakynduh jingeh than ha ka leit ka wan, ba ki kali kiba kit mar bam, ki kali rit bad ki kali kit nongpang ruh kin nym ïakynduh jingeh than bad kan kham pynsting ruh ïa ka jingïaid ki kali na ka surok national highway, ha kaba ïadei bad kane, na ka liang utei u nongïalam u la ong ba ka seng kan sa leit ban buh da ka jingthoh sha ka tnat ba dei peit bad lada ka tnat kam leh eiei ka seng kan sa leit ban rah ïa kane ka mat sha ki bor kiba kham shalor.
Jowai, Ïaïong 24: Ka Hynñiewtrep Integrated Territorial Organization (HITO) West Jaiñtia Hills District hapoh ka jingïalam u President u samla Wanbiang Pulang mynta ka sngi ka 24 Ïaïong kila leit ban aiti ïaka dorkhas ha ophis treikam u District Medical and Health Officer West Jaiñtia Hills u Dr.
K.
C.
Ajar halor ka jingbym treikam ka Maternal and Child Hospital ba 100 jingthiah ha Panaliar Jowai wat hadein 4 bnai tam bala dep plie ïaka hynrei haduh mynta ka sngi ka dang khang khyrdep sah.
La ïathuh ba kane ka jaka sumat (hospital) ka long kyrpang eh na ka bynta ki longkmie ban kha khyllung bad ïaki heprit napoh ka Ri-lum Jaiñtia.
Ka seng haka jingïakynduh bad u DMHO naka liang jong u ula pynsngew ba ladep ban Sanctioned ïaki post na duh ki Doctor, ki Nurse bad kiwei kiwei bad shen yn sa sdang noh ïaki jingsumar kiba dei ban ai ha kane ka jaka ai jingsumar kata naduh u bnai Jymmang (May).
Naka liang ka seng kala ïoh ruh ban ïa phylliew jingmut halor ka jingbym biang ki tiar test naduh ki X-ray Scanning Ultra Sound, MRI, CT Scan bad naka por shaka por ki paidbah ki hap ban phah leh ïaki test shabar haka jingsiew kaba heh bad hakaba ïadei bad kane naka liang u Officer ba dei peit ïaka MHIS ula pynshai ba ki nongpang kiba phah test shaki jaka Test Private kidei ban pynbiang ïaki Reciept, Cash memos, khnang ba kin ïoh ïaka bailut ksan lyngba ka smart bad kumjuh ïaki dawai baki leit thied naki Private Pharmacy ruh kumjuh.
Naka liang ka seng lyngba u Publicity Secretary samla Yomiki Passah ka kyntu ïaki paidbah nongshong ba kim dei ban sngewthuh bakla halor kane ka jingleit phah test shabar bad ka jingleit thied dawai shabar jong ki Hospital sorkar namar ka sorkar kan sa siew ïa kane lyngba ka MHIS Card lada jia ba ki Hospital sorkar kim don ïaki jong ki test bad ki dawai.
Nongpoh, Ïaiong 24: Katkum ka shithi lane ka jingpynbna ka Khasi Hills Autonomous District Council lyngba u Deputy Secretary ka Executive Committee, ka KHADC ka la sospos kam noh shipor ïa u Bah Wanphrang Syiem Nongshai kum u Sirdar ka Elaka Sirdarship Nongpoh bad kane ka jingshah sospon kam ka la paw ruh hadien ba ka KHADC ka la phah da ka jingthoh sha u Bah Wanphrang Syiem ba u la shah sosponkam kum u Sirdar ka Elaka Nongpoh Sirdarship ha Ri Bhoi District.
Kumba la pynpaw ruh ha katei ka shithi, la sospon kam noh ïa u Bah Wanphrang Syiem Nongshai kum u Sirdar ka Elaka Nongpoh Sirdarship ka dei katkum ba la pynkup bor da ka aiñ United Khasi-Jaintia Hills Autonomous District (Appointment & Succession of Chief’s and headmen) Act 1959.
Katkum katei ka shithi ba la sospon kam, ka KHADC hadien ba la sospon kam ïa u Bah Wanphrang Syiem Nongshai kum u Sirdar ka Elaka Nongpoh Sirdarship, ka la thung plie ruh ïa u Bah Pillarstones Syiem Nongshai kum u Acting Sirdar ka Elaka Nongpoh Sirdarship, ha kaba la btah ruh ïa u Bah Wanphrang Syiem ban un aiti noh ïa ki kot ki sla ne ki jingdon jingem ka Elaka sha u Acting Sirdar ban pynïaid shipor ïa ka kam synshar khaddar hapoh ka Elaka Nongpoh Sirdarship katba kam pat pynbna da kumwei pat.
Haba la ioh ban ïa kren bad u Bah Wanphrang Syiem kum u Sirdar ba la shah sospon ha ka KHADC, u la ong ba kane ka jingleh ka KHADC ka la pynlyngngoh ïa u kum u Sirdar ka Elaka Nongpoh Sirdarship, namar haduh ba la phah ïa katei ka shithi weng kam ïa u shipor kum u Sirdar ruh ym pat tip satia ïa ka daw ba ki la sospon kam ïa u.
U la ïathuh ruh ha ka jingshisha halor kane ka jingshah sospon kam kum u Sirdar ka KHADC ka la dei ban pynpaw ïa ki daw ne ki nongrim ba la sospon kam ïa u, hynrei kaei kaba lyngngoh ka long ba u la shuh ioh pdiang ïa katei ka shithi ba la sospon kam ïa u bad khlem da pynpaw pat ïa ki nongrim ba la sospon kam ïa u, u la pynpaw.
Halor kane ka jingshah sospoan kam kum u Sirdar, u Bah Wanphrang Syiem u la pynpaw ruh ba u hap ban wad ïa ka daw tynrai kaei kaba la pynlong ïa ka KHADC ban sospon kam ïa u kum u Sirdar bad kum u Sirdar um lah ban pdiang ïa kane ka jingweng kam ba kyndit kyndit khlem da pynpaw ruh ïa ki daw tynrai ba la weng kam noh ïa u kum uta u Sirdar ka Elaka Nongpoh Sirdarship, u la bynrap.
Jowai, Ïaïong 24: Ka Seiñ Raij Ialong kumba ju long man la u snem hashwa ba ki khun ki hajar kin hiar bet ia u symbai sha ki hali pynthor sa shisien kan pynlong biang ïa ka jinglehkmen Nohsakyriat bad ka Shad Sukra.
Ha kaba ïadei bad kane ka Seiñ Raij ka khot bad wer sngewbha ïa baroh ki khun ki hajar jong ka Bri u Hynñiewtrep Hynñiew-skum ban wan sakhi lang ïa kane ka tamasa lehkmen jong ki khun ka Raij.
Ïa katei ka lehkmen Nohsakyriat yn pynlong ha ka 28/04/2023 ha ka por 2:00 PM bad ïa ka Shad Sukra yn pynlong ha ka sngi ba bud (29/04/2023) naduh ka por 1:00 PM.
Ïa kine baroh ar ki tamasa yn pynlong ha Madan Seiñ Raij Ialong.
Kane ka long katkum ka jingpyllait khubor jong u ma P.
Shylla President Seiñ Raij Ialong.
Khliehriat ïaïong 24 : Ki dkhot jong ka East Jaiñtia Taxi Owner and Drivers Association (EJHTODA), ha ryngkat ka jingïatreilang bad ki MVI jong ka ophis u District Transport Officer kumjuh ruh ki pulit pyniaid kali, ki la lap ba ki dang don ki kali shimet kiba dang shim kabu ban ïaknieh kamai bad kito kiba kamai local Taxi kiba ju kamai ha Khliehriat bad ha Ladrymbai, la ong ruh ba kat haduh mynta ka jingpeit ngor (Checking) ïa ki kali kiba kamai beaiñ ka dang bteng.
Ki nongïalam jong ka Association ki la ïathuh ba na ka liang u DTO jong ka East Jaiñtia Hills District, shisha na ka por sha ka por u la pynmih ïa ki hukum ba ym bit ïa ki kali shimet ba kin shim kabu ban ïaknieh kamai bad ki local taxi, hynrei pynban kane ka jingkamai beaiñ jong ki kali shimet ka dang ïai bteng hi, ym tang katta, la ong ruh ba ki don ruh ki kali kamai (local taxi) kiba kamai khlem da biang ki kot ki sla, kumta na ka liang ka EJTODA ka buh ka jingkyntu ïa kito kiba kamai beaiñ ba kin sngewbha ban sangeh noh shi syndon bad lada ki kwah ban kamai ki dei ban pynbiang pynbit ïa ki kot ki ba donkam bad ka ophis u DTO, ba kin shim ruh da ki permit ban kamai.
Ha kajuh ka por, ka Association ka kyntu ruh ïa ki nongshong kali ba kin sngewbha ban shong beit da ki kali kamai, local taxi khnang ba kan nym wanrah ïa ka jingduhnong ïa ki nongñiah kali kamai bad kumjuh ruh ïa ki trai kali.
La ong ruh ba kane ka jingdon kine ki kali shimet kiba shim kabu ban ïaknieh kamai ka wanrah ka jingduh nong ïa kito kiba kamai kali local, namar ki kali local ki hap ban siew ïa ki khajna kiba bun ha ophis u DTO katba ki kali shimet pat kim donkam ban siew eiei, ka Association ka maham ruh ba lada lap biang ïa kino kino ki kali shimet kiba shim kabu, ki dkhot kin bat beit bad kin aiti sha ki bor jong ka aiñ ban leh ïa kaba donkam kaba katkum ka aiñ, kane ka long katkum u kyrwoh na u President jong ka EJTODA, u bah Tiplang Rymbai.
Nongpoh, Ïaiong 24: U wei u rangbah u ba la tip kyrteng kum u Robin Munda 45 snem ka rta ba shong ba sah haka shnong Pahamsyiem ha Ri-Bhoi u la jah noh nala iing naduh ka 10 tarik Ïaiong 2023 haka por janmiet.
Katkum ka jingïathuh ka Khalija Munda kaba dei ka para ka jong u Bah Robin kaba ri ba sumar ïa u kala ïathuh ba u Bah Robin Munda u dei u ba don jingduna haki bynta ka khlieh, bad ka hakatei ka sngi shwa ba un jah noh nala iing ka la iohi khatduh ïa u harud surok bah ka shnong Pahamsyiem hynrei ka khlem shym poi pyrkhat pat ba un jah hakatei ka sngi.
La ïathuh ruh ba kat kum ki briew kiba la iohi ïa u hakatei ka janmiet ki la ïathuh ba u la kiew da kawei ka kali kaba ym lah ban ithuh satia bad naduh katei hi ka sngi u khlem wanphai shuh, kumta naka liang ki bahaïing kila buh ka jingkyrpad ba lada don mano mano ba iohi ba kin sngewbha ban pyntip sha ki bahaïing da kaba phone ha u number 762967195 lane sha ki police station ba hajan eh.
Nongpoh, Ïaiong 24: Ban lait na kino kino ki jingma ne ki jingmynsaw haba kam na shiliang sha shiliang ka surokbah National Highway-6 ha Ri Bhoi ba hap pdeng ka sor Nongpoh, ka National Highway Authority of India haduh kine ki sngi kam pat lah satia ban pynurlong ïa ka jingdonnkam ki paidbah ban tei noh ïa katei ka Jingkieng ïaid kjat ki paidbah ha katei ka jaka pdeng ka sor Nongpoh.
Kum ban pynkynmaw, ïa kane ka jingkieng ïaid kjat (Foot Over Bridge) la ju ïa kren na ka por sha ka por ba ka NHAI ka hap ban shna kyrpang hapdeng ka sor Nongpoh na ka bynta ban shngaiñ ki paidbah ha kaba kam na shiliang sha shiliang ka surokbah, hynrei kumba long haduh kine ki sngi kane ka jingthrang ki paidbah ban ioh ïa katei ka jingkieng ïaid kjat kam pat urlong satia.
Haba kren halor kane ka jingkieng ïaid kjat, ha ki snem ba la leit noh la ju don ka jingleit jurip bad ka jingïakren naduh ka bor synshar District ka Ri Bhoi, ka Nongpoh Town Committee bad kumjuh ruh ki nongmihkhmat paidbah ka Ri Bhoi bad kumba la pynpaw ha ki snem ba la leit noh la don ruh wat kata ka jingmang tyngka ban shna ïa kane ka Jingkieng ïaid kjat ha kaba haduh kine ki sngi pat ym pat iohi satia ïa kita ki dak ki shin ban shna ïa katei ka Jingkieng ïaid kjat ki paidbah,Haba kren halor kane ka jingkieng ïaid kjat ha sor Nongpoh, ka la dei shisha kawei na ka jingdonkam ki paidbah ban shngain ha ka leit ka wan na ka bynta ban kam ïa ka surokbah.
Kane ka jaka ka dei ruh ka jaka ba tang ki paidbah ki hap ban kam na shiliang sha shiliang ka surokbah National Highway-6, hynrei ka dei ruh ka jaka ba pyndonkam na ka bynta ki khynnah skul ha ba ki leit ki wan sha skul ki hap ban ïaid lyngba kane ka surokbah, hynrei la jin ba la don ka jingkieng ïaid kjat kane kan pynsuk shisha ïa ki paidbah ba kim donkam shuh ban ïaid na ka surokbah bad ki la lah ban ïaid na kane ka jingkieng ïaid kjat ban lait na kino kino ki jingma jingmynsaw ba kane ka surokbah ka dei kawei na ka surok ba ïaid bun bha ki kali paidbah na kylleng ki jylla shatei ka ri Lam Mihngi ka ri India.
Halor kane ka jingbym pat urlong kane ka Jingkieng ïaid kjat ha sor Nongpoh, la ioh ruh ban ïa kren bad u MLA ka Nongpoh, u Bah Mayral Born Syiem, ha kaba kum u Nongmihkhmat paidbah u la pynpaw da kaba ong ha ha ka jinghisha u la ïa kren sha ka NHAI halor kane ka jingthmu ban shna ïa ka Jingkieng ïaid kjat ha sor Nongpoh, hynrei kawei na daw kaba ym pat lah ban leh katkumba la thmu ka dei ka jingbym ioh jaka ha Lad Mawroh.
U la ong ruh kane Jingkieng ïaid kjat ka long kaba donkam haduh katta katta ban shngaiñ ki paidbah ha ka leit ka wan ban jam ïa ka surokbah ha kaba la ïa kren ym tang ha Nongpoh, hynrei kawei ka dei ban don ha Lad Alpha Skul, kawei ha Umling bad kawei ha Patarim ha Umsning.
Shuh shuh, u la bynrap ruh wat la katta ruh kumba la ïa kren ha ki snem ba la leit noh halor kane ka jingdonkam ïa kine ki jingkieng ïaid kjat ki paidbah, kum u MLA un sa dang buddien ban ïa kren sha ka NHAI na kabynta an shim ïa ki lad ki lynti kumno ban pynurlong noh ïa kane ka jingkieng ïaid kjat, namar lada lah ban shna ïa kane ka jingkieng ïaid kjat ka long shisha ka jingshngaiñ ïa ki paidbah bad khamtam ki khynnah skul ba kim donkam shuh ban ïaid na ka suorkbah bad ki lah ban ïaid noh na kane ka jingkieng ha ba jam na shiliang sha shiliang kane ka surokbah, u la bynrap.
Shillong, Iaiong 24: Hadien ka jingïalang bishar kam bad u District Election Officer (DEO), Returning Officer bad ka tnat Pulit na ka bynta ban pynkhreh ïa ka ilekshon ha Sohiong, u Chief Electoral Officer (CEO) ka Jylla bah F.
R Kharkongor ula ïathuh ba ka jingpynkhreh ïa ka ilekshon kala ïaid shaid shaid.
U bah F.
R Kharkongor ula ïathuh ba kane ka elekshon ka long kaba kynjah bha bad naka liang ka tnat Ministry of Home Affairs (MHA) bad ka Election Commission of India (ECI) ka la phah 5 pyrton ki Pulit CAPF naka bynta ban peitngor ha kane ka ilekshon.
Ula ïathuh ba haduh mynta 60 tylli ki suloi la wan aiti katkum ki kyndon ka CrPC bad 24 ngut ki briew ki la shah pyngat katkum ki kyndon ka the preventive section.
La iathuh ruh ba ki Pulit ki la pynïeng 3 tylli ki jaka talasi bad haduh mynta 8 tylli ki Case la pyngat hapoh ki kyndon Non-available Warrants bad la bthah ruh ïa ki Sector officers bad Zonal Officers ban jurip ïa ki Polling Stations.
Iaka Sohiong constituency la phiah ha ki 2 tylli ki Sector bad 6 tylli ki Zone ha kaba 34,000 ngut ki paidbah ki don ïaka hok ban Vote ha ki 63 tylli ki Polling Stations.
Naka liang u CEO ruh un leit da lade ban jurip ïa ki Polling Stations kiba don haduh ki khappud jong ka Ri-Bhoi district haduh ki khappud ka Eastern West Khasi Hills Mairang.
Shillong, Ïaïong 24: Da ki spah ngut ki paidbah ki la tuid sha ka jingïalang ba la khot da ka Seng VPP ha Mawkynrew na ka bynta ban pynrung dkhot sha ka Seng bad kumjuh ruh ban pynshai ïa ki nongrim jong ka Party.
Ha kane ka jingïalang da ki spah ngut ki paidbah shynrang bad kynthei ki la pynïasoh sha ka Party da kaba pyndap ïa ki form ba pynpaw ïa ka jingrung dkhot jong ki sha ka Party.
Haba kren ha kane ka jingïalang, u la pynshai ïa ki nongrim jong ka Party da kaba pynkynmaw ruh ïa ki paidbah ïa ka Vision Statement jong ka VPP, kaba ong Revive ban pynkhie im pat, Restore ban pynïoh pat bad Transform ban pynkylla ne pynbha pat.
U Bah Ardent u la ong ruh ba tang ha kine ki ar bnai duna ba ka VPP kala jop 4 ngut ki MLA, hynrei namar ka jinglah jong ki ban rah ïa ki mat kiba donkam ha ka dorbar mang tyngka kaba dang shu dep, bad ka jingshim jong ki ïa ka mat jong ka Reservation Policy bad ka Roster System, ka la nang ïoh jingkyrshan na ki paidbah na kylleng kylleng ki jaka.
Dei namar kane ka daw ba ka Seng ka la rai ban pynlong ïa ki jingïalang kiba kum kine, khamtam eh ha ki jaka bym pat don ka Seng VPP.
U la ïathuh ba ka Seng ka la dep ban pynlong ïa ka jingïakhih ha ka bynta kaba nyngkong ha kaba ïadei bad ka Reservation Policy bad ka Roster System da kaba pynlong ïa ka jingïalang paidbah ha Mawlai, Jowai bad Jowai.
U la ong ba mynta ka VPP ka dang ap ïa ka jingong ka sorkar ba kan pynlong ïa ka jingïalang halor kine ki artylli ki mat.
Hynrei ha kajuh ka por ka Seng ka la pynkhreh lypa ban pynlong da ki jingïakhih kiba tyngeh lada jia ba ka sorkar ka shim ïa ka rai ka bym ïahap katkum ka jingangnud jong u paidbah.
Shillong, Ïaiong 24: Hadien ka jingkhynra Trading License da ka tant Enforecemt ka Khasi Hills Autonomous District Council (KHADC) ha Iewduh bad ki bynta ka them Iew Mawlong kaba la pynlong ha ka 24 tari Ïaiong, na ka liang ka Hynñiewtrep National Youth Front (HNYF) East Khasi Hills ha ka sngi Nyngkong ka la pynlong ïa ka jingkhynra license pata kyiad ne Bar Licesne ha ki bynta ka Iewduh bad ha kane ka jingkhynra la lap ba haduh 6 tylli ki pata kyiad ba la longtrai da ki jaid bynriew Tibet ba la shu die be-aiñ khlem ki kot ki sla.
Ha ka jingkhynra ka HNYF la sakhi ba kiba kine ki pata kyiad kim don satia ïa ki License pata Kyiad hynrei la lap ba kiba bun la shu die be-aiñ da kaba pyndonkam tang da ka License Dukan ba ne Resturant License.
Haba ki nongïalam ka HNYF ki la kylli ïa kine ki trai dukan la ka ju don ne em ka jingwan khynra da ka tnat Excise jong ka sorkar jylla uwei na ki trai dukan u la ong, “ka ju don teng kham mynshuwa ka jingkhynra hynrei lada ngi shah khynra ki ju shim ïa ka mar (kyiad) bad tang shu siew pisa ki la pyllait noh bad ai jingbit biang da ka ktien ban leit plie biang ïa ki dukan jong ngi.
"Haba kren sha ki lad pathai khubor u Assistance General Secretary ka seng Bah Tyllibor Swer u la buh jingkylli ïa ka tnat Excise jong ka sorkar jylla bad kumjuh ïa ka District council kaba la ai lad ba kine ki kam be-aiñ kin trei sahuh khlem ki kot ki sla kiba biang.
“Kane ka jingïohlad ban plie be-aiñ ka pyni ba ka don imat ka jingïa sngewthuh jingmut kaba ha lyndet hapdeng ka tnat Excise ka sorkar jylla, ka District Council bad wat bad ki bor ka Hima Mylliem ruh bad kine ki trai dukan pynïaid be-aiñ," u la ong.
“Kumno ha kane ka jingkhynra Trading License kaba dang shen kaba wat u CEM ka KHADC u synran lang la khynra beit thik tang ïa ki dukan shana katba ïa ki pata kyiad be-aiñ kam don kano kano ka jingshim khia," u la buh jingkylli.
Shillong, Ïaiong 24: U Vice President ka All India Trinamool Congress (AITC) Meghalaya uba long ruh u MLA barim ka Umroi, u Bah George B Lyngdoh u la ong ba ka jingïoh vote ka AITC haduh 17% ka vote share kaba kynjoh haduh 2 lak shiteng tang ha ki 7, 8 bnai ba ka pynkhreh ïa ka elekshon ka pyni ba ka party ka don ka jingkyrmen ba kan lah ban leh bha ha kiwei pat ki elekshon ban wan.
Haba kren bad u Mawphor u Bah George u la ong ba wat hapdeng ka jingpyrshang kiwei pat ki party ban ïalam bakla ba ka AITC ka dei ka party bar jylla ne ka party Bengali hynrei ka jingïoh ïa kat katei ka vote ka pyni ba kiba bun ruh ki phai khmat sha ka party.
“Lehse ki kyrtong kiba ngi sei ki jop tang 5 ngut hynrei kane kam dei ka jingkut bad ka jingduh jingkyrmen ïa ngi namar lada ngi peit ha kane ka elekshon kaba la dep ngi kham tam ma ngi ïa ka jingïoh vote ban ïa ka Congress bad ïa ki party kiba don la da ki phew snem hangne," ong u Bah George.
“Lada ngi peit na ka History jong ka saiñ hima ha ka jylla ym pat ju don kano kano ka party kaba lah ban synshar marwei ha kine ki 45 snem kiba la leit bad wat ka Congress kaba la don ha ka jylla la slem bah kam pat ju lah ban kynjoh ïa ka 31 seat kaba mut hi ba ki paidbah ka jylla ki bishar shuwa ïa ki kam kiba ngin leh, namar ka saiñ pyrthei ha ka jylla ka long kaba kham pher bad u paidbah jong ngi um dei uba shim rai kyrkieh" u la bynrap.
Haba kylli ïa ki daw kiba ka party kam lah ban jop kumba khmih lynti u Bah George u la ong ba ki hi ka dei namar ka jingjur palat ka jingpyntreikam ka pisa bad ka jingïalam bakla halor ka party.
“Phin peit ha kane ka elekshon ka jingjur ka jingtheh pisa ka long kaba palat liam bad ka jingïalam bakla ïa u paidbah halor ka partty ka jur bha hynrei wat la katta ngi lah ban jop haduh 5 ngut ki MLA bad ka vote shjar haduh 2 lak shiteng kane ka pyni ba ka jingkyrmen ka don ïa ka lawei ka party," u la ong.
Khyndiat snem mynshwa haka 27 tarik u Nailur 2018, ka sorkar Meghalaya ka la pass ïa ka Resolution ban kynthup ïa ka ktien Khasi bad ktien Garo ha ka Khyrnit ba phra ka Riti Synshar ka Ri India, ha katei ka sngi ka la don ka jingïatylli jong ka Liang Synshar bad Liang Pyrshah hapoh Assembly ha kaba pdiang ïa katei ka Resolution.
Katba lah ban lum jingtip la sdang nyngkong eh ïa ka thoh ka tar Khasi ha u snem 1824 ha kaba u sahep Dr.
William Carey jong ka Serampur Mission u la pynkylla ïa ka Baibl sha ka ktien Khasi (ktien Shella) da ki dak Bengali.
Na kane lah ban sngewthuh ba la don ka jingpyrshang ban thoh ban tar ïa ka ktien Khasi naduh ba U syiem Tirot Sing Syiemlieh un shimti ïa ka khet Syiem ka Hima Nongkhlaw.
Ha u snem 1832 la wan kiew sa u wei pat u Missionary sha kine ki lum Khasi, kata u sahep Alexander B List ha katei ka por u dang don 18 snem ka rta.
Une u la bteng ïa ka kam ba la sdang da u Dr.
William Carey bad ha u snem 1834 u la seng lai tylli ki skul, ha Sohra, ha Mawmluh bad ha Mawsmai.
Ka Serampur Mission ka la mih noh na Ri Khasi ha u snem 1838 kumta ruh ka jingpyrshang ban sdang ïa ka thoh ka tar Khasi da ki dak Bengali ka la pulom noh.
Kawei pat ka sngi ban sah kynmaw ha ki sla ka history jong ka thoh dak Khasi kadei ka 22 tarik u Jylliew 1841, ha kaba u Sahep Thomas Jones lem bad ka mem jong u, ka Mrs.
Jones ki la wan poi ha Sohra.
U Thomas Jones haba la poi ha Sohra u la sdang nyngkong ban sngewthuh bad nang ïa ka ktien Khasi bad kane kam shym la shimpor ïa u.
Watla ka la don ka jingpyrshang ban thoh ban tar Khasi da ki dak Bengali da kiba la pyrshnag ha shuwa jong u, hynrei u Thomas Jones u la sdang biang na ba sdang ïa kane ka kam da kaba sdang ban thoh ban tar ïa ka ktien Khasi da ki dak Roman bad tang ha u snem u ba bud kata ha u snem 1842 u la pynmih ïa ka kot Khasi ba nyngkong da ki dak Roman kaba la ai kyrteng “ca citab nyngcong ban hicai ca ctin cassi".
Ka step phyrngap ka thoh ka tar Khasi ka sdang nangne bad u Sahep Thomas Jones u Missionary u kylla long ruh u Kpa ki dak thoh dak tar Khasi, ha ki jingthoh kiba kham hadien (1846) jong u la shem ba u la pyndonkam ïa u dak K ha ka jaka jong u dak C.
Ha u snem 1896 u Radhon Sing Berry Kharwanlang u la ai jingmut ban bsut sa ar tylli ki dak kum ki dak thoh dak tar Khasi kata u ï bad u ñ kiba la nang pynpliah bad pynsuk ha kaba kynnoh ïa ki kyntien thoh Khasi khlem da donkam ban khun jubor.
Ka jingpyrkhat (ideology) ban ïoh jingithuh ïa ka ktien Khasi kam long shuh ka phang kaba dang thymmai, katba lah ban lum jingtip u Babu Soso Tham mynba u dang bat ïa ka kam kum u Headmaster hapoh Shangpung Upper primary School, ma u lem bad u Hajom Kissor Sing u ba long u Manager, Unitarian Free School lem bad u Samuel Shalam Headmaster Jowai, ki la thoh shithi sha u Director of Public Instruction Assam ha ka 8 tarik Rymphang 1902, ha kane ka shithi kine ki rangbah lai ngut ki la buh ka jingkyrpad ïa ka sorkar ba kan pynkylla ïa ka rukom ai jingkylli ïa ki khynnah Khasi ha ki eksamin Upper Primary, namar ïa ki khynnah Bengali bad Assamese ki ai jingkylli ha ka ktien jong ki hi, bad ki jubab ruh ha la ka ktien hynrei ïa ki khynnah Khasi pat ki ai jingkylli ha ka phareng bad ki kwah ruh ba kin jubab da ka phareng.
Kine ki rangbah ki pynpaw ba kane ka long ka jingbanbeiñ ïa ki khynnah Khasi.
Ha ka 21 tarik u Risaw jong u juh u snem, u Director of Public Instruction Assam u la jubab ïa katei ka shithi da kaba u la mynjur bad kitei ki rangbah bad ban kubur ba ki khynnah ki donkam ban ïoh jinghikai ha ka ktien lajong haduh ka kyrdan Primary.
Ka jingïaid lynti jong ka ktien Khasi kam shym la kut tang ha ka kyrdan Primary.
Naduh ka snem 1900 ka Calcutta University ka la pdiang bad ithuh ïa ka ktien Khasi ha ka kyrdan Entrance examination kata hadien 24 snem naduh ba la seng nyngkong ïa ka skul Entrance hapoh ka jylla, ha u snem 1919 la ithuh ïa ka ktien Khasi haduh ka kyrdan degree hapoh katei kajuh ka skulbah.
Katba ka skulbah North Eastern Hills University ka la plie lad bad shah ïa ki scholars ban pyni (present) ïa ki thesis jong ki ha ka ktien Khasi naduh ka snem 1981 kata tang hadien 8 snem ba la seng ïa ka.
Ka ktien thoh ktien tar Khasi ka la nang roi kat nang ïaid ki por, tang haduh ka snem 1900 kata 50 snem ka jingïaid ka thoh ka tar Khasi, la mih shibun ki nongthoh, naduh ki Sahep Phareng haduh ki Rangbah Khasi kiba la pynnoh la u synñiang sha ka jingpynriewspah ïa ka thoh ka tar Khasi.
Nalor kaba pynmih na ki thwei ba jylliew ka pyrkhat ban pynwan sha ka dur jong ki kot, la lah ruh ban pynkylla ktien ïa shibun ki kot na kiwei pat ki jait ktien sha ka ktien thoh Khasi, kawei na ki kot ba la pynwandur sha ka ktien thoh u Khasi kadei ka ba ki Missionary ki la wan ïalap sha kine ki lum, kata ka Baibl kaba la pynkylla na kaktien English, mian pa mian tad haduh ban da dep lut ïa ka ha ka snem 1897 ka snem ba la khie u jumai bah.
Ym tang ka Baibl hynrei la pynkylla sha ka ktien Khasi ïa ka Kitab Chaitanya (Sanskrit) shaphang u Vishnu, ka khana u Tulsidas ka Ramayana, ka Bhagavad Gita, ka khana u Julius Ceaser, ka Savitri naka Mahabharata, ka Rhodd Man kaba ngi tip kum ka kot tikir, ka Hyffordwr ( kot nongïalam) bad kiwei kiwei.
Ka jinglah ban pynwan sha ka ktien thoh Khasi ïa kitei ki jingthoh bad kiwei pat ki bym shym la jer kyrteng hangne ym tang ba ngi ïohi ïa ka saiñ pyrkhat jong kiwei pat ki jaidbynriew ne jait niam hynrei khamtam eh ka pynpaw ba ka ktien Khasi ka long kaba riewspah bad kaba lah ban ïakot rynïeng bad kiwei pat ki jait ktien jong ka pyrthei.
Kitei haneng ki long tang ki jingpynkynmaw ba ngim kyrduh ha ki ktien, haoid ngim long kiba dap lut hi nalade hynrei ngim dei pat kiba kyrduh kyntien.
Ha ki khyndiat snem ka la don sa kawei pat ka jingpyrshang na katto katne ki rangbah, kata ban wanrah ïa ki dak bad ban sdang thoh ha ki ktien thaiñ lane ktien shnong, ka ba ngi dei ban sngewthuh hangne ka long, yn jia aiu lada man ki thaiñ ne shnong kin sdang ban thoh ha ka ktien thaiñ ne shnong lajong? Katno ngut ki ban pule ïa kine ki jingthoh? Kiba kum kine kin nang ringswai ïa ka ktien thoh Khasi ban ïa kaba ki ïarap ban pynriewspah, ha ka jaka ban thoh ha ki ktien thaiñ ne shnong ka lah kham bha ban ngin pynrung ïa ki kyntien shnong ha ka ktien thoh Khasi, kata ruh tang ïa kito ki kyntien thoh kiba ngim don ne duna khlem da pynblad pat ïa ki kyntien kiba ngi lah don lypa, nuksa kum ka ktien jingkieng kaba ngi mut ïa ka Ladder, Bridge bad ngin shem ki riewtymmen wat ïa ki mawkyndon ruh don kiba khot mawjingkieng, lehse kum ha kine ki khep ngin pyrshang ban thep ïa ki ktien shnong ban mut ïa ka ladder bad ïa ka bridge da kawei pat, kum kane ka jingpyrshang katno kan pynriewspah ïa ka ktien thoh Khasi.
Ka la don ka jingong ba haba thoh Khasi dei ban thoh beit da ka ktien Sohra, lehse kiba pyrkhat kumtei ki don la ka jingsngewthuh, hynrei lada ka ktien thoh ktien tar Khasi kadei ban nangroi bad nang riewspah ngi dei ban pdiang bad pynrung ïa shibun ki ktien shnong bapher bapher na kylleng ka bri u Hyñniewtrep.
Kam don kano kano ka jingartatien bad baroh ngi pdiang ba ka ktien Sohra kadei ka thymmei ka ktien thoh ktien tar Khasi, hynrei lada ngi dei ban riewspah ngi dei ban ïaleh ban pynrung ïa kiwei de ki ktien shnong Khasi bad wat ki ktien jong kiwei pat ki jaidbynriew lada ngim don ne ngi duna kyntien nalade, ngin kynmaw pat tang kawei haba pynrung ïa ki ktien jong kiwei pat ki jaidbynriew ngi dei ban da bishar bniah ba ki kyntien Khasi kiba la don lypa kim dei ban blad ne wat ban duh noh.
Nga thoh ïa kane namar ka jingïohi ba ngi pdiang kulmar ïa ki kyntien jong kiwei ki jaitbynriew wat ïa ki kyntien kiba lah don lypa ha ka ktien Khasi.
Katno kan long kaba sngewtynnad lada ngi lah lei ban don kawei ka kynhun jong ki riewshemphang ktien ki ban lum ban lang ïa ki ktien na ki shnong bapher bapher hapoh ka bri u hyñniew trep bad ban pyndap ïa ki ktien kiba ngi duna ne kito kiba ngi don kawei ka kyntien kaba kit ar ne lai tylli ki jingmut ne wat ban thaw ne shna ïa ki kyntien thymmai, khamtam ha kane ka juk jong ka teknoloji ki don shibun ki kyntien kiba mih thymmai kiba ka jaidbynriew kam pat ju don.
ïa kane ka bynta nga iehnoh ha phi ki nongpule bad riewshemphang ka Ri ban nang pynïar.
Katne ka ktien Khasi ka la nangroi bad riewspah kadei namar ka jingbun ki ba kren ïa ka, jin lada yn duna ki ba kren kan long ka ktien kaba duk, ym tang katta hynrei ka ktien Khasi ka la nang riewspah khamtam da ka jingdon ki nongthoh kot ki bym shym la thait ne btai ban pynnoh la u khulom sha u thiar ka ktien Khasi, ka jingkylli kaba don hakhmat jong ngi ka long yn jia kumno ïa ka ktien Khasi lada duna ki nongpule? Haduh mynta ki la don shibun ki nongthoh kot Khasi kiba la thoh ha la ki bynta, ka jingeh kaba ngi ïohi mynta kadei ka jingduna ki nongpule khamtam ïa ki kot Khasi, ngim lah ban khmih lynti ba u nongthoh un bynda lut la ka jingdon jingem na ka bynta ban pynmih kot Khasi lymda don kiba thied bad pule ïa ki, ngi duna than ha ka jingpule lymda kita ki kot kidei kiba la thyngngian kum ki kot skul.
Naduh ka step phyrngap ka thoh ka tar Khasi ngi la ïaid 181 snem, 123 snem la pdiang bad ithuh ïa ka ktien Khasi haduh ka kyrdan Entrance bad 104 snem haduh ka kyrdan degree hapoh Calcutta University bad 5 snem duna naduh ba la pass da ka Resolution, ka jingkylli ka long sa katno slem ngin dang hap ap ba ka ktien Khasi kan rung ha ka Khyrnit ba phra jong ka Riti Synshar lane kaei kaba khanglad ïa ka ktien Khasi ban ïoh jingithuh hapoh ka Khyrnit ba phra jong ka riti synshar ka ri India.
Ngi khmih lynti bad kyrmen ba shen ngin poi sha ka thong.
Shillong, Ïaiong 24 : Ka ophis jong ka Sub-Divisional Officer (C) Pynursla ha ka sngi Nyngkong ka la pyntip ba namar ba dang bteng ka jingpynkhuid ïa ka surok ha Rngaiñ kumta la ailad haduh 8baje janmiet ïa ki kali ba ïaid ba ieng na katei ka surok ban ïaid lyngba ha ki tarik ba la kdew harum.
Ha kajuh ka por ka kyrwoh ka pyntip ruh ba ka jingpynkhuid ïa katei ka surok kan sdang beit man ka sngi naduh ka por 8baje janmiet, kata naduh ka 24tarik, 25tarik, 26tarik, 27tarik, 28tarik bad 29 tarik mynta u bnai.
Shillong, Iaiong 24: U kyrtong ka Bharatiya Janata Party (BJP) u ban ïakhun ha ka ilekshon ba pynsangeh shwa na Sohiong u bah Seraph Eric Kharbuki, hynne ka sngi ula pyllait paidbah ïa ki mat ïakhun ilekshon.
Haba kren sha ki lad pathai khubor u bah Seraph ula ong ba ka jingmih jong u ban ïakhun ha kane ka ilekshon na Sohiong kadei namar ba u don ka thong ban wanrah ka jingkylla hapoh ka konstitwensi baroh kawei.
U bah Seraph ula ong ba ha kane ka juk mynta ki paidbah ki donkam ïa ki nongmihkhmat ban long ki nongthaw aiñ bad Policy ym tang ki nongmihkhmat kiba bunkam ban sam ïa ki MLA skhim.
Ula ong ba kum u samla u don ka jingthrang ban wanrah da ka Degree College ha Lum Diengiei bad ka Eklavya Residential School hapoh ka konstitwensi naka bynta ban kyntiew ïa ka Pule puthi.
“Kum u samla nga kwah ban wanrah ruh ïa ka ophis Agriculture bad Horticulture, ka state bank of India bad ka Apex bank ha Lum Diengiei, ban kyntiew ïa ka kam jngohkai pyrthei bad ka jingïalehkai hapoh ka konstitwensi da ka ba tei 2 tylli ki mini stadium" la ong u samla Seraph.
U samla Seraph ula ong ruh ba ka la donkam ban pynlong aiñ noh ban mang tyngka lyngba ka Corpus Fund sha baroh ki Dorbar Shnong naka bynta ban pyntrei ïa ki kam pynroi ha man ki shnong ki thaw.
Shuh shuh ula ong ba kum u samla lada u jop ha kane ka ilekshon, u don ka thong ban kyntiew ïa ki longïing baduk lyngba ki skhim sorkar pdeng bad ha ka juh ka por un wanrah da ki Street Lights ha baroh kawei ka konstitwensi.
Shillong, Iaiong 24 : Ki lai tylli ki Autonomous District Council (ADC)-ka Khasi Hills Autonomoud District Council (KHADC), Jaintia Hills Autonomous District Council (JHADC) bad ka Garo Hills Autonomous District Council (GHADC) mynta ka sngi ki la dawa ba ka Sorkar Jylla ka dei ban ai a ka jingkheiñ ba biang thik pa thik ïa ki bhah jong ki na ki khajna marpoh khyndew (minor & Major) bad ka khajna kali (motor vehicle tax).
Haba pyntip ïa kane hadien ka jingïalang jong ki lai ngut ki CEM, u CEM jongka KHADC u Bah Titosstarwell Chyne haba ïakren bad ki nongthoh khubor ula ong ba ki lai tylli ki ADC ki la ïakren ïa ka kam ba ïadei bad ka pla tyngka jong ki lai tylli ki ADC.
“Ngi kyntu ïa ka Sorkar Jylla ba lada long kumno kumno ruh ban ai ïa ka jingkheiñ ba biang thik pa thik haba ïadei bad kane ka bhah khajna ba ngi dei hok ban ïoh" ong u Bah Titos.
“Ngi ju ïoh ïa ka bhah na ka Sorkar Jylla kum ka minor bad major mineral bad ka motor vehicle tax.
Hynrei sngewsih ba ha baroh kine ki snem, ngim ju ïoh ïa ka jingkheiñ kaba beit ba haduh katno ka bhah jong ngi ka dei ban long, ngi shu ïoh katba ai ïa ka bhah" ula bynrap.
Haba kyntu ïa ka Sorkar ban pynïoh kham bun ka pisa sha ki 3 tylli ki ADC, u Bah Titos ula ong “Ngi kyntu ïa ka Sorkar Jylla ban pynïoh kham bun ka pisa ïa ki ADC khamtam kum na plan scheme, bad kiwei kiwei ki jingïarap song pisa".
Nalor kane, u CEM ka KHADC ula ong ba ki 3 ADC ki la ïakren ruh halor ka jingslem jong ka Sorkar ban pyllait ïa ka song pisa 15th Finance Commission ba ai da ka Sorkar Pdeng bad kyrpad ban pyllait noh ïa ka song pisa hapoh ka por ba dei.
“(Ngi) kyntu ia ka Sorkar ban pyllait ïa ka pisa jong ngi hapoh ka por ba biang namar ka jingpynslem ban pyllait ïa ka pisa ka lam sha ka jingslem ban pyntreikam ïa ka skhim.
Ka Sorkar Pdeng ka ju pynbor ïa ngi ban aiti ïa ki Utilization Certificate (UC) hynrei ngim lah ban ai ïa ki UC jong ngi hapoh ka por namar ngi ruh ngim shym la ïoh ïa ka song pisa hapoh ka por bala buh" ula ong.
Kat kum ka jingong jong u, ki lai tylli ki ADC haduh mynta kim pat ïoh satia ïa ka song pisa ba ïadei bad ka Untied Scheme jong u snem 2021-2022 bad 2022-2023.
“Namar kata, ngi kwah ban kyntu lang ïa ka Sorkar Jylla ban khmih ba kum kine ki jingpynslem ha ka jingpyntreikam ïa ki skhim kam dei ban jia satia" ula bynrap.
Shillong, Ïaiong 24 : U kyrtong ka NPP na Sohiong, Bah Samlin Malngiang ha ka sngi Nyngkong u la pynshai ba ki khubor kiba phriang ha ki social media kiba kynnoh ba u kren pyrshah ïa ki nongïalam balang ki dei ki bym don nongrim satia.
Haba kren bad ki lad pathai khubor, u Bah Samlin u la ong ba kitei ki video kiba la thad ha social media kidei kiba la shu ring tuh da mano re bad u la kynnoh ruh ba kito kiba pynphriang ki khlem pyni lut ïa ka jingkren jong u kumba ka long.
Shuh shuh u la ong ruh ba lada sngap bha ïa ka video kam shym la don satia ka jingkren pyrshah ïa ki nongïalam Balang.
“Kim shym la pyni lut ïa ka jingkren jongnga hynrei ki la shu ot tang khyndiat ban pynphriang ha ki social media," ong u Bah Samlin.
Utei u kyrtong u la ong ruh ba kum ki nongïalam niam kim dei satia ban ngeit ne shah ïalam bakla ha kitei ki khubor kiba saphrang ha ki social media kiba thmu ban pynthoh bria ïa u ha kane ka elekshon.
Shwa kane, u la ong ruh ba naduh ba u sdang ban ïakhun elekshon ki la mih shibun kiei kiei kiba thmu ban pynthohbria bad pynjah burom ïa u hynrei kim shym la lah satia ban pynkhyllem ïa u tad haduh mynta.
Shillong, Iaiong 24 : U Myntri ka tnad Kam Jngohkai pyrthei bad Art and Culture u bah Paul Lyngdoh u la ong ba ïa u la jied ban ïasaid hapoh ka Kynhun Myntri ne Cabinet halor ka jingpyntreikam ïa ka Roster System ym ban leit pyrta sha surok.
“ ïa nga la jied ba ngan ïasaid hapoh ka Kynhun Myntri (Cabinet) halor ka jingpyntreikam ïa ka Roster System ym ban leit pyrta sha surok.
Namar ngi kum ka UDP ruh ngi ïeng ha ka nongrim ban dawa ba dei ban pyntreikam ïa ka Roster nangne shakhmat ym naduh ba pyntreikam ïa ka Reservation Policy" ong u bah Paul.
U la pynkynmaw ruh ha u 2009 mynba u long myntri ha ka sorkar ba ïalam da u Dr D.
D Lapang, ki don saw tylli ki post kiba ym pat lah ban thep ha ka tnad Labour kaba la bat da u Dr Mukul Sangma ha kato ka por ba u long u Symbud Myntri Rangbah.
Ha katei ka por u bah Paul u la ïakren bad u Dr Mukul Sangma ban thung ïa ki saw tylli ki post Labour Inspector kiba ym pat thung namar bym don ki Garo kiba pass hynrei u Dr Mukul um treh namar u ong ban ap beit na ka bynta ki Garo.
Hadien kane u Dr D.
D Lapang u bate kam thymmai ïa ki myntri jongu bad u la ai noh ïa ka tnad Labour ha u bah Paul bad hadien katei tang hadien shitaiew u bah Paul u la thung briew ha kitei ki post kiba thylli.
Kine ki Post ki dei ki Labour Inspector bad kat kum ki kyndon kane ka list ka la dei ban kut por ( lapse) noh sa tang shitaiew hynrei shwa ka tei u bah Paul u la ïoh ban pyndep ïa ka kam.
Dei halor kine ki nongrim ba u bah Paul u ong ba u leh da ki kam ym tang da ka ktien ban shu ïa pyrta ha surok.
Kum u Myntri sorkar ruh u la hiar shuki na ka Cabinet ha u snem 2005 halor ka issue MBOSE bad ka sorkar ka la hap ban pynbeit ïa ki kynrum kynram ha ka MBOSE bad ba ïa ki answer script la ïoh ban pynbeit beit haduh mynta hangne ha nongbah Shillong ym shuh sha Tura, Garo Hills kumba long mynshwa.
Shillong, Iaiong 24: U kyrtong ka Trinamool Congress (TMC) na Sohiong constituency u bah Stoding Thabah hynne ka sngi ula pynrem jur ïa u kyrtong ka National People’s Party (NPP) u bah Samlin Malngiang halor ka jingkynnoh ba u kren tohmet ïa ki Nongïalam Niam.
Lah ban kdew ba ha kine ki sngi, ka video ka la saphriang ha ki rynsan Social Media ba u kyrtong ka NPP bah Samlin Malniang ula kren tohmet ïa ki nongïalam niam, da kaba ong ba ki long tang ki nongbatai ym ki nongleh.
Halor kane, u bah Stoding ula ong ba kum ka party kam sngewïahap ïa kane ka jingkren une u kyrtong ka NPP ïa ki nongïalam niam.
U bah Stoding ula kynnoh ruh ba u kyrtong ka NPP u bah Samlin Malniang ula kynnoh ba ki nongïalam niam, haba sma bang ki jyntah ki klet noh ban duwai bad dei namar kane ki dei tang ki nongbatai ym ki nongleh.
Shuh shuh ula ong ba haba ïalap elekshon, ka ju don ka jingïatyngkhuh bad ki nongïalam niam, ki Balang bad ki seng saiñ hima sima hynrei kam ïahap satia ban shu kren tohmet noh ïa ki nongïalam niam.
Nalor kane u kyrtong ka TMC u bah Stoding Thabah u la ong ba ka la donkam ka jingkylla bad u don ka jingkyrmen ba ki paidbah ka Sohiong ki dei kiba stad bad shemphang ban jied ïa ka TMC ha kane ka ilekshon.
Khanduli, Ïaïong 24: Da ki spah ngut ki paidbah, kynthup ruh ïa ki nongïalam Shnong na Khanduli, Saitsama, Namdong bad kiwei kiwei bad kumjuh ruh ki Sengbhalang na Jaiñtia Hills ki la hiar sha Khanduli ban dawa weng noh ïa ka Khyrdop lum pisa bad ka ktem Pulit jong ka Karbi Anglong Autonomous Council (KAAC) bad lyngba kane ka jinghiar jong ki, ki bor synshar District jong ka Karbi Anglong ki la kular ban weng noh ïa kane ka Khyrdop bad kumjuh ruh ïa ka Ktem Pulit.
Ha shuwa ban tur sha katei ka khyrdop, la pynlong ïa ka Peace Rally ha Madan Phutbol Khanduli ba la pynïaid da u Waheh Shnong Khanduli, u Bah Y.
Nongspung ha kaba la ïoh ïa ka jingkren na ki nongïalam ka Seng KSU, JSM, HANM, HBDRF, ENJC, HYC bad kiwei kiwei.
Hadien kane ka jingïalang, ki nongïalam Shnong bad ki nongïalam Sengbhalang ki la tur sha ka jaka ba don ka khyrdop lum khajna, ha kaba la don lang ruh ki Magistrate na West Jaiñtia Hills District,ki heh Pulit bad kumjuh ruh ka DC jong ka West Karbi Anglong District bad ki heh Pulit.
Ha kane ka jingleit tur jong ki, ka la don ka jingïakren ha surok hapdeng jong ki bad ki bor District ka West Karbi Anglong.
Na ka liang ki nongïalam Shnong bad ki nongïalam Sengbhalang, ki la pynpaw ba kane ka jaka ba ka KAAC ka la buh ïa ka Khyrdop kadei kaba hap ha ka jaka jong ka Meghalaya bad pynpaw ruh ba ka Block I kadei kaba hap ha Meghalaya shuwa ka Notification jong ka snem 1951.
Ki la pynpaw hakhmat ki bor synshar ka West Karbi Anglong District ba ka jingbuh ka KAAC ïa kane ka Khyrdop lum khajna ka la ktah shibun ïa ki paidbah khamtam ïa ki nongrep.
Ki la pynpaw ruh ba kane ka jinglum khajna kam ktah tang ïa ki paid Khasi, hynrei ka ktah ruh ïa ki paid Karbi namar ba ki hap ban ïakhaïi pateng hapdeng ki Khasi bad ki Karbi ba shong ha katei ka thaiñ.
Shuh shuh, ki la pynpaw ba kine ki kynhun jaidbynriew kidei hi ki para riewlum ba la ïashong ïasah kum shipara wat ha kiwei de ki bynta jong ka jylla Meghalaya ruh.
Kumta ki la dawa na ka DC, ka Krishna Buruah ban bthah ïa ka KAAC ba kan weng noh ïa kane ka Khyrdop bad kumjuh ruh ban weng noh ïa ki Pulit kiba don ha katei ka jaka.
Hadien ka jingïatai kaba la neh slem bha, na ka liang ka DC, ka la kular ban phah weng noh ïa kane ka khyrdop bad kumjuh ruh ïa ka ktem Pulit na Khanduli khnang ban wanrah biang ïa ka jingïashong suk shongsaiñ ha katei ka jaka.
Na ka liang ki nongïalam Shnong bad ki Sengbhalang,ki la pdiang ïa kane ka jingkular ka DC bad ong ruh ba kin ap mynta katto katne sngi la kane ka kular kan long kam ne em.
Hynrei lada kam long kam kin sa ïakynduh biang.
Shillong, Ïaiong 24: Ki la tylli ki Autonomous District Councils (ADC) kiba don ha ka jylla da kawei ka sur ki la rai ban pyrshah ïa ka jingthmu ka sorkar pdeng ban pyntreikam ïa ka Uniform Civil Code (UCC) ha ka ri baroh kawei.
Na ka liang ki lai tylli ki ADC kiba don ha ka jylla ki la rai ban pass ïa kawei Resolution ban pynpaw ïa ka jingbym ïahap bad ka jingthmu ka sorkar pdeng.
Ïa kane ka rai la shim ha ka jingïalang jong ki Chief Executive Members (CEM) jong ki lai tylli ki ADC kiba don ha ka jylla kata ka Khasi Hills Autonomous District Council (KHADC), Jaiñtia Hills Autonomous District Council (JHADC) bad Garo Hills Autonomous District Council (GHADC) ïa kaba la pynlong ha Shillong ha ka sngi Nyngkong.
“Ngi la rai ban pass kawei ka Joint Resoultion ba kynhtup lang ïa baroh lai ki ADC bad kumjuh na ka liang kine ki ADC kiba don ha ka jylla kin mynjur nalor kane sa kawei pat ka Resolution kaba kin jynjur la ka jong ka jong," ong u CEM ka KHADC u Bah Titosstarwell Chyne haba kren sha ki lad pathai khubor.
U la ong ba da kane ka Resolution yn dawa na ka sorkar pdeng ba kan pynlait ïa ka jingpyntreikam ïa kane ka aiñ ha ki jaka ba hap hapoh ka jingpeit jingkhmih jong ki District Council.
“Lada pyntreikam ïa kane ka UCC kan don ka jingktah kaba jur ïa ka jingtreikam jong ki District Council bad ïa ki riti dustur bad ïa ki jaidbynriew hi baroh," u la ong.
“Ki bun bah ki jingktah bad ki jingïatyngkhuh lada pyntreikam ïa ka UCC namar ynda pyntreikam ïa kane ki aiñ baroh kiba la ju don kin ïap noh hynrei yn treikam salonsar tang da kawei ka aiñ ban pynkhreh na Delhi la ha kaba ïadei bad ka kyntiew kurim, ka rukom hiar pateng, ha ka niam ka rukom bad kiba bun bah, na kata ka daw kum ki riewlum ngi sngew ba ngin ym lah satia ban pdiang ïa kane," u la bynrap.
U la ong ba kumba ki lai tylli ki ADC ki la pas ïa ka Resolution ha kaba ïadei bad ka CAB ha kato ka por kan dei da kajuh ka rukom ruh ha kaba ïadei bad ka UCC.
“Ngi la pyllait ïa ki jaka ba hap hapoh ki jylli ki ADC na ka jingtreikam ka CAA bad ngi kwah ruh ba kan long kumjuh ïa kane ka sorkar UCC," u la ong.
U la ong ba na ka liang kine ki ADC kin sa lum ïa ka Dorbar kyrpang ban pass ïa kane ka Resolution ha kine ki khyndiat sngi ban wan.
Ha kawei pat ka liang u la ïathuh ruh ba ha kane ka jingïalang la ïatai ha kaba ïadei bad ka jingpan jingmut ka sorkar pdeng ha kaba ïadei bad ka jingthmu ban pynkylla thymmai ïa ka Sixth Schedule.
“Ngi ïohi ha ka jingtyrwa ban pynkylla la thmu ban bsut ïa ka kyntien unrepresented tribe ne ka jingthung MDC da na kiwei pat ki jaidbynriew bym dei Khasi ne garo ha ki ADC bad na ka liang jong ngi ngi la pyrshah jur ïa kane ka bynta," ong u Bah Titos.
U la ong ha kaba ïadei bad ka jingtyrwa ban wanrah da ki Village Council na baroh lai tylli ki konsil ki sngew ïahap ba dei ban wanrah da ka Village Development Council.
“Lada wanrah da ki Village Council kan don jingïatyngkhuh bad ki Dorbar Shnong bad ki rukom synshar tynrai jong ngi na kata ka daw ngi ai jingmut ba dei ban wanrah da ki Village Development Council bad ha ka jigilang ngi la ïathuh ruh ba ka KHADC ka la wanrah ïa ka Village Development Council Bill ha kaba ïadei bad kane," ula ong.
U la ong ba ha kaba ïadei bad kiwei pat ki jingtyrwa pynkylla na ka liang ka konsil kam don kano kano ka jingpyrshah.
Shuh shuh u la ong ba ha kane ka jingïalang la ïatai ha kaba ïadei bad ka jingai syrnot Scheduled Tribe da ka ophis ki Deputy Commissioner bad u la ong ba ha ka jingïalang la rai ban dawa na ka sorkar ba kadei ban pynphai biang noh ïa ka jingai synrot Scheduled Tribe sha ki District Council namar kane ka dei hapoh ka jylli treikam jong ki.
“Ngi la rai ruh ba ka ophis ki DC ba ki dei ban pan jingpynskhem shuwa na ki District Council haba ki thmu ban ai ïa kino kino ki Permanent Residential Certificate," u la ong.
New Delhi, Ïaiong 25 : U Carles Caudrat ba dei u coach ba pawnam ka Bengaluru uba la ïalam ruh ïa katei ka kynhun ban rah ïa ka nam lahduh ha ka Indian Super League, u la shah khring noh ha ka Bengal FC kum u head coach ha ka jingïasoi soskula kaba arsnem.
U Caudrat, 54 snem u la wan sha India kum u assistant coach jong ka Bengaluru FC ha ka snem 2016.
Dei ha ka por jong u, kata hapdeng ka snem 2016 bad 2018 ba ka Bengaluru FC ka la ïoh ban khur ïa ka nam lahduh ha ka Federation Cup ba tip ha kato ka por bad bud sa ka jingrah ïa ka nam lahduh jong ka Super Cup bad kylla long ruh ka kynjhun ba nyngkong na India ban poi sha ka final jong ka AFC Cup.
Nangta kadei ha u snem 2018 ba utei u coach na Spain u la shimti kum u head coach jong ka kynhun bad ïalam syndon ïa ka Bengaluru ban khur ïa ka nam lahduh ha ka samoi jong u 2018-2019.
Dei hapoh ka jingïalam jong u, ba ka BFC ka la kylla long ka kynhun kaba nyngkong ha ka history jong ka ISL ban khlieh duh ha ka league bad ruh ban khur ïa ka nam lahduh ha kajuh ka snem.
Ym tang katta, ha ka snem kaba bud, u Caudrat u la ïalam ruh ïa ka kynhun ban poi shaduh ka playoff.
Hapoh ka jingïalam jong u Caudrat, ka BFC ka la thaw ruh bun ki rekod.
Kawei na kine, kadei ka jingjop ban ban khlem shah rem kawei ruh ha ki 11 tylli ki jingïakhun kynthup ïa ki 6 tylli ki jingjop ba khlem sangeh, kaba kylla long ka rekod na bynta kano kano ka kynhun ha ka lympung Indian Super League.
Kum u head coach u la lah ruh ban ïalam ïa ka kynhun ban ym pat shah rem kawei ruh ha ki 17 tylli ki jingïakhun ha madan Sree Kanteerava Stadium, ka rekod kaba ym pat don ba lah mano mano ruh na ki kynhun ha ka ISL ha ka jingïakhun ha la iing.
Ka BFC ka la ïoh ruh ban buh nam ïa ka jingjop kaba donburom tam hapoh ka jingïalam jong u da kaba pynliem haduh 9-1 kol ïa ka Paro FC ha ka jingïakhun knieh rung sha ka AFC Cup ha u Rymphang 2020.
Utei u coach hadien ba u la mih noh na India ha ka snem 2020 -2021 u la leit ban pynïasoh noh bad ka club na Cypriot, ka Aris Limassol kum u assistant coach bad ïarap ïa katei ka kynhun ruh ban poi sha ka playoff hadien ba ka la shah kyntiew sha ka Cyprus first division.
Na ka liang ka East Bengal haba kren hadien ka jingpynskhem ïa u Caudrat kum u head coach, u Debabrata Mukherjee u la ong ba ki sngewkmen haduh katta katta ba ki ïoh ban khring ïa utei u coach uba la don bha ka jingtbit ha ka phutbol ha India bad kumta ki khmih lynti ba un lah ban ïarap ïa ka kynhun ba kan kiew ha katei ka lympung.
U ong ruh, “Ngi sngewburom haduh katta katta ïa u Stephen Constantine na ka bynta ka jingshakri jong u ïa ka club ha ki snem ba la dep.
"Katba u Caudrat pat da kaba pynpaw ïa ka jingkmen ba u ïoh ban pynïasoh bad ka East Bengal u la ong, “Nga dap da ka jingkmen kaba khraw ban shah thung kum u head coach ka kynhun na bynta arsnem.
Ka long kaba sngewtynnad ban don bynta bad ka kynhun kaba la don ïa ka history kaba jrong bha ha ka phutbol bad khur ruh shibun ki khusnam ha ka phutbol ha India.
".
