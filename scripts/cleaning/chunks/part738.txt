21 jong ka CoC katei ka lympung ialehkai.
Shuh shuh ruh, u nongkawang bol ka Lucknow Super Giants u Naveen-ul-Haq u lah shah dain kuna da mar shiteng (50%) na ka jingsiew kaba u khur na ka jingialehkai halor ka jingpynkhein ia ka CoC jong ka lympung ha ka jngiakhun pyrshah bad ka Royal Challengers Bangalore bad uba lah pdiang ruh ia ka jingshah pynrem ka jong u halor ka jingpynkhein ia ka Level 1 kaba hap hapoh ka Article 2.
21 jong ka IPL’s Code of Conduct.
Ka lympung ïalehkai Chief Minister District Level Under-12 Football Tournament 2023 ba la pynïaid da ka shlem ai jinghikai u District Sports Officer ka la sdang ha ka Sngi Ba-ar ha madan Polo.
Ha kane ka lympung ïalehkai kaba ar sngi la wan ïashim bynta da ki khatwei tylli ki block jong kane ka district kiba kynthup ïa ka Mawlai, Shella Bholaganj, Pynursla, Mawryngkneng, Mawkynrew, Mawpat, Khat-ar Shnong, Mawsynram, Mawphlang, Sohïong bad ka Mylliem Block.
Ha ki jingïakhun jong ki shynrang ha kane ka lympung, ka Mawryngkneng ka la jop haduh 4-0 kol ïa ka Mawphlang Block, ka Young Age Football (Nongmynsong) ka la pynliem noh ïa ka Rangdajied United School (Mylliem) da 5-4 kol.
Ka Mawlai ka la pynliem noh ïa ka Mawkynrew lyngba ka shi kol ba la thep da u Brayden Nongbet ha ka minit kaba 9.
Ka Sohïong ka la pynjem khnap ïa ka Pynursla haduh 10-0 kol.
Ka Khatar Shnong Block ka la pynliem noh ïa ka Mawpat Block da 2-1 kol.
Ka Mawsynram ka la shah rem da 4-0 kol ha ka Mawryngkneng bad ka Mawlai ka la pynliem biang sa ïa ka Shella da 2-0 kol.
Haba phai sha ka jingïakhun jong ki kynthei, ka Mawryngkneng Block ka la pynliem noh ïa ka Pynursla Block da 3-2 kol, ka Mawkynrew Block ka la shah rem noh ha ka Khatar Shnong Block da 3-1 kol bad ka Pay For Right (Mylliem Block) ka la pynliem noh ïa ka Sohïong Block da 3-0 kol.
Ïa kane ka lympung yn pynkut ha ka Sngi Balang da ka jingïadon lang u khlur ïalehkai phutbol ka Jylla u Redeem Tlang kum u kongsan.
Saw ngut ki rangïalehkai hapoh ka lama jong ka Muay Thai Association of Meghalaya kin mih na ka nongbah ban leit mihkhmat ïa ka ri India sha ka “Seniors Men & Women IFMA WORLD Championship Muaythai" ka ban long ha Bangkok, Thailand.
Kane ka la wan hadien ba kane ka kynhun ka la ïoh jingïarap na ka Sorkar Jylla na ka bynta katei ka lympung ka ban sdang naduh 4 haduh 13 tarik mynta u bnai.
Kine saw ngut ki kynthup ïa u Lapynshai Syiemlieh (Under-23) u ban shim bynta ha ka 48 kilo, katba ha ka Elite ki long u Pynnehbor Mylliemngap u ban shim bynta ha ka 48 kilo, Edilbert Ryngdongsngi u ban shim bynta ha ka 85 kilo bad u Skhemborlang Marweiñ u ban shim bynta ha ka 51 kilo.
U President jong kane ka synjuk, u Bah Anjelus Sun, haba ïakren bad ki nongthoh khubor u la pynpaw ïa ka jingkmen halor ka jubab kaba la ïoh da ka tnat ïalehkai jong ka Sorkar Jyla.
“Ngi sngewkmen ba ngi la ïoh ka jubab na ka Sorkar na ka bynta kane ka jingleit ïashim bynta.
Ha ka jingshisha ka jinglut na ka bynta kane ka jingleit ïashim bynta ka long T.
8.
42 lak, hynrei ngi la ïoh na ka tnat ïalehkai T.
5 lak.
"“Ngi khmih lynti ba ngin ïalehkai bha ha katei ka lympung namar kine ki rangïalehkai ki dei kiba la khur jingjop ha ka National Mauythai Championship kaba la long ha Madhya Pradesh myn ha u snem ba la lah bad dei na kane ka daw ba ki la shah jied ban mihkhmat ïa ka ri India sha katei ka lympung," u la bynrap.
Ïa kane ka kynhun yn ïalam da u President ka synjuk u Bah Anjelus Sun bad u Bah Pynsuklang Sumer ki ban long kum ki Referee bad Judges ha katei ka lympung.
Ka dei kaba shisha, ban iohsngew ba ki elekshon ba mynta ki iapher bad ki elekshon kiba 15 (khatsan) snem mynshuwa, ki rukom kanbas elekshon ki da pher bha ha ki sngi kiba mynta.
Ka jylla jong ngi kam ju pynjop ia ka BJP.
Baroh ngi ia tip shai kdar ba kine ki arngut ki MLA, ki jop ym namar ba ki don ha ka BJP.
Lada ym don ma ki, ka party ka la duh jait.
Tang namar ba ki paidbah kim ai jingkyrshan ba pura ia ka BJP, kam mut ba ka Sorkar Kmie ba la synshar da ka BJP ka lah ban iehnoh ia ka Jylla jong ngi, da kaba pynduh skhim bad ai tang ia ki Jylla ba la lam khmat da ka.
Hato ka ju pynduh mo ia ki skhim ba bun jait jong ka Sorkar Pdeng bad ba dei ban pyntrei kam da ki Sorkar Jylla, kum ka Jal Jeevan Mission, kaba iadei bad ka um bam um dih ka bakhuid ? Ka BJP kam don MLA na Garo, hynrei ka Sorkar Kmie lyngba ka Ministry jong ka Minority Affairs, ka bei pisa ia ka Purno Sangma Complex, ha kaba 90% (90 na ka 100) la pynlut da ka Sorkar Kmie.
Don ruh bun kiwei kiwei ki skhim bapher bapher jong ka Sorkar Pdeng ba dei ban pyntreikam da ka Sorkar Jylla, ha ka Jylla jongngi.
Ym don mano mano ruh, ba lah ban pynkhein ia kiba bun ki artikil ba la thoh shai ha ka Konstitushon ka Ri India.
Ka dei ka kamram jongbaroh ki sorkar jylla ha ka Ri, ban sumar ia ki nongshong shnong baroh, khlem da leh shiliang khmat, bad ki paidbah kim dei ban sngewthuh bakla.
Ki nia elekshon kiba bang bha ban sngap, don kiba rkhie bad thap kti ba sngewiohnong, don ki bym sngew iahap, ki rkhie sammut, don ruh kiba rkhie bad thap kti paralok hi.
Wat sheptieng, namar U Blei Un ym iehnoh ia ngi lano lano ruh.
Baroh ngi dei ban hun beit ia kaba U Blei U la buh beit buh ryntih.
Ym don da kiwei kiwei ki bor ba lah ban pynkylla.
Ha KI KITAB KI SALM 2:1- Balei ba ki jaid bynriew ki ia bitar lep, bad ki kynja bynriew ki iapyrkhat ia kaba thala.
2 : 2 – Ki syiem ka pyrthei ki iaieng, had ki nongsynshar ki iasylla lang, pyrshah ia U Trai, bad pyrshah ia uba la sleh jong u, ki ia ong, 2:3 – To ngin ia bthat noh ia ki jingkhum jong ki, bad ngin bred noh na ngi ia ki saikhum jong ki.
Baroh u bynriew u don hok ban rkhie.
Ngin ap beit ia ka por, kumba la thoh ha KI KITAB KI SALM 2 : 4 – Uta uba shong ha ki bneng un rkhie : U Trai Un rkhiebein ia ki.
2 : 10 – Namarkata te to long kiba stad, ko phi ki syiem : to long ba la hikai, phi ki nongbishar ka pyrthei.
2 : 11 – To shakri ia U Trai ha ka jingsheptieng, bad to ia kmen ha ki jingkhynnuih.
2 : 12 To doh ia u khun, ioh un bitar, bad ba phi iap duh noh ha ka lynti, naba ka jingbitar jong u kan sa meh kloi.
Suk kita baroh kiba shaniah ha U.
U Symbud Myntri Rangbah, Bah Prestone Tynsong, uba long ruh u National Vice-President ka NPP, u la kynthoh ba ka MLA skhim kaba shongdor T.
2.
5 klur ha ka shi snem ka dei beit tang na ka bynta kito kiba kyrshan ïa u kyrtong uba jop ha ka ilekshon bad ym ïa ki bym kyrshan.
Ki bym kyrshan ka mut kin hap ban shong tyrkhong na ka bynta san snem? Ki MLA ki ïoh ïa kane ka skhim man la u snem ban pyntrei ha ki konstitwensi jong ki bad ki da don ruh da ki kyndon kumno ban pynïaid ïa ki kam shakhmat hapoh kane ka skhim.
Na ka por sha ka por, ka la don ka jingdawa ba dei ban pynduh pyndam shi syndon ïa kane ka skhim namar ka ju wanrah ïa ka jingïapait ïapra ha shnong ha thaw lane ka jingbym ïasngewthuh jingmut hapdeng ki nongshong shnong lane ka jingbishni lane ka jingbym ïoh bynta lem jong ki bym dei ki nongkyrshan jong u MLA.
Ka long ka jingshisha ba u MLA un hap ban peit shwa bad ban pyndap pynbiang ïa ki briew kiba kyrshan ïa u.
Tangba kumno uno-uno u MLA un shu khap sah ki khmat baroh san snem sha kito ki bym kyrshan ïa u?Shisien ba la shah jied kum u MLA, la khmih lynti ba uta ne kata kin dei lang na ka bynta kiba kyrshan bad ki bym kyrshan.
Ynda la dep ka ilekshon, kata ka jingsngew seng ne kynhun ka jah noh bad hap ban ïalong biang kawei.
Uno-uno u MLA u bym peit lem ïa ki bym kyrshan ïa u, um pat biang satia ban long uta u nongïalam jong ka konstitwensi namar u dang pyrkhat khyllung khynnah bad ym kum u rangbah.
Ban leh khynnah ïa ka kam kaba khia bad kaba donburom ka long kam kai hi khait.
Ka jingmut jingpyrkhat bad ka jinglong ki dei ban ïar khnang ban lah ban pdiang bad ïarap lem wat ïa kito kiba khlem kyrshan ha ka por ilekshon.
Ban shu thew ïa ki briew tang namar ki khlem ai jingkyrshan ha ka ilekshon, ka dei ka kam jong ki khynnah bad ym jong ki rangbah.
Ki nongïalam kiba long rangbah ha ka pyrkhat ka pyrdaiñ, ka kren ka khana, bad ki kam ki jam, kim don por satia ban peit shiliang khmat ïano-ïano, hynrei ki pyrshang ban kner ïa la ki kti sha baroh.
Kumba ka long haduh mynta, ym don wat tang uwei ruh u MLA uba kwah ba ïa ka MLA skhim dei ban pynduh pyndam.
Kane ka dei ka skhim kaba u MLA u lah ban jied hi ïa ki nongïoh bynta bad un shu hap ai jingkheiñ sha ka shlem treikam jong u Block Development Officer (BDO).
Lyngba kane ka skhim, u MLA u lah ban sam tin sop ïing lane ki tiar ïalehkai lane ka song pisa lane ban shna ïa ki ïing dorbar lane ban ai ïa ki jingtem jingput sha ki samla lane ban ïarap ïa ki briew ba kin seng dukan bad kumta ter-ter.
Ki don ki MLA kiba pyndonkam ïa kane ka skhim ban sam bai dawai lane bai kot bai sla lane ka bai sumar sha ki paidbah.
Ka shong ha ka jingstad jong u MLA kumno u pyndonkam ïa ka T.
2.
5 klur shi snem da kaba bud ïa ki kyndon.
Bunsien ki ju mih ki nongshong shnong lane ki kynhun hashwa ka ilekshon ban pyllait paidbah ïa ki jingtip ba la lum lyngba ka RTI Act, 2005 halor ka jingpyntreikam ïa ka MLA skhim.
Don ki khep ba kita ki jingpynmih jingtip kiba ktah shisha ïa kito ki MLA haduh ba kin da duh jingkyrshan bad rem ha ka ilekshon.
Ki don pat kiba sngew artatien ïa ka jingpynmih ïa ki jingtip halor kane ka skhim hashwa ka ilekshon bad ki sngew ba ka dei tang ka buit ban kawang ïa u MLA.
Lada ka sorkar ka pynduh ïa kane ka skhim, ngi tharai ba kata ka sorkar kan sa khyllem noh tang hapoh katto katne sngi.
Ki MLA ki sngewthuh ba ki jingdawa na ki nongshong shnong ha ki konstitwensi, wat tang na ki nongkyrshan lajong ruh, ki bun shaba palat.
Ban pyndap ïa kita ki jingdawa, donkam ïa ka pisa bad kane ka skhim ka long kawei na ki tyllong bah kaba ïarap ïa ki MLA ban sam jingïarap.
Lada kam don sa kane ka skhim, ngi sngewthuh ba kan eh shibun ïa ki MLA ban ïarap ïano-ïano namar yn ym lah ban leh eiei tang na ki skhim surok ne umbam umdih ne bording bad kiwei.
Kiba bun ki khmih lynti ïa ki skhim shimet bad ban pyndap ïa kata, ka MLA skhim ka dei ka nongïarap ka bakongsan.
Hynrei ha kiba bun ki khep, ki MLA ki ju ai beit tang ïa ki nongkyrshan lajong, kumba la kren da u Bah Prestone.
Kaei kaba bakla ka long ba kane ka skhim ka la pynpait pynpra ïa ki shnong ki thaw – hapdeng kiba ïoh skhim bad ki bym ïoh.
Kane ka skhim ka ju ïarap ïa ki MLA ba kin wan phai biang sha ka bor lane ban shah rem.
Kane ka skhim ka ailad palat ïa ki MLA ba kin pynïapher ïa ki nongshong shnong jong ka konstitwensi ha kaba ki bym dei ki nongkyrshan, kim ïoh eiei wat lada ka pisa kam dei satia kaba sei na ka pla shimet jong u MLA, hynrei na ka sorkar kaba dei ruh ka pisa paidbah.
La donkam ïa ka sorkar ba kan phah beit bniah ïa ka rukom pyntreikam ïa kane ka skhim lane ban pynlong ïa ka ‘Audit’ bad ban pynpaw paidbah la ka la ai jingmyntoi shisha ne em ïa ki nongshong shnong khnang ba ngin sngewthuh la ka la dei ne em ka por ban ïa dawa ban pynduh noh ïa kane ka skhim pynpait.
Ka White House jong ka United States, ha ka Sngi Nyngkong ka la pynbna ba naduh ka 11 tarik jong une u bnai Jymmang, yn pynkut noh ia ka jingdonkam ban phah ai tika ia ki nongleit nongwan sha United States bad kumjuh ruh ia ki nongtrei sorkar hapoh ka ri.
La ong ba da ki Million ngut ki paidbah nongshong shnong jong ka United States, ki la shu lut ei tang ha ka khlam Covid-19.
Hynrei ka White House ha kane ka kynti ka la pyntip ba namar ka jinglong jingman jong ka khlam Covid-19 ka la biang mynta, kumta ruh ka US kan ym phah ai tika shuh ia kito kiba leit rung sha US hadien jong katei ka 11 tarik.
Ka White House ka la pyntip ruh ba katkum ka kaiphod ba la ioh na ka World Health Organization (WHO), ka jingdon kiba khlad na ka khlam Covid-19 ka la hiar haduh 95% bad kumjuh ruh ka jingthiah pang bad jingïoh kem pang ki briew ha kylleng ka pyrthei ka la hiar sha ka 91% naduh u snem ba la leit.
Shuh shuh ruh ka White House ka la ong ba ka jinglah jong ka sorkar bad ki bor pyniaid jong ki ri bapher ha kylleng ka pyrthei, ban ai tika ia ki paidbah nongshong shnong, ka la iarap shisha bad ka la pyllait im ruh ia ki million kiba bun ki mynsiem briew na ka khlam Covid.
Katkum ki khubor la ong ba ka jingther ‘namding naphang jong ka Russia ha ki bynta bapher bapher jong ka Ukraine, ka la shim ia ka jingim jong 34 ngut ki nongshong shnong ka Ukraine ha ka phang pdeng jong ka Dnipropetrovsk kiba kynthup ia ki khyllung-khynnah.
Kane ka long hadien ka jingthombor ba rad bah jong ka Russia ha ka taiew ba la lah, bad kine ki jingthombor jong ka Russia ha kane ka por ki long ruh hadien ba ka Russia ka la sdang ban kham pyn jaijai ia ka jingleit hiar thma kaba jur sha Ukraine naduh ba ka la dep hiar thma dusmon ha ki bnai tlang bad kaba la pynjot bad pynjulor ia ki shlem treikam bapher jong ka Ukraine ha baroh shi tlang.
La ong ba ka jingleit hap bad jingbthei u ‘namding ba la siat da ka Russia hapoh ka distrik Pavlograd ha katei ka sngi, ka la shim ia ka jingim jong 34 ngut ki paidbah nongshong shnong katei ka thaiñ kynthup lang ia ki khynnah rit kiba la ngat ha katei ka jingjia.
Napdeng jong kitei ki 34 ngut, 5 ngut ki dei ki khynnah, kynthup ia kawei ka khynnah kaba 8 snem ka rta bad kaba dang rit tam napdeng kitei ki khynnah ba khlad baroh.
Shuh shuh ka Ukraine ka la iathuh ba ka Russia ka la ther ia kitei ki ‘namding ha ka por kumba 2:30 jong ka kylla step Sngi Ba-ar, bad katei ka jingjia ka long ruh hadien ba watla ka Ukraine ka la ioh ban siat pynbthei ia 15 tylli napdeng ki 18 tylli ki ‘namding ba la siat da ka Russia sha Ukraine.
Kumjuh ruh na ka liang ka tnat iada jong ka Russia, ka la pyntip ba ka la ioh ban ther ‘namding sha ki thaiñ ba don ki jaka treikam jong ki shipai ka Ukraine ha katei ka step.
Ki bor pyniaid ka Ukraine ha ka Sngi Nyngkong ruh ki la pyntip ba ka Russia ka la ther ‘namding sha ki bynta jong ka Kherson, ha kaba 3 ngut ki la mynsaw bad iwei ba khlad hapoh jong ki 24 kynta ba la leit.
La ong ba ka jingiakhun hapdeng ka Russia bad Ukraine ka la poi sha ki bynta phang pdeng jong ka Donbas bad ka jingiakhun ka jur ruh khamtam hapoh ka nongbah Bakhmut.
Hana kiba bun na ki lad pynmih bor ding jong ka jylla ka jong ngi ki lah sangeh treikam na ka daw jong kane ka jingrang tyrkhong jong ka suinbneng, kaba la neh mynta la bun bun bnai.
Hana nginnym pat lah lait na kane ka ‘load shedding’ ne ka jinghap ban pynlip kyrpang kabashipor ia ka bor ding iliktrik katba kane ka jingrang tyrkhong jong ka suinbneng kam pat kut.
Ka ‘load shedding’ kan sa kut tat ynda la thikna bha shwa ka lyiur.
Ia mynta ngin nym pat lait na kawei ba la duna than eh ka jingdon jong ka um ha man la ki den um, kiba la tei kyrpang na ka bynta ka jingpynmih ia ka bor ding iliktrik ne ka ‘hydel -power’ ne ka ‘electricity’.
Kumba ka long mynta ka Myntdu-Leshka Hydro Electric Project (MLHEP) kam lah shuh ban pynmih ia ka bording na ka daw jong ka jingduna than eh ka jingdon jong ka um kaba ha ka den um ka jong ka.
Wat ka jingdon jong ka um ha ka den um Umiam ruh ka lah nang hiar nang hiar bad kan sa nanghiar lada ym hap noh kloi u slap, u ban neh ruh kham katto katne por.
Ka den um Umiam ka lah palat ia ka 50 snem bad ym slem ba kan sa kynjoh syndon sha ka 60snem.
Te kumta ym artatien ba katei ka den um Umiam ne ka ‘UmiamReservoir’ ka lah jyndong na kaba mynnyngkong ka sngi.
Ka la nang jyndong noh ym tang da ka jingiai wan tyllep, kaba da ki phew phew snem, ka jong ki maw, ki shyiap bad ka khyndew ne ka ktieh hynrei da kat kiei kiei baroh kiba ka Sor Shillong lem bad ki khap Sor kiba don shatei bad Shatei lam Sepngi ki ia kyntait ban pynpoi kyrpang ia ki sha ka ‘Designated Land Fill’ ia kaba ngi ia tip baroh kum ka ‘Marten’.
Man la snem, kata, man la ka lyiur ki um saw jong ka Wah Umkhrah bad ka Umshyrpi ki leit kit ki leit rong kyrpang, kat ban leit bynshet kyrpang ruh de ia kita kiei kiei baroh ha ka bapli ka den um Umiam.
Ka bapli ka den Um Umiam ruh ka hap ban pdiang ia kitei kiei kiei baroh wei ba kam don lad da kumwei pat.
Kaba kham bun na ki ka ngam noh suki pa suki shathie sha ka trai ka jong ka.
Ki dei kita kiei kiei kiba ngam shathei shapoh jong ka kiba pynjyndong noh ia ka jingjylliew ka jong ka.
Ym tang ba kane kaei kaei ka pynjyndong noh ia ka jingjylliew ka jong ka hynei ka da khate noh ruh ia ka jinglah ka jong ka ban kynshew kyrpang ia ka um.
Ngim dei ban klet noh ruh ia ka kyrta ka jong katei ka den um Umiam.
Ka bapli ka la noh tymmen.
Namar ka jinglong tymmen ba ki shyieng ki shruh ki jong ka kimlait na ka jingshroin noh.
Ki dohksah ki jong ka ruh kim lait na ka jingswai bad ka jingtlot noh ka bor ka jong ki.
Kaba katno tam ynda haba iai lynsher tyngeh ia ka, mied la bad sngi, da ki ‘over loading trucks’ ne ki trok kiba kit ia ka jingkhia kaba palat ia kaba ki dei ia ki ba kin kit.
Te sa katno snem mo ka bapli, kaba lah dei ban shongthait noh na la ka kam, kan dang hap ban shah shitom lane kyrda shitom sa ia kat kane ka jingiai lynsher tyngeh ki ‘overloading trucks’ ne ki trok kit palat ia kaba ka dei ia ki ba kin kit? Ynda haba poi ban iakren ia kane ka phang ba ki bapli kiba shong kiba sah bad kiba rep riang sharum jong ka ‘Umiam Reservoir’ kim lah khlem da kyrmen ba katei ka ‘Main Dam’ jong ka ‘Umiam Reservoir’ kan nym twa kynsan bum.
Ngi la iohsngew na ka syntur jong kane ka Sorkar MDA 2.
0, nalor kiwei kiwei, wat ia ka jingthmu ka jong ka ban tei thymmai biang noh ia uta u ‘Central Dome’ ne u ‘tnum pyllun uba ha mar pdeng’ jong katai ka Ing DorbarThawain jong ka jylla, kaba thymmai,kaba hangtai ha Mawdiangdiang, New Shillong Township.
Pynban haduh mynta mynne ngim pat iohsngew ei ei ruh em na kane ka Sorkar MDA 2.
0 ia ka jingpynneh ka jingpynsah kaba kyrpang ne ka jingiada kaba kyrpang ia katei ka den um ne ka ‘Main Dam’ jong katei ka’Umiam Reservoir’.
Ngim pat iohsngew ei ei ruh em wat shaphang kata ka surok kaba thymmai kaba lem bad ka jingkieng kabathymmai da kaba yn lah ban iaid lait ne kyiar noh shi syndon ia katei ka jingkieng kaba don halor jong katei ka den um kaba la synjor lane halor jong katei ka ‘Main Dam’ kaba la synjor jong katei ka ‘Umiam Reservoir’.
Te da kumno bad tat lano nginlah ban kyiar noh shisyndon ia katei ka den um ne ngin hap ban ap tat haduh ba kan da paithi phlak bad twa syndon bum?La ngi la iohsngew shaphang kata ka jingleit wad jaka kaba kyrpang, kaba na ka bynta kata ka ‘Green Field Airport’ kaba kyrpang, kaba namar kita ki jingeh bad ki jingduna ki jong katei ka ‘Umroi Airport’ pynban haduh mynta haka ba iadei bad ka ‘Solid Waste Disposal’ lane ka ‘Marten’ lane ka ‘Land Fill’ kaba thymmai ngim pat iohsngew ei ei ruh em.
Ka long ruh kumta kumjuh ha kaba iadei bad ka ‘Western Shillong Bye-Pass’, kaba dei kawei na ki lad ki lynti ym tang ban iarap kyiar noh bakna katei ka jingkieng kaba halor jong kaei ka den um ne ka ‘main dam’ jong ka ‘Umiam Reservior’ hynrei ka ban iarap pynduna ia kane ka jingdheng kali kaba ha Sor Shillong, kata, da kaba iarap ban kyiar kyrpang noh ruh war na kaba hap ban da iaid lyngba ia ka phang shatei lam sepngi jong jong kane ka Sor Shillong.
Ka ‘Western Shillong Bye – Pass’ ka dei ka lad da kaba yn kyiar kyrpang noh ia ka Mawlai, ia ka Lum Diengjri junction, ia ka Rhino Museum junction, ia ka jingkieng Umshyrpi bad ter ter tad haduh ha 7 Mer, Upper Shillong.
Te hato dang donkam ban dang iaibatai bnai kaei kata ka ‘Western Shilong Bye-Pass’ ? Ha shwa ban ia kutnoh ba kitei ki dei ki kato ki katne kiei kiei kiba ngi lem bad kane ka Sorkar MDA 2.
0 ka jong ngi ngim dei da lei lei ruh ban klet kumba ngim dei ruh ban iaibuhteng ia kaba ngim dei ban ia buhteng.
Katkum ka khubor na ka tnat iada jong ka Britain, la ong ba ki shipai jong ka Russia ki la shah pynshitom bad shah set ha ki jaka set byndi ba syrtok namar ka jingkyntait ban leit iakhun sha madan thma pyrshah ia ki shipai ka Ukraine.
Kumta la ong ba ia kito ki shipai ki bym treh ban leit iakhun sha madan thma, ki bor pyniaid ka Russia ki bret ia kitei ki shipai hapoh jong ki thliew ba la tih khnang ban set along ia kiba leh pyrshah ia ka aiñ bad ia kitei ki thliew byndi la khot ki ‘Zindans’.
Namarkata la ong ba ka tnat iada jong ka Britain ka la ioh jingtip ba ka Russia ka la pyndonkam ia kitei ki thliew ban set along ia ki shipai jongka hi, namar ka jingbym treh jongki ban leit iakhun thma sha Ukraine.
Ia kitei ki thliew la ker sawdong pat da ki nar lane ki ‘Grille’.
Ha ki khyndiat bnai ba la leit, la ioh jingtip ba ki heh shipai ka Russia ki la sdang ban ai jingpynshitom pyrshah ia kitei ki shipai ki bym treh ban leit iakhun thma, da kaba set shuwa ia ki hapoh kitei ki thliew byndi ‘Zindans’.
Kumta la ong ba kane ka long kawei na ki jingleh beaiñ jong ka Russia wat ia la ki jong ki shipai, nalor jong ka jingleit hiar thma ba khlem sangeh jongka pyrshah ia ka Ukraine.
Ki ‘Zindans’ ki long ka rukom pynshitom bad rukom set along ba ju leh ha ki por hyndai.
La bna ruh ba ia ki Zindans la ju pyntreikam ruh ha ki bynta jong ka phang pdeng ka dew bah Asia ha kitei ki 20 century ba la leit.
Ka seng Congress, ha ki mat pyntreikam jong ka na ka bynta ka ilekshon Assembly ha Karnataka, ka la ong ba kan sa khang ïa ki seng kum ka Bajrang Dal bad PFI kiba ju pynsaphriang ïa ki khubor jong ka jingïashun hapdeng ki jait bynriew.
“Ka seng Congress ka la rai ban weng ïa ki jingeh bad shim ïa  ka rai ban leh ei ei pyrshah ïa ki briew ne ïa ki seng kiba ju pynsaphriang ïa ki khubor jong ka jingïabuhshun hapdeng ki kynhun jaitbynriew ne ha ki niam.
Ngi ngeit ha ka aiñ bad ha ka Riti synshar ha kaba la ong ba ym dei ban pynkheiñ da ki briew ne ki seng kumba leh ka Bajrang Dal, PFI ne kiwei pat kiba ju ïaleh ban wanrah bad pynsaphriang ïa ki khubor jong ka jingïashun hapdeng ki kynhun kiba khraw bad kiba rit paid.
Ngin sa pynshitom da kaba tyngeh naba katkum ka aiñ la kynthup lang ha ka ban khang ïa kum kine ki jait seng,"  la ong ka mat treikam jong ka seng.
Ha kaba ïadei bad kane, la ong ba ka sorkar kmie ka la dep ban khang ïa ka seng PFI.
Ka thong kaba mynta ka long ban bteng ïa ka kam.
Ka seng Congress ka la kular ruh ban weng noh ïa baroh ki aiñ ki bym ai jingmyntoi bad kumjuh kiba long pyrshah ïa ki aiñ jong ki briew ïa kiba la pdiang da ka sorkar BJP ha ka jylla hapoh shi snem lada ka wan ha ka bor synshar.
Ka la kular shuh shuh ruh da kaba ong ba kan sa ai pisa kaba T.
2,000 klur na ka bynta ban pynthymmai ïa baroh ki rukom pyntreikam ha ki ïingbishar kiba don hapoh ka jylla.
Ka seng Congress ka la pynbna ruh ba kan sa pynmih ïa ka skulbah halor ka jingwad bniah ha Kanakapura, ki Special Fast Track Courts na ka bynta ban bishar bniah halor ki jingjia ba ïadei bad ki kam thombor jong ki lehnoh bad ki jingjia kiba kham shyrkhei kum ka jingleh beijot, ka jingthombor ïa ki kynthei da kaba theh acid bad kiwei pat.
Ban bynrap shuh shuh halor kane, la ong ba ka seng Congress ka la kular ban thaw ïa ki rukom pyntreikam na ka bynta ban pyrkhing bad tehlakam ïa ki On-line Loan apps, hapoh ki 100 sngi lada ka wan ha ka bor synshar.
Ki bor sorkar jong ka jylla Manipur ha ka 1 tarik mynta u bnai ki la pyntip ba 2 ngut ki dkhot jong ka seng kieng atiar Kangleipak Communist Party – People’s War Group KCP (PWG) ki la wan ban pyndemwait noh ïalade hakhmat ki bor pahara jong ka jylla.
Ha katei ka sngi, kitei ki ehrang ki la wan ban aiti ruh ïa kawei ka.
22 pistol, kawei ka.
22 pistol magazine, 10 tylli ki kuli.
22 bad 2 tylli ki bom ‘hang grenade’.
Kat kum ka jingpyllait kyrwoh jong ka tnat shipai Assam Rifles la ïathuh kitei ki 2 ngut ki dkhot ka KCP-PWG ki la wan ban pyndemwait noh ïalade hadien ba ki shipai ka Somsai Battalion hapoh ka jingkhmih jong ka shlem treikam jong u Inspector General of Assam Rifles (South) ki la lah ban shim ïa ki lad ki lynti ban ïasyllok bad pynkohnguh ïa ki ban wan pyndemwait noh ïalade.
Ha ka jingïalang pyndemwait la wan ban ïashim bynta bad don lang ruh da ki bor pulit jong ka jylla.
Ïa ka jingïalang pyndemwait la pynlong ha ka sngi U Blei ba la dep ha ka shnong Somsai, Ukhrul District.
Kum ban shu ïathuh hangne, dang ha ka 21 tarik jong u bnai Ïaïong ki la don haduh 36 ngut ki dkhot jong ka seng kieng atiar Chin-Kuki Liberation Army (CKLA) bad uwei u dkhot jong ka People’s Revolutionary Party of Kangleipak (PREPAK-Pro) kiba la wan ban pyndemwait noh ïalade ha ka jingïalang pyndemwait kaba la pynlong ha Manipur Rifles Banquet Hall, Imphal ha kaba u Myntri Rangbah ka jylla – N Biren Singh u la wan ban ïashim bynta kum u kongsan.
Ka kynhun National Investigation Agency (NIA) ka la pynlong ïa ka jingleit khynra sha kiba bun ki jaka kiba don ha ka thaiñ Kashmir hynnin ka step ha kaba ïadei bad ka jingdon jong ka jingjia thong pisa halor ki kam pyntriem jong ki lehnoh bad kem ruh ïa uwei u briew na ka bynta ban pynlong ïa ka jingtohkit, la ïathuh ki heh jong ka kynhun.
Ïa ka jingleit  khynra la pynlong sha kiba bun ki shnong kiba don ha ka thaiñ Srinagar, Awantipora, Pulwama, Kulgam bad Anantnag.
Uwei u briew u la shahkem na ka bynta ban tohkit da ka kynhun National Investigation Agency (NIA) na ka thaiñ Sozeith jong ka Srinagar, la ïathuh ki heh jong ka kynhun.
Ïa une u briew uba la shahkem la tip kyrteng kum u Ishaq Ahmad Bhat.
“Ka kynhun NIA ka la wan mynstep hapdeng ka por 5.
30 bad 6.
00 baje.
Ki la kylli jingkylli na u Ishaq bad rah ïa u ha ryngkat ka Mobile Phone jong u.
Une u la trei kum u nongbylla," la ong u Mohammad Ramzan Bhat, uba dei u kpa jong une u ba la shah suba donkti bad ki lehnoh.
“Ngim shym donkti ei ei bad ki lehnoh ne don bynta ha ka jingïakawang maw," u la bynrap.
U Bilal Bhat, uba dei u hynmen jong une uba la shahkem, u la ong ba u Ishaq u dei u briew u bym don jingnang jingstad bad u la trei kum u nongpyndait ïit.
Ar ngut ki nong Pakistan, ïa kiba la shah suba ba ki dei kiba la donkti ha ka kam khaïi drok, ki la shah siat ïap ha ki shipai ka tnat Border Security Force (BSF) ha ki bynta jong ka India-Pakistan International Border kaba don ha Rajasthan, la ïathuh ka tyllong khubor hynnin ka sngi.
Kane ka jingjia ka la jia ha ka miet jong ka lah sngi U Blei ha ki bynta ba shakhmat jong ka Barmer, ki la ong.
Kumba 3 kilo u drok la ïoh ban kurup na katei ka jaka, ki la bynrap.
Ka Rajasthan ka la ïasam ïa u pud u sam lajan 1,036-km-ha khappud bad ka Pakistan ha ki bynta ba shaphang Sepngi jong ka ri.
Ka dkhot ka National Commission for Women (NCW) napoh ka Jylla, Kong Delina Khongdup ka la leit sha Rajasthan ban khmih bniah bad buddien halor ka jingkhlad ba kynsan jong kawei ka samla pule kaba dang 19 snem ka rta ha katei ka Jylla ha ka janmiet jong ka 27 tarik u Ïaïong mynta u snem.
Ïa kane la ïathuh da ka Coordinator ka Meghalaya State Commission for Women (MSCW), Kong A.
Sohtun.
“Ngi la ïakren bad ka NCW lyngba i dkhot jong ka, Kong Delina Khongdup haba ïadei bad katei ka jingjia.
Mynta i la don ha Rajasthan ban buddien ïa kane," la ong ka Kong Sohtun.
Ka la ong ruh ba ha ka Sngi Balang, ki dkhot ka MSCW ba kynthup ïa ka Member Secretary kin sa leit mih sha ïingsah jong katei ka samla kaba ha Ri-Bhoi bad hadien kane yn sa lah ban batai kham bniah halor ka rai kaba ka Commission kan sa shim.
“Ngin sa ïakynduh ruh ïa ki pulit ban buddien halor ki sienjam kiba ki la shim na ka liang jong ki," ka la ong.
Na ka liang ka MSCW lyngba ka Member Secretary, Kong V.
H.
Blah ka la phah ruh ïa ka kyrwoh sngewlem sha ka ïing ka sem jong katei ka samla.
Ha kajuh ka por, ka kyrwoh ka ong ruh ba ka tnad kan leh katba lah ha la ka bor ban pyntikna ïa ka jingtohkit kaba biang halor katei ka jingjia bad ban pynïoh kloi ïa ka hok.
Ïa katei ka samla la tip kyrteng kum ka Walinda Binong bad ka dei ka khun jong u Bah Rubi Binong bad ka Kong Kobita Syiem na ka shnong Nongagang Marngar ha Ri-Bhoi District.
Katei ka samla ka dei ruh kaba pule ha ka School Design, Mody University kaba don ha ka shnong Lakshammgarh, Sikar jong ka Jylla Rajasthan.
La kynnoh ba ki bor pynïaid jong katei ka skulbah ki la kam ba katei ka samla ka la dih bih bad phasi ïalade hapoh ka kamra sah jong ka ha katei ka skulbah.
Na ka liang ka ïing ka sem jong katei ka samla, ki la dawa jur na ka Sorkar India, ka Sorkar Jylla bad ruh na ka Sorkar Rajasthan ba ki dei ban shimkhia halor katei ka jingjia ba sngewsih da kaba pynlong ïa ka jingtohkit kaba bniah ban ïoh ïa ka jingbishar kaba hok wat lada dei ban phah tohkit da ka Central Bureau of Investigation (CBI).
U Myntri Rangbah ka jylla, u Conrad K Sangma, ha ka Sngi Ba-ar u la pyntip ba ka Meghalaya ka la lah ban ïakhun ïa kawei na ki jingeh kaba la ktah bha ïa ka kamai kajih ka jylla, ha kaba shen kan sa sdang ka jingtih dewïong da ka jingstad saian hadien ba ka Sorkar India ka la ai jingmynjur ïa ka ‘mining lease’ jong ki saw ngut ki nongtih par.
“Shisien ba ngi la dep ïa ka jingtian bishar paidbah (public hearing), ka jingai jingbit ka tnat Khlaw, bad ka jingmynjur ïa ka mining plan kiba mynta ki dei sa tang ka rukom pynïaid kam, kaba ka jingmynjur halor kine ïa kaba yn sa pyndep ha ki 30 bad 45 sngi ban wan.
Kumta yn sa lah ban ïaid shakhmat bad ka kam tih dewïong katkum ka juk stad saian," la ong u Conrad haba kren sha ki lad pathai khubor ha ka Sngi Ba-ar.
Shuh shuh u Myntri Rangbah u la ong, “Nga sngew kmen ban pyntip sha phi ba shitaïew lane 10 sngi mynshwa, ka Sorkar India ka la dep ban ai ka jingmynjur ïa ka mining lease jong ki 4 ngut ki nongtih par.
Namar kata, ngi la lah ban jop ïa ka jingeh kaba khraw duh ba ngi la ïatakhuh ha ka ban lah tih dewïong da ka jingstad saian bad katkum ka aiñ ha Jylla".
U Myntri Rangbah u la pyntip ruh ïa kane hadien ka jingshong jingïalang ba u la lum bad ki heh jong ka Central Mine Planning & Design Institute Limited (CMPDI) lem bad ka tnat Forest bad Mining ka Jylla ha ka sngi Ba-ar.
U Myntri Rangbah u la ong, “Hooid, ka jingpyntreikam kan dei da ki nongtih par ki ban pyndonkam ïa ki kor ki bor ba donkam katkum ka mining plan, hynrei ka mat jong nga hangne ka long ba ka khyllipmat ba la ai ïa ka lease, kane ka dei ka sienjam ba kongsan namar hadien kata, kumba nga ong, ngi la jam ïa u mawjam ba eh duh bad mynta ngi la don ha ka lynti ban ïohi ïa ka jingsdang tih biang ïa u dewïong ha Jylla".
Haba kylli, u Myntri Rangbah u la ong ba mynta ka lynti kala shai ba shano ka Jylla kan poi bad bynrap ba “La kumno kumno ruh ngin sa ïohi ïa ka jingsdang tih dewïong da ka lynti ka aiñ.
"“Mynta nangne shakhmat ngin hap ban pyntikna ba ngin nang pynjanai ïa ka jingtreikam halor ki kyndon ba la buh, ngin nang pynjanai, ngin nang pyniar, ngin nang ai bun ki licence bad mining lease sha ki briew khnang ba ngin ïohi biang sa shisien ïa ka jingkiew ha ka kam tih marpoh khyndew kumba la long shuwa ka jingkhang jong ka NGT," u la bynrap.
Ha kajuh ka por, u Myntri Rangbah bad kiwei ki Myntri jong ka Sorkar MDA kin sa shah pynkup burom ha ki nongtih par ha Nongstoin mynta ka taiew.
“Ki nongtih par kiba ïoh ïa ki mining lease ki la khot ïa ngi sha ka jingïalang ha kaba ki kwah ban pynkup burom ïa nga bad ïa kiwei ki Myntri jong ka Sorkar kum ka dak ban pyni ïa ka jingsngewnguh ïa ka jingshimkhia jong ka Sorkar ban pyntikna ha ka ban poi haduh une u pud," la ong u Conrad.
Ha ka sngi Saitjaiñ kaba la dep la ïathuh ba ki la don katto katne ngut ki nongtrei jong kawei ka lad pathai khubor na ka thaiñ Silchar, Cachar district, Assam kiba la shah thombor ha kawei ka kynhun runar katba ki dang don ha lynti ban leit phai sha la ïing hadien ba la kut ki kynta trei kam.
Kat kum ki jingïoh lum jingtip la ïathuh ba katei ka jingjia ka la jia ha ka miet jong ka Sngi Saitjaiñ kaba la dep.
Ha katei ka jingjia, la ïathuh ba ki runar ki la donkti ban tuh ruh ïa ka mobile bad kiwei kiwei ki jingdon jingem jong uwei na ki nongtrei lad pathai khubor.
Hadien ka jingïoh ïa ka jingujor, na ka liang ki bor pulit ki la pynrung da ka FIR bad ïoh ruh ban kem ïa ki 4 ngut ki runar kiba donkti ha katei ka kam beaiñ.
Ki 4 ngut ki runar kiba la shah kem ki kynthup ïa u Pritam Sutradhar (21 snem ka rta), Rupak Sutradhar (23), Akash Roy (19), bad u Jeet Bhattacharjee (22) – kiba dei baroh ki nongshong shnong ka thaiñ Silchar.
Na ka liang ki bor pulit ki la pyntip ba ki la shim ïa ki lad ki lynti ba kyrpang ban pynlong ïa ka jingtohkit pyrshah ïa kitei ki runar.
Ka jingmih bun tylli ki rynsan pathai khubor kiba ym ithuh ithaw shuh, kiba pyni ruh ïa ki khubor ilekshon ha ka ilekshon MLA kaba la dep bad ha kane ka ilekshon kaba dang sah ha Sohïong konstitwensi, ka la wanrah shibun ki jingdkoh ha ka rukom pathai ïa ki khubor sha ki paidbah, khamtam namarba ki paidbah kim lah shuh ban ithuh kino ki lad pathai khubor kiba dei shisha bad kiba la ïoh jingithuh katkum ki kyndon aiñ ban pyni ïa ki khubor.
Kumta na ka liang ki bor pynïaid ilekshon ha kane ka Jylla ki la ong ba kino-kino kiba pyni ïa ki khubor kiba long kum ka jingpynkheiñ ïa ki kyndon pyrkhing ilekshon lane Model Code of Conduct, kin ngat ha ka jingshah ujor.
Ynda la ujor, yn sa bishar ïa kita ki khubor kiba ki pynmih, hashwa ban leh ïa kaba donkam katkum ki kyndon jong ka aiñ.
Ïa kane la ïathuh da u Chief Electoral Officer (CEO) ka Jylla u Bah F.
R Kharkongor haba ïakren bad ki lad pathai khubor, ha kaba u la batai ruh ïa ka jingthaw ïa ka Media Certification Monitoring Committee (MCMC) ban peitngor ïa ki khubor kiba pathai haba ïadei bad ka ilekshon naduh ka jingïalap ilekshon bad kiwei kiwei ki jingpynkheiñ ïa ki kyndon pynïaid ilekshon.
Lah ban kdew hangne, ba ki la mih bun tylli ki YouTube channel shimet kiba leh kum ki nongpathai khubor, kiba ju batai bad pyllait khubor ha ki youtube jong ki katba ki sngewbit khlem da tip bad bud ïa ki kyndon.
Ha ka jingshisha, ki kyndon pynïaid ilekshon ki ju pyrkhing bha ïa ki lad pathai khubor, bad ym lah ban shu leh pathar haba ïadei bad ka rukom pathai ïa ki khubor ha ka por ilekshon, la ka dei ki bynta kiba ktah ïa ka jingsngewpher jaitbynriew bad kiba lah ban wanrah ka jingïashun bad umsnam ha ka imlang ka sahlang bad ka Jylla.
Ïa ki lad pathai khubor la ju mana ban nym pathai shuh ïa ki khubor ïalap ilekshon hadien ba la kut ka por ïalap ilekshon, hynrei sha social media bad youtube channel jong ki riewshimet, ki don beit kiba pathai.
U Bah Kharkongor u la ong ba kiba pathai khubor khlem nongrim halor ka ilekshon, kaba long ka jingpynkheiñ ïa ki kyndon pynïaid ilekshon, kin shah ujor bad ka bynta kaba nyngkong ban peit ïa ka jingujor ka dei Committee kaba khlieh da u District Election Officer.
U CEO u la ong ba hadien ba la ïoh ïa ka jingujor, ka Media Certification Monitor Committee kan khmih bniah ïa kita ki rukom pathai khubor naduh ki jingbatai jong ki.
bad haba la lap ba ka don ka jingpynkheiñ kyndon, kaba nyngkong kaba dei ban leh ka long ban phah jingthoh ban pan jingpynshai lane ‘showcause notice.
’Haba ïadei bad ka rukom ïalap ilekshon ki kyrtong bad ki seng saiñ pyrthei, na ka liang u CEO u la ong ba ha ka jingïalap ilekshon jong ki seng saiñ pyrthei bapher bapher ha ka por ilekshon, kan don beit ka jingkawang ktieh iwei ïa iwei bad ym lah lait ïa kata.
Hynrei, lada ka rukom ïalap ilekshon ka ktah ïa ka jaitbynriew bad ka imlang sahlang, kin ngat beit ha ka jingpynkheiñ ïa ka Model Code of Conduct.
Nalor kata, u la ong ba haduh mynta ym pat don kano kano ka jingujor halor ka jingïalap ilekshon kaba long kum ka jingpynkheiñ ïa ki kyndon pynïaid ilekshon.
Ki paidbah jong ka sor Nongstoiñ, ki la mih shakhmat da kaba rah ruh ïa ki kti ban pynpaw ïa ka dak jong ka jingkyrshan ïa ka Voice of the People Party (VPP) na ka bynta ban ïakhun ba donkam ban pynbeit bad pynkylla ïa ka bhah thung kam thung jam (reservation policy) hapoh ka Jylla.
Ïa kane la sakhi ha ka 2 tarik u Jymmang, 2023 hadien ba u Bah Ardent Basaïawmoit, President ka VPP u la khot ïa ki paidbah hadien ba kut noh ka jingkren ka jong u ha ka jingïalang pynshai halor ka mat jong ka bhah thung kam thung jam ïa kaba la pynlong hakhmat ïew Nongstoiñ, ba hato ki paidbah ka Nongstoiñ kin ai ne em ka jingkyrshan kaba pura ïa ka jingïakhih jong ka VPP ha kaba ki paidbah ki la mih shakhmat ban pynpaw ïa ka jingkyrshan ïa ka VPP halor katei ka mat jingïakhun.
U Bah Ardent haba ai jingkren u la ong, ka jingthmu jong ka VPP haba ka ïakhih ïa ka bhah thung kam thung jam kam dei ba ka bishni ïano ïano, kam dei ba ki kwah ban knieh noh ïa ka hok jongno-re-jongno, hynrei ka kwah ba kan don kata ka ‘policy’ bhah kam kaba shong hok kaba shongnia hapdeng ki ar jaidbynriew kiba don ha ka Jylla Meghalaya.
Nangta, u la ong ruh ba ka VPP kam wah ban batai stad lut ïa ka sorkar halor ka reservation policy, hynrei ka ong ïa ka sorkar ban khot ïa ka dorbar kyrpang ban ïatai lane ban thaw da ka committee kaba kyrpang ka ban peit bad bishar kumno ban pynthymmai ïa ka reservation policy da kaba yn don lang na baroh ar kynhun jong ki jaidbynriew ban pynlong dkhot ïa ki ha kata ka committee, ban don ruh da ki ’riew shemphang ban ïa bishar khnang ba kan nym long kaba noh shiliang.
Nalor kata, u la ong ruh ba kane ka Reservation policy kam long kaba shong hok kaba shong nia ba yn bteng da kane ka juh ka policy.
Kumta dei halor kane ka nongrim ba ka VPP ka ong ïa ka sorkar ba dei ban khmih biang lane peit biang ïa kane ka bhah thung kam thung jam.
“Lada ngi don tang saw ngut ruh ngin ïeng ban ïasaid ïa ka jingeh jong ka jaidbynriew bad lada ka sorkar kan pyneh ïa ka kam ïap kam im jong ka jaidbynriew, ngin mih sha surok ryngkat u paidbah ban pyndem ïa kane ka sorkar, ka sorkar kaba kuman ka sorkar kaba kynriang," la ong u Bah Ardent.
U Bah Ardent u la kyntu bad khot ruh ïa ki paidbah da kaba ong ba “Long kiba pynkhreh haba ka VPP ka khot ïa ka jingïakhih pyrshah ïa ka sorkar ha kane ka kynti kaba mynta," da kaba u la bynrap ba lada ym lah mynta ban wanrah ïa ka jingkylla kan ym don shuh da kawei pat ka por, bad ka VPP ka don tang kawei ka rukom pyrkhat shwa ban leit na kane ka pyrthei ka kwah ban ai ïa ka lawei kaba shngaiñ na ka bynta ki pateng ban dang wan.
Shuh shuh u la ong ba ka VPP kam dei ka seng kaba shu wan tang ban ïakhun ilekshon, hynrei ka ïeng ban ïakhun na ka bynta ki mat jong ka ri bad ka jaidbynriew bad u la ong ba ym don uwei napdeng jong ngi ki ban im sah ha kane ka sla pyrthei.
Kumta shuwa ba ngin leit na kane ka sla pyrthei ngin ieh ha ki longdien ïa ka lawei kaba shngaiñ bad kaba suk ba saiñ.
U la bynrap ruh da kaba ong, “Ngi la mih shakhmat ban ïalam ïa ka jingïakhih, nga ngeit ki paidbah kin nym ieh ïa ka VPP.
"Ha katei ka sngi nalor u Bah Ardent la donlang ruh ki nongkitkam ba hakhmat ka VPP ka Jylla kumjuh na Nongstoiñ, da ka jingwan ban sakhi lang ruh da ki ’riew rangbah ki longkmie, ki samla bad ki spah ngut ki paidbah.
Ka shongsuk shongsaiñ sha ki thaiñ khappud ha West Jaiñtia Hills District kam pat wanphai pura namar kat haduh mynta mynne ki nongshong shnong jong ka shnong Khanduli kin dang hap mad ïa ki jynjar na ka jingleh kuman ki briew na ka jaidbynriew Karbi.
Ki briew jong ka jaidbynriew Karbi ki la khang lad khang lynti ïa ki nongshong shnong Khanduli ba kin leit rep leit riang sha la ki pynthor ki hali kiba don sha ki shnong Karbi kum ka Myni, Umpawiang bad kumta ter ter.
Kane ka jingkhang ïa kine ki nongshong Khanduli da ki Karbi ka la wanrah ïa ka jingduh kaba khraw bha ïa ki nongshong shnong Khanduli namar mynta ka dang dei ka por bet ïa symbai sying ha ki lyngkha.
Hynrei, da katei ka jingkhang lynti ïa ki nongshong shnong ka Khanduli mynta kim ïoh lad satia ban leit bet symbai.
Haba ïakren bad u Waheh Shnong ka Khanduli, u Bah Yooshida Nongspung, u la ïathuh ba ka jingkhang da ki Karbi ka long thik tang ïa ki nongshong shnong Khanduli namar ba ka Khanduli ka pyrshah ïa ka jingbuh ïa ka ‘Entry Tax Gate’ ne ka khyrdop khrong khajna ba la buh da ka Karbi Anglong Autonomous Council.
Kum ban shu pynkynmaw, ka Dorbar Shnong Khanduli ka la pynlong ïa ka jingpakhang ïa ka leit ka wan lyngba ka Shnong Khanduli naduh ka 4 baje mynstep jong ka 22 tarik u bnai Ïaïong; kaba mut ki briew na ri lum Jaiñtia kin nym ïoh leit sha Karbi bad na Karbi kim ïoh wan sha Jaiñtia.
Hynrei ka Dorbar Shnong ka la weng noh ïa kane ka jingpakhang ha ka 25 tarik u bnai Ïaiong.
Shuh shuh ha ka 24 tarik Ïaïong, ka Dorbar Shnong Khanduli ryngkat ki seng bapher bapher na ri-lum Jaiñtia ki la pynpaw ïa ka jingpyrshah halor katei ka khyrdop hakhmat ka Deputy Commissioner jong ka West Karbi Anglong District ka Krishna Baruah ha shnong Khanduli.
Ki nongïalam seng ki la pynpaw ha ka DC ba katei ka jaka ba wan buh khyrdop ka KAAC kan dang hap pura hapoh u pud u sam jong ka shnong Khanduli katba ym pat dep pynbeit pud pynbeit sam da ki sorkar jong Assam bad Meghalaya.
Ki la dawa na ka DC ban weng noh ïa ki pulit Assam ba la buh ban ap pahara ha shnong Khanduli namar lada la weng ïa ka khyrdop lum khajna bai rung jong ka KAAC ka jingsuk ka la wanphai hi dalade sha katei ka thaiñ.
Na ka liang jong ka Deputy Commissioner jong ka West Karbi Anglong ka la kular ban ïakren bad pynsngew sha ka KAAC halor ka jingpyrshah jong ki seng bad ka Dorbar Shnong Khanduli.
Ka Deputy Commissioner ka la pynshai ruh ba jingbuh ïa ki pulit Assam ha katei ka jaka ka long kaba shipor na ka bynta ban pynneh ïa ka shongsuk shongsaiñ ha ka thaiñ.
Nalor kata, ka la bynrap ba yn sa weng noh ïa ki pulit Assam ynda ka shongsuk shongsaiñ ka la wanphai.
Ka jingkynnoh leh torti na ka liang ka Ganesh Das Government Maternal and Child Health Hospital, Shillong ka la paw biang sa shisien hadien ka jingsahkut u thyrnia ha ka met jong kawei ka longkmie kaba dang shu dep kha ïa i khyllung ha ka Lah Sngi U Blei.
“Katei ka jingjia ka la jia mynnin ha Ganesh Das ha ka por kumba 10:45 eiei mynstep.
Hadien ba la kha ïa i khyllung, hap ban suh bad dei ha katei ka por ba u thyrnia u la kdiah bad rung shapoh," la ong u Kñi jong katei ka longkmie, u Bah Donald Rani haba kren bad u nongthoh khubor.
Haba kdew ba na ka liang ki bor pynïaid katei ka jaka sumar kim shym la batai shai ha kaba nyngkong, u Bah Rani u la ong ba u la leit mih sha katei ka jaka sumar ha ka por 1 baje mynsngi ha kaba u la ïoh ban ïakren bad kawei ka nos kaba la ïathuh halor ka jingkdiah jong u thyrnia.
“Hadien kane, nga ruh nga mih noh, hynrei hadien, nga la ïoh jingtip lyngba iwei pat i paralok jong nga i ba don ha katei ka jaka sumar ba ki bor pynïaid ki la pynsngew ha i ba u thyrnia um don shuh, hynrei wat la katta ruh kin phah noh ïa i (longkmie) sha NEIGRIHMS tang na bynta ka ‘test’ bad im donkam hi ruh ban sah ha katei ka aspatal," u la ong.
U la ïathuh ba ha ka por 6 baje janmiet u la leit biang sha Ganesh Das, hynrei ha katei ka por la pynkit noh ïa katei ka longkmie sha NEIGRIHMS.
Katkum ka jingïathuh u Bah Rani, ynda la poi ha NEIGRIHMS, mar-mar ki la leh ïa ka ‘X-Ray’ ha kaba ki la lap ba u thyrnia u dang don ha ka met katei ka longkmie.
Ha kajuh ka por, la leh ruh ïa ka ‘CT-SCAN’ bad hangne ruh u thyrnia u la paw.
“Ki doktor ha NEIGRIHMS ki la ong ba u thyrnia um neh hajuh bad u la sdang ban sam shawei-shawei bad kumta ki la rai ba hap ban sei noh ïa u," u la ong.
Na ka liang u Kñi jong katei ka longkmie u la ïathuh ruh ba ki doktor (ka NEIGRIHMS) ha ka Sngi Ba-ar ki la lah ban sei noh ïa utei u thyrnia ha ka por kumba 1 baje eiei mynsngi.
Haba kylli, u la ong, “Ha Ganesh Das ki la pyrshang ban sei, tangba kim lah.
Kim shym la leh ruh ïa ka ‘X-Ray’.
"Shuh shuh u Bah Rani u la bynrap ba ka pyrsa jong u ka la sdang ïoh bor bad ki la sngewshngaiñ shibun hadien ba la lah ban sei noh ïa utei u thyrnia.
Ha kawei ka liang, u Kñi u la ïathuh ba ïa i khyllung la pynkit noh sha Nazareth Hospital, Shillong ha ka Sngi Ba-ar namar ka jingbym don ‘Ventilator’ ha katei ka jaka sumar (Ganesh Das), hynrei i la khlad noh ha kane kajuh hi ka sngi ha ka por kumba 11:20 mynmiet.
U Myntri Rangbah ka Jylla, Conrad K Sangma, ha ka Sngi Ba-ar u la pyntip ba ka Sorkar Jylla kan sa sdang ïa ka jingïakren bad ki kynhun bapher bapher halor ka jingpyntreikam ïa ka ‘Roster System’ hadien jong ka 15 tarik mynta u bnai.
“Ka Sorkar ka la ïoh ïa bun ki jingbatai na ki tnat bapher bapher halor kane ka kam bad ka Kynhun Myntri ka dang bishar ïa kine baroh bad ka jingïakren bad ki kynhun bapher bapher kan sa long hadien ka 15 tarik jong u bnai Jymmang," la ong u Conrad haba kren sha ki lad pathai khubor ha ka Sngi Ba-ar.
“Ngin sa khot lang ïa baroh namar ngi sngewthuh ba kane ka kam ka dei kaba kongsan bha bad kumta baroh ki donkam ban ïadon bynta lang ban sngewthuh ïa ki jingshisha.
Kumta ngin sa khot ïa baroh ki dkhot ka MDA, baroh ki seng saiñ pyrthei, baroh ki kynhun seng na ki thaiñ bapher bapher bad kiwei kiwei ki kynhun ba kongsan kynthup ïa ki nongïalam niam," la ong u Conrad.
Shuh shuh u Conrad u la pyntip ba hadien ka 15 tarik mynta u bnai, kine ki jingïalang kin sa sdang ha ka kyrdan ka Sorkar Jylla bad kumjuh ruh ha ki kyrdan jong ki district haba donkam.
Katba ki sngi ki la nang jan sha ka jingthep vote ha Sohïong, bad ka jingïalap ilekshon ruh ka la nang khluit, ki bor pynïaid ilekshon lem bad ki bor pulit ki la shim ki lad ki lynti kumno ban khanglad ïa kino-kino ki jingkulmar bad ban pynlong ïa ka ilekshon kaba ïaid beit bad kaba suk kaba saiñ.
Haba ïakren bad u Chief Electoral Officer (CEO), u Bah F.
R Kharkongor, u la ong ba kum shibynta ban pynïaid beit ïa ka ilekshon, la dep ban kyntiew kyrteng ïa ki 32 ngut ki briew hapoh ki kyndon aiñ ban teh lypa ïa ki namar ki la don bynta teng ha ki jingkulmar.
Kiba don suloi ki la dep ban wan aiti kumba 60 tylli ki suloi sha ki bor Sorkar.
U la ong ba ki jingpynkhreh ki la ïaid shakhmat haba ïadei bad ka jingthep vote ka ban long ha ka 10 tarik Jymmang bad ka jingñiew vote ha 13 tarik Jymmang.
Halor ki jaka ba don jingma, u CEO u la pyntip ba ki don 12 tylli ki jaka kiba don jingma, hynrei kumba ka long haduh mynta ym don kano-kano ka jingjia kaba pynthut ïa ka suk ka saiñ ha kano-kano ka bynta jong ka Sohïong konstitwensi.
Nalor kata, u la ong ba 5 pyrton ki pulit CAPF kin pahara ha baroh 63 tylli ki jaka thep vote hapoh Sohïong konstitwensi.
Haba ïadei bad ka jingkren ha ki rynsan ïalap ilekshon kiba lah ban pynkheiñ ïa ki kyndon pynïaid ilekshon, u Bah Kharkongor u la ong ba haduh mynta ym don ka jingujor ba don ki jingkren kiba pynkheiñ ïa ka kyndon pyrkhing ilekshon.
Shuh shuh u la ong ba ki bor pahara ki la ïoh ruh ban kurup kyiad katto katne, hynrei ym pat don ka jingïoh kurup pisa bad kiwei pat ki tiar kiba lah ban dei ki jingkhroh vote ha ka por ilekshon.
Hadien 18 snem u Kevin Costner bad ka Christine Baumgartner ki la shim ia ka rai ban pyndkut noh ia ka jingkyntiew kurim jong ki ha kaba kane ka khubor kaba la mih ka la pynshaiong ia ki nongkyrshan u Kevin ki bym shym poi pyrkhat ba kine shijur kin poi shaduh une u pud ba kin hap ban pyndkut  syndon ia ka jingiadei jong ki.
Ki lad pathai khubor ka Hollywood ki iathuh ba ka daw halor ka jingdkut noh kane ka jingkyntiew kurim ka long namar ka jingbym iahap jingmut.
La pynmih khubor nyngkong eh halor ka jingdkut noh ka jingkyntiew kurim u Kevin bad ka Christine da u nongai ktien jong u Kevin u Arnold Robinson uba la sngewsih bad sngewkhia mynsiem bha halor kane.
Ha ka jingshisha u Kevin bad ka Christine ki la pyrshang katba don ki lad ki lynti ban pynskhem bad ban pynneh ia kane ka jingkyntiew kurim hynrei ha bym don lad don lynti shuh da kumwei kim banse ban shim ia ka rai ban pyndkut noh syndon ia ka.
U Kevin bad ka Chris tine kaba dei ka Model bad ka nongpynwandur ia ki Handbags ki la sdang ban iaiaid naduh u 1998 bad dei ha u 2004  ba ki la shongkurim ha ka Ranch u Kevin kaba don ha Colorado.
Kine shijur ki la don 3 ngut ki khun bad u Kevin u long ruh u tyngshop jong ki phlim ba itynnad bha ha ki snem ba la leit kum ka Dances With Wolves, The Bodyguard bad Bull Durham.
Kum u tyngshop u Kevin ula paw ruh na ka bynta ka TV Series Yellow stone bad ula iohpdiang ia ka Emmy bad Golden Awards ha ki snem ba la leit.
Ka jingkyntiew kurim ia ka Christine ka dei kaba ar na ka bynta u Kevin ha kaba une u tyngshop ula dep ban shongkurim teng ia ka Cindy Costner naduh u 1978 haduh 1994 bad ula don ruh haduh 4 ngut ki khun samla na ka Cindy.
Hadien ba ka la thikna ba baroh ar ngut ki MLA ka seng People’s Democratic Front (PDF) kin rung noh pura sha ka seng National People’s Party (PDF), mynta kin don sa katto katne ngut ki MLA na kawei pat ka seng riewlum ba ïatreilang ha ka sorkar MDA-II kiba la pynkhreh ban pynïasoh noh sha ka seng NPP.
Katkum ki khubor kiba la ïohlum, la ïathuh ba kine ki MLA kiba dang buhrieh ïa ki kyrteng ki lah ban rung pura noh sha ka seng NPP hapoh ka 8 tarik mynta u bnai shwa ba ki paidbah ka Sohïong konstitwensi kin leit ban thep ïa ka vote ha ka 10 tarik Jymmang ban jied ïa u nongmihkhmat sha ka ïingdorbar Thawaiñ.
Kum ban shu pynkynmaw ha kine ki sngi, u Symbud Myntri Rangbah, u Bah Prestone Tynsong u la kren ha ka jingïalang ïalap ilekshon ha Madanbitaw, Sohïong ba ka saiñpyrthei kan kylla hapdeng ka 6 bad 8 tarik Jymmang 2023.
Hynrei une u nongïalam ka NPP um shym la ïathuh shai kiei kita ki jingkylla tangba u la ong ba na kane ka jingkylla, ka NPP kan sa kot sha ka 34-36 ngut ki MLA.
Lah ban kdew ba ar ngut ki MLA ka PDF, kita, u Bah Banteidor Lyngdoh na Mawkynrew bad u Bah Gavin Mylliem na Sohra ki lah ban pynïasoh pura noh bad ka NPP ha ka 6 tarik Jymmang.
Haba pyrshang ban wad jingtip shuh shuh, ki khubor kiba ki ïathuh ba ha ka 8 tarik Jymmang ki lah ban don sa kiwei pat ki MLA na kawei ka seng riewlum kiba lah ban leit pynïasoh pura sha ka seng NPP ban pynskhem ïa ka NPP kaba ïalam ïa ka sorkar MDA-II.
Shuh shuh ki khubor ki ïathuh ba lada jia ba ka jingïakren kam pat seisoh hapdeng ka NPP bad kita ki MLA na kawei na ki seng riewlum, ka jingrung jong kita ki MLA kan ym pat urlong, hynrei yn pyndep pat hadien ka ilekshon MLA ha Sohïong konstitwensi.
Ki seng riewlum kiba don ha ka sorkar MDA ki long ka UDP bad HSPDP, lait noh ïa ka PDF kaba la dep mih khubor ba ki ar ngut ki MLA kin rung noh sha ka seng NPP.
Kum ban shu pynkynmaw biang u Bah Prestone haba ïakren bad ki lad pathai khubor u la dep pynpaw ba ka seng NPP ka la khot lut ïa baroh ki seng kiba ïatreilang ha ka sorkar ba kin rung pura noh sha ka seng NPP namar kim kwah shuh ban shu ïatreilang tang ha ka sorkar, hynrei u kwah ba kin rung syndon sha ka NPP.
Kumba ka long mynta, ka NPP ka don 26 ngut ki MLA ha ka ïingdorbar Thawaiñ kaba don 60 ngut ki dkhot.
Ki ar ngut ki MLA ka People’s Democratic Front (PDF) ki la kyntait ban ïathuh ne kren eiei halor ka rai ba la shim ha ka jingïalang jong ka Central Executive Committee (CEC) kaba ïadei bad ka khubor ba kin leit ban pynïasoh pura noh bad ka National People’s Party (NPP).
Ka PDF ha ka Sngi Ba-ar ka la shong ïa ka jingïalang jong ka CEC ban ïakren halor kiba bun ki mat, hynrei ka la kyntait ban kren eiei halor ka rai ba la shim ha kane ka jingïalang, khamtam halor ka khubor ban don lang noh bad ka National People’s Party (NPP).
Na ka liang u President bad u Working President ka PDF, u Bah Gavin Mylliem bad u Bah Banteidor Lyngdoh ki la kyntait ban ïathuh halor ki rai ba la shim ha ka CEC, hynrei ki la pynpaw ba kin sa pyntip beit ha ka por kaba biang.
Katkum ka khubor ba la ïoh, hadien kane ka CEC kaba la long ha ka Sngi Ba-ar, na ka liang jong ki nongïalam ka PDF kin sa khot ruh ïa ka General Council ha ka 4 tarik ha shwa ban rai khylliap lama noh ïa ka PDF bad ban pynïasoh pura noh sha ka NPP.
Wat la ki nongïalam ka PDF kim shym la ïathuh eiei halor ka rai jong ka CEC, hynrei ka khubor kaba tikna ba la lah ban ïoh lum ka la pynpaw shai ba baroh 2 ngut ki MLA ryngkat bad ki nongkitkam ka PDF kin don noh sha ka NPP da kaba pynïasoh pura ha ka 6 tarik mynta u bnai.
Ha kawei pat ka liang ka National People’s Party (NPP) ka ap mynta sa tang ïa ka People’s Democratic Front (PDF) ban shim rai halor ka jingwan ïasoh pura noh bad ka seng.
Haba pyntip ïa kane ha ka Sngi Ba-ar, u National President ka NPP u Conrad K Sangma uba dei ruh u Myntri Rangbah ka Jylla u la ong, “Ngi la ïakren bad ki nongïalam ka PDF bad ngi la ïakren ruh bad ki halor ka lynti ban wan synrop lang noh bad ngi.
"“La pyntip sha nga ba ka PDF ka dang ap ïa ka jingïalang jong ka Central Executive Committee katba ngi dang ïakren bad hadien kane kin sa pynlong sa ïa ka jingïalang General Council, bad namar kata, nga tharai ki nongïalam ka PDF kin dei kiba biang eh ban ïathuh ïa phi ïa kaei ka rai ba ki la shim," u la ong.
Haba kylli la ka don ka jingkular shuki Myntri ïa ki MLA ka PDF, u Conrad u la ong, “Ïa mynta hi ngi dang ïakren tang ïa kane ka kam.
Kumta ngin ïa ap shuwa ïa ka rai ba kin shim bad ngin sa shim rai pat kumno ba ngin jam shakhmat.
"Ka PDF ka don ïa arngut ki MLA, kita u Bah Banteidor Lyngdoh na Mawkynrew bad u Bah Gavin M Mylliem na Sohra.
Shuwa kane, u Bah Banteidor uba dei u Working President ka PDF u la ong ba ka seng kan sa shim ïa ka rai halor kane ka kam ynda la poi ka por.
Ka Kim Kardashian ka la khang ia ki nongtrei ban phong ia ki riam kiba thaba naba kane ka hehspah ka la buh kawei ka kyndon ia ki nongtrei  bad kane ka long ba kin phong lang ia kijuh ki riam ha ka por ba ki dang don hapoh ka kam.
Ka daw ba ka Kim ka la hap ban khang ia ki nongtrei ba kin ym phong da ki riam kiba thaba ka dei khnang ba kin ym pynduh ia ka jingthaba bad jingitynnad ka iing.
Ka Kim kam banse ban hap buh noh da ka Uniform na ka bynta ki nongtrei iing jong ka khnang ba kin ialong lang kumjuh bad ha kajuh ka por ki rong ba ka Kim ka la ailad ia ki nongtrei ba kin phong ka dei Grey, Khaki bad Navy Blue.
Hynrei haba dei ka sngikha jong ki nongtrei kane ka hehspah ka ailad pat ia ki ba kin riam kin beit katba ki mon.
Ka Kim kaba long ruh ka trai jong ka SKKN bad SKIMS kam kwah ba ka jingitynnad jong ka iing ka sem kan duhnoh tang na ka daw ba ki nongtrei  ki riam da kiba thaba bad kwah ban pynneh beit ia kane.
Kawei na ki nongialehkai Tennis ba tbit napdeng ki kynthei kaba shong mynta ha ka kyrdan ba 2 ha ka lympung ialehkai ba mynta ka Madrid Open ka Aryna Sabalenka, da ka jingiakhun kaba tyngeh ka jong ka, ka la lah ban pynliem noh ia ka nongiakhun pyrshah ka Mayar Sherif da 2-6, 6-2, 6-1 ha ka jingia aireng kaba lah neh ar kynta tam ha ka rynsan iakhun quarterfinal ka jong ki.
Katei ka jingiakhun ka long ruh ka jingialeh jong ka Aryna na ka bynta ba kan jam sha ka sien kaba san jong ka rynsan iakhun semifinal ha ki hynniew lympung ialehkai ba ka lah ioh ban shimbynta mynta u snem.
Kumta katei ka lahduh Australian Open  ka lah iohlad ha ka ban beh nadien ia ka Sherif da kawei ka set iakhun bad ka jinglah ban pynkhein dor-thong ka jong ka.
hynrei na ka jingshah ieh jong ka shadien da 2-1 ha ka set iakhun kaba ar, katei ka nongialehkai ka lah kyntiew ia ka rukom ialehkai jong ka ha ka 11jong ki 12 jingialehkai na ka bynta ban iai pynjanai shuh shuh ia ka rekod 2023 jong ka sha ka 27-4.
Kumta ruh ka Sabalenka mynta ka lah jam sha ka sien kaba 15  sha ka jngiakhun semifinal ha ka jingim ialehkai ka jong ka ha ka WTA 1000 Level  ne kham shajrong, ha kaba san na kita ka la lah ban pynkylla ia ki shaduh ka jingkhur syndon ia ki trophy jingjop bad shiphew na kita ki long  ha ki lympung ialehkai WTA 1000, saw ha ka Grand Slams bad kawei na ka WTA Finals.
Hadien katei ka jingjop, ka Aryna ka lah ban iakynduh bad ka Maria Sakkari ne bad ka Irina-Camelia Begu, naba katei ka nongialehkai ka dang ialeh na ka bynta ka jingpynphai biang ka jong ka sha ka rynsan iakhun phainal ha ka lympung.
Kumjuh ruh ka Sherif ka long ka nongialehkai ba nyngkong na ka ri Egypt ban jam mynta shaduh ka rynsan iakhun quarterfinal ha ka WTA 1000, ia kaba la pynthikna ia ka jingphai biang sha ka thup kyrdan ba 50  ha ka thup kyrdan ka ban wan  hadien ka jinglah jong ka ban kyntiew kham shajrong ha ka jingim ialehkai ka jong ka.
Uwei na ki nongiakura ba la pawbha ha ka lympung ialehkai Olympic ha Tokyo u Ashish Chaudhary u lah jam mynta sha ka rynsan iakhun pre-quarterfinal na ka kyrdan iakura ha ka jingkhia kaba 80kg, hadien ba u lah ioh ia ka rai na ki nongbishar lyngba ka Split Decision kum u nongjop ia u nongiakura pyrshah na Iran u Meysam Gheshlaghi ha ka lympung iakura kaba dang long mynta ha Tashkent ka Men’s World Boxing Championships.
Kumta ha katei ka jingiakhun, u Ashish  da ka jngiakhun  ba tyngeh ka jong u, u la lah ban khur shalade ia ki 4-1  jingjop pyrshah ia utei u nongialehkai, hadien ba u Ashish u lah sei ai ka sap ialehkai ba tbit ka jong u da ki katto katne ki jingkura kiba u lah pynmih da ka bor na ka bynta ban pynshaiong ia utei u nongiakhun pyrshah ha ka kylla iakhun kaba  nyngkong bad uba lah pyndonkam ruh da ka rukom kura kaba kham kyrpang bad ka jingpynkhlain ia ka rukom ialehkai ka jong u na ka bynta ban jop pyrshah ia utei u nongialehkai.
Hadien katei ka jingjop, u Ashish un hap ban mad ruh sa kawei pat ka jingiakhun kaba kham eh na u lahduh Olympic haduh arsien uba na ka ri Cuba u Arlen Lopez ha katei ka rynsan iakhun kaba u lah ioh ban rung.
Kumjuh ruh u Harsh Choudhary u lah shah pynwai noh ka jingiaid lynti ha ka lympung hadien ka jingshah pynliem noh da 0-5  lyngba ka jingiarailang da ki nongbishar ha ka jingshah pynrem ka jong u ha u nongiakura na Australia u Billy McAllister ha ka 86kg.
Ka Manisha Koirala ka la kren halor ka jingsngew pyrshah jong ka ia ka jingpynthymmai ia ki katto katne ki phlim rim ha kaba kane ka puron ka sngew ba da kaba leh ia kane ka pynduhnoh ia ka jingitynnad jong ki phlim rim.
Ha ka jingsngew ba shimet jong kane ka puron ki phlim rim ai ba kin neh bad ba kin long beit kumne bad ym dei satia ban pynkylla ne ban pynthymmai biang ia ki tang na ka daw ban kamai pisa.
Kane ka puron ka la ai jingmut ia ki nongshna phlim bad ki direktor ba nangne sha khmat kim dei shuh ban dang shim ia ki phlim rim ban pynthymmai ia ki ha kaba ban ia kaba leh kumne ka dang kham bha eh ban shu shna beit da kaba thymmai.
Kane ka puron jong ka Heera mandi ka sngew ruh ba ka Bolly wood ka la hiar bha katba dang iaid ki snem tang na ka daw jong ka jing leh kumne ia ki phlim kaba la sdang pynngiah noh ia ki paidbah ban peit phlim.
Ha kajuh ka por ka la ai jingiaroh ia ka Tollywood kaba ym shim la leh kumba leh ka Bollywood bad kaba pynneh ia kaei kaba dei ban long.
Ban pynurlong ïa ka jingkular, u Symbud Myntri Rangbah ka Jylla, u Bah Sniawbhalang Dhar u la leit jurip ïa ka madan Kiang Nangbah Stadium khnang ban lah pynïoh ïa ka skhim kaba kyrpang na ka sorkar.
Ha kane ka sngi ïa u Bah Sniawbhalang la synran lang da u Commissioner and Secretary ka tnat ïalehkai u Dr D.
Vijay Kumar ha ka jingdonlang u District Sports Officer (DSO) Bah Khroobok Passah, ki dkhot nongkitkam ka WJDSA ba kynthup ïa u Working President Bah EMH.
Passah, u General Secretary Bah Lammat-O Laloo, u Vice President Bah Patrick Lamare bad kiwei kiwei.
Haba ïakren bad ki nongthoh khubor u Bah Sniawbhalang u la ong ba ka jingwan jurip ka long shi bynta ban peit ïa ka jinglong jingman ka madan shwa ban pynkhreh ïa ka Details Project Report (DPR).
Kum ban shu pynkynmaw, u Bah Sniawbhalang haba wan pynhap pyrda ïa ka jinglehkmen Jubilee ka WJDSA ha ka 23 tarik u Ïaïong, u la kular ban mang T.
25 klur na bynta ban pynbit pynbiang ïa kane ka madan.
Hadien kane u Bah Dhar u la leit jurip ïa ka jingpyntrei ïa ka madan Wahïajer Multi Sports Complex.
Kum shi bynta ban rakhe ïa u mawmer jong ka jingdap 50 snem, ka Seng Khasi College ka la pynlong ïa ka Inter-College Arm Wrestling Competition ha ka 2 tarik mynta u bnai.
Ha kane ka rynsan ïalehkai la wan ban ïashim bynta da 14 tylli ki kolej, kita ka St.
Anthony’s, St.
Edmund’s, St.
Dominic’s, St.
Mary’s, Sankardev, Shillong Polytechnic, Synod College, Shillong Commerce, Seng Khasi, B.
B.
S College, M.
L.
C.
U, Mawlai Presbyterian College, Umshyrpi College bad ka Women’s College.
Ha ka jingïakob jong ki kynthei ha ka 50kg, ka Pynsuklang Lyngdoh (Seng Khasi College) ka la ïoh ban khur ïa ka jingjop da kaba pynliem ïa ka Daihunshisha Mawlong (Seng Khasi College).
Ha ka 55kg, ïa ka nam lahduh la ïoh ban rah da ka MerishaThongni (Seng Khasi College) da kaba pynliem ïa ka Jolene V.
Diengdoh (St.
Edmund’s College).
Ha ka 60 kg, ka Senebi Syngkli (St.
Anthony’s) ka la khur ïa ka jingjop da kaba pynliem ïa ka Riteeka Sarki (B.
B.
S College).
Ha ka 65 kg, ka YirmiJagoi (Women’s College) ka la pynliem ïa ka Kriti Noroh (St.
Edmund’s) bad ha ka 70kg, ka Ladapbiang Malieh (Seng Khasi College) ka la khur ïa ka jingjop da kaba pynliem ïa ka Baiancy Kharbani (St.
Mary’s College).
Haba phai sha ka liang ki shynrang, u samla Shemladbha Khongwir (Seng Khasi College) u la khur ïa ka jingjop ha ka 55kg da kaba pynliem ïa u samla Edmund Kshiar (St.
Anthony’s College), katba u samla Shanbhalang Rynjah (St.
Anthony’s College) u la khur ïa ka jingjop ha ka 60kg da kaba pynliem ïa u samla Teiboklang Warjri (Seng Khasi College).
Haba phai pat sha ka 65kg, u samla Soshim Kasar (St.
Edmund’s College) u la khur ïa ka jingjop da kaba u la pynliem ia u samla Enstone R.
Marak (Shillong Commerce College).
Ha ka 70kg, u samla Tadak Dui (St.
Edmund’s College) u la pynliem noh ia u samla Russel Marboh (Seng Khasi College).
Ha ka 75kg, u samla Bamang Tajik (St.
Dominic’s College) u la khur ia ka jingjop da kaba pynliem ïa u Franky K.
Lamin Gashnga (Sankardev College).
Ha ka 80kg, u samlaJyohanan D.
Nongrum (St.
Edmund’s College) u la khur ïa ka jingjop da kaba pynliem ïa u samla Mangjylliew Marweiñ (Sankardev College).
Ha ka 85kg, u Banangaiboklang Fancon (Seng Khasi College) u la khur ïa ka jingjop da kaba pynliem ïa u samla Joseph Laltlanhlua (St.
Dominic’s College).
Ha ka 90kg, u Saikupar Marpna (Seng Khasi College) u la khur ïa jingjop da kaba pynliem ïa u Yuvraj Sing (UmshyrpiCollge).
Ha ka jingïakhun ban ïaknieh ïa ka nam ‘Champion of Champions’, na ka liang ki kynthei ïa ka nam lahduh la ïoh ban khur da ka samla Senebi Syngkli (St.
Anthony’s), katba na ka liang ki shynrang, u samla Shemladbha Khongwir (Seng Khasi College) u la ïoh ïa ka nam lahduh.
Ha kane ka jingïakop, ka Seng Khasi College ka la ïoh ruh ban rah ïa ka khusnam ‘Champion Team’ (Boys & Girls Category).
Ka Power Grid bad ka SP Office ki la khur ïa ka jingjop ha ka lympung ïalehkai SCA Inter Office T20 Cricket League ha ka Sngi Balang ha madan Polo.
Ka Power Grid ha ka jingïalehkai pyrshah ïa ka Secretariat, ka la jop da 8 wiket.
Ha shwa ban sdang ïa ka jingïalehkai, ka Power Grid ka la jop ïa kynting pisa bad ailad shwa ïa ka Secretariat ban tied nyngkong.
Haba wan ban tied ka Secretariat ka la kamai 156 run bad shah pynkhyllem 6 wiket ha ki 20 over.
U Mark A.
Laloo u la tied 40 run na ki 22 bol bad u Sunny Marak u la ïoh 24 run na ki 26 bol.
Katba u Babul Doley u la khur 2 wiket bad 1 wiket da u Tanay na ka bynta ka Power Grid.
Haba wan shimti ïa ka pali ba ar, ka Power Grid ka la kamai 159 run bad shah pynkhyllem 2 wiket ha ki 15.
1 over.
Kane ka la wan urlong lyngba ka jingïalehkai bha u Utpal Das uba la ïoh ban khyrwit ïa ka shiteng spah da kaba ïoh 77 run na ki 41 bol bad u Kuwar Dhrub uba la ïoh 65 run na ki 42 bol.
Katba u Heipormi Lyngdoh u la khur 2 wiket na ka bynta ka Secretariat.
Ïa ka nam ‘Player of the Match’ la khur da u Kuwar Dhrub.
Haba phai pat sha jingïakhun ba ar, ka SP Office ka la jop da 25 run ïa ka MeECL.
Ka SP Office kaba la kam trai ban tied nyngkong ka la kamai 128 run bad shah pynkhyllem 8 wiket ha ki 20 over.
U Morningstar Khongwir u la ïoh ban tied 46 run na ki 39 bol bad u Steve Syiemlieh u la ïoh 29 run na ki 34 bol.
Katba u Arbinus Syiemïong u la khur 3 wiket bad 2 wiket da u Mebanpynshai na ka bynta ka MeECL.
Haba wan beh ïa ka thong, ka MeECL ka la kynjoh sha ka thong da kaba ïoh 103 run bad shah pynkhyllem 7 wiket ha ki 20 over.
U Kyrshanbor u la tied 33 run na ki 41 bol bad u Arbinus Syiemïong u la ïoh 19 run na ki 24 bol.
Katba u Jetu Daimary u la khur 3 wiket na ka bynta ka S.
P Office.
Ïa ka nam ‘Player of the Match’ la khur da u Morningstar Khongwir.
Katkum ka tyllong khubor ba la ioh lum ka iathuh ba u khlur shutbol jong ka klob ialehkai phutbol na France ka Paris Saint-Germain, u Lionel Messi, u la ngat mynta ha ka jingshah sospon ialehkai ha katei ka klob jong ka lympung Ligue1, hadien ba ka la ioh jingtip ia ka jingleit jong u sha ka ri Saudi Arabia dang ha ki khyndiat sngi ba la dep khlem da ioh jingbit na ki bor pyniaid jong katei ka klob.
Nangta ka khubor ka iathuh ruh ba utei u rangialehkai ka Argentina kaba la rah ia ka nam lahduh na ka World-Cup 2022 ha Qatar un kut ka jngiateh kontrak bad katei ka klob haba kut ka aiom ialehkai kaba mynta.
U la shah khang ialehkai na ka bynta ki katto katne sngi, hynrei ka tyllong khubor na France ka iathuh ba u Messi un ngat ha ka jingshah sospon ialehkai haduh artaïew kynthih.
Kumta katba u dang don hapoh katei ka jingshah pynshitom, u Messi un ym lah ban kilan met bad ka kynhun baroh kawei, un ym lah ban ialehkai bad un ym shah siew katba ka kyndon ka dang iaid shakhmat pyrshah ia u.
Utei u rangialehkai u ban sa kynjoh sha ka rta ba 36 snem ha u bnai ban wan, u la dep ban ialehkai na katei ka klob ha ka jingshah rem ka jong ka da 3- kol ha ka jingiakhun ha-iing pyrshah ia ka Lorient ha ka lympung ialehkai Ligue1.
Kumta u lah leit sha ka ri Saudi Arabia na ka bynta ban pynpura ia ka jingthmu bad len-lade ka jong u kum shi bynta jong ka jingiateh kontrak bad ka shlem treikam jong ka kam jngohkai katei ka ri.
Ka khubor ka iathuh ruh ba ka PSG shen kan sa sdang biang ia ka jingiaid lynti ka jong ka ha ka lympung da ka jingleit ban iakhun pyrshah ia ka Troyes kaba long ka jingialehkai kaba  u Messi un duh ban shimbynta ha ka jingiakhun.
Lada u hap ban shong shuwa sharud na ka kynhun ialehkai ka jong u haduh ar  taiew, kata u Messi un duh ruh ban iadonlang bad ka kynhun ha ka jingiakhun jong ka ha-iing pyrshah ia ka Ajaccio ha ka 13 tarik mynta u bnai.
Kum ban shu pynkynmaw hangne ka long ba u Messi u lah leit ban pyniasoh bad katei ka klob ialehkai da kaba mihnoh na Barcelona ha u snem 2021, hynrei uba lah shem jingeh na ka bynta ban pynkhie-im biang ia ka rukom ialehkai ba tbit ka jong u ha Paris da kaba kamai 31 kol ha ki 71 sien ioh ialehkai ha baroh ki jingiakhun.
Ha ka aiom  ialehkai kaba mynta, u Messi u lah kamai 20 kol ha baroh ki jingiakhun bad u long uba hakhmat eh ha ka kam pynbuh-bol sha ki para ba ialehkailang ha ka kynhun ha ka lympung da 15 sien.
Ka India haduh mynta ka la ïoh ban pyllait ïa 3,195 ngut ki nong India na ka jaka ba la khie ka thma ha Sudan, ha kaba la kit ïa ki ha ka jingjngai kaba 850 km na Khartoum sha ka jaka sangeh jhad jong ka Sudan ha palat 60 tylli ki bus.
Ki la don kumba san tylli ki jhad jong ki shipai duriaw bad 13 tylli ki liengsuiñ jong ki shipai ka tnat Indian Air Force ïa kiba la pyntreikam haduh mynta, la ong ka Indian Embassy ha Sudan.
Katei ka Embassy, ïa kaba dang shen la pynkynriah shipor sha ka jaka sangeh jhad jong ka Sudan na jingdon ka jingïakynad ki kynhun shipai ha Khartoum kaba dang ïai bteng haduh mynta, ha ka jingphah jingthoh lyngba ka Twitter ka la ong: “Ka la dei ka jingpyntreikam hapoh ka ‘Operation Kaveri’ kaba la ïaid 8 sngi.
"“Ka jingïakynad ha Khartoum bad ha kiwei pat ki bynta jong ka Sudan ka la sdang ha ka 15 tarik, Ïaïong, 2023.
Ka sorkar India ka la wanrah da ka ‘Operation Kaveri’ bad pyndonkam ruh da ki jhad jong ki shipai ka tnat duriaw bad ki liengsuiñ jong ki shipai ka tnat Indian Air Force na ka bynta ban leit pyllait bad kit ïa ki nong India kiba dang sahkut ha Sudan.
"Ka Embassy of India ka la lah ban pyllait  ïa ki nong India ha ka sien kaba nyngkong ha ki 6 tylli ki bos ha ka 23 tarik, Ïaïong, 2023 na Khartoum sha ka jaka sngeh jhad ha Sudan.
Da ka jingïarap ki Sisters kiba dei ki nong India ha Comboni School bad ka kynhun jong ki nong India ha Port Sudan, ka Embassy of India ka la buh kawei ka jaka ha Comboni School na ka bynta ban ai jaka sah ïa ki nong India bad ban ïoh ban pynphai ïa ki sha kane ka ri lyngba ki liengsuiñ bad ki jhad.
Ka kynhun kaba nyngkong jong ki nong India ban shah pynphet na Sudan ki dei kiba la shah kit ha ka INS Sumedha ha ka 25 tarik, Ïaïong, 2023.
“Ka kynhun MEA ka la poi ha Port Sudan ha ka INS Teg ha ka 25 tarik, Ïaïong, 2023 kum shi bynta ban nang pynkhlaiñ shuh shuh ïa ka jingpyntreikam.
Kumba ka long mynta, ïa ka Indian School ha Port Sudan la pyndonkam kum ka jaka sah jong kine ki nong India kiba dei ban shah pynphai na Sudan, ha kaba la pyntreikam ha ka ban shim kyrteng ïa  ki nong India kiba la dei ban shah pynphai.
“Haduh ka sngi kaba 8 jong ka jingpyntreikam ïa ka Operation Kaveri, ki la don haduh mynta kumba 3,195 ngut ki nong India kiba la shah pyllait.
Ka Embassy of India ka la pyntreikam ha ka ban phah ïa ki 62 tylli ki bos na kiba bun ki bynta jong ka Sudan ba kin poi ha Port Sudan.
Ka Embassy of India ka la ïarap ruh ha ka ban phah ïa ki nong India sha South Sudan, Egypt, Chad bad Djibouti.
“Ka Embassy ka la ai jingïarap ruh ïa kiwei pat ki nongshong shnong jong kiwei pat ki ri kynthup ïa ki nong Sri Lankan, Nepal bad Bangladesh.
“Haduh mynta ki nong India ki la leit sha Port Sudan ha kaba ki la pyndonkam ïa ki san tylli ki jhad jong ki shipai duriaw jong ka ri bad 13 tylli ki liengsuiñ jong ka tnat shipai Indian Air Force kynthup kawei na Wadi Sayyidna Military Airbase.
“U nongaiktien jong ka MEA u Arindam Bagchi ha ka jingphah jingthoh lyngba ka Twitter u la ong: “Ka kynhun kaba 20 jong kito kiba la shah pyllait na Sudan ki la shah kit na Port Sudan.
Ka liengsuiñ IAF C-130J ha ryngkat ki 116 ngut ki briew ki la shah pynkit sha Jeddah.
"U Myntri ka tnat korbar ri u S Jaishankar ha ka jingphah jingthoh jong u lyngba ka Twitter u la ong: “Ki la don shuh sa kumba 328 ngut ki briew kiba la poi New Delhi.
Ka Operation Kaveri ka la pyntreikam stet bha ha kaba ka la lah ban pynpoi ïa palat 3000 ngut ki briew hapoh ka ri mynta.
Ka jaidbynriew Khasi ka don tang kumba shi lak ha ka shispah snem mynshuwa pynban ka synshar naduh ki thaiñ Wah Brahmaputra (Guwahati) haduh ki thaiñ Wah Surma (Sylhet).
Haba ki Khasi ki leit jop thma ha kito ki thaiñ kim ju wanrah  khlieh briew kumba ju leh kito ki head hunter, hynrei ki pyniaid kynjai ia ka jingsynshar hangta.
Ki lum khajna bad ki seng ki jaka jingkhaii pateng.
Ki la ju leit khaii ruh  shaduh Dhaka, Calcutta.
Kawei kaba phylla ka long ba ki ïa shong kurim bad ki kynthei jong kito ki jaka ba ki synshar bad ki wanlam seng jaid ha ri Khasi.
Mynta ha kine ki snem namar ba la ïa bun paid kumba 8 lak ki Khasi – Pnar, da ki phew hajar ki la leit shong rep, shong khaiï ha kylleng ki thaiñ mihngi –  Assam, Tripura bad katto katne ha Bangladesh ruh.
U Khasi u la long shisha u jaidbynriew uba stad.
Nga la pyni ïa kane ha ka case jong u bah Stanley Nichols – Roy ha ka snem 1963 – 64.
Nga la ong ia u nongbishar ba un nym kheiñ ïa ki Khasi kum ki briew ba shong hapoh krem (cave – men).
Ha ka kren phareng nga la ong “do not apply the cave theory to the Khasi race.
"Ka ioh ka kot (economy jong ka jaidbynriew Khasi – Pnar ha kine ki phew snem ba la dep ka la kiew kham kongsan eh na ka jingseng bad jingplie ïa ka sor bah (capital) jong ka jingsynshar, Assam – East Bengal ha Shillong ha ka snem 1864.
Ki Khasi Officer, ki non – Khasi Officer, ki British Officer ki la tei ïa ka Shillong bad ki la wanlam ïa ki jingtrei kam na kylleng jong ka ri India kiba theh hangne da ki klur ban tei ia ki iing bad ki office jong ki.
U Babu Jubon Roy u la long uwei u officer Khasi ba radbah tam ha kane ka liang.
Sa ki briew kiba trei ha kine ki kynhun (Army, Airforce, Assam Rifles, BSF, NEHU, NEC, Banks etc ryngkat bad kiba ha ïing ha sem ki la ïa pynlut pynlut ïa ka tulop hangne ha Shillong.
Kine ki long ki ‘permanent tourist’ kiba shong bad pynlut lynter ym kum ki foreign tourist kiba wan pynlut tang khyndiat sngi shisien lano.
Namar ba la paw nam kai skul ha Shillong (Pine – mount, St.
Edmund’s Loreto, etc) ki la wan shong pule hangne na kylleng ka mihngi ka ri India.
Kine ruh ki long ki permanent tourist ba theh pisa ha Shillong.
Ka kpoh ka long ka jingdonkam kiba kongsan tam ha ka jingim jong u briew.
95 na ka 100 ka jingpyrkhat jong uwei pa kawei ka long ban ioh kamai ban pyndap ïa ka kpoh la jong bad jong ki khun ki kti bad ruh ban pynbiang ïa ka ïing ka sem, ka riam ka beit.
Tang 5 na ka 100 ka jingpyrkhat bad ka por ka leit sha ka sngewbha sngewmiat.
Lada jia ba kine ki kynhun, ki seng trei kam kin kynriah noh na Shillong kan long ka jingduh kaba heh ïa ka jaidbynriew.
KA JINGIOHKAMKawei ka jingeh ba kyrpang kaba la wan ha ngi ha Meghalaya mynta ka long ka jingkyrduh kam ïa kiba la nang la stad  (Educated unemployment).
Kumba ong u Ex- Chief  Minister  “Ka jingthung kam ha ka sorkar Meghalaya ka la khapngiah (saturated).
" Ki nongtrei kam sorkar ha India ki long tang iwei na ka 164 ngut katba ha Meghalaya jong ngi ki la poi iwei na ki 40ngut ki nongshong shnong.
Don phew hajar ki kam sorkar ha ri India kiba la buh kyrpang (reserved) na ka bynta ki riewlum hynrei namar ka jingbym nang ia ka Hindi, Tamil, Bengalee, Assamese, etc ka long ka jingeh, ba ki briew jong ngi kin leit trei shabar jong ka State la jong.
Kumta ngi la dei ban thaw kam ha la shnong, ha la ka ri da ki karkhana, da ki jingkhaïi, da ki rukom jingri ba radbah, ki jingrep diengsoh ban shalan sha ka pyrthei kumba ngi la sdang leh mynta ïa u dewiong, mawshun, dewbilat etc.
Ia u dewiong nga sngewsyier ioh u lut noh tang hapoh ki khyndiat snem bad ki khun ki ksiew jong ngi kin nym ioh lem shuh.
Ha ka sorkar Meghalaya mynta ngin ia pyrshang ba la kumno kumno 80 na ka  100 ha ki kam office, kam khaii, kam karkhana, etc.
kin long ki jong ngi ki trai shnong riewlum.
Ka sorkar ka la phah ki nongpule nangne sha ki kyrdan jingstad halor ki jaid jingtrei baroh.
Ngi don mynta da ki spah ngut ki khynnah skul jong ngi ha ki skul bah ha Bengal, Madras, Bombay, Delhi, Punjab,Bihar bad kiwei ki jylla jong ka ri India.
To ngin ia husiar ba ngin nym ïaleh klumar hangne ha Shillong kaba lah ban ktah ïa ka jingpule jong kito ki khun samla jong ngi ha kylleng jong ka Ri India.
Uwei na nonghikai ba pawnam ha ka pyrthei u ong “to leh ia kiwei kumba phi kwah ba kiwei kin leh ïa phi.
".
Katkum ki khubor la ong ba ka sorkar Pakistan bad ka seng jong u Myntri Rangbahduh barim jong ka Pakistan, ki la ia mynjur ban pynlong ia ka ilekshon paidbah ha kylleng jong katei ka ri ha kine ki khyndiat por ban wan.
Kumta ruh la ong ba baroh arliang ki la ia iaid shakhmat bad ki la ia pynkhreh ban ia- aireng ha katei ka ilekshon ban wan.
Kane ka khubor ka long ruh hadien ba la iohi ba ka seng Pakistan Tehreek-e-Insaf jong u Imran Khan, ka la khmih lynti ban ioh noh ia ka ilekshon kaba kham kloi khamtam ha ki thaiñ jong ka Punjab bad Khyber Pakhtunkhwa ha kaba ki iing dorbar thaw aiñ jong kitei ki thaiñ ki la khyllem bad pulom noh ha u Kyllalyngkot, ha kaba ka sorkar Pakistan pat ka kwah ban pynlong beit ia katei ka ilekshon ha kajuh ka sngi ha kylleng jong ka ri Pakistan baroh kawei bad ia katei ka ilekshon la khmih lynti ba yn ioh ban pynlong ha u Risaw jong une u snem.
Kumta, ka sorkar bad ka seng PTI ha ka Sngi Ba-ar ki la iashong pyrkhat kam shimiet- shimiet ban ia pyrkhat bad mynjur lang halor ka jingpynlong ia katei ka ilekshon ka ban wan.
Kumta la ong ba ha kane ka por, kam don shuh kano kano ruh ka jing artatien ne ka jingkulmar jingmut halor ka jingpynlong ia katei ka ilekshon, namar baroh arliang ki la iabeit bad mynjur ba yn pynlong beit ia katei ka ilekshon ha kajuh ka sngi ha kylleng ka ri baroh kawei.
Nalor kata, la ong ba ia katei ka ilekshon yn pynlong ha ka rukom kaba kyrpang bha bad ba yn buh ia ki nong-ap bad ki bor pahara ha baroh ki jaka thep vote bad ha kylleng ki bynta bad ki dong ki kyntoit jong ka ri khnang ba kan ym don kano- kano ruh ka jingjia ba sngewsih ha katei ka sngi.
Hynrei dei sa tang ia ka tarik ba yn pynlong ia katei ka ilekshon, ba kin dang hap ban iapynbeit bad ban ap ruh ia ka rai na ki bor ba dei khmih.
Katei ka liang jong ka sorkar ka kynthup ia u Ishaq Dar, Khawaja Saad Rafique, Azam Nazeer Tarar bad u Sardar Ayaz Sadiq jong ka seng Muslim League-Nawaz (PML-N) bad la pyniasoh pat da ki nongialam ka seng Pakistan People Party kiba kynthup ia u Yusuf Raza Gilani bad u Syed Naveed Qamar bad kumjuh ruh da kiwei de ki seng kiba la iasnoh kti lang ha ka jingthaw ia kane ka sorkar ba mynta.
La ong ba ia katei ka jingialang ha ka Sngi Ba-ar, la pynlong hapoh ka iing dorbar thaw aiñ bad la pynbeit ban sdang naduh ka por 11 baje mynste, hynrei ka la poi shaduh ka 9 baje mymiet.
Ia katei ka jingialang la wanrah hi da kitei ki arliang naka bynta ban weng noh ia ki jyrwit- jyrwat kiba pynwit bad pynthud haba iadei bad ka ilekshon ka ban wan, khnang ban wanrah ruh ia ka jingiabeit na baroh arliang bad ba ki kam ki jam kin iaid beit- iaid ryntih.
Katkum ki khubor la ong ba ha ka jingiakhih ba la pynlong da ka liang pyrshah ha Kenya, kawei ka bos bad kawei ka kali ki la shah wiang ding hapoh ka thaiñ Nairobi jong katei ka nongbah Kenya.
Kumta, ka la mih ruh ka jingïakynad hapdeng ki paidbah nongïakhih bad ki pulit kiba ap para ha ki katto katne ki bynta jong katei ka nongbah.
Katba kiba bun pat ki jaka kim shym la don jingkulmar eiei.
La ong ba ki don katto katne ki nongialam kiba la thmu ban wiang ding ia ki ophis treikam jong u President ha ka phang pdeng jong ka distrik, hynrei ki la shah bat noh ha ki pulit, ha kaba ki pulit ki la hap ban pyllait da ki tdem pynsat khmat khnang ban tehlakam ia ka jingïakynad ha katei ka por.
Kumta, ki bor pyniaid ka Kenya ki la phah da ki bor pahara ban leit tehlakam bad ban em ia ka jingïakynad ha katei ka nongbah.
Katba ha ki bynta West jong ka Kisumu bad Homa Bay, kitei ki nongïakhih ki la khang bad set kut ia ki surok bad ki lynti iaid baroh kylleng sawdong jong kitei ki thaiñ bad ki la thang ruh da ka ding kum ka dak ban pynpaw ia ka jingpyrshah jur.
Namarkata, la ong ba kiba bun ki dukan bad ki jaka treikam hapoh Kisumu ki la khang khyrdep noh namar ki jingkulmar bad ki kynrum kynram na katei ka jingiakhih ha katei ka nongbah.
Ka jingïap jong u nongïalam jong ka seng BJP ha Purba Medinipur kaba don ha West Bengal ka la wanrah ka jingkhihwin ha ka jylla naba ka seng BJP ka la kynnoh ba une u la shah pynïap ha ki dkhot jong ka seng Trinamool Congress, ha kaba hadien kane ka jingkynnnoh, na ka liang ka seng kaba bat ïa ka jingsynshar ka TMC ka la pynshisha ba kine ki jingkynnoh baroh ki dei ki bym don  nongrim.
U President jong ka seng BJP ha kane ka thaiñ Moyna, u Bijaykrishna Bhunia, kumba la pynshisha la ong ba u la shah bom shah tied ha ki nongbud jong ka seng TMC hakhmat ka kurim jong u ha ka lynti ban leit phai ïing ha ka janmiet jong ka lah sngi U Blei bad u la shah rah da ka bor ha ki runar ha ka kali arshaka, la pynshisha ka seng BJP.
“Kane ka sngi ka dei ka lyngkhuh snem kaba ar jong ka jingjia ka jingïakynad hadien ka jingthep vote kaba la sdang ha ka jylla ha u snem 2021 ha ka 2 tarik, Jymmang hadien u ba ka seng TMC ka la wan ha ka bor synshar.
Ka jingshah pynïap jong u nongïalam jong ka seng BJP u Bijay Krishna Bhunia ka dei ka jingai sngewbha sha ki briew jong ka jylla na ka bynta ban rakhe ïa kane ka sngi," la ong u nongïalam jong ka seng BJP u Suvendu Adhikari.
Ka seng TMC ka la wan ha ka bor synshar ha West Bengal ha ka sien kaba lai ha u snem 2021.
Ïa ka jingpynbna ïa ki nongjop ha kaba ïadei bad ka jingïakhun ïa ka ilekshon la pynbna ha ka 2 tarik, Jymmang, 2021.
Ka Moyna ka la shah ñiew ba ka dei ka dien ïing jong u Adhikari, bad ka kynhun jong ka seng BJP ka la sngew ba ka la ïoh jingkyrshan shibun.
U nongïalehkai kriket barim bad u nongïalam jong ka seng BJP u Ashok Dinda u la long u MLA na katei ka thaiñ.
U Adhikary u la dawa ba la dei ban don ka jingtohkit jong ka kynhun CBI ha kaba ïadei bad ka jiangjia wat lada ka seng ka la khot pynlong da ka jingkhot pakhang kaba 12 kynta ha ka thaiñ hynnin ka sngi.
Ka seng TMC ka la ong ba kane ka jingkynnoh ka dei ka bym don nongrim bad ka dei ka jingthmu ban leh kam saiñ pyrthei halor kane ka jingjia.
Ïa ka met jong u Bhunia, kaba la don da ki dak mynsaw, la lap ha ka miet jong ka lah sngi U Blei ha ka jaka kaba kham pajih na ka ïingsah jong u, la ïathuh ki pulit.
“Ngi dang pynlong ïa ka jingtohkit kaba bniah ha kaba ïadei bad ka jingjia,"  la ong u heh pulit.
U Vice-President jong ka seng BJP ha ka ri bad u MP jong ka Medinipur MP u Dilip Ghosh, u la kynnoh da kaba ong ba ka seng TMC ka la nang pynjur ha kaba ïadei bad ki kam thombor pyrshah ïa ki nongbud jong ki seng kiba dei na ka liang pyrshhah ha ka thaiñ kum shi bynta ban wanrah ïa ki kam pyntriem ha kylleng kum shi bynta ban ïoh ïa ka jingjop ha ka jingïakhun ïa ka ilekshon Panchayat ha ka jylla, ha kaba ka la dei ban sdang kham hadien ha une u bnai.
Kum shi bynta ban kyntait halor ka jingshah kynnoh donkti ha ka jingjia, ka seng TMC ka la pynshisha da kaba ong ba kane ka la long na ka daw ïing daw sem.
“Katkum ka jingïoh jingtip, la ong ba kane ka jingjia ka dei na ka daw ïing daw sem.
Ka jingkynnoh kaba long pyrshah ïa  ngi ka dei ka bym don nongrim.
Ngi ruh, ngi kwah ba ki runar kiba donkti ha kane ka jingjia kin shahkem," la ong u MLA jong ka seng TMC jong ka Moyna, u Sangram Dolui.
Kum shi bynta ban bynrap halor kane, u General Secretary jong ka seng TMC ha ka jylla u Kunal Ghosh u la ong ba ka seng BJP ka la pyrshang ban pynthoh bria ïa ka jylla.
“Man ba lap ba ki nongbud jong ka seng BJP ki ïap,  ki ju kynnoh bad kdew kti beit ïa ka seng TMC khlem ki jingpynshisha, ki la ju jia bun ki jingjia kiba kum kine.
Hadien kiba kum kine ki jingkynnoh ki ju paw ba kim dei kiba shisha.
Ai ba ki pulit kin pynlong ïa ka jingtohkit bad ban wanrah ïa ka jingshisha baroh halor ka jingjia," u la ong.
Ban pynneh ia ka identity ka jaitbynriew Khasi – Jaintia bad Garo la dei ban pynkylla noh ia ka kyrteng ka Jylla Meghalaya sha ka kyrteng Khasi – Jaintia bad Garo state kumba long lem sha kiwei kiwei ki Jylla kum ban shu shim nuksa, ka Jylla Bihar la pyn-ia-hap bad ki briew ba shong ba sah ha ka ki Bihari.
Ka Jylla Nagaland la pyniahap bad ki trai ri trai muluk kiba shong ba sah ha kaba la tip kum ki Naga.
Kumjuh ka Jylla Assam la pyniahap bad ki briew ba shong ba sah bad la tip kum ki Assamese.
Nangta ka Jylla Manipur ruh la pyniahap bad ki trai sh nong ba la tip kum ki Manipuri.
Shuh shuh ka Jylla West Bengal ruh la pyniahap bad ki trai shnong ba la tip kum ki Bengal.
Kumta ban pynneh ia ka Identity ka jaitbynriew Khasi – Jaintia bad Garo la dei ban pynkylla noh ia ka kyrteng Meghalaya kaba la tip kum ka ri ki lyoh.
Namar ka kyrteng Meghalaya hi ka pynduh noh ia ka Identity ka jaitbynriew Khasi – Jaintia bad Garo.
Ki briew na bar ri kim tip hapoh Meghalaya ki jaitbynriew aiu ki shong bad ki sah ha ka.
Ki tip beit ba ka dei ka ri ki lyoh ne lyput.
Kumta dei ban pynkyla noh ban pynsah pynneh ia ka Identity ka jaitbynriew.
Ka jingmih khubor ba ka seng People’s Democratic Front (PDF) kan khylliap lama noh na bynta ban leit pynïasoh sha ka seng National People’s Party (NPP) ha ka 6 tarik Jymmang, 2023, ka long ka khubor kaba biang namar kam don jingmut ban shu bun sa tang ki seng saiñpyrthei khlem nongrim.
Ka PDF ka la mih ha u snem 2017, katto katne bnai shwa ka ilekshon MLA 2018, hapoh ka jingïalam jong u Bah Pynshngaiñ N Syiem.
Ha kato ka ilekshon, ka la jop saw ngut ki MLA bad u Bah Pynshngaiñ u la iehnoh syndon ïa kane seng kaba u la seng hi tang hadien katto katne por.
Na kine ki saw ngut, ar ngut ki la ïoh ban long Myntri ha ka sorkar Meghalaya Democratic Alliance (MDA) 1.
0 bad ki la neh haduh kaba kut jong ka san snem.
Hynrei, hashwa jong ka ilekshon MLA 2023, ar ngut na ki saw ngut ki MLA ka PDF ki la iehnoh bad ki la leit pynïasoh sha ka NPP.
Ha ka ilekshon MLA kaba dang shu dep shen, ka PDF ka la jop tang ar ngut ki MLA bad wat lada ki la leit ban ai jingkyrshan ïa ka sorkar Meghalaya Democratic Alliance (MDA) 2.
0, hynrei ki khlem ïoh satia ïa ka shuki Myntri ym kumba long san snem mynshwa.
Ban pynïaid ïa kano-kano ka seng saiñpyrthei, kam long kaba suk.
Ki nongïalam ki hap ban pynlut ïa la ka por, ka bor bad ka pisa ban pynkhlaiñ ïa ka seng.
Hadien hynriew snem duna jong ka jingïaid lynti, ki nongïalam ka PDF imat ki la sngewthuh ba kam dei satia kaba suk ban ïa pynlut por na ka bynta ban pynkhlaiñ ïa ka seng.
Ha ka jingshisha, kam don jingmyntoi ban buh ïa kita ki seng saiñpyrthei lada ym lah ban pynkhlaiñ ne ban ïoh jingjop ha ka ilekshon.
Ban shu jop tang iwei ne ar ngut ha ka ilekshon, ka long kam kai.
Lada donbok, la shu ïoh long Myntri ei kha-ma-kha, bad lada sniewbok, hap ban shu shong ïa kyrshan narud khlem da ïoh jingmyntoi eiei.
Kane ka jia ïa ki MLA ka PDF.
Ha u snem 2018, wat la ka la don tang saw ngut ki MLA, kiba ïoh long Myntri ki la don arngut namar ha kato ka por, ka NPP ka hap ban long kaba jynsur mynsiem khnang ban neh ka sorkar.
San snem hadien, ka PDF ka la ïoh ar ngut ki MLA, hynrei ki khlem lah shuh ban long kum ka rong ser bad ki la hap ban shu hun ban shong khlem shuki Myntri.
Ka NPP kam donkam satia ban ai shuki Myntri ïa kine namar tang ki 26 ngut ki MLA ka NPP bad 11 ngut ki MLA ka UDP ki la biang lypa ban pynskhem ïa ka sorkar.
Ha ka saiñpyrthei ka ju long ka rukom ba haba dang donkam, baroh-baroh ki ïa wan khroh bad ynda ym donkam shuh, baroh-baroh ki ïa phai da ka lyngkdong.
Ngi sngewthuh ba ka NPP ka kwah ban ïoh palat 31 ngut ki MLA tang marwei na ka 26 ngut kaba ka don mynta.
Lada wan rung ki ar ngut na ka PDF, ka jingbun paid ha ka NPP kan kiew sha ka 28 ngut bad lada ka seng ka jop ïa ka ilekshon ha Sohïong konstitwensi, ka jingdon ki MLA kan kiew sha ka 29 ngut.
Lehse ka NPP ka dang pyrshang ban khroh sa ïa kiwei pat ki MLA kiba dei na kiwei ki seng saiñpyrthei ban wan pynïasoh beit noh bad ka seng.
Ka saiñ hima sima ha Meghalaya ka dei kaba kylla tang hapoh shi khyllipmat, bad bunsien hi, ka jingkylla ka wan ha ka por bym poi pyrkhat mano-mano.
Ngim dei ban ïa sngewphylla lada kin dang don shuh ki MLA ki ban leit pynïasoh sha ka NPP ha kine ki sngi ki ban wan.
Lada ka PDF ka duh ka dam, ki paidbah kin lait noh na kawei ka seng saiñpyrthei bad kan long kaba bha.
Ka jingbun palat ki seng saiñpyrthei, ka shu pynkulmar jingmut bad pynbunkam kai ïa ki paidbah.
Ka jylla ka barit hynrei la satah sa tang da ki seng saiñpyrthei kiba ym da ïapher than ha ka nongrim jong ki.
Ka nongrim kaba dei kajuh lut jong baroh ki seng ka long kumno ban ïoh shong shuki ha Secretariat bad ban pynïaid ïa ka synshar ka khadar bad ym eh ban shakri ïa ki paidbah.
Lada duna ki seng saiñpyrthei, ka wanrah ïa ka jingbha.
Ka long kum ka jingkyrkhu lada ki nongïalam ki sngewthuh ïa la ka jong ka bor bad kin ïa wan rung noh sha ki sem kiba kham heh bad ban ïatylli.
Ngi donkam ïa ki seng saiñpyrthei tangba ym dei haduh ban da I kulmar sa ban peit bad ban sngap.
Ka jingleh jong ki nongïalam ka PDF ka dei ban long ka nuksa ïa kiwei pat ba kim dei ban shu pynbunkam kai ïa ki paidbah bad ban sngewthuh ïa la ka jong ka bor.
Hynrei ngi kwah ban pynsngew ba ka long kaba donkam ïa ki seng riewlum ba kin ïatylli lang noh kawei namar kane ka jingïasaphret kam wanrah jingmyntoi eiei.
Ngi la ïohi na kaei kaba la jia ha ka ilekshon kaba la dep ha kaba ka jingbun ki seng riewlum ka la shu pynpait kai ïa ka ‘vote’ bad ha kaba kut, la shu jop ei da mano-mano.
Ki nongïalam ki seng riewlum ki dei ban ïa klet noh ïa ka jingsngew long heh bad ka jingsarong, bad ban ïashong lang ha kawei ka sem ban ïakren sani halor ka jingdonkam ban pynïatylli ïa baroh ki seng riewlum khnang ba ki paidbah kin lait na ka jingkulmar bad kan pynduna ïa ka jingsatah jong ki seng.
Ka akor jong u myntri rangbah Conrad K Sangma ban burom ia u Lat Phagun Chauhan katkum ka jingsngew briew bad ki kyndon aiñ ha ka dorbar thawaiñ, bad iaishah ba un kren da ka ktien Hindi ka long ka ba lyngngoh namar ba ha dohnud u tip shai ba ki ba bun ki dkhot jong ka dorbar thawaiñ kim peiphang ia ka ktien Hindi, khamtam ha ka shlem thawaiñ ka ba don ka jingkitkhlieh ka ba khraw ia ka imlang sahlang ha jylla.
Kumta ka dohnud jong u Bah Ardent M Basaiawmoit ka sngur ban pynpaw ia ka jingshisha wat lada ka long tohmet ha ka shlem thawaiñ ban kyang shla, khamtam ha ba arngut ki myntri sorkar, Bah Paul Lyngdoh bad Kong Ampareen Lyngdoh ruh ki la pynpaw paidbah la ka jingsngewkhia halor ka ban kren da ka ktien Hindi ha Dorbar Thawaiñ.
Ha kajuh ka por ki kynrem lyndan ha shlem synshar ka sorkar kmie ki tip thikna ia ka jingshisha ba ha jylla Meghalaya, kiba bun ki briew kim pat peiphang janai ia ka ktien Hindi bad ka ktien phareng ka long ka ba kham biang bad khlem artatien ha ka dohnud jong kita ki kynrem lyndan na nongbah Delhi ka sngew kumjuh.
Jar la katta ki jied ban leh bym siutñiew bad ban iuhroit ia ka hok jong ki paidbah na ka jylla Rilum ha ka thaiñ shatei lammihngi.
Ym lah ban long ba ka jynjar ban shem uno uno u kynrem uba kot ka rynñieng kat u Lat ban thung ha jylla Meghalaya bad lah ban buhti ia kino kino kiba ym nang kren phareng tang ha ka thaiñ ba shatei jong ka dewbah India, namar wat ha ka thaiñ shathie jong ka Ri India ruh ki briew ki pyrshah ia ka ktien Hindi namar ba ym lah ban priphang thikna.
Ka jingshisha ka long ba ym don ba ñiewbeiñ ia ka ktien Hindi, hynrei ka shu long tang ba kita ki ba pyrshah kim lah ban sngewthuh bad peiphang ban shahshkor ia ka ktien, wat lada la buh da ka jingthoh da ka ktien phareng katkum ki kyndon aiñ.
Lehse ka lynti ka shah ba u kher rangbah na ka shlem treikam jong u Lat un mihpli ha ka jaka jong u Lat ban pule lem da ka ktien phareng ha dorbar thawaiñ.
Ka paw shai ba ki kam torti khlem suitñiew lane ban iuhroit bad thombor ia ki jylla barit baria na kyndong jong ka dewbah India, ki shynna tyngkreiñ ha ka sorkar kmie ba synshar da ka seng BJP.
Ñiuma, u Bah Ardent M Basaiawmoit shwa ban mih jyndat na iingdorbar thawaiñ kum ka dak ban pyrshah katkum ka nongrim, u la kren mardor ba baroh ki dkhot ha iingdorbar kim khohñioh ban shah ñiewbeiñ ki lah ban shahshkor, dang don pat ki dkhot ka dorbar thawaiñ ki ba tohhoh bad tynneng kum ban shah liang ia u myntri rangbah bad ia u Lat namar ba ki kyntait ban pdiang ia ka jingshisha.
La rem ka sur ki paidbah ha jylla, ha ba kita ki ba iasaid ki la dei ban phet jyndat na dorbar thawaiñ.
Tang ha ka sngi shong dorbar ka ba bud, la tyrwa ha dorbar thawaiñ ban pynbeit thymmai noh ia ka kpait-saiñ-kam halor ka bhahkam ha jylla ba la wanrah da u Bah Adelbert Nongrum, hynrei la iamrem biang ka sur paidbah haba la kyntait da ka iingdorbar thawaiñ.
La suba jur ba ka don ka jingleh khnang na ka liang ka sorkar ban kynriah ha kata ka rukom ban ym iohlad ban iatai halor kane ka phang hapoh iingdorbar thawaiñ.
Kata ka long ka jingleh ka ba khun ranab sha ka thaiñ Garo, bad iuhroit ia kiwei pat ki thaiñ ha jylla, ka seng VPP ka la pynkhreh ban mih madan ha lympung paidbah na ka bynta ban tuklar ha kane ka liang.
Marmar la mih sa ki shithi thungkam na ka liang ka Kliar-iktiar Shakri Paidbah (MPSC) kiba la paw tyngkreiñ ba ka pylla ka noh shiliang ha baroh ki liang jong ka rukom thung kam ia ki samla ha jylla.
Lada bishar bniah ia kane lah ban kdew kti hi ia ki paidbah lajong ha ka thaiñ Khasi Jaintia ki ba la pynkjeh ia ki paidbah Garo lyng ba kaba mihjubab na ka kam jiedlamkhmat ba dang shen.
Jyn lada ki paidbah na ka thaiñ Khasi Jaintia ki ryntih tylli ha ki seng riewlum khamtam ka UDP bad VPP, ki nongialam kum ki jong u Bah Paul Lyngdoh, Ardent M Basaiawmoit, Adelbert Nongrum kin ym aili ha kane ka liang, hynrei kiba bun ba lang kin khohñioh ban kdew ia ka jingshisha.
La sngew dei ban jer tang ia kita kiba la pynpaw ka mynsiem basngur ban shakri hok ia la ki khun ki hajar namar katto katne ki dkhot rangbah jong ki seng saiñpyrthei ki dang pyni la ki matti ba ki long sianti bad buitpoh.
Naduh ka por ba la ioh la ka jylla Rilum la kyntiew ia ka thaiñ Garo ha ki ba bun ki liang, hynrei ka kabu ban ioh bat lakam synshar lynter da ki dkhot rangbah Garo ka la pynlong ban shim kabu shuh shuh haduh mynta mynne, haduh ba ym biang shuh ka pansara ha ka imlang sahlang.
Ha ba kdew kumta ym dei ba ka long pyrshah ia la ki parabynriew ha kajuh ka jylla, hynrei ka dei ban don la ka pali ban biang ka pansara ha ki liang baroh jong ka ba kyntiew ia ka imlang sahlang lyngba ki lad pynroi jong ka sorkar.
Lada ki paidbah na ka thaiñ Khasi Jaintia ki dang lyngngai ban pynkjeh ia kiwei bad syrtok ia lade, ym dei shuh ban dang ud dang nam ne kdew kti sha ki seng bhalang, ki sengbanbor, ki seng saiñpyrthei bad ki kynrem lyndan kiba la pyrshang ban kyntiew ia la ki paidbah lajong bad ki donkam ka jingkyrshan na ki paidbah.
Ha kajuh ka por ruh ka don la ka pali kaba dei ban bishar sani ia kita ki seng bhalang, sengbanbor, seng siañpyrthei bad ki kynrem lyndan ruh ba kin puson halor kane ka liang ka ba dei ban ri kyndong la ka burom ka longrynñieng bad ban synrop bad tehsong shitylli paradoh parasnam na ka bynta ban kyntiew ryngkat ia la ki khun ki hajar ha jylla.
Ki pulit ka Ynnan ha ka Sngi Balang ki la iathuh ba 2 ngut ki briew ki la khlad ha shen katba 7 ngut kiwei pat ki la mynsaw hadien ka jingjia shah dung tari ha ka Sngi Ba-ar hapoh ka thaiñ Yunnan jong ka China.
Ha katei ka jingjia, la ong ba uwei u samla 20 snem, uba don jingshitom ha ka bor pyrkhat, u la shim ia ka tari bad dung nyng-kong eh ia ka kmie lajong ha iing.
Hadien kata u la phet na la iing ban leit dung sa 8 ngut kiwei pat kiba u iakynduh na katei ka jingkhie lamwir.
Napdeng kitei, 2 ngut ki dei kiba la mynsaw jur bad ym shym lah shuh ban pyllait im ia ki ha ka por kaba biang bad kumta ki la khlad noh tang hadien khyndiat por.
Katba, ia kitei ki 7 ngut pat dang sumar hapoh ka jaka sumar hadien ba ki la mynsaw na katei ka jingshah dung tari ha katei ka jingjia.
Ym don ka jaidbynriew kaba la shai ha kane ka sla pyrthei, kaba khlem don la ka dustur, bad u khun Khasi naduh Rilang haduh Kupli bad naduh Brahma haduh Surma um lah ban siew kylliang da kumwei pat ïa la u ñi u kong, u kulong u kumah uba la saiñdur ia ki dustur, ba pateng la pateng, kin niew kor ïa kine bad im halor kine ki nongrim ba la seng u longshuwa u manshuwa.
Ki dei kine ki dustur,  ym tang ki jong u khun Khasi, hynrei ki jong kiwei kiwei pat ki jaidbynriew, kiba pynïapher ïa kawei ka jaidbynriew na kawei pat.
Ha Ri Bilat, ka jingdon jong ka jingsynshar ki syiem, ka long kawei na ki dustur kiba riewspah, kiba ka ri Bilat haduh mynta ka bat bad sngewsarong.
Da shisha ka rukom synshar ha ri Bilat ka la kylla mynta da ki spah snem na ka synshar ki syiem sha ka synshar paidbah, hynrei ka jingkylla ka long halor ka nongrim jong ka dustur jong ka jingdon bad jingïaipynnah ïa ki syiem.
Ki syiem ha Bilat wat la kim don shuh ka bor hynrei ka main ka sah kumba long da ka phew hajar snem mynshuwa bad dei kata ka dustur ba ki nong Bilat ki niew kor bad kheiñ kor, ym tang ha ka liang jong ki syiem hynrei ha man la ka bynta jong ka jingim jong ki.
Haba yn phai sha kine ki thaiñ mih – ngi jong ka pyrthei, ka Ri Japan ka long kaba bat bad sarong ïa la ki dustur ba la buh u longshuwa manshuwa jong ki.
Hynrei ha kajuh ka por ka Ri Japan ka long ka ri kaba ïa beh ïa ka jingstad, ka jingpahuh pahai, ka jingman bha – manmiat bad jingïaid shaphrang.
Ki kyhnthei Japan wat la ki tynneng ïa bun ki rukom leh jong ki sep – ngi, hynrei ha kajuh ka por ki Japan ki ieng halor ka nongrim jong ki dustur uba rim.
Kano kano ka jaidbynriew khnang ba kan kiew bad ïaid shakhmat, ka donkam ban bat bad tyllun halor ki dustur kiba long ki nongrim.
Kaba donkam namarkata ka long, ban pynwandur ia ka jingim jong ka por kaba mynta,halor ki dustur kiba la ju don.
Ka Jaidbynriew Khasi ka don la ki jong ki dustur kiba pher kiba ka la ioh pateng na la ki Longshuwa Manshuwa.
Lehse lah ban pynïasyriem ia ki dustur kum u diengbah, u dieng u sah hi kum u dieng, ki tynrai ki sah ki kum ki tynrai hynrei u sla, u syntiew, u soh ki ïai khie lung katkum ka jinglong jong ka por.
Ki dustur ki long ki dustur namar ba la pdiang ïa ki da uba bun lang bad ki ïai long hi kumba ju long.
Hynrei la katta ruih ki ri kiba la shai ki buh ïa kine ki dustur ha ki jingthoh bad ki pynlong aiñ ruh ia ki khnang ba yn ym don mano mano ki ban shim kabu na ki dustur.
Kumba ka long mynta ym sngewthuh sngewthaw shuh haba la mih ki mukotduma.
Wei haba la sei ia ki ñia bad pynïeng ïa ki nia halor ki dustur, la lap bunsien wat tang hajuh i kyntoit iba rit la pynmih ban pynïeng ïa la ka ñia da ki dustur kiba pher bapher.
Khnang ban lait na kum kine kiei kiei,ka District Council ka la dei ban thung ïa ki Commission ka ban tohkit shaphang kine ki dustur kiba don ha kylleng ka ri khlem da pynkylla ei ei ïa ki hynrei  ai kin sah shuwa kumba ki long bad pynlong aiñ ïa ki da kaba buh ha ka jingthoh.
Kumta kine ki dustur aiñ ïa ki da kaba buh ha ka jingthoh.
Kumta kine ki dustur kin ym long tang katkum ka jingbit ne jingbatai ki katto katne hynrei kane kan pynlait ïa u paidbah ka ri na ki jingïaleh mokotduma kiba pynluksan bad pynsyrwa ei ia ka por.
Sngewlyngngoh ban iohi ba ka District Council ïa kaba seng mynta la bun snem bad kaba don ka bor ban shna ïa ki aiñ halor kine ki dustur, kam shym la leh ei ei ne pyrkhat shaphang kane ka kam kaba kongseh.
Kam long ka jingmyntoi ïa ka jaidbynriew kaba rit kum ka jong ngi ba ïa kine ki dustur la dei ban pynlong ain noh kloi da kaba buh ha ki jingthoh khnang ba ka jaidbynriew kan lah ban iaid shaphang ha ki liang baroh.
3 ngut ki pulit jong ka France ha ka Sngi Palei ki la shah bat noh halor ka jingdon kti ha ka jingiap jong u briew 27 snem ka rta hapdeng ka jingiakhih paidbah ha ki khyndiat por ba la leit.
Kitei ki pulit ki la shah pynngat kyndon halor ka jingleh pyrshah ia ka aiñ wat hapdeng ka ‘duty’ jongki.
Katkum ka kaiphod na ka Post-mortem ba la dep ban leh ia ka met jong utei u briew uba iap ha Marseille, la iohi ia ki dak jngem bad dak mynsaw ha ki bynta ka shadem jong u bad ki jingmynsaw ruh ki dei ki dak jong ki kam pynshitom jong ki pulit.
Kitei ki heh pulit ki la shah kem noh ha ka Sngi Ba-ar halor ka jingshah pyniap jong utei u briew ha ka jaka talasi jong ki pulit pyniaid kali hapoh Paris bad kaba la jia ha ka 27 tarik u Jylliew.
Ia utei u briew la ithuh kyrteng kum u Mohamed Bendriss bad u la don iwei i khun, ha kaba ka kurim jong u ka dang pun sa ia iwei pat i khun bad utei u briew u la ioh kem pang kynsan katba u dang ñiah ia ka thuk- thuk jong u bad u la khlad noh khlem da ioh por shuh ban sumar.
Ki briew jong ka tnat tohkit ki iathuh ba ka  jingiap jong u ka lah ban long namar ka jingktah jong ki kynja jingbthei ba la kawang bad pynbthei da ki pulit ha ka por ba ki kthong ia u.
Kumta, kitei ki 3 ngut kin shah pynngat ha ki kyndon pynkheiñ aiñ jong ka jing pyndonkam ia ki tiar kiba ktah ia ka koit ka khiah jong ki paidbah.
Hynrei, la ong ba ki bor pyniaid ki la iathuh ba u Bendriss u don kti ha ka jingleit lute ia ki tiar na kawei ka dukan juti bad hadien kata u la shah beh ha kitei ki pulit, ha kaba u la phet krad da ka thuk-thuk jong u.
Dei ha katei ka por ba u dang phet ha lynti, u la shah kawang ha ki pulit da utei u kynja bol ba bthei bad utei u tiar u la dei ia ka thuk-thuk jong u.
Watla katta, la ong ba u Bendriss u la bteng beit ban ñiah ia ka thuk- thuk hynrei dei ha katei ka por ba u la ioh kem pang bad khlad noh syndon.
Hashwa ka jingleit jurip jong u President ka United States sha ka thaiñ West, la ong ba ki heh ka FBI ha ka Sngi Balang ki la iathuh ba ki la ioh ban siat iap noh ia uwei u briew na Utah uba byrngem bad buh jingma ia ka jingim jong u Biden.
Ka Federal Bureau of Investigation (FBI) ka la pyntikna ba utei u runar u la shah siat iap ha ka por ba ki briew na jong katei ka kynhun ki dang pyrshang ban shu kem ia u, na ka bynta ki jingtohkit ba bniah.
Ia utei u briew, la ithuh kyrteng kum u Craig Robertson bad la jer kyrteng ia u hapoh ka ejahar ba la ujor da ki bor pyniaid na Utah.
Katkum katei ka ejahar, la ong ba u Robertson, uba ha ki rta ba 70 snem, u la pynithuh ialade kum u ‘MAGA Trumper’ bad u la byrngem ia u President ka US na ka por- sha ka por lyngba ki jingthoh jong u hapoh ki Social Media.
U Robertson ha kane ka taiew u dang pyllait ia ka jingthoh ba u ioh jingtip ba u Biden un sa leit ban iuh kjat ha Utah bad un ap ia u hangta.
Ka kynhun jong ka seng Nationalist Peoples’ Party (NPP) ha ka sngi Palei ka la pynbna ïa ka kyrteng jong u kyrtong uba nyngkong u ban ïakhun ha ka ilekshon na Dumporijo kaba don ha Upper Subansiri distrik.
U President jong ka seng NPP ha ka jylla u Thangwang Wangham u la pynbna ha ka jingïalang bad ki nongthoh khubor ïa ka kyrteng jong u General Secretary jong ka seng, u Paknga Bage, kum u kyrtong u ban ïakhun na Dumporijo konstitwensi na ka bynta ka ilekshon Assembly jong u snem 2024.
Katkum ki khubor la ong ba u khñiang jingpang Covid ba thymmai- u EG.
5 u la sdang ban jur hapoh United States bad u la long kumba 17% na ka jingdon kiba ioh kem pang Covid thymmai hapoh ka ri lada ianujor bad ka 16% kiba ioh pang na u khñiang jingpang barim- u XBB.
1.
16 ha ki por ba la leit.
Une u khñiang jingpang ba thymmai, la ong ba u dei hi uba kylla dur na u khñiang XBB uba dei hi na kajuh ka iing ki jait khñiang Omicron.
U EG.
5, lada ianujor bad ka jinglong jong u XBB.
1.
9.
2 ba la wan mih hashwa jong u, u don ia ka bor ban pynkylla dur ialade ha ka por ka bym lah ban tip.
Wat da ki stad saïan bad ki doktor kiba pule bniah shaphang utei u khñiang ruh ki la dep tip lypa ba utei u khñiang u lah ban pynkylla dur ialade hynrei kim shym la phikir ne buh jingmut eiei ba un lah ban ktah jur bad pynkhie biang ia ka khlam kumba long ha ki por ba la leit.
Kumta, la ong ba une u khñiang EG.
5 u long uba stet bha ban pur bad u lah ruh ban kylla dur biang.
U Dr.
David Ho, u Professor jong ka tnat ‘Microbiology & Immunology’, u la pule bniah bad wad bniah bha halor kitei ki jait khñiang jingpang hapoh ka jaka pule bniah (Lab) jong u ha Columbia University ban iohi haduh katno ka met jongngi ki briew ka lah ban iakhun pyrshah ia utei u jait khñiang jingpang.
Hynrei, u la ong ba une u khñiang jingpang um shym don jingpher na ki jingpang ba lah ban paw shabar kumba long na kiwei pat ki khñiang jingpang kiba wan hashwa jong u ha ki por ba la leit.
Ka All Tamil Nadu Students’ Association (ATSA) lyngba ki nongkitkam jong ka kiba kynthup ïa u Vishnuram P.
(President), u Rajarajacholan (Joint Secretary), u Gideon Bala Singham (Treasurer) bad u Ragu (Advisor) ki la wan na Tamil Nadu ban ïakynduh ïa ki nongïalam ka KSU ha Shillong ban ïasyllok halor kiba bun ki mat kiba ktah ïa ki paid trai shnong ha ka Thaiñ Shatei Lam Mihngi bad ka Thaiñ Shathie ka India.
“Ki nongïalam ka ATSA ki la pynsngew ïa ka jingeh ki paid Tamil bad kiwei ki paid Dravidian hapoh ri India – kumjuh ki nongïalam ka KSU ki la pynsngew ïa la ki jingeh bad diengpyngkiang ïa ka Jaidbynriew Khasi," ong General Secretary ka KSU, samla Donald V.
Thabah ha ka kyrwoh khubor.
U la ïathuh ba ki 2 seng ki la ïasyllok ruh halor ka jingshah ïuhroit ki nongshong shnong ka Thaiñ Shatei Lam Mihngi bad ki nongshong shnong ka Thaiñ Shathie ka India la ka dei ha ki aiñ Sorkar Pdeng ki bapher-bapher kum ka jingpynbor ban pyndonkam ïa ka ktien ‘Hindi’ bad ka jingshah buhai shnong pathar ha kiwei pat ki Jaidbynriew la ka dei ha Meghalaya lane ha Tamil Nadu.
“La ïakren bniah ruh kumno ban wad lad wad lynti ban ïada ïa ki trai-ri trai-muluk ha Tamil Nadu bad Meghalaya kumjuh ban kyntiew ha ka liang ka pule ka puthi bad ka ïoh ka kot," u la ong.
Na ka liang ki 2 seng ki la rai ban ïatreilang nangne shakhmat ha kaba ïadei bad ki mat ki jura kiba ktah ïa ka bha ka miat bad ka ïap ka im ki paid trai shnong ha Thaiñ Shatei Lam Mihngi bad ha Thaiñ Shathie ka India.
Shuh shuh ka ATSA ka la kular ban ïarap ïa ki samla pule Khasi kiba don sha Tamil Nadu lada ki shem kano-kano ka jingeh.
Kham ha shuwa, ka ATSA ka la ïakynduh ruh ïa ki nongïalam ka Naga Students’ Federation (NSF) ha Guwahati bad kine ki seng ki la shim kijuh ki rai ban ïa treilang nangne shakhmat.
U President ka United States, u Joe Biden, ha ka Sngi Palei u la kyntu ia ka Congress ba kan pynmih pisa shuh sa kumba $13 Billion naka bynta ban phah biang sha ka tnat shipai ka Ukraine, kum shi bynta ban ai jingkyrshan ia ka Ukraine hapdeng ka jingshah hiar thma dusmon jongka ha ka Russia mynta la shi snem tam.
Namar la ong ba ka Ukraine ka donkam ia ka jingkyrshan bad ka donkam ruh ia ki jingiarap bad jingnoh synñiang jong ki para marjan ri namar ka Russia ka long ka ri kaba khlaiñ bor bad ka Ukraine kam pat lah ban kot bor kumba long ka Russia lada ym don nongkyrshan ia ka.
U Deputy Commissioner ka East Jaiñtia Hills District, Khliehriat ha ka sngi Balang ba la dep u la pyntip paidbah ha kaba ïadei bad ki jingbthah ba la pynmih da ka ïingbishar ba ha khlieh duh (Supreme Court) khnang ban khang lad ha kaba ïadei bad ka jinghap jingliat jong ki khynnah khunlung hapoh ki thliew ksam um ne jaka pynlang um hapoh ki shnong ki thaw ki jong ki.
Katkum kine ki jingbthah, ki trai jong ka jaka ha shwa ba kin shim ïa ki sienjam ban shna ïa ki jaka ksam um ne pynlang um, ki trai jaka ki dei ban ai jingtip da ka jingthoh la kumno-kumno 15 sngi sha ki bor sorkar jong ka thaiñ, kata sha u District Magistrate lane ki heh ba dei khmih jong ka tnat Ground Water/ Public Health, ka Municipal Corporation.
Dei ban pyntip ïa ka registration jong baroh ki drilling agency kata la ki dei jong ka sorkar ne semi lane shimet bad ki bor district ne ki bor ba dei khmih katba ka shong.
Dei ban wah ïa ki jingthoh ha ka por ba pyntrei hajan ka thliew ne pung ha ryngkat ki jingthoh kiba bniah ha kaba ïadei bad ka kyrteng bad jaka jong ka drilling agency ha ka por ba dang pyntrei ne pynbha ïa ka pung bad ruh ïa ka kyrteng bad jaka sah ba pura jong u trai pung.
La bthah ruh ba dei ban ker sainar sawdong jong ka pung ne thliew bad ruh ban tap bha da ka dewbilat sawdong jong ka pung.
Lada jia ba donkam ban shna ne maramot ïa ka pump ym dei ban shu ieh ïa ka thliew khlem da tap.
Ïa ki thliew kiba ym pyndonkam shuh dei ban tap noh da ka khyndew ne shyiap ne da ki maw.
Halor kane ka bynta la aibor ïa ki district magistrate ne kiwei pat ki bor ba dei khmih ba kin pynthikna halor ka jingbud ryntih ïa ki jingbthah.
Ha ki thaiñ nongkyndong ki nongkhmih ïa kane ka bynta kin long lyngba ki nongïalam shnong bad ki heh na ka tnat Agriculture, katba ha ki jaka sor kin long lyngba ki Junior Engineer bad ki heh sorkar na ka tnat Ground Water/ Public Health/Municipal Corporation bad kiwei pat.
U Myntri ka tnat bording u, AT Mondal u la ong ba ka Sorkar Jylla kam pat khylliap ïa ka lynnong ban ïakren shaphang ka jingpynmih bording na u dewïong lane Thermal Project wat lada ka Kynhun Myntri ka la rai ban pyndam noh ïa ka soskular bad ka North Eastern Electric Power Corporation Ltd (NEEPCO) ban tei ïa ka thermal project kaba 500 megawatts.
Ka NEEPCO ka la soi ïa ka soskular bad ka Sorkar Jylla palat 10 snem mynshwa ban tei ïa ka thermal project ha Rilum Garo kaba lah ban pynmih bording kumba 500 megawatts.
Hynrei ka NEEPCO ka la rai ban randien noh namar ka kwah ban phaikhmat sha ki projek kiba kham khuid bad pynjyrngam ïa ka mariang.
Ïa ka rai ban pyndam ïa ka soskular bad ka NEEPCO la mynjur da ka Kynhun Myntri ha ka jingïalang kaba la long ha Secretariat ha ka Sngi Thohdieng.
Haba kylli la ka Sorkar Jylla kam don jingkyrmen ban tei ïa ka Thermal Project ha Jylla, u Mondal u la ong ba kam dei kumta, namarba ka Jylla ka dang thaw lad ïa kum kane ka projek.
Haba kylli la ka Sorkar kan pyndam noh ïa ka soskular bad ka Dharampal Satyapal Group ban tei ïa ka thermal project kaba 240 megawatts ha South Garo Hills, u Mondal u la ong ba ka Sorkar ka la ap slem ïa ka kompani ban wan shakhmat ban pyntrei hynrei haduh mynta kane ka projek ka dang sahteng.
Ha ka jingshisha, u Mondal u la kubur ba ka Jylla kam biang ka jingïoh dewïong ban pyndonkam na ka bynta kane ka projek bad lada bei pisa ruh lehse kan shu lehnohei bad khlem seisoh.
U District Magistrate jong ka West Jaiñtia Hills u la pynbna sngi tyrkhong kyiad ne Dry Day ha baroh kawei ka distrik ha ka 15 tarik mynta u bnai namar ka dei ka sngi rakhe laitluid ka ri ne Independence Day.
Kumta baroh ki dukan kyiad ki IMFL Licensed ba kynthup ïa kiba die Wholesale bad die khutia, ki Bar, ki Canteen, ki pata kyiad ki dei ban khang khyrdep ha katei ka sngi.
Kino-kino kiba leh pyrshah kin shah pynshitom katkum ka aiñ.
Ka shlem treikam jong ka District Medical bad Health Officer (DMHO), Nongstoiñ, West Khasi Hills District, ka la pynlong ïa ka prokram na ka bynta ban pyntreikam ïa ka prokram ai tika hapoh jong ka distrik kaba la tip kum ka ‘Intensified Mission Indradhanush 5.
0’ ha kaba ka Kong SM Bang, DPO, ICDS, Nongstoiñ ka la long kum ka kongsan.
Ka Kong SM Bang haba kren kum ka kongsan ka la ong ba na ka por sha ka por ka tnat Social Welfare ha ryngkat bad ka tnat ka Koit ka Khiah, bad ka ophis BDO, ki ju ïatreilang ban pyntyllun ïa ki kam kiba la bynshet ha ki, la ka dei na ka Sorkar Pdeng ne Sorkar Jylla, bad ha kane ka kynti ruh.
Nalor nangta, ka la la kular ban ïatreilang met bad mynsiem bad ka tnat ka Koit ka Khiah lyngba ki nongtrei Anganwadi ki ASHA bad kiwei kiwei, khnang ba kane ka mission ai tika kan long kaba jop bad ban pynïoh tika sha baroh ki bym pat pyndep lut ïa ki dose tika jong ki.
Haba kren halor ka ‘Mission Indradhanush 5.
0’, u Dr.
R.
Laloo, u la ong ba ka thong jong kane ka mission ka long ban pynïoh tika bad ka dose kaba pura sha baroh ki khyllung kiba hapdeng 0 – 23 bnai kumjuh sha kito ki bym pat pyndep pura ïa ki dose tika.
Kumjuh ruh u la ong ba na ka bynta ki khynnah kiba hapdeng 2-5 haduh san snem ki bym pat pyndep ïa ka dose kaba nyngkong bad kaba ar jong ka jingpang Measles, nangta ka tika na ka bynta ka Pentavalent bad ka jingpyndih dawai Polio, ka tika sha ki longkmie kiba ar met la ka dei ïa kito kiba la ïoh tika hynrei ki bym pyndep pura ïa ka dose.
La phiah ïa kane ka prokram ai tika ha ki lai bynta, ka wat kaba nyngkong kan sdang naduh ka 7-12 tarik u Nailar, 2023, ka wat kaba ar kan sdang ha ka 11-16 tarik u Nailur, 2023 bad ka wat kaba lai kan sdang naduh ka 9-14 tarik u Risaw 2023.
U Dr.
R.
Laloo, u la ong ruh ba watla, ki la don ki block bad ki jaka sumar hapoh West Khasi Hills, District, kiba la kynjoh 95% ka jingai tika, hynrei ki dang don bun kiwei pat ki block bad ki jaka sumar ki bym pat kynjoh ïa kane ka thong, bad ka West Khasi Hills, District, ka dei ka district kaba bun tam napdeng ki nongai tika ki bym pyndep pura ïa ka dose tika jong ka jingpang Measles Rubella.
Haba kheiñ ïa ka percentage jong kiba ai tika na ka bynta kane ka jingpang, ka long 95% ki la dep ai ïa ka dose kaba nyngkong katba ïa ka dose kaba ar ka long tang 69%, bad ka hiar haduh 26%.
Shuh shuh u la ong ruh ba ka Sorkar India, ka don ïa ka thong ban rat dyngkhong ïa ka jingpang Measles Rubella napoh Ri India ha u bnai Nohprah, 2023, bad ban poi sha kane ka thong ka donkam ïa ka jingïatreilang jong baroh.
U la kyntu jur ïa baroh ki kmie ki kpa ba kin wan shakhmat ban ai tika ïa ki khun jong ki, khnang ban pynlong ïa ka West Khasi Hills District, ka District, kaba lait na ka jingpang Measles Rubella.
Ha katei ka prokram la donlang ruh u Bah S Nongsiej uba la wan mihkhmat na ka shlem treikam BDO, Nongstoiñ kum u Symbud Kongsan ha ka jingdon lang u Dr.
R.
Laloo, District Medical and Child Health Officer, West Khasi Hills, District, kiwei pat ki doktor bad ki nongtrei jong ka DMHO, bad nalor kiwei ki tnat Sorkar.
Ka North Eastern Hill University (NEHU) kan sa pynlong ïa ka jingpynrung kam lane ka Rozgar Mela ka ban sa long ha Multiuse Convention Hall ka ban sdang naduh ka 16-18 tarik mynta u bnai.
U Myntri Rangbah ka jylla, u Conrad K Sangma un plie paidbah ïa katei ka Rozgar Mela bad un long ruh kum u kongsan ha katei ka sngi.
Haba kren sha ki lad pathai khubor ha ka Sngi Palei, u Vice Chancellor jong ka North Eastern Hill University (NEHU), u Professor Prabha Shankar Shukla u la ong ba katkum ka jingthew kaba mynta ka jingdon jong ki briew hapoh ka jylla Meghalaya ka la kot sha kumba 38.
16 lak bad katkum ka kaiphod kaba la pyllait ha ka 19 tarik u bnai Naitung 2023 da ka Niti Aayog, ka jylla Meghalaya ka dei ka jylla kaba duk tam hadien ka Bihar.
U la ong ba haduh kumba 80% ki nongshong shnong ka jylla ki dei kiba dang im lyngba ka ka rep ha ka riang bad ka kam ri jingri kaba la noh synñiang tang kumba 17% sha ka ïoh ka kot ka jylla.
Nangta, u la ong ba ka jylla ka la ïakynduh jingeh shikatdei eh ha ka jingïoh kam ïoh jam ha kaba ki khynnah samla kim ïoh satia ïa ka kam ka jam bad kane ka la wanrah ka jingeh kaba khraw ïa ka jylla.
Nalor kata, u Vice Chancellor u la ïathuh ba ki artylli ki kompani kiba pawnam kiba la tip kum ka SODEXO bad ka ADECCO kin sa wan ban ïashim bynta ha katei ka sngi.
U VC u la ïathuh ba shibynta na ki kam kiba yn sa pynrung kin long kiba la mang kyrpang na ka bynta kiba la dep ban pule ïa ka kyrdan pule ha ka klas 10, klas 12, ka ITI, Diploma bad ha ka Graduation ha kino-kino ki kyrdan pule.
U la ong ba ka jingkyrduh kam kyrduh jam ka long kawei na ki daw jong ka jingduk bad ki khynnah samla ki bym biang kam biang jam kim dei tang ban shu shaniah ha ki kam sorkar hynrei ki dei ban pyrkhat jngai bad ki dei ban shim ïa kabu ban pyrshang ha ka liang ka seng kam lade khnang ban ïohnong kham bun ka ban long shyrta.
Ki donkam ruh ban wad bniah shaphang kiwei kiwei ki kam ki jam kiba don ha kylleng satlak ka pyrthei bad ka NEHU lyngba kane ka recruitment drive/Rozgar Mela kan ïaleh ban pyndap ïa ka jingthylli.
“Ha ryngkat bad kitei ki artylli ki kompani, ngin sa don sa katto katne tylli ki kompani ha katei ka jingpynrung kam.
Kine ki jaka bathylli ki dei kiba donkam kyrkieh bad ki nongthep kin hap ban sdang noh ïa ka kam jong ki", la ong u Vice Chancellor.
U la ïathuh ruh ba shibynta na ka lai bynta ka jingpynrung kam ka dei kaba la mang kyrpang ïa ki kynthei kaba long 2000 tam.
Shuh shuh u Vice Chancellor u la ong ba ki kam kiba ka kompani SODEXO ki tyrwa ki long Assistant Cook (150 tylli), Associate Housekeeping (400 tylli), Cook (100 tylli), Front Office Executive (50 tylli) nalor kiwei kiwei.
Katba ka kompani ADECCO ka tyrwa ïa ki kam kum ka Transaction Process Representatives (150 tylli), Technical Operator (2000 tam), Van delivery Executive (200 tam) nalor kiwei kiwei.
Ki runar ki bym lah ban tip, dang ha kine ki khyndiat sngi ki la kyndang ïa ka kamra jong ka Principal Mawthawpdah Higher Secondary School bad ki la ïoh ruh ban rong ïa ka pisa kaba haduh T.
3 lak.
Katkum ka ejahar ba la ujor da ka Kong Wantimon Mawa, Principal jong katei ka skul, la ïathuh ba ïa ka sngi jong ka jingshah tuh ym shym lah ban tip namar ba ka Kong Wantimon ka la shim shuti kumba katto-katne sngi.
Ka la ong ba dei ha ka 10 tarik Nailar, 2023 ha ka por kumba 11:30 eiei mynstep hadien ba ka la poi ha kamra lajong ka la kyndit ban lap ba ka kamra jong ka, ka la shah lied ha ki runar bad ki runar ki la pynpait ruh ïa ka tala jong ka almari.
Ki tyllong khubor ki la ïathuh ruh ba kine ki runar ki la pynpra bad khura ruh ïa ki kot ki sla ha katei kamra bad ki la ïoh ban tuh ruh haduh T.
3 lak.
Ha kaba ïadei bad katei ka jingjia na ka liang ki pulit ki la pynrung ïa ka ejahar bad la aiti ha u Sub-Inspector I.
Thabah ba un tohkit ban lap ïa ki runar kiba donkti ha katei kam.
Wat la ka Voice of the People Party (VPP) kam pat shym la thung ïa ki nongkitkam ha Sohïong-Nongspung konstitwensi, hynrei haduh mynta ki la don lai ngut ki rangbah kiba la phah da ka jingthoh sha u President ka VPP u Bah Ardent M Basaïawmoit ba ki kwah ban long kum u kyrtong ha ka ilekshon MDC na katei konstitwensi ka ban long la shem snem.
Katkum ki khubor kiba la ïoh lum jingtip kaba thikna ki kyrteng kiba la phah sha u Bah Ardent ki long ar ngut ki dei ki nongkyrshan ba radbah jong ka United Democratic Party (UDP) bad uwei u dei u nongkyrshan ba radbah jong ka National Peoples’ Party (NPP) ha kane ka ilekshon ba dang shu dep na katei konstitwensi.
Kine lai ngut kiba la pynpaw ba ki kwah tiket na ka VPP ki long u Bah Anthony Nongsiej na Madanbitaw, Bah Teilang Lyngdoh uba dei bahaïing jong u Bah R.
A Lyngdoh (MLA barim ka Sohïong constituency) na Sohïong bad u Bah Arister Kharpan na Krang.
Kine lai ngut ki la phah da ka jingthoh sha u Bah Ardent ha kine ki bnai ba la dep hadien ba u Bah Ardent u la hiar sha Sohïong ban pynrung dkhot ïa ki paidbah kiba wan sha ka jingïalang.
La sngewthuh ba kin dang don ki rangbah kiba la trei shit rhem ïa ka seng VPP kin sa ïa pan tiket haduh ban da dei ka sngi ban pynkut ban ailad ïa ki kyrtong.
Ki khubor kiba la ïoh lum ba na ka jingpynïeng kyrtong ka VPP ha Sohïong konstitwensi, la sngewthuh ba ki ar tylli ki seng saiñ pyrthei kiba kham ïoh bun ‘vote’ ha kane ka ilekshon MLA ba dang shu dep kata ka UDP bad NPP kan ktah namar ki la bun nongkyrshan kiba la mih na kitei ki seng ban leit kyrshan ïa ka VPP.
Nalor ka VPP kaba la thmu ban pynïeng kyrtong ha ka ilekshon MDC na Sohïong konstitwensi, kiba la pynkhreh ki long ka UDP, NPP bad Congress.
Ka Federation of Khasi Jaiñtia & Garo People (FKJGP) Nongkhnum Circle ka la dawa na ka District Medical & Health Officer (DMHO), West Khasi Hills ban tuklar bad peit lem ïa ki jingduna jong ki artylli ki Sub-Centre namar ka jingduna bad ka jingbym biang na ka bynta ban ai ka jingshakri sha ki paidbah.
Ki nongïalam ka FKJGP halor kane ka bynta, ha ka 10 tarik mynta u bnai ki la leit ban buh da ka jingthoh ha ka DMHO, West Khasi Hills ha kaba la pynpaw ba ka Sub-Center ha Sangriang kumba ka long mynta kam don ka jingker kaba biang ha kaba ka lah ban wanrah ïa ki jingmynsaw.
Ha kaba ïadei bad ka Byrki Sub-Centre, ka don tang iwei i nos iba la shah pynkynriah kam mynta la katto-katne por.
Kat haduh mynta ym pat lah thung bujli ha ka jaka jong i.
Kumta na ka liang ka seng ka dawa ba dei ban thung bujli noh da iwei pat khnang ba ki kam kin ïaid beit ïaid ryntih.
Nalor nangta, ka FKJGP ha ka dorkhas ba la phah ka la dawa ruh ban thung sa arngut ki nos kumba long lem kiwei ki Sub-Center hapoh Sangriang Sub-Center namar kane ka Centre ka don tang kawei ka nos bad ka shem shitom bha ban trei marwei khamtam lada dei ha ki por ba wan ki nongpang ba armet ba hap ban pynkha khun.
Ki la ong ruh ba katkum ka jinglap jong ka FKJGP ba ki duna bha ki nongtrei cleaner ha kine ki Sub-Centre bad la donkam ban thung noh ïa ki cleaner khnang ba kitei ki Sub-center kin long kiba khuid namar kumba ka long mynta kam long kaba khuid bha.
La ong ruh ba kine ki Sub-Center kumba ki long mynta kim biang ka um, bad kane ka buh jingeh ha ka ban wanrah ïa ka khuid ka suba jong ki centre bad khamtam ruh kan buh jingeh ym tang ïa ki nongpang hynrei wat ïa ki nos bad ki nongtrei ha kine ki Center.
Ka FKJGP ka la dawa ruh ban maramot noh ïa ka madan ïing (Floor) jong ka Center ha Sangriang bad ruh ïa ki nala kiba la orpait kaba ym ilong shuh ban shu ieh kumto, kumjuh ruh khamtam ki jaka leit shabar kiba la shu dap tang da ka khyndew haduh haduh ba ym long ban pyndonkam haduh mynta.
Shuh shuh la dawa ruh ba dei ban phah doktor noh ha baroh artylli ki Sub-Center namar ki dei ki jaka ba donkam bha.
Ha ka jingshisha ki doktor ki la dei ban wan shisien man la u bnai, hynrei la lap ba wat tang shisien shisnem ruh kim ju wan bad kane ka long kaei kaei kaba sngewsih bad sngewdiaw shisha.
“Kine ki Sub-center kim biang shisha ki surok bad la i donkam eh ban shna noh ïa ki surok.
Ka jingbym don ki surok ka wanrah ka jingeh khamtam ki Sub-Center kumba ngi tip ba kiba armet bad kiba injek khyllung ki hap ban leit manla ka por, ka jingdon jong ki surok kan pynsuk ruh ha kaban pynkit ïa ki nongpang," ong u Bah Shanbor Rynshiang President bad Bah Ioanis Iawlar General Secretary FKJGP Greater Nongkhnum Circle.
Ïa ka Ri Khasi la bna nam kum ka ri kaba dap da ka jingitynnad bad ka jingiphuh iphieng ha kylleng ka sawdong sawkun ka mariang.
Ka jingkylli kaba mih pat ka long ba hato kane ka jingbna nam jong ka Ri Khasi ka long kaba shisha?Wat la, ka sor Shillong ka dei ka nongbah jong ka jylla Meghalaya bad kaba la ju ïoh teng ïa ka nam kum ka Scotland of the East kaba don ïa ki jaka kiba itynnad kiba ïasyrïem kum ki jaka sha Ri Scotland, hynrei kane ka nam ka la long lehnohei noh namar haba phai sha kylleng ka nongbah Shillong la ïohi sa tang ka jingsatah ki jaboh jabaiñ suda ha ki lynti ki syngkieñ.
Kumba ngi tip baroh ka Motphran ka dei ka pliang ja jong kiba bum ki nongkamai kajih.
Ka dei ruh ka jaka leit jaka wan jong baroh ki nongleit nongwan kiba ïaid lyngba katei ka jaka, hynrei ka long ruh pynban ka jaka bret jaboh kaba la wanrah ka jingsma kaba shyrkhei haduh katta katta.
Ym tang katta ka la kylla long ruh kum ka ktem ban pynshlur ïa ki nongdih drok bad ki jingsniew kiba har rukom.
Ha kaba ïadei bad kane ka jingsma iwtung kaba la long kaba shyrkhei ha Motphran, na ka liang ka nonglum khubor U Nongsaiñ Hima ka la leit dalade ban khmih bad sngap ïa ka jingud jingnam jong ki briew kiba die jingdie hajan jong katei ka jaka bret ñiut bad kumjuh ruh na ki paidbah nongïaid nongïeng lyngba katei ka jaka ha kaba kitei ki paidbah ki la ïathuh ba katba dang mih ki sngi ka jingwan bret ñiut ha katei ka jaka ka la long kaba kham palat bad la jingsma ruh ka long kaba shyrkhei haduh katta katta hynrei kim banse ban shong la ka shong ban die jingdie tang ban ïoh bylla ban bsa haiing hasem.
Kitei ki paidbah ki la ïathuh ba hadien katei ka jaka bret ñiut ka la long kum ka ktem ïa ki nongdih drok bad ka la pynlong ïa kitei ki nongshong die jingdie ba kin syier ka mynsiem khamtam ha ka por mynmiet ban don ha katei ka jaka.
Ki la ong ba watla ki la ud la nam ïa kane ka jingsma ha katei ka jaka, hynrei na ka liang ka sorkar bad ki bor ba dei khmih ki la leh matlah.
Kane ka jingujor ka la shu kut tang ha ka ktien ban weng ïa katei ka jaka bret ñiut kaba sma na katei ka jaka.
Wat la na ka liang ka sorkar bad ka Shillong Municipal Board (SMB) haduh mynta mynne ki ïai sngap mynthi ban kren eiei lane ban weng ïa katei ka jaka bret ñiut na Motphran, hynrei kitei ki nongshong die jingdie ki dang ïai thrang dik-dik ka mynsiem bad ïai khmih lynti ba kane ka jingkwah jong ki ban weng ïa katei ka jaka bret ñiut kaba sma iwtung na katei ka jaka kan urlong noh.
“Ngi ïashong tang para Khasi hangne ha Motphran bad kim don kiwei kiwei ki jaitbynriew bad ha ka jingshisha, ka sorkar ka la dei ban peit bha keiñ ïa kane ka jaka", la ong kitei ki nongdie jingdie.
Shuh shuh kitei ki nongdie jingdie ki la ïathuh ba ha ki por kiba mynshwa, ka jingwan bret ñiut ka long tang ha ka por mynmiet.
Ynda la dei ka por mynstep ki la ïoh ban shong biang ha katei ka jaka namar ki bor kiba dei khmih ki la wan ban tam bad pynkhuid ïa katei ka jaka.
Naduh ba la wan ban buh syndon da kitei ki jaka bret ñiut ka la pynlong ka jingwit ba tang ba kin shong dukan ruh kim ïoh shuh.
“Ngim lah ban leh eiei namar ka sorkar kaba matlah bad kaba set kyllut ïa ki shkor, ngim banse ngi hap ban shong la ka shong ban die la ka die bad ngi hap ban shah la ka shah katba lah tang kumno ba ngin lah ban pyndap haïing hasem khamtam ha kum kane ka pyrthei kaba rem nadong shadong", la ong kitei ki nongdie madan.
U dak jingkylli uba mih mynta u long, hato ki bor kiba dei khmih halor kane ka bynta ki don ïa ka jingkitkhlieh ban weng ïa kane ka jingjaboh na katei ka jaka ba kan long ka jingshngaiñ ïa ka koit ka khiah jong ki paidbah nongdie jingdie bad ki nongïaid nongïeng lane hato kane kan long tang kum kawei na ki mat ka ban sahteng kumba la ju long ha ki por bad ki sngi kiba la dep?Hato mynta ïano ngin kynnoh bad ïano ngin kynthoh?.
Ka tnat pohïing jong ka sorkar jylla ha ka Sngi Thohdieng ka la pynkynriah kam ïa u SP ka West Garo Hills, u Vivekanand Singh Rathore, IPS, shi bnai duna hadien ka jingïakynad ha Tura ha kaba ka shlem treikam u Myntri Rangbah ka la shah kawang maw nalor ka jingshah thang ki kali sorkar.
Ha ka hukum ba la pynmih mynta ka sngi, u Rathore u la shah pynkynriah ban shimti kum u Commandant ka 3rd MLP Battalion ha West Jaiñtia Hills.
Lah ban kdew ba hadien katei ka jingjia ha Tura ha ka miet 24 tarik Naitung, ki la don ki jingdawa ban pynkynriah ïa u Rathore.
Ha ka jaka jong u Rathore, ka sorkar ka la thung ïa u SP ba mynta ka South Garo Hills, u Abraham T Sangma, MPS.
Nalor nangta ka sorkar ka la pynkynriah ïa u SP ka North Garo Hills, u Shailendra Bamaniya, IPS ban shimti kum u SP ka South Garo Hills.
Ha ka jaka jong u Bamaniya, ka sorkar ka la thung ïa u Commandant ba mynta ka 2nd MLP Battalion, u Bruno A Sangma, MPS.
Nalorkata, ka sorkar ka la pynkynriah ïa u SP ka tnat Traffic, East Khasi Hills, u Dr Dara Aswaghosh, IPS ban shimti kum u Commandant ka 2nd MLP Battalion.
U Commandant ba mynta ka 3rd MLP Battalion, u Kamakhya Prasad, MPS, u la shah pynkynriah ban shimti kum u SP ka tnat Traffic, East Khasi Hills.
Saw ngut ki bar jylla kiba thmu ban wan trei ha ka tnad Post Office ban leit sam shithi sha ki shnong ki thaw ha ka thaiñ Mawshynrut ki la shah bat noh ha ki dkhot ka Khasi Students’ Union (KSU) Mawshynrut Circle ha ka Sngi Thohdieng.
Na ka liang ki nongkitkam ka KSU ki la ong ba hadien ba ka KSU ka la ïoh ban bat ïa kitei ki saw ngut, ka la phah leit phai noh ïa ki sha la ka jong ka jylla.
La ong ruh ba ka jingbat ïa kine ki bar-jylla ka long halor ka nongrim ba ka jingkyrduh kam ki trai ri trai muluk la ka dei ha ki kam shimet ne ha ka kam sorkar bad ka jinglong bym biang ki bar jylla naba kim nang ban kren ïa ka ktien Khasi.
Ki la ïathuh ruh ba ka KSU sengkmie halor katei ka bynta ka la dep ai da ka dorkhas sha u Myntri Rangbah ka jylla ban pan ïa ka bhah na ka bynta ki Khasi, hynrei ka jingsngap mynthi ka sorkar ïa ka jingthrang jong ki paidbah ban ai kam ai jam ïa ki trai ri trai muluk ka la pynlong ïa ka seng ban tuklar ha kaba ïadei bad kane ka mat.
Ka KSU ka la kyntu ruh ïa ki Sordar Shnong ba kin phikir bha hashwa ba kin ai ïa kino-kino ki kot ki sla sha ki bar jylla kaba ktah ïa ka jakpoh jong ki trai ri trai muluk.
“Ngi ai mynsiem ruh ïa ki samla Khasi ba kin mih shakhmat ban thep kam ha Post Office khang ba kin ïoh ïa la ka jong ka bhah," la ong ka KSU.
Ka United Democratic Party (UDP) kan sa shong jingïalang General Council lashai ka Sngi Saitjaiñ (12 tarik Nailar) ha ka por 11:00 baje mynstep ha shlem treikam ka seng kaba don mar pyrshah bad ka Shillong College.
Katba ka General Council ka dang ïaid, ka Nomination Committee kaba la mihkhmat da u President bad Secretary na ki District, ki tnad jong ki samla bad ki kynthei kin long dkhot bad hynriew ngut ki nongkitkam ka seng UDP kiba ju trei shit rhem ïa ka seng kin long ki dkhot.
Kane ka Nomination Committee kan sa jied ïa u Chairman ba un pynïaid ïa ka Committee bad kan sa ïa pyrkhat ban jied pynthymmai ïa ki nongkitkam ka UDP Central Executive Committee na ka bynta ka samoi treikam kaba lai snem.
Katkum ka khubor ba la ïoh lum ka committee kan sa tyrwa biang ïa ka kyrteng u Bah Metbah Lyngdoh kum u President namar kat haduh mynta ym shym la don ban pynpaw ba ki kwah ïa katei ka shuki.
Hadien ba ka committee ka la dep jied kan sa wan ban tyrwa ha ka General Council bad ynda ki la pdiang kin sa ïoh ban pynskhem ha kane kajuh ka sngi.
Haba ïakren bad u Bah Alantry Dkhar uba dei u Vice-President ka UDP, u la pynthikna ba ka General Council jong ka UDP kan ïaid beit lashai ka sngi ka ban sdang ha ka por 11 baje mynstep.
U la ïathuh ba ha kane ka General Council ki ban wan mihkhmat ki dei kiba la jied da ki District.
Sa kawei ka khubor kaba la ïoh lum la ïathuh ba ka jingbym pyntip shuh ka UDP ïa u Bah Bindo Lanong sha kane ka General Council ka dei namar ba u la leh kiar hi na ka seng naduh ba u leit ïakhun ïa ka ilekshon MLA na Nongkrem constituency.
Ha kine ki sngi u Bah Bindo u la pynpaw ba un nym leit sha ka General Council ka UDP namar ym don ba pyntip wat la u dei u nongaibuit jong ka UDP.
Kum ban shu pynkynmaw ka jingbteng biang u Bah Metbah Lyngdoh ïa ka kam President naduh mynshem snem ka dei namar ki nongkitkam ka UDP kim kwah ban pynthymmai nongkitkam naba ka ilekshon MLA ha kato ka por ka la jan.
Hynrei mynta kin pynthymmai noh kum shi bynta ban pynkhreh ïa ka ilekshon MDC bad MP Lok Sabha ban long lashem snem.
Ka bording kaba tan na ka sngi lehse kan long kawei pat ka lad ban kyrshan ïa ka jingduna bording ha Jylla, lada ka projek ka treikam bha kumba la pynbna da u Myntri Rangbah ka Jylla.
Ban pyntyllun ïa kane ka projek bording, u Myntri Rangbah, u Conrad K Sangma u la pyllait paidbah ïa ka skhim kaba tip kum ka ‘Chief  Minister’s Solar Mission’ ha State Convention Centre ha ka Sngi Thohdieng bad u la pynbna ba ka Sorkar kan thawlad ban kynshew pisa kumba T.
100 klur shisnem na ka bynta kane ka Mission.
U Myntri ka tnat bording, u AT Mondal bad u Chairman ka MNREDA, u Rupert Momin lem bad kiwei ki ophisar ki la donlang ha kane ka sngi.
U Conrad u la ïathuh ba ka Sorkar ka la kut jingmut ban pynmih bording na kiwei pat ki tyllong kiba khuid bad ki bym pyntngit ïa ka mariang bad ka jingtan bording na ka sngi ka dei kawei na kita.
Ka Sorkar Jylla kan ai subsidy kaba biang ha kaba ki Unit kiba heh kin ïoh haduh 70% bad kiba rit kin ïoh 50% ka subsidy.
Na ka bynta ban pynsting ïa ka jinglut jingsep, ka Mission kan ïarap ruh ban plie lynti lyngba ki Bank, ban ïarap pynïoh 40% ka bailut baisep.
Ki nongïoh myntoi ki donkam ban siew ïa ka ‘down payment’ kaba tang 10% ban ïoh pyntreikam ïa kane ka mission.
U Conrad u la pyntip ba ka Sorkar Jylla ka la mang ban kynshew haduh T.
100 klur shisnem na ka bynta ka Solar Mission.
Na ka liang u Myntri ka tnat bording, u AT Mondal u la ïaroh ïa u Myntri Rangbah halor ki sienjam kiba u la shim ki ban sa ai jingmyntoi bha ïa ki paidbah ka Jylla.
U Mondal u la kubur ruh ba ka Jylla ka mad jingeh haba ïadei bad ka bording ilektrik namar ka Jylla ka dang shaniah tylli ha ki projek kiba shu den ïa ka um (hydro project) ban pynmih bording ilektrik.
La ïoh ruh ïa ka jingkren na u Chairman ka MNREDA, u Rupert Momin bad u Secretary ka tnat bording, u Joram Beda bad la ïashimbynta lang ruh da ki nongïoh myntoi kiba la shahjied ban ïohpdiang na u Myntri Rangbah.
Ka Kynhun Myntri ka Sorkar Jylla ka la ai jingmynjur ban pyrkhing noh ïa ka jingleit bar ri ki Myntri Sorkar bad ki ophisar da kaba shah ba kin leit tang ar sien shisnem ha ryngkat ki daw kiba biang lada ki mut ban leit bar ri ha ka sien ba-ar.
Haba pynbna ïa ka rai ba la mynjur da ka Kynhun Myntri ha ka sngi Thohdieng, u Myntri Sorkar uba dei ruh u nongaiktien ka Sorkar MDA, u Bah Paul Lyngdoh u la ong ba ka Kynhun Myntri ka la ïatai ïa kane ka mat bad rai ban pyrkhing bad buh da u pud ïa ka jingleit bar ri naduh u Myntri Rangbah, ki Myntri Sorkar bad ki ophisar.
U la ong ba ïa ka jingleit bar ri yn shah tang ar sien shisnem.
Hadien ba ki la leit ha ka sien banyngkong, donkam ban pyni kaiphod lada hap ban leit sa ha ka sien ba-ar.
Ka jingmynjur ban leit bar ri ha ka sien ba-ar kan shong ruh ha kata ka kaiphod ka long ne em kaba pynhun.
U Bah Paul u la ong ba kane ka jingpyrkhing ka long shibynta ban tehlakam ïa ka jingpynlut na ka pla tyngka ka Sorkar bad hap ban pynshong nongrim bha ïa ki jingleit bar ri.
Haba kylli shaphang ki jingshah khot sngewbha na kiwei ki ri lada don kino-kino ki jingïalang ne prokram, u Bah Paul u la ong ba katto-katne na kine ki jingleit bar ri lehse ki dei halor ka jingshah khot sngewbha, kum ki kynja jingïalang bad kumta ter ter na ka bynta ki prokram bapher bapher.
Hynrei la rai ba lada u juh u ophisar u hap ban leit jingleit arsien shisnem, u dei ban aiti shuwa ïa ka kaiphod jong ka jingleit bar ri banyngkong.
Ynda la aiti ïa ka kaiphod kaba pynhun bad kaba pyni ba don ka jingseisoh, yn sa lah ban ai jingbit ban leit biang sa ha ka sien ka ba-ar.
Haba kylli katno tylli ki khep ki don ba ki ophisar ki la leit bar ri palat ar sien shisnem, u Bah Paul u la ong ba ki don bun ki khep kiba kum kine, tangba ym pat lah ban ai jingkheiñ kaba bniah.
Nalor nangta, u la bynrap ruh ba la rai ba ka Sorkar ka lah ban bei pisa tang ïa kawei ka jingleit bar ri, bad ïa ka sien ba-ar yn hap ban bei da ka Sorkar India lane kino-kino ki kynhun kiba nabar ri.
Hynrei la pyllait noh na kine ki jingpyrkhing tang lada ki don ki heh Sorkar ki hap leit sha ki bar ri ban pdiang ïa ki kynja khusnam na ka bynta ka Sorkar Meghalaya.
Haba kylli shaphang ka jingleit bar ri ki Myntri Sorkar kynthup ïa u Myntri Rangbah, u Bah Paul u la ong ba kane ka shong ruh ha ka jingai jingbit jong ka tnat bar ri ka Sorkar India lane Ministry of External Affairs (MEA).
U la ong ba dang shen, ka MEA ka la wanrah ïa ka kyndon kaba pyrkhing bha wat ban ai jingbit ïa kum kine ki jingleit bar ri kaba kynthup wat ïa u Myntri Rangbah ka Jylla.
Ka Meghalaya High Court ha ka Sngi Thohdieng ka la kyntait ban ai jamin lypa khnang ban lait shah kem ha ki pulit ïa ki lai ngut ki nongïalam ha ka jingshah thngan ha Tura bad kine ki kynthup ïa u ophisar MCS bad MPS barim, u Labenn Ch.
Marak, u nongïalam ka Garo Hills State Movement Committee (GHSMC), u Balkarin Ch.
Marak bad ka nongïalam ka ACHIK, ka Bernita R.
Marak.
