Dei namar kane ka daw ba ngi thmu ban rah da ka rai ban kyntu ia ka sorkar pdeng ba kan pynlait noh ia kane ka kyndon ha kane ka jylla," u la ong.
U Dr Mukul u la ong ba ka sorkar jylla ka la dep shim ia ka rai ban leit tynruh sha ka sorkar pdeng ban pynlait ia ka Paragraph 12 A (b) ka Sixth Schedule ka riti synshar ka ri na ki kyndon jong ka Coal Mines Nationalization Act, 1973 bad ka Mines and Minerals Development and Regulation Act, 1957 bad ruh ka Mines and Minerals Development and Regulation Act, 2015.
“Ka sorkar jylla ka la kyntu ia ka sorkar pdeng ba kan weng noh ia ka Paragraph 12 A (b) ka Sixth Scheduled na ka jingtreikam ka Coal Mines Nationalization Act, 1973 bad ruh ka Coal Bearing Areas Acquisition and Development Act, 1957 ha kane ka jylla", u la ong.
Halor kane, ka ophis jong u myntri rangbahduh ka ri ka la taw ia ka committee ha kaba u Cabinet Secretary kum u chairman bad u Chief Secretary bad kiwei ki secretary ka sorkar Indi kum ki dkhot ban eksamin ia kane ka jingkyrpad ka sorkar jylla.
“Ka jingiakren jong ngi bad ka sorkar pdeng kan iai bteng ban pynthikna ba kine ki ar tylli ki ain kin nym treikam ha kane ka jylla lyngba ka jingpynbna u President", la ong u myntri rangbah.
Halor ka Mining Plan kumba la bthah ka NGT, u Myntri Rangbah u la ong ba ka sorkar ka la pynkhreh shaid shaid halor kane.
“Ngi khmih lynti ba ngin ioh ia ka jubab kaba sngew tynnad na ka NGT halor kane ka jingpyrshang jong ngi ban thaw ia ka Mining Plan ban pynlait noh ia ka jingkhang dewiong" la ong u Dr Mukul.
“Ka jingpynkhreh ia kane ka Mining Plan ka la jan poi sha kaba kut artad" la bynrap u Myntri Rangbah.
Jowai, 17 Nailur:Ka Jaintia Natio nal Volunteer (JNV) bad ka Hynniewtrep Youth Council (HYC)- Jaintia hills District Unit, ki la pynlong ia ka jingthang Mombati kum ka dak ban kynmaw burom bad ban pynpaw ruh ia ka jing sngewkhia halor ka jingduh ki lai tylli ki mynsiem ba kordor hapoh along ki pulit ha thanad Jowai.
Kitei ki lai ngut ki kynthup ia u Kitboklang Gassar na Mynthong bad u paralok jong u, u Daphahsalanmi Rupon na Salaroh kaba la jia ha ka 23 tarik u Nailar 2013 bad uwei pat u dei u Clefast Nongkhlaw uba la kynnoh ba u la sdien phasi hapoh katei ka phatok ki pulit ha ka 4 tarik une u bnai ba la dep.
Ka JNV bad ka HYC ki ar tylli ki seng bhalang ki la pynlong ia ka jingleh burom ia kitei ki lai ngut bad ha shwa ban thang ia ki Mombati, la ioh ruh ka jingkren na ki nongialam kitei ki ar seng bad ruh na kiba haiing hasem jong kitei kiba la duh noh ia ka jingim ba kordor jong ki.
U dkhot ka HYC, u samla Stephan Gashnga haba kren ha katei ka jingialang lyngkot u la ong ba ka thanad lane ka along ki pulit ka dei ka jaka ban ai jingsneng ia kiba leh ia kino kino ki kam ba bakla ym dei ka jaka ban phasi lane ban shah pyniap.
“U briew tang uba bakla suda haba ki pulit ki kem ia u ka mut ba un ioh jingiada hashwa ban bishar ia u da ka iing bishar hynrei ban jia kum kine ki jingjia kiba sngewsih ka imlang ka sahlang kam lah ban pdiang satia", la ong u Gashnga.
U ma Rikitto Nongtdu uba dei u nongialam ka JSU bad uba dei u dkhot ka JNV u la ong ba ka jingiap ki lai ngut hapoh phatok ka  long kaei kaei kaba ym lah satia ban pdiang bad ki jingjia kiba kum kine ka ktah ia ka imlang ka sahlang, ia ki kmie ki kpa, ki hynmen ki para bad ka pynlehrain wat ia ka District hi baroh kawei.
“Baroh u Pulit um dei u ksuid bad baroh ki riewniam kim dei ki Angel, kumta nga kyntu ia ki pulit ba kin long kum ki briew kiba tip ia ka jingkordor ka mynsiem briew", la kynthoh u ma Nongtdu.
Ha kane ka sngi la ioh ruh ia ka jingkren na u ma Kolin Laloo, President barim ka JSU nalor kiwei kiwei kynthup ia kiba haiing hasem jong kitei kiba la duh noh ia ka jingim hapoh along.
Shillong, 17 Nailur:Ha ka 15 tarik u nailur u Insp.
D.
K.
Prasad O/C ka Sadar P.
S ryngkat bad ka kynhun jong u kiba la leit ban iaid pahara kylleng ka nongbah ki la ioh bat 16 ngut ki khynnah samla ba kynthup 3 ngut ki kynthei katba ki dang ia dih kyiad bad pynmih jingiahylla ha ki thain ka golflink.
La phah ia kijtei ki samla sha Civil Hospital ban shah eksamin bad hadien la rejistar kes ia ki Non FIR Case No.
66/2015 PART-III U/S 110 Meghalaya Police Act bad la leit ialam sha iing bishar ha kaba ha ka 16 tarik mynta u bnai u Judicial Magistrate u la rai pynrem ia ki ryngkat ka kuna kaba mar T.
5000 tyngka.
Shillong, 17 Nailur:U Myntri Rang bah ka jylla u Dr.
Mukul Sangma u la wer ia ki paralok MDC ka KHADC hapoh ka jingialam u Chief Executive Member (CEM) Bah Pynshngain Syiem ban iakren sngew thuh jingmut halor ka kam shna ain ia ki bor shnong bad ki ain shna iing ka MUDA ha kane ka jylla.
Mynta ka sngi ki nongialam ka KHADC hapoh ka jingialam u CEM ki la iakynduh bad u Myntri Rangbah ka jylla ban iakren halor ka Ordinance ba la pynbna da ka sorkar halor ban pynkup bor ia ki Rangbah Shnong bad ka jingpyntrei kam ia ka ain shna iing ka MUDA.
Ha kane ka jingialang la don lang ka myntri kam pohiing ka kong Roshan Warjri, myntri sor kong Ampareen Lyngdoh bad ki ophisar sorkar.
Hadien ba la sngap ia ka jingpynsngew na ka liang u CEM bad ki MDC, u Myntri Rangbah ka jylla u la batai ia ki daw kiba pynlong ia ka sorkar ba kan pynjari da ka Ordinance na ka bynta ban ai bor ia ki bor shnong ha ka synshar khadar bad ka kam pynroi ka sorkar.
“Ka jingthmu ka sorkar kam mut ban pynkhein ia ki kam jong ka District Council ne ban knieh noh ia ka bor jongki hynrei ka sorkar ka la pynjari da ka Ordinance kaba baroh ki ia tip", la ong u Dr Mukul.
“Ka la don ka jingpyrshang bad ka jingai jingmut na ki paidbah ba ka sorkar ka dei ban pynbna da ka ordinance ban ai bor ia ki bor shnong", la ong u Dr Mukul.
U la ong bay m dei ban don ka jingsngew bym shaniah namar ba ka jingthmu ka sorkar jylla ka long ban iada ia ki paidbah.
“Ka jingkitkhlieh jong ki nongmihkhmat ka long ban thaw ain hynrei ia ka ain yn thaw da ka sorkar ne ka district council kampher hynrei ka jingthmu kaba kongsan", u la ong.
Halor ki ain shna iing ka MUDA, u myntri rangbah u la ong ba donkam ban iakren kham bha namar ba ki dei ki bynta kiba la leh slem bha.
U la ong ba la bthah ia ka tnad kam ban wad ia ki rekod ban ai sha ki ADCs khnang ban kin lah ban pynshisha bad ban don ka jingiatreilang halor kane ka bynta.
Shillong, 17 Nailur:Ka jingbuh ia ki kor ring dur syntiat ne CCTV ka la iarap shibun ia ka tnad pulit ba kan kem suk ia ki briew ba don kti ha ki kam runar bad katkum ka jingiathuh ka myntri kam pohiing kajylla ka Kong Roshan Warjri ki don haduh 83 tylli ki jingjia kiba la ioh bat ban pyndep da ka jingiarap ka CCTV ha kylleng ki jaka ka nong bah Shillong.
Haba jubab ia ka jingkylli ba la wanrah da u MLA ka UDP na Sohra u Bah Titosstar Well Chyne mynta ka sngi hapoh ka dorbar tlang ka iing dorbar thawain, ka kong Roshan ka la ong ba kine ki kam ba la ioh ban kem na ka jingiarap ki CCTV ki dei ki kam iadih ha surok, ka jingiashoh iadat, ka jingniah kali thurmur, ka jingtuh jingthiem, ka jingdihdendrite bad kiwei de.
“Ngi la ioh ban pyndep haduh 83 tylli ki jingjia lyngba ka jingiarap ka CCTV", la ong ka Kong Roshan.
Ka la ong ba ia ki kot syntiat la buh ha kylleng ki jaka jong ka nongbah kynthup ha ki 30 tylli ki jaka kum ha Mawlai, Jaiaw, Motphran, Iew Mawlong, Khlieh Iew, Jhalupara, Khyndai Lad, Rilbong, Laitumkhrah, Nongthymmai, Madanrting, Rynjah, Iew Polo bad ha kiwei ki jaka paidbah.
Ka myntri ka la kyntait ba ka la don ka jingshah tuh jong ki CCTV hynrei ka la iathuh ba kaba shah tuh ka dei tang ka bateri kaba don hajan ka ophis ka Stationery.
Ia ki kamera bullet ka thied ha ka dor T.
47, 131 kawei, katba ia ka kamera PTZ la thied ha ka dor T.
87,530 kawei bad la dep pyndait lut ha baroh kine ki 30 tylli ki jaka ha ka nongbah.
Nongstoin, 17 Nailur:Kawei ka khynnah kaba dang 14 snem ka arta na ka Shnong Lawse WKHD, kala shah leh baijot ha u wei u runar u ba la tip kyrteng kum u Bullstar L.
Marshillong 20 snem u ba dei na katei ka juh hi ka shnong.
Na ka liang jong ki pulit ka Nongstoin Police Station ki la iathuh ba katei ka jingjia ka la jia myn ha ka 14 tarik mynta u bnai ha kaba u tei u runar u la leh ia katei ka kam katba katei ka khynnah ka dang don marwei ha la iing.
Ki bahaiing jong katei ka khynah ki la ujor syndon da ka ejehar pyrshah ia u tei u runar ha kaba ki pulit ruh ki leit ban kem noh ia u bad hadien ka jingtohkit la phah noh ia u sha District Court ban leh ia kaba donkam.
Shillong, 17 Nailur:Ki don haduh 32006 ngut ki briew ba don jingduna dkhot met kiba la ioh jingithuh ne syrnot na ka sorkar haduh u snem 2015.
Katkum ka khubor sorkar ba la ioh, kane ka jingkhein ia ka jingdon jong kiba duna dkhot met kiba la ioh syrnot na ka sorkar ka dei haduh u Lber 2015.
Katkum ka jingkhein ba la pyni, ka East Khasi Hills district ka dei ka district kaba bun tam kiba duna dkhot met kaba la kot sha ka 10374 ngut katba ka South West Garo Hills kaba duna tam kaba don tang 126 ngut.
Kiwei pat ki district ki long ka West Khasi Hills ka don 2368 ngut, South West Khasi Hills 334 ngut, ka Ri-Bhoi district 2749 ngut, ka East Jaintia Hills 556 ngut, ka West Jaintia Hills 4461 ngut, ka East Garo Hills 1664 ngut, ka West Garo Hills 5889 ngut, ka South Garo Hills 1808 bad ka North Garo Hills distict ka don 1677 ngut kiba duna dkhot met ba la ioh syrnot na ka sorkar.
Katkum ka jing khein ba la pyni da ka sorkar, ka jingdon jong ki briew ba duna dkhot met, ka nangkiew.
Ha u snem  2014, ki don tang 27,626 ngut hynrei ha u snem 2015 ka la kiew shaduh ka 32,006 ngut.
Ha u snem 2015, kiba don jingduna dkhot hapdeng 0-3 snem ki don 1980 ngut, kiba hapdeng 3-6 snem ki don 3482 ngut, kiba 6-18 snem ki don 10501 ngut, kiba palat ia ka 18 snem haduh 59 snem ki don 13451 ngut, bad kiba la palat 60 snem shaneng ki don 2592 ngut.
Kine kiba duna dkhot ki dei kito kiba don jingduna ha ka bor iohi, bor iohsngew, bor pyrkhat, bor kren, bad kiwei kiba ktah ia ka met jongki.
Shuh shuh ha kaba iadei bad ka jingpule, ka sorkar ka la pyni ba ha ka skhim SSA, la pyntreikam ia ka Integrated Education for Disbaled (IED) ha kaba ha u snem 2013-14, ki don 9797 ngut ki khynnah ba donkam ban ai jingpynleit jingmut ba kyrpang bad na kine, 7308 la pynrung ha ki skul katkum ka unified district information system for Education (UDISE).
Ha u snem 2014-15,  ki don 12793 ngut ki khynnah bad na kine, 8177 ngut la pyrnung skul.
Ki don 278 tylli ki skul sorkar ha kaba ki khynnah ba don jingduna dkhot met bad kiba biang ki pula lang.
Ki don ruh 2112 tylli ki skul primary bad 66 tylli ki skul secondry bad higher secondary.
Nalor kine ki skul sorkar, ki don ruh sa 12 tylli ki skul ba kyrpang ha ka jylla ha kaba 5 tylli ki dei ba iarap ka sorkar bad 7 tylli jong ki riew shimet.
Shuh shuh ki don 20 ngut kiba duna dkhot met ba pule klas XI &XII kiba ioh baibam, 15 ngut kiba  pule graduate, 9 ngut kiba pule post graduate, bad 3 ngut kiba pule Ph.
D bad kiwei ki jingpule ba shajrong.
Shillong, 17 Nailur: Hadien ba ka kong Ibansara Mawrie, 27 snem karta kaba shong ba sah ha Rynjah, Shillong ka la jah rngai na la iing naduh ka 10 tarik u nailur, ka kmie jong ka ka kong Ioana Mawrie ryngkat ki baha iing hasem ki la wad kylleng ki jaka wat shaduh sha khlaw Mawlai Mawroh, hynrei kim shym la shem satia ia ka tad haduh ka sngi hat majai jong ka taiew ba ki pulit ki la lap ia ka metiap jong ka ha kawei ka Wah kaba don shadien ka ITI Rynjah.
Ka kong Ioana ka la ong ba ka khun jong ka ka la jah na ing naduh ka 10 tarik u nailur bad ha katei ka janmiet ka la ong ba ma ka katba ka dang wan phai na jaka trei ka lap tang ia u khunrit jong ka uba dang 14 snem karta ha ing bad ha katei ka por ka la ong ba ka dei ka por 6:30 baje janmiet bad ka dei ruh ka por ba ka khun jong ka ka dang pynkhreh ban shet jingshet.
Haba kam iohi ia ka ka la kylli na utei u khun khadduh jong ka hynrei u la iathuh ba ka la leit ba wan khot u bah bah Saiko, ka kyrteng sin jong u Ricky Mawrie, uba ia dei kynja shi para ar kmie ba ia jan eh, hynrei ka la ong ba kam shym poi pyrkhat namarba ka ju mlien ban leit kai sha ing kiba haing bad ka ju wan phai biang phewse ka la jah syndon jlang.
Katei ka sngi ba ka Ibansara ka la jah ka dei ka sngi palei, bad dei ha ka sngi thohdieng ba ki bahaing hasem ki la ia lum khrui ban pyrkhat ban wad ia ka namarba kim shym la lap sha ki ing ki briew kijba ithuh bad kiba ka ju mlien ban leit kai bad ba ka phone jong ka ruh ka la lip.
Hynrei ka kong Ioana ka la ong ba ha katei ka jingialum kiba ha iing ki lyngngoh ban iohi ba u bah bah Saiko ( Ricky) um don hangta, bad ka jingeh ba ki ia kynduh hangtei katei ba utei u briew ruh um ju bat phone bad kim tip shaei ban leit wad ia u.
Ha katei ka por ki la kylli na ka kmie jong u shano u bah bah Saiko u don , hynrei ka kmie ka la jubab ba um don shane sha Shillong bad u don sha Guwahati.
Hynrei ka kong Nibon Marboh kaba sah ha Nongrah kaba dei shi para kpa bad ka kmie ka Ibansara ka la ong ba jia ryngkhat ba ki don kiba haing kiba don ia u nombar phone jong u paralok u Ricky uba sah ha Guwahati bad ki la phone ia u, ha katei ka jing iakren phone uta u paralok ruh u iathuh ba u ia kynduh ia u hynrei u la ong ba u Ricky u la batai ha u ba un sa leit sah sha Snehalaya Ashrama bad u phadar.
Lyngba u tei u paralok jong u ki bahaing ki la ioh ia u phone nombar jong u phadar bad ki la ia kren bad u ha kaba u phadar ruh u la iathuh ba u Ricky u la wan mih hynrei u la ong ba un leit sah miet sha iing u paralok jong u.
Dei hangtei ka la pynlyngngoh ia ki bahaing , ong ka kong Nibon bad ki la suba sniew ia u Ricky, bad ha ka sngi kaba bud kiba haing ki la leit ia kynduh ia u phadar ha Guwahati bad ha katei ka jingiakynduh ki la ia kren halor ka jingjah rngai ka kong Ibansara bad na ka jingiakren ki la ioh jingtip ruh ba u Ricky u la die mobile sha uwei na ki nongtrei uba trei ha katei ka ing phadar bad lyngba u phadar ki la ioh ban peit ia kata ka mobile bad ki lap ba dei jong ka Ibansara.
Lyngba ka jingiasuh buit kiba haing bad u phadar ka kong Nibon ka la iathuh ba u phadar u la khot ia u Ricky sha katei ka Ashrama bad marsien rung u Ricky ha Ashrama u phadar u la khang noh ki khyrdop ban rung shapoh bad hangtei marsien iohi ia kijba haing u Ricky u la kyndit naba um poi pyrkhat ba kin wan poi sha Guwahati.
Hangtei ki ba haing ki la kylli na u shaei ka Bansara u la ong ba ka don ha Shillong bad um tip eiei hynrei kham hadien u la ong ba ka don ha Shivdhara ha Shillong ha ing u Rahul Gurung bad mar mar kiba haing ki la ai jingtip sha ki pulit bad ki pulit ruh ki la leit ban wad sha katei ka jaka hynrei ki la ioh jingtip bay m don uta u Rahul Gurung ha Shivdhara.
Ki pulit ki batai ia kiba haing ban wan ialam ia u sha Shillong bad kiba ha iing ki la leh kumba la batai ki pulit bad ki la wan ialam sha Rynjah Police Station bad tang mar ia poi hangtei ka kong Nibon ka la ong ba kim iohi shuh ia u bad la ialam noh ia da ki pulit bad hadien ki bahaing ki la ioh jingtip na ki pulit ba ka Bansara ka la iap.
Kiba ha ing ha ka jingiakren bad ki nongthohkhubor mynta ka sngi ki la iathuh ba ka Bansara ka la jah na ing ym ba ka leit sha Guwahati bad u Ricky lane ba ka leit bad u Ricky da ka jingiasngewthuh jingmut lang, hynrei ki la ong ba la shu wan khot ia ka da u Ricky na iing.
Kiba ha iing ki la dawa ba ka ain ka dei ban pynshitom ia u Ricky, kam pher la ka dei shi ba ha iing ruh bad ki la dawa ba ki pulit ki dei ban set phatok shirta jingim ia u.
Shuh shuh ki la iathuh ba u Ricky u dei u ba la shah teh teng ha ka shnong Rynjah namar ki kam tuh, ki la ong ruh ba u dei u khynnah uba shang makia hynrei la ri la sumar ia u da ki phadar bad u shong u sah bad ki phadar hynrei mynta la 4 snem eiei um shong shuh bad ki phadar.
Shillong,18 Nailur:Kham mynshuwa ha ka jingiakren bad ki nongthohkhubor, U bah Ardent M Basaiawmoit ryngkat ka kynhun jong u kiba la don bynta ha ka jingiakhih pyrshah ia ka jingkyntur pud ka MUDA ki la kam ba ka jingiakhih jong ki ka la long kaba jop.
Ha katei ka jing iakren bad ki nongthoh khubor u bah Ardent u la ong ba na ka 124 sq,km ka jingkyntur pud ka MUDA la pynhiar noh sha ka 50 Sq.
km bad u la ong ba ka kynhun jong u kan weng noh ia ki jingiakhih ban ailad ia kiwei pat ki kynhun ia khih ba kin pyndep ia katei ka 50 sq km kaba dang sah.
Haduh mynta ki paidbah kim pat ioh jingtip naei katei ka 50 sq km ka sdang kaba la ong da u bah Ardent.
Kumba ka long mynta ki paidbah wat shaduh sha ki thain ka Upper Shillong ruh kim pat ioh ban tan bording lymda ki pyni da kata ka permishon shna ing ba ki ioh na ka MUDA, bad kaba ki dang ang lyng ngoh mynta ka long “Hato ka Upper Shillong ruh ka dang hap hapoh kata ka 50 sq km kumba la ia kren u bah Ardent".
Shuh shuh kaba kham pynlyngngoh ia ki ka long ba ha ka 6 tarik u nailar ha ka por ba ki paidbah kiba la ialam da u bah Ardent ki la leit ba tur sha Secretariat u bah Ardent hadien ka jing iakynduh bad ki myntri sorkar u la pynbna sha ki paidbah ba ka sorkar kan phah jingthoh hapoh ka 24 kynta sha ka tnad MeECL bad kumjuh sha ka PHE ba kim dei ban pynduh ding lane pynduh um ia u paidbah kumba ki la dawa jingthoh lyngba ka MUDA, hynrei hangtei ruh ki paidbah ki lyngngoh ba haduh mynta ka MeECL bad ka PHE kam ai ding lane ai um lymda sei ki permishon jong ka MUDA.
U nongthohkhubor u la lum jingtip na ki bor jong ka MeECL halor katei ka jingpynduh bording ia ki paidbah ki bym shym la ioh ia ka permishon ka MUDA hynrei ka jubab ba la ioh na ki ka long ba kam pat don kano kano ka hukum na ka sorkar ba ki dei ban pynbiang bording wat lada khlem ka permishon ka MUDA.
Halor katei ka juh ka mat u Rupang u la ia kren bad uwei na ki MDC uba don bynta ha ka kynhun u bah Ardent ha ka jingiakhih pyrshah MUDA u bah Latiplang Kharkongor bad ha ka jijngiakren u ba Latiplang u la ong ba haduh mynta um pat don jingtip eiei nangno kata ka 50 sq.
km ka sdang ban treikam bad shaduh shaei kan kut.
U la ong ba haduh mynta u dang sah um dum ia katei ka jingiakren bad ka sorkar.
Haduh mynta katkum ka jingtip ba la io lum ka long ba kam shym la don kano kano ka jingpynbna na ka sorkar halor katei ka 50 sq km kaba dang sah kumba la kam da u ba Ardent bad ka jingkylli kaba mih mynta ka long ka long “Hato ka jingiakhih MUDA ka kynhun u bah Ardent ka long kaba jop kumba u la kam?".
Shillong, 18 Nailur:Ka sorkar jylla ka la shna ia ka Sub Center ha shnong Maw dem, Ri Bhoi sepngi da ka jingthmu ban iarap ia ki paidbah ban ai jing sumar bad dawai haba pang ne shitom, pynban la lap ba katei ka sub center ka la kylla kudam buh dieng iap bad iingjah haduh kine ki sngi.
Ka CoRP ka la lap ia kane ka jingshisha ha katei ka shnong bad ka la pynpaw ia ka jingbitar jur halor ka jingbym shimkhia ka sorkar jylla ban pyntreikam ia katei ka Sub centre kaba la shna naduh u snem 2009, bad ka pawshai ba ka long tang ban pynbiej ia ki paidbah ban ioh myntoi shimet naba katei ka sub center kam shym la lah ban pyntreikam mynta la palat san snem.
Halor kane, ka CoRP ka dawa ba ka sorkar jylla lyngba ka tnad ka koit ka khiah ba ka dei ban pyntreikam noh ia katei ka sub centre khnang ba ki piadbah ka thain kin ioh jingiarap ha ka pang ka shitom, khamtam katei ka shnong kaba dang sahdien bad ki paidbah ki shem shitom ban leit ban wan sha ki jaka sumar haba pang ba shitom namar ba kam don ka surok.
Ha ka jingleit jurip ka CoRP, ka la lap ba katei ka sub centre kam long shuh kaba bit ban shong ban sah naba ki jingkhang baroh ki la pyut, bad la lap ba ha kawei ka kamra la lum thup pynban da ki dieng iap.
La iathuh ba ia katei ka sub center la dep ban maramot la ar sien eiei naduh ba la shna ha u snem 2009 khlem da pyntreikam bad ka long tang ba shu pynbiej kai ia ki paidbah bad pynsep ei ia ki pisa kaba la kot da ki lak tyngka.
Shillong, 17 Nailur:U Khliehduh barim ka ANVC-B u Bernard Marak mynta ka sngi u la thep kyrteng kum u kyrtong shimet na ka bynta ban ia aireng ha kane ka elekshon MDC ha GHADC ha ka 12 tarik u risaw, 2015.
U Bernard u la wan ban thep kyrteng ha DC ophis ha Tura ha ka por 2:15 baje noh phai sngi bad la synran ia u da ka para jong u ka Neetu Marak ha ryngkat u para jong u Tinku Marak.
Haba kren sha ki nongthohkhubor ha katei ka thep kyrteng, u Bernard u la ong ba ka mat ba ha khmat eh jong u ba u ia khun ha katei ka elekshon ka long ban pynshai sha ki paidbah ba kin tip kaei ka jingiateh hapdeng ka sorkar pdeng bad ka jylla na ka bynta ban pynkhlain ia ka district council bad u la ong ba lada un jop un aiti met bad mynsien ban trei na ka bynta ka roi ka par ka bha ka miat ka ri Lum Garo.
Haba la kylli kumno u sngew ia ka jingioh ia shim bynta ki bar jylla ha katei ka elekshon u Bernard u la ong “Namar ba kam shym la don ka kyndon kaba khang pyrshah ia ki hap ban ailad ia ki, bad u la ong ruh ka kamram kaba hakhmat eh jong ka EC ba thymmai ka GHADC ka ban sa wan ka long ban thaw ain ban iada kyrpang ia ki jaitbynriew rit paid.
Haba kren pat halor ka jingioh hok ki bar jylla ban thep vote u la ong “Baroh ki nongshong shnong ka ri Lum Garo, khlem khein ia ka jait ka kynja ka rong ka rup ki don ka hok ban thep vote" u la ong.
Utei u nongialam barim ka ANVC-B u la ong ba um kwah ban ia khun na kano kano ka seng sain pyrthei namarba u sngew ba ka district council kam dei ban shah tuklar ha ki seng sain pyrthei bad dei na katei ka daw u la ong ba da ki phew snem ka district kam shym la nud ban shim ia ki ain kiba pyrkhing ki ban iada kyrpang ia ka jaitbynriew.
Katba u Commander in Chief ka ANVC-B u Bidith Sangma u la thep kyrteng ha ka sngi hat majai jong ka taiew na Siju Konstitwensi ha Baghmara kaba don ha South Garo Hills.
Shillong, 17 Nailur:U MLA ka West Shillong u Bah Paul Lyngdoh u la ong ba ka long kaba thamula ban iohi ba u Myntri sorkar ka tnad District Council Affairs (DCA) uba long ruh u MDC ka KHADC u Bah HDR Lyngdoh u kylla ia ka nongrim la kajong kajong kum u myntri bad u MDC.
“Ha ka jingialang ka kynhun myntri u la rai ban thaw ain ia ki rangbah shnong hynrei u juh u briew ha KHADC pat u la ong ban pyrshah ia ka jingthaw ain ka sorkar", la ong u bah Paul Lyngdoh bad bynrap.
“Ka long kaba ithamula ba u juh u briew u leh da kumwei u kren da kumwei ia kajuh ka kam".
Haba wanrah ia ka mat halor ka jingiadei bad ki ain shna iing ka MUDA hapoh ha ka dorbar synrai mynta ka sngi, u Bah Paul u la ong ba ka la donkam ia ka sorkar ba kan kren shai halor kane ka bynta kaba la wanrah ia ka jingsngew kulmar ia ki paidbah.
“Ka jingiapyni bor hapdeng ka sorkar jylla bad ka district council kiba synshar kajuh ka parti, ka la wanrah ia ka jingeh ia ki paidbah ha kaba iadei bad ka kam shna iing bad ka kam rangbah shnong", la ong u Bah Paul.
Ka MUDA ka ong hap ban ioh permishon na ka ban shna iing katba ka Distict council ruh ka la dep thaw ia ka ain jongka ba lah ban shim permishon ban shna iing.
“Mano ba dei hok ban pyntreikam ia ka ain shna iing bad nangno ki paidbah kin ioh permishon", la ong u Bah Paul.
Ha kajuh ka por u la ong, “Ka KHADC ka thaw ia ka Village Administration Bill katba ka sorkar pat ka thmu ban thaw ain ia la kajong ia ki rangbah shnong", la ong u bah Paul.
U la ong ba ka tnad sor ka dei ruh ban peit ban thaw dur ia ka nongbah Shillong kaba la khapngiah bym lah batai shuh.
“Wat u nongniah kali ruh u hap ban phah kynriah ia ki briew haba iaid namar ka jingkhap ngiah", la ong u bah Paul.
U la ong ba ki jaboh jabain bad ka jingsniew dur ka Sor Shillong ka la jubor palat bad lah ban ong ba ka dei ka nongbah khlaw.
“Lymda ngin leh mardor ia kane, kan sa poi ka por ba ka Kashari kan sa tuklar noh syndon ha kaba ngi la shah kynnoh ha ki paidbah ba ngi dei tang ki nongthaw ain baar bad kaba kongsan ka dei ka Kashari", la ong u MLA ka West Shillong.
Katba u Bah Pynshngan N Syiem naka Congress uba dei u CEM u la ong ba ka jingiakhleh ka jingiatyngkhuh ki ain ka la pynkulmar jur ia ki paidbah.
U la sot ia ki kyndon ain jong ka Meghalaya Town and Country Planning kaba ong ba ka sorkar kam lah ban knieh ia ki jaka jong ka district council khlem ka jingmynjur jongka ha ka jingpynbna ia ka ain shna iing shabar ki jaka ka Municipal.
“Ngi donkam ban iashai bha ia ki kyndon jong ka ain ban lait na ka jinghuri hura", la ong u Bah Syiem.
Hadien kane, ka myntri sor ka Kong Ampareen Lyngdoh haba jubab ia kane ka mat, ka la ong ba ka long kaba donkam ban iakren sngewthuh jingmut bad baroh ban lait na ka jingeh.
Katkum ka jingong ka Myntri, ka MUDA ka donkam ban pyntreikam ia ki kyndon jongka na ka bynta ka jingshngain jong ki paidbah ha ka rukom shna ing shna sem.
Shillong, 17 Nailur: Hadien ba la ioh jingujor na ka kong Airis Kharbuli bad ka kong Fadris Kharbuli ha ka 16 tarik mynta u bnai ba kawei ka briew kaba la tip kyrteng kum ka Reshma Mawthoh ka la tyrwa kam sha ki samla kynthei bad shynrang ha kaba ka la thong ba kin ioh kam ha ophis ka sorkar pdeng lada kin siew T.
30,000 kawei ka kam.
Ki pulit ka Special Cell ka East Khasi Hills ki la tohkit ia katei ka jingujor bad ki la lap lyngba ki kot ki sla ba la pyni da katei ka kong Mawthoh bad ki lap ba don bun ki jingpynbna kam pulit ha CISF, BSF bad ITBP.
Ki pulit ka Special Cell ki la lah ban thap ia ka kong Reshma da ka jingiarap ka North Eastern Regional Domestic Workers Movement bad ki la ioh kem ia ka ha Pynthorumkhrah, ryngkat kiwei pat ki paralok jong ka ka Durga Thapa 64 snem, ka , Lakshmi Chetri 24 snem na Umkdait katba ki dang don ha ing ka Durga Thapa ha Umkdait.
Ki pulit ki la ioh kurup bun tylli ki aplikeshon ryngkat ki kot ki sla orginal jong ki samla pule.
La rejistar ar tylli ki kes pyrshah ia ki Sadar PS Case No.
293(9)15 U/S 420 IPC bad Sadar PS Case No.
244(9)15 U/S 420 IPC.
La kem ia ki baroh 3 ngut bad ki pulit ki dang tohkit ia kiwei pat kiba donkti.
Shillong, 17 Nailur:Ka HANM Women’s Wing kaba la pynbna dang shen ba kan shong shah thngan ha ka 21 tarik mynta u bnai ha ophis ka PWD Nongpoh, mynta ka sngi ka la pynbna ba kan sangeh noh shuwa shipor namarba ka Deputy Commissioner ka Ri-Bhoi District ka la khot ia ki nongialam katei ka seng halor ka mat shah thngan jong ki kaba dei na ka bynta ka surok naduh 13 mer shaduh sha Umtyrnga.
Ka President jong ka HANM ka kong Bety Jyrwa haba kren sha ki nongthohkhubor ka la ong ba ka Pooja Pandey ka DC ka Ri Bhoi ka la khot ia kren ia ki lyngba ka jingthoh kaba la pynpaw ba ka tnat PWD ka la buddien ia ka jinglong jingman kane ka surok na 13 Mer, Byrnihat, GS Road sha Killing kaba jngai 5.
50 kilomitar.
“Ia ka Detailed Project Report ban pynbna bad siangrong ia kane ka surok ladep phah sha ki bor bahalor hynrei la pynphai biang ha ryngkat ka jingbthah ban bishar ia ka dor jong ki tiar katkum ka jingiaid jong ka por bad ia mynta ka tnat ka dang ap ia ka jingmang pisa na ki bor hahalor," ong kane ka jingthoh na ka tnad PWD ba la soi da u Bah Y.
Laloo, Executive Engineer, PWD, (Roads), Nongpoh Division.
Ka kong Bety Jyrwa ka la ong ba ia mynta katei ka seng kan iai shah bad kan ap haduh ban da kut ka Dorbar Synrai ka jylla bad hadien kata kan leit ia kynduh ia u myntri ka tnad PWD ban pan jingshai halor katei ka surok bad ka la byrngem ba lada ka sorkar ka sngap mynthi kin iaid beit shakhmat ia ki rai ia khih kumba ki la pynbna.
Shillong, 18 Nailur:U Chief Executive Member (CEM) ka KHADC u Bah Pyn shngaiñ N Syiem u la pyneh beit triang ba ka Council kan nym shah ba ka sorkar kan pyniar ia ka kti jong ka MUDA shabar u pud u sam ka Municipal.
“Ngin ieng beit ha ka nongrim kumba la dep ong mynshwa katkum ki kyndon jong ka ain ba ka sorkar kam dei ban tuklar sha ki jaka ka Council ha kaba iadei bad ki ain shna iing" la ong u Bah Syiem haba iakren bad u Myntri Rangbah ha kane ka sngi Palei.
Haba kdew ia ka lynnong 1 jong ka Meghalaya Town and Country Planning Act, 1973, u Bah Syiem u la ong ba kane ka kyndon ka la kdew shai ba ki ain shna iing kin treikam ha ki jaka ka Council tang lada ka pdiang ka Council ka pdiang ia ka.
“Namarkata, kam don ka jingkulmar halor kane bad kaba shai ba ka MUDA ka dei ban sangeh ka jingthmu ban knieh ia ka kti jongka shabar ka Municipal" la ong u Bah Syiem.
U la ong ba ka jingpynmih jingpynbna thymmai ka MUDA ban pyntreikam ia ka ain shna iing kam lah ban niuh roit ia ka ain tynrai ka Meghalaya Town and Country Planning Act, 1973.
“Ngi la kren shai ba ka KHADC kan iaid shakhmat ban pyntreikam ia ka ain jongka ha kaba iadei bad ka jingshna iing kumba la pynkup bor da ka Sixth Scheduled ka riti synshar ka ri.
Ngi khmih lynti ba ka sorkar jylla kan ai ia ngi ka kopi jong ki kot ki sla kiba pynshai phar ia kane ka jingsngew artatien" la ong u CEM ka KHADC.
Shwa ia kane, ka sorkar jylla ka la pynthikna ba kan peit ia ki kot ki sla bad ki kyndon ka ain kiba iatyngkhuh bad ka Council ha ka jingpyntreikam ia ki ain shna iing shabar ka Municipal.
Ka sorkar ka la kular ruh ba kan phah ia ki kot ki sla sha ka Council.
Ha kane ka jingiakynduh ia u Dr Mukul Sangma, la wan iashim bynta da 22 ngut ki MDC ka KHADC.
Shillong, 18 Nailur:Ka jingduh kaba bun ka dei na ka liang jong ki kynhun lehnoh ban ia ki pulit haba shim ia ka jingduh jong ki mynsiem briew.
Ka sorkar ka la pyni ba tang mynta u snem, ki lehnoh kiba la kyllon iap ki la poi haduh 30 ngut katba ka jingiap jong ki pulit ka long tang 4 ngut ha kane ka jylla Meghalaya.
Ki dkhot jong ki seng lehnoh bapher bapher kiba la duh ia ka jingim ha ka jingiakhun bad ki pulit ka dei ha thain Garo Hills bad kumjuh ruh ki pulit ki la duh ia la jingim ha ka jingiakhun bad ki lehnoh ha katei ka thain.
Katkum ka khubor sorkar, ka sorkar la pyntreikam da kaba bun ki buit ban iakhun iaki lehnoh ha ka thain Garo Hills namar ka jingkynrei palat.
Napdeng kine ki dkhot seng lehnoh ba la duh ia ka jingim ki dei na ka GNLA, bad na kiwei ruh ki seng kiba treikam ha ka thain Garo Hills, la ong ka khubor sorkar.
Haduh mynta, ki kam pyntriem ha Garo Hills ki la jubor bha haduh ka shong suk shongsain ka la thut bad ki paidbah ki la im ha ka jingkordit khait.
Shillong, 18 Nailur:Ha ka sngi palei jong ka taiew ka 17 tarik u nailur, 2015 kaba dei ka sngi long Dorbar kaba –ar jong ka ïng dorbar thaw aiñ ka jylla u bah Ardent M Basaiawmoit MLA ka nongkrem uba dei ruh u Vice President ka HSPDP, u la jah klep na iing dorbar ha ka por ba ia kren ia ka mat kaba ia dei bad ka jingkyntur pud ka MUDA ha ki jaka ba hap hapoh ka jingpeit ka District Council.
Ia ka mat iakren, la wanrah da u bah Paul Lyngdoh hapoh Iing Dorbar bad ha katei ka por katba u bah Paul Lyngdoh u dang kren la wan rung sa u bah Pynshngain N Syiem MLA ka seng Congress na Mawsynram uba dei ruh u CEM ka KHADC, hynrei tang mar ia rung u bah Pynshngaiñ u bah Ardent M Basaiawmoit u la mih noh na ïng dorbar bad u la jah syndon noh jlang.
Ka la don ka jing khmih lynti na ki paidbah ba u bah Ardent Ardent uba dei uwei na ki nong mihkhmat paidbah un ia shim bynta shitrhem ban ia kren halor ka jing kyntur pud ka MUDA hapoh ïng Dorbar namarba u dei ruh u nongmihkhmat uba lakhih radbah halor katei ka mat kaba u la ialam ruh da ka jingiakhih da kaba leit tur paidbah sha Secretariat ha ka 6 tarik u nailar, 2015.
Phewse katei ka jingkhmih lynti u paidbah ka la long lehnohei noh namarba utei u nongialam jong ki um shym la kren tang shi kyntien ruh ha ïng Dorbar.
Ki MLA kiba ka ia shim bynta lang ban ia kren halor katei ka mat MUDA hapoh ïng Dorbar hadien ka Motion ba la kren da u bah Paul Lyngdoh ki long u bah Pynshngaiñ N Syiem ka Congress u bah Jemino Mawthoh ka UDP bad u bah Metbah Lyngdoh ka UDP.
Ha ki khyndiat sngi ba la dep bah Ardent M Basaiawmoit u la khot bun tylli ki jingialang paidbah ban pyrshah ia ka jing wan kyntur pud ka MUDA sha ki jaka ba hap hapoh ka jingpeit ka District Council bad ka la don ruh ka jingiatur paidbah sha Secretariat ban pyrshah ia katei ka mat, hynrei kaba la pynlyngngoh ia u paidbah ka long ba u bah Ardent um shym la kren tang shi kyntien ruh hapoh ïng dorbar thaw-aiñ kaba dei ka jaka ban ia sei la ki nia ki jutang na ka bynta ki jingeh ki u paidbah bad ym tang ba um shym la kren hynrei u la phet noh syndon napoh ïng Dorbar ha ka por ba ia kren ia katei ka kam.
Shillong, 18 Nailur:U Syiem khyn nah ka hima Mylliem u Pa’iem Thwelson Manik Syiem u la pynshai ba um shym la don bynta eiei ruh em ha ka jingsei ia ka pisa ka hima Mylliem kaba T.
2 klur tam (Arklur khad hynriew lak tyngka khyndai hajar phra spah laiphew san tyngka) kumba la mih ha ka khubor Rupang kaba 15 tarik u nailur na bank Account jong ka Hima Mylliem kaba don ha Meghalaya Co-Operative Bank Ltd.
Halor katei ka khubor u syiem khynnah u la ong um don jingtip eiei bad um don bynta eiei bad ka dei tang ka jing kynnoh khlem nongrim ia u bad ka bym shonghok.
Lah ban kdew ba katkum ka jingujor ki myntri Liang pyrshah ka hima Mylliem kaba la phah sha District council kaba la ujor pyrshah ia u Syiem ka hima Mylliem, u syiem khynnah bad ia ka Executive Dorbar ka hima la kynnoh ba u Syiem u la sei ia ka pisa ka hima Mylliem kaba T.
2 klur tam khlem da ai jingkheiñ bad khlem da pynrung ha ka cash book ka hima.
Shillong, 18 Nailur:U Myntri Rangbah ka jylla u Dr Mukul Sangma u la ong ba ka sorkar la la kut jingmut ban pynbeit ia ka rukom tih mar poh khyndew ha ka jylla.
“Ka sorkar jylla ka la pdiang ia ka Meghalaya Mines and Minerals Policy, 2012 da ka jing thmu ban wanrah ia ka jingtih marpoh khyndew kaba katkum kane ka juk mynta da kaba pynleit jingmut bha ban iada ia ka mariang, ka khyndew ka shyiap, ka jingkoit jing khiah, bad ka jingsngain jong ki briew kiba tih bad sawdong ki par" la ong u Dr Mukul ha kane ka sngi Balang ba la dep.
Katkum ka jingong u Myntri Rangbah, ka sorkar ka la thaw ia ka policy ban pynthikna ba ka jingpyndonkam ia ki marpoh khyndew kan long ka jingmyntoi ia ki paidbah, ka jylla ha ka ioh ka kot bad ban kyntiew ia ka jingioh kam ioh jam.
Hynrei u la ong ia mynta ba ka sorkar jylla kam shym la lah ban pyntreikam ia ka Mines bad Mineral policy namar ba ki don ki kyndon jong ka sorkar pdeng kiba iatyngkhuh.
U Dr Mukul u la ong ba ka long kaba bakla ban kynnoh ba ka sorkarjylla kam kwah ban thaw ia ka Mining Plan kumba la ai jingmut ka NGT.
“Ka jingshisha ka long ba ka sorkar jylla ka la sdang ia kane ka  kam ban thaw ia ka Mining policy naduh u snem 2009," la ong u Myntri Rangbah.
U Myntri Rangbah u la kyntait ba ka sorkar ka iakynduh jingeh namar ba ki briew kiba don ha ka sorkar kiba don par dewiong ki pyrshah ia ka jingthmu ban pynbeit ban thaw ia ki kyndon ha ka rukom tih deiwong ha kane ka jylla.
Katkum ka jingong u Myntri Rangbah, ka por ka la wan ba kim lah ban bteng ia ka rukom tih ka juk hyndai bad wat ki trai bad ki nongtih dewiong ruh ki kwah ban pyndonkam da kane ka juk mynta.
U la ong ba ki paidbah ka jylla ki la sngewthuh ia ka jingleh bakla kiba la jia ha kane ka jylla.
“Ha nga shimet, nga sngew kmen ban iohi ba ka dei ka sur ba la rah da ki paidbah ba sngewkhia kaba la pynlong ia ka jingkhang tih dewiong ha kane ka jylla.
Ka NGT ka la khang ia ka jingtih ia u dewiong ha kane ka jylla namar ar tylli ki daw bad kata ka long ka mariang bad ka jingshnain", la ong u Dr Mukul.
Ha kajuh ka por, u la ong ba ka sorkar jylla ka la pyrshang la ka bor ban pynbeit ia kane ka jingeh kaba iadei bad ka mariang bad ban bud ia ki kyndon jong ka ain.
“Kumba ka long mynta, la don shibun ki jnit ki jnat ba ka jylla ka donkam ban kwah ban ioh tih marpoh khyndew ban bud ia ki kyndon jong ka ain.
ka jingeh kaba kongsan ka dei ki kyndon ka Coal Mines Nationalization Act, 1973 namar ba naduh ka sngi ba kane ka ain ka treikam baroh ki par dewiong ha ka ri la aiti sha ka sorkar pdeng", la ong u Myntri Rangbah.
Haba kdew ia ka Mines and Minerals (Development and Regulation) Amendment Act, 2015, u Myntri Rangbah u la ong ba ka jingpynkylla ka la pynlong ba ia ki par dewiong dei ban leh lyngba ka e-auction bad ka  bidding.
“Ka dei namar kine kid aw ba ngi donkam ban rah da ka rai ha iing dorbar thawain kaban dang iaid mynta ka dorbar synrai ban kyntu ia ka sorkar pdeng ba kan pynlait noh ia ki kyndon jong kine ki ain ka sorkar pdeng na kane ka jylla Meghalaya", u la ong.
U la ong ba nalor ka jingpyndep ia ki jingbthah ka NGT, ka sorkar ka pyrshang ban weng noh ia u mawjynthut ki ain sorkar pdeng uba ieng ha khmat ban khang lad ban tih dewiong ha kane ka jylla.
Namarkata, lymda don ka jingpynkylla ia ka ain kan long kaba eh ban iaid lait ioh shah trei pynban.
Shillong, 18 Nailur:Wat la kiba bun ki MLA/MDC ki ai syrnot jaka sah ia ki briew kiba dei na ki konstitwensi jongki hynrei katkum ba paw, kane kam don satia ai kaba batai kumta.
Kat kum ka khubor sorkar, la iathuh ba kam don kano kano ka ain ia mynta kaba ai bor ia ki nongmihkhmat paidbah kum ki MLA/MDC ba kin ai syrnot jaka sah ia ki briew.
Ha kine ki sngi hadien ba la khang ka Meghalaya High Court ia ki rangbah shnong ban ai syrnot ia ki briew, kiba bun ki MLA/MDC ki la ai syrnot ia ki briew ba kin lah ban pyndep ia ki kam kiba iadei bad ka sorkar bad kiwei kiwei ki tnad ruh.
“Ia mynta kam pat don ka ain kaba ai bor ia ki MLA/MDC ban ai syrnot jaka sah ia kino kino ki briew", la ong ka thymmei khubor na sorkar.
Ka jingkylli ka mih hato aiu kiba bor ba dei peit kin leh haba bun ki MLA/MDC ki la ai syrnot kumba la paw ha ki lad pathai khubor ha kine ki sngi.
Shillong, 20 Nailur:U Myntri ka tnad Khlaw ka jylla u Bah Prestone Tynsong u la ong ba ka jingthmu ban pyn iakhlad noh ia ka Directorate of Environment (DE) na ka tnad PHE hap iaid suki namar ba ka sorkar kam don pisa.
“Ka jinghiran pisa ka sorkar jylla, ka la pynlong ban hap iaid suki noh ban pyniakhlad ia kine ki tnad.
Ngi la tip ba ka jylla ka la iakynduh jingeh namar ka jingkyr duh pisa hadien ba ka jylla ka la shah khang tih ia u dewiong", la ong u bah Tynsong.
Katkum ka jingong u Myntri khlaw, ka sorkar kam lah ban shna ia kane ka tnad ia mynta namar ba ka donkam pisa shibun ban siew ia ka tulop jong ki nongtrei nalor ki jingdonkam ha ki ophis.
U la ong ba ka jing donkam ka jrong bha namar ba ia ka  Direc torate ba thymmai yn kynthup lang ia ka Meghalaya State Pollution Control Board (MPSCB) bad katto katne ki bynta ba hap ha ka PHE bad ka tnad khlaw.
Hadien ba la thaw ia ka directorate ki jingdonkam ban ioh bor kiba iadei bad ka mariang, kin hap thoh sha kane ka tnad Environment Directorate.
U Bah Tynsong u la ong ba ka directorate kan iatreilang ruh bad ka tnad Mining and Geology, Industries bad ka Forest department.
U la iathuh ba baroh ki tnad ki la eksamin ia kane ka jingthmu bad shen yn pynlong kam hadien ba la ioh pisa ka sorkar.
Lah ban kdew ba ia kane ka jingiakhlad ia ka DE na ka PHE la pdiang da ka kynhun myntri ha u Jylliew 2012.
Shillong,20 Nailur:La kynnoh ba ka jingslem ban pyntreikam ia ka jaka ot doh kaba don ha Mawlai Mawiong ka dei na ka daw ka jingle thur thur ka tnad MeECL kaba la pynkhein ia ka jingiateh hapdeng jong ka bad ka tnad ri jingri.
Ki tyllong khubor kiba la ioh lum la iathuh ba ka MeECL ka la buh da u Transformer uba rim ha katei ka jaka ot doh kaba don ha Mawlai katba katkum ka jingiakut bad ka tnad Animal Husbandry and Veterinary pat ka long ba ka dei ka tnad ka dei ban buh da u Transformer uba thymmai.
La iathuh ruh ba ki ophisar ka tnad ri jingri ki la kyndit ban lap ba ka MeECL ka la pyndait da u Transformer uba rim kaba ki la lap ha ka por ba ki leit jurip ia katei ka jaka ot doh.
Ki lad khubor ki la iathuh ruh ba ka tnad ri jingri ka la dep siew ia ka pisa sha ka MeECL ha u iaiong mynta u snem bad ka dor ka long katkum ka jingshong dor u Transformer thymmai pynban katei ka tnad ka la pyndait da uba rim.
La iathuh ruh ba ka tnad ruh jingri ka la hukum ia ki Enjiniar jong ka, ba kin leit ia kren sha MeECL ba ka dei ban weng noh ia utei uba rim bad ka dei ban pyndait noh da uba thymmai hapoh ka jaka jong katei ka jaka ot doh.
Nalor kata la ong ba katei kam dei ka jingiakynduh kam kaba nyngkong hapdeng ka tnad ri jingri bad ka tnad MeECL hynrei kham mynshuwa ruh la iathuh ba ka la don ka jingiatyngkhuh kam kaba na ka por shi ka por ba ka tnad ri jingri kam sngewhun ia ka rukom treikam ka MeECL.
La ong ba wat hadien ba ka tnad ri jingri ka la phah jingthoh ban pynkynmaw na ka por sha ka por ban pyndait noh ia u Transformer ha katei ka jaka ot doh pynban ka tnad MeECL ka la wan ban pyndait hadien san bnai ba la dep thoh bad ka la leh ia katei ka kam ruh hadien ba ka tnad ri jingri ka la dep ban siew lut ia ka pisa ba donkam, hynrei la ong ba wat hadien ba la ap la san bnai bad ba la dep ban siew lut ia ka pisa pynban ka MeECL ka dang leh thur mur.
Katkum ka jingiateh la ong ba ka MeECL ka dei ban buh ia u Transforker uba kit 500KV, bad ka jijngdonkam da u Tranformer uba khlain la ong ba ka dei namarba ka ka jaka ot doh kan bam bording kham bun.
Lah ban kdew ba katei ka jaka ot doh ha Mawlai ha ka shisngi kan lah ban ngiam kumba 160 tylli ki mrad heh , 240 tylli ki sniang bad 240 tylli ki mrad kiba rit kum ka blang.
Lah ruh ban kdew ba ia katei ka jaka ot doh ha Mawlai la pyntrei da ka Rapsang Group of Companies bad ka Real Growth Company na Chennai.
Nongstoin, 18 Nailur:Ki bar Jylla kiba la wan ban trei ha ka jingialam jong ka kompeni BSC C&C JV, kaba la thmu ban pyntrei ia ka surok Nongstoin – Mawthabah, ki la shah beh krad noh ha ki dkhot jong ka KSU West bad South West Khasi Hills District mynta ka sngi ha ka Shnong Mariam SWKHD, namar ka jingbym biang ki kot ki sla ba donkam.
Ia katei ka jingleit khynra ia ki bar jylla  la ialam ia ka kynhun da u samla Wellessly Lyngkhoi, Seretary ka KSU WKH bad Forward Nongrem, secretary ka KSU SWKH, hynrei ha shuwa ba ki dkhot jong ka seng kin poi ha katei ka jaka na ka liang ki pulit hapoh ka jingialam u Addl.
SP ka SWKH, u  Bashan J.
Laloo ki la dep ban pahara bha ia katei ka jaka ba don ki bar jylla khnang ban the lakam lada jia ba don ka jingia klumar.
Ha katei ka jingleit khynra ki dkhot jong ka seng ki la  pynlong ruh ia ka jingtalasi ia ki kot ki sla ba donkam kaba ki bar jylla ki dei ban pynbiang hynrei ha katei ka jingtalasi la lap ba kumba 37 ngut ki bar jylla kim shym la don ia ki kot ki sla ba biang, kunta ka seng ka la pynher krad noh ia baroh kitei ki bar jylla ki bym shym la lah ban pynbiang ia kitei ki kot ki sla.
U samla Wellessly Lyngkhoi u la ong ba kino kino ki bar jylla kiba khlem biang ki kot ki sla ka seng kan hap ban pynher krad beit ia ki, namar kane ka wanrah jingma kaba khraw ia ka thain ha kiba bun ki liangbad kim bit hi ruh ban wan iuh kjat ha kino kino ki bynta jong ka District khlem da lah ban pynbiang ia ki kot ki sla katkum ka jingdonkam.
Ha kawei pat ka liang u samla Marcony Thongni Organizing secretary ka KSU, SWKH,u la pynpaw ba ka jingthmu ban shan ia ka surok 2 lane ha kane ka thain kadei beit ka buit poh jong ka UCIL ban iohlad ban tih ia u uranium na katei ka thain ha kaba mynta kala sdang sa ban  rieh tngen ha lyndet jong katei ka kyrteng jong ka kompeni shna surok (BSC C&C JV), na ka laing jong u, u la pynpaw ba ka seng kan nyng ai lad da lei lei ruh em ia ki jingthmu jong ka UCIL.
Kumta na ka liang jong kitei ki nongialam ka seng jong baroh ar tylli ki District kila  kyntu ia ki bor pyniaid jong baroh artylli ki District ba ki dei ban shimkhia halor katei ka bynta khnang ba kan ym long mawjynthut ia ki paidbah.
Shillong, 18 Nailur:Ka Supreme Court ka India ka la kynriah ia ka sngi bishar ia ka mukotduma pynpra iing beain ha shi lynter ka wah Umkhrah ka thain Polo sha ka 30 tarik Nailur.
Ha ka jingshisha, ha ka hukum kaba la pynmih ha ka 14 tarik Nailur, ka Supreme Court ka la buh sngi mynta ka sngi ban shim bishar ia kane ka mukotduma.
Haba pynthikna ia kane, u Secretary ka Meghalaya Urban Deve lopment Authority (MUDA) u Bah E Khar malki u la iathuh ba ka Kashari Supreme Court ka la buhteng ia ka jing bishar shaduh ka 30 tarik mynta u bnai Nailur ia kane ka mukotduma.
“La pynkynriah ia ka jingbishar ia kane ka mukotduma sha ka 30 tarik Nailur", la ong u Bah Kharmalki bad bynrap, ia mynta ngin ap ban ioh ia ka rai haduh katei ka sngi".
Ha kajuh ka por, ka Kong Probity Nongpluh kawei na kiba la ujor sha ka Kashari Supreme Court ka la ong ba ki nongiasaid ain, ki la pyntip ba ka Kashari ka la pynsangeh shwa ia ka jingbishar bad lakynriah sha ka 30 tarik Nailur.
Lah ban kdew ba ka Meghalaya High Court ka la pynmih ia ka hukum ba ka MUDA ka dei ban kyndang naphang ia ki iing ba la tei beain ha shi lynter ka wah umkhrah ha ka 10 tarik Nailur bad ka la bthah ba dei ban pyndep ia kane ka kam hapoh san sngi.
Hynrei shwa ia kane, ki briew ba shah ktah, ki la ujor sha ka Kashari Supreme court ha kaba ka la pynsangeh ia kane ka hukum ka High Court.
Ki don haduh 30 ngut ki briew ba la ujor sha ka Supreme Court pyrshah ia ka rai ka Kashari High Court.
Shillong,18 Nailur:Ka EJNC ka la dawa ba ka sorkar ka dei ban pynbna sng shuti manla u snem ha East Jaintia Hills ka 24 tarik u nailur kaba dei ka sngi iap jong ki 2 ngut ha ka jingshah siat ha ki pulit ha Moohkep ka kong Setlang Phawa bad u bah Derstmon Siangshai ha ka por ba ia khih pyrshah ia ka jingkhang tih dewiong ha kane ka jylla.
Katkum ka jingkren u President katei ka seng u Shanbok L Syad u la ong ba ka jingiap jong kitei ki 2 ngut ka dei ban kynmaw burom kum ka sng iap ki riew khraw namarba ka jingiap jong ki ka dei na ka bynta ban ia khih ia ka jingiakynduh ki paidbah ka jylla.
Ha ka jingiakren bad ki nongthohkhubor, u la ong ba ha ka 24 tarik mynta u bnai katei ka seng kan kynmaw burom ia kitei ki 2 ngut kiba la iap da kaba deng lama iong ryngkat ka jingialang paidbah ka ban sdang naduh ka por 2 baje ha ka jaka ba ki shah siat ha Mookhep bad ha ka por janmiet pat kin thang mombati.
U la ong ba yn pyndeng lama iong ia ki paidbah kynthup ki nongniah kali ha katei ka district.
Halor katei ka jingdawa ban pynbna shuti u President katei ka seng u la ong ba katei ka seng ka la dep ai jingthoh sha u Deputy Commissioner ka East Jaintia Hills bad ka la leit ruh ban ia kynduh ia u mynta ka sngi hynrei kam shym la ioh ban ia kren namarba u donkam kyrkieh kumta ki la ioh ban ia kren bad u ADC ha kaba ki la kular ba ki bor District kin shong jingialang ban shim rai ia katei ka kam bad shen kin sa pyntip hi sha ki lada ka lah ne em ban leh kumta.
Katei ka sengbhalang ka la khot la wer ia baroh ki sengbhalang , ki paidbah , ki khynnah skul ba kin ia snohkti lang ha katei ka sngi kynmaw burom.
U President katei ka seng u la ong ba ka seng ka la kyntu ia ki skul ki kolej ha katei ka District ban khang ha katei ka sngi ban ia snohkti lang ha katei ka jingleh burom ia ki 2 ngut kiba shah siat ha Mookhep.
Katba uwei na ki bahaing jong uwei na kiba shah siat u Phllip James Bamon u la ong ba haduh mynta ki bahaing kim pat ioh ia ka jingdawa bad haduh mynta ki dang ioh jingiarap T.
3 lak tyngka kaba ki la pdiang ryngkat ka jingpyrshah katba na ka liang jong ki pat ki la dawa T.
10 lak tyngka ryngkat ka kam ka jam ia ki ba ha iing na ka iing ka sem kiba iap.
U la ong ba kham mynshuwa kiba haing ki la rai ban shah thngan namar ka jingsngap mynthi ka sorkar hynrei hadien pat u la ong ba u myntri rangbah ka jylla u la khot ia kren ia ki bad u la ong ba u la kular ban pyndep ia katei ka jingdawa jong ki bad ki la buhteng noh shipor ia ka jingshong shah thngan.
Shillong 20 Nailur:Ka CSWO ka la byrthen ba kan ujor da ka mukotduma pyniap briew pyrshah ia ka UCIL (uranium Corporation of India Ltd) lada ka tih uranium jar jar wat hapdeng ka jingpyrshah jong ki paidbah.
Ka President ka CSWO ka Kong Agnes Kharshiing ka la ong ba ka seng ka ieng pyrshah jur ia ka jingthmu tih uranium ka UCIL ka tnad ka sorkar pdeng ha Kylleng -Pyndengsohiong-Mawthabah ka West Khasi Hills district ha kane ka jylla namar ba ka jingtih uranium ka don ka jingma kaba shyrkhei ia ka jingim briew.
“Lada ka UCIL kan iaid bteng ban pynbor ban ioh tih uranium bad ban tih rieh jar jar, ngin ujor da ka mukotduma pyniap briew pyrshah ia ki namar ba ki pyrshang ban pyndap ia ki paibbah da kaba tip.
Ki paidbah jong kitei ki thain ba don uranium bad ka jylla ki dei ban tip ia ka jingshisha jong ka jingma na ka jingtih ia u uranium uba ktah ia ka jingkoit jingkhiah jong ki briew bad wanrah jingpang bampong", la ong ka president ka CSWO ka kong Agnes Kharshiing.
Ka CSWO ka ong ba ka jingim jong ki briew ka don hapdeng ka jingma lada shah ban tih ia u uranium.
“Ka CSWO ka pyrshah jur ia ka jingthmu tih uranium ha ka jylla bad ruh ha ki jaka jong ki riewlum" la ong ka Kong Kharshiing.
U Uranium u dei uba ma bha ia ka jingim jong ki briew bad ka khot ia ki bor synshar shnong ba kin ieng pyrshah ia kane ka jingthmu ka sorkar pdeng ban ailad ban tih uranium.
“Hato ki kwah ban iohi ia ki khun ki kti kin pang bampong ba har rukom? Ki dei ban ialum ia ki paidbah ka shnong ban pynshai paidbah ia ka jingma na u uranium.
Ka jingplie ia ka khyndew ka thad rkhing ia ngi ha ka lyer bih.
U pui pui jong u uranium u her da ki hajar kilometer ban pynphriang ia ki jingpang", la ong ka president ka CSWO.
Ka la ong ruh ba ka Khasi Hils Autonomous Ditsrict Council (KHADC) kam dei ban ai lad ia ka jingthmu ka UCIL ban tih uranium.
Ka la ong ba ha u Jymmang 2008, ka Department of Atomic Energy (DAE) ka la khein antad ban ioh khlong ia u uranium haduh  3,75,000 ton na Domiasiat ha West Khasi Hills district.
Une u uranium u dei uba bha bad ka jingktah jongu ruh ka khlain bha ia ka jingkoit jingkhiah jong u briew namar ka radiation kaba khlain.
Ka CSWO ka la takrain ia ka sorkar balei kan ap ia ka UCIL ba kan ai surok sha kitei ki thain bad ka dei ka kamram jong ka sorkar ba kan pynpoi surok pynpoi um bam, pynpoi bording, ym ka UCIL kaba thmu ban pyniap ia ki paidbah.
Shillong, 20 Nailur:Ka FKJGP Central Body lyngba ka kyrwoh khubor ba la phah da u President Rangbah jong ka u bah Joe Marweiñ ka la pynpaw ka jingpyrshah halor ka jingioh lad ki bar jylla ban ia shim bynta ban jied ia ki nong mihkhmat bad ban ioh long nongmih khmat ruh ha Garo Hills Autonomous district Council (GHADC).
Katei ka seng ka la ong ba ka khyrnit ba hynriew (six scheduled) jong ka riti synshar ka Ri ka la kren shai ba lyngba kane ka kyndon ki riew lum ki lah ban synshar da lade ia lade bad ban pynneh pynsah  ruh ia ki riti ki dustur kiba la ju bud na duh u mynba rim bad ban iada ruh na ka jing shah knieh noh ka khaii ka pateng,ka khyndew ka shyiap bad kiwei kiwei.
Hynrei ka la ong ba ka jingioh lad jong ki bar jylla ka long ka bym ia hap namar ba kin ym lah ban sngewthuh ia ki riti ki dustur ne ban iada ia ki rit paid hynrei ka jing ai lad ki ban ia shim bynta kan wanrah ia ka jing iohnong jong ki bad ba kin nang ioh ban suh thied sha ki bynta jong ki riewlum.
Ka kyrwoh na ka la pynrem jur ruh ia ki seng sain pyrthei la ki dei ki seng riewlum ne ki seng heh kiba ailad ia ki bar jylla ban ia shim bynta ha katei ka elekshon namar ba ki pyntlot bor noh ia ka 6th Schedule.
Katba ha kawei pat ka khubor ki Seng bhalang ha ri Lum Garo mynta ki la khih bitar sa ia ka seng NPP namar ba ka la pynbna kyrtong da u bar jylla ban pyniakhun ha kane ka elekshon MDC ha GHADC ka ban long ha ka 12 tarik u risaw.
Kham mynshuwa ki sengbhalang ki la khih bitar ia ka seng Congress ba ka la ai tiket sha ki 2 ngut ki bar jylla u Monirul Islam na Balachanda bad u Sader Hossain na Shyamnagar, hynrei ha ka sngi balang jong ka taiew pat sa uwei u bar jylla u la thep kyrteng na ka seng NPP bad utei u dei u SG Ematur Momin na Shyamnagar konstitwensi.
U President ka GSU u TG Momin u la pynrem jur halor katei ka jingai tiket ka seng NPP sha u bar jylla bad u la kynnoh ba katei ka seng ka thiang tang ka ktien ha kaba ka la dep pynbna ba kan ym pyniakhun da u bar jylla katba mynta pat ka la long da khongpong.
Kiwei pat ki sengbhalang kiba kynthup ia ka GSU, ADE, AYWO, FKJGP bad FAF ki la kynnoh ba ka seng NPP kaba ju kam ialade kum ka seng ka ban iada kyrpang ia ki riewlum mynta ka la ngop noh sha ka jingjakhlia jong ka politik da kaba kwah ba pynbun MDC lane MLA ialade.
“Ka la pynkthang ia ki paidbah ka ri Lum Garo namarba ki seng sain pyrthei ki la pynieng pynban da ki bar jylla bad kane ka dei ka jingailad jong ki ia ki briew kiba na bar ban rung hapoh GHADC" ong u President ka FKJGP u Pritam R Marak.
"Ngi sngewsih jur ia katei ka jingle ka NPP kumba ngi la pynpaw pyrshah ia ka seng Congress bad ngi kyntu ba kan weng noh ia utei u kyrtong jong ka" ong biang u Marak.
Shillong, 20 Nailur:Ka  skhim bylla shi spah sngi ka Mahatma Gandhi National Rural Employment Guarantee Act (MGNREGA) ka la ai bylla tang 493 ngut ia ki briew ba duna dkhot met ne Persons With Disbaled (PWD) jong u snem 2013-15.
Ka kaiphod ka sorkar ka la pyni ba kine ki PWD kiba la ioh bynta na ka skhim shi spah sngi ki dei napdeng  ki 323,006 ngut ki PWDs kiba la ioh syrnot na ka sorkar ha kane ka jylla.
Na ki 362438 ngut kiba ioh jingmyntoi ha u snem 2014, la don 257 ngut kiba duna dkhot met kiba ioh jingmyntoi na kane ka skhim bad ha u snem 2015, ki don  236 ngut na ki 473237.
Ka kaiphod ka la pyni ruh ba ki PWD ki ioh ia ka skhim shna iing baduk ka Indira Awaas Yojana (IAY) bad ka skhim IGNDPS.
Ki don 196 ngut ki PWD kiba la ioh ia ka skhim IAY ha u snem 2013-14 bad tang 60 ngut ha u snem 2014-15.
Ia ka IGNDPS  ki don 1430 ha ka snem 2013-14 katba 1501 ngut ha u snem 2014-15.
Ha kaba iadei bad ka kam sorkar, ka kaiphod ka la pyni ba ka sorkar kam sym la buh ia ka Special Employment Exchange (SEE) ia ki briew ba duna dkhot met ha ka jylla hynrei ka don tang ka Physically Handicapped Cell ha Divisional Employment Exchange, ha Shillong.
Ka kaiphod ka la ong ruh ba kin don haduh 503 ngut kiba duna dkhot met kiba la rejister ha ka Physically Handicapped Cell haduh 2013 bad 387 ngut ha u 2014.
Na kine, 247 ngut ki dei ki shynrang bad 140 ki dei ki kynthei.
San ngut ki PWDs ki la shah thung kum ki Resource Teacher ha District ka East Garo Hills, West Garo Hills bad South Garo Hills ha ka SSA katba 50 PWD ki la shah thungkam ha ki tnad sorkar bapher bapher.
Ka kaiphod ka la ong ruh ba ki don 97 ngut ki PWDs ha u snem  kiba lah ban seng ia ki jong ki kam lajong.
Ka sorkar jylla ka la bhah kam kyrpang 3 percent ia ki PWD  ha ki tnad sorkar.
Shillong, 20 Nailur:Ka UDP Youth Wing lyngba ka kyrwoh khubor ba la phah da u Rayonald Kharkamni Chief Youth Organiser ka la ong ba kam shai halor ka jingkwah ka HSPDP ban wanrah ia ka Article 371 hapoh kane ka jylla namarba katei ka seng kam shym la pynshai paidbah.
Ka kyrwoh ka la ong ba ka 6th Schedule ka la pynkupbor ia ki jaitbynriew rit paid hynrei ym pat shym la lah thikna ban pyntreikam ia ka ruh bad ka kwah jingshai na ka seng HSPDP ka kwah ia ka jingpynkupbor kaba kumno na katei ka Article 371.
Katba ka kyrwoh khubor na u President ka HANM u bah Lamphrang Kharbani u la kyrshan ia ka Article 371 ba ka HSPDP ka kwah bad u la ong ba katei ka article 371 kan pynskhem ia ka hok longtrai ha ka khyndew ka shyiap, ki khlaw ki btap, synshar khadar bad u la ong ruh ba lada ki jylla kum ka Nagaland, Mizoram, Assam, Manipur ki ioh balei kane ka jylla jong ngi kam ioh, u la ong ba ka HANM kan kyrshan radbah ia ka HSPDP na bynta ka bit ka biang ka jaitbynriew.
Shillong, 20 Nailur:Ar ngut ki briew ki la shah dung kynsan hapoh ka bos ha Motphran ha ka janmiet sngi u Blei bad kane ka jingjia ka la pynsuhjer ia ki paidbah ba bun kiba dang iaid ia ieng ha katei ka por.
Katkum ka jing iathuh u SP ka East Khasi Hills u Bah M Kharkrang, kine kiba shah dung ki dei ba la tip kyrteng kum u Donald James Nongsiej bad u Dinar L Lyngkhoi kiba dei na Mawlai.
Ia kine ar ngut ba la mynsaw jur la pynkit wut wut sha Civil Hospital, Shillong.
Ka jingjia ka la long ha ka por 7 baje duna eiei katba ki briew ki dang ia bun kam ban siew ia tda ha kane ka jaka.
Hynriew ngut ki briew la shah kem ha ki pulit halor kane ka jingjia bad ki pulit ki dang pynlong ia ka jingtohkit ia kine baroh.
Ha kajuh ka por, ki briew kiba la iohi ia kane ka jingjia, ki la pynpaw ba ka long kaba ishyrkhei bha ha kaba ki snier jong kiba shah dung ki la mih sha madan bad phlei ki snam.
Shillong, 20 Nailur:Ha ka 19 tarik u nailur kaba dei ka sngi saitjaiñ kawei ka trok kaba don ia u nombar NL-02-0687 ba la niah da u Samarjjeet Sinha, 28 snem karta ka la tynrah ia iwei i khynnah kynthei iba dang 9 snem karta iba la tip kyrteng kum i Lusiana Sohtun, bad ha katei ka jingjia itei i khynnah i la iap hashen.
Katei ka jingjia ka la jia ha Mawryngkneng ha ka por 10:15 baje mynstep.
Katei ka trok ka dei kaba wan na ki thain Jowai ban kiew sha Shillong hynrei haba ka la poi ha Mawryngkneng Main Road (National High way) ka la tynrah ia itei i heprit iba la iap hashen.
Ha katei ka jingjia la iathuh ba ki la don ki paidbah kiba la iohi ia katei ka jingjia bad ki la ia pyrta ia katei ka trok ba kan sangeh bad la ong ba utei u nongniah ruh u la pynsangeh ia ka kali bad u ieng noh ha katei hi ka jaka, hynrei hadien ba ki bor shnong ki la pyntip sha ki pulit tang hadien katto katne por ki pulit ki la wan ban shimti noh ia utei u nongniah.
Katkum ka jingiathuh ki briew na katei ka shnong ki la ong ba katei ka jingjia ka la jia ha ka por ba i Lusiana Sohtun i dang thmu ban jam na shiliang sha shiliang surok ban leit sha ka dukan ka meiieit jong i kaba shong die dukan sha shiliang surok hynrei kynsan kynsan katei ka trok ka la mih bad ka la tylliat ia i.
U Sordar jong ka Mawryngkneng u bah Peter J Lawai u la ong ba ka jingmih kiba kum kine ki jingjia ka dei namar ka jingieng pathar ki kali ha shi lynter ki rud surok kaba la pynmih ia ka jingkhapngiah kaba jur haduh ba la mih kiba kum kitei ki jingjia.
U la ong ruh ba kumba ka long mynta ki pulit ki don khyndiat eh ha Mawryngkneng Police Station bad u la ong ba ka bor shnong shen kan leit ban ia kynduh ia ka tnad pulit ban ia kren na ka bynta ban pynbun pulit khnang ba kin lah ruh ban peit ia ka jingkhapngiah ki surok.
Shuh shuh u la ong ba shen ki bor shnong kin leit ban ia kynduh ia ki bor District ban pynjari noh da ka section 144CrPC ban khang pyrshah ia ka jingpynieng kali be-aiñ ha shilynter ka surok National High Way ha katei ka thain.
Shillong, 20 Nailur:Ka sorkar jylla ka la wanrah ia ka jing pynbna ba la thaw ia ki rule jong ka Meghalaya State Food Commission Rules (MSFCR) 2014 kaba iadei ban thung ia ki dkhot bad chairman jong ka komishon ban ioh khaw tad dor katkum ka ain jong ka National Food Security Act 2013.
Katkum ka jingpyn bna u Lat ka jylla, ha kane ka komishon, yn don uwei u chairperson, bad san ngut ki dkhot ha kaba uwei na kine, un dei u member secretary bym duna ia ka kyrdan kum u Joint Secretary ka sorkar jylla.
Ka por jong u chairperson bad ki dkhot kan long lai snem.
Ka kamram jong kane ka komishon ka long ban peit bad ban pynshong dor ia ka jingpyntreikam ia kane ka ain ai marbam ha ka dor tad bad ban pynshitom ia kiba pyn khein ia kane ka ain.
La kdew ha kane ka rule, ba kane ka komishon ka  lah ban shim ia kano kano ka jingtip na kino kino lada don ka jingpynkhein ia kane ka ain bad khamtam haba ioh ia ka jingthoh jingujor.
Kawei pat ka kamram ka long ban ai jingmut ia ka sorkar jylla ba kan pyntreikam ia kane ka skhim sam marbam tad dor kaban long kaba jop ha ka jylla.
Ban bishar ruh ia ka jingujor na u District Grievances Redressal Officer bad ban pynkhreh ia ka repod ia ka sorkar.
Shillong, 20 Nailur:Ki Rangbah Shnong na ki 7 tylli ki shnong kiba hap hapoh ka Mawlai Konstitwensi kiba kynthup ia ka shnong Mawtawar, Mawsiat khnam, Umrynjah, Nongkohlew, umphrew, Umsaw Mawjynrong bad Madan Mawkhar ki bym hap hapoh ka Mawlai Town Dorbar ha ka sngi saitjain jong ka taiew ki la ioh ia ka sanad thymmai ha kaba la sam da u MDC ka Mawlai u bah Process T Sawkmie ha ryngkat ka jingdonlang ki 2 ngut ki myntri ka hima Mylliem u myntri K Langstieh bad u myntri M.
B Kharlukhi.
La sam ia katei ka sanad ha ka jingialang kaba la long ha ka shnong Mawtawar, ha katei ka sngi la ioh ia ka jingkren na baroh ki rangbah shnong ha kaba ki la pynpaw ia ka jingsngewnguh ia u M.
D.
C Bah Sawkmie namar ka jingshim khia jong u ban pynioh Sanad ia baroh ki shnong nongkyndong.
Hadien ka jingioh Sanad ki laiphew ngut ki rangbah shnong na ka liang jong ki, ki ong ba mynta ki dap da ka jingsngewkmen ba ma ki ruh ki la ioh bynta lang.
U Bah Sawkmie ha ka jingkren, u lah kyntu ia baroh ki Rangbah Shnong ban ialong kawei na ka bynta ka ishu ka jaitbynriew bad u lah ai jingmut ban don noh ia la ka jong ka synjuk, khnang ba ka jingiatylli kan don bad kumjuh ban iatreilang na ka liang ka roi ka par.
Shillong, 21 Nailur:U Myntri Rangbah ka jylla u Dr Mukul Sangma mynta ka sngi u la iai ban ba ka sorkar jylla kan iai buddien bad ka sorkar India ba kan pynthikna ba ki ain ka sorkar pdeng kin nym treikam halor ka hok jong ki trai jylla ia ka khyndew ia ka shyiap, ki marpoh khyndew.
Haba jubab ia ka mat ba la wanrah da u MLA ka Mawshynrut u Bah Witting Mawsor ha iing dorbar mynta ka sngi, u Dr Sangma u la ong ba ki don ar tylli ki ain ka sorkar pdeng kiba buh diengpynkiang ia ka jinglong trai ki briew kane ka jylla ia ka hok halor ki mar poh khyndew.
Katkum ka jingong u Dr Sangma kine ki ar tylli ki ain ki dei ka Coal Mine (Nationalization) Act, 1973 bad ka Mines and Minerals (Development and Regulation) Act, 2015  kiba long halor ban ia ki ain ka sorkar jylla.
U la ong ba ka sorkar jylla ka iai buddien ia kane ka kam bad ka sorkar India ba kan pynlait noh ia ki kyndon jong kine ki ar tylli ain ha kane ka jylla khnang ba ki paidbah kin long trai ia ki marpoh khyndew bad ka khyndew ka shyiap.
"Kaba donkam ka long ba ka sorkar jylla kan wanrah da ka rai hapoh ka iing dorbar thawain ban phah pat sha ka sorkar pdeng ba hapoh ka Para 12 6 (AB) ka Sixth Schedule ka riti synshar ka ri, katto katne ki kyndon jong ki ain ka sorkar pdeng kin nym treikam ha kane ka jylla lyngba ka jingpynmih jingpynbna da u President", la ong u Dr Mukul.
U Dr Mukul u la ong ba ka sorkar jylla ka la iakynduh bunsien bad ki tnad sorkar pdeng bapher bapher ban iakren ia kane ka kam  ban weng ia kane ka jingeh ba ki trai jylla ki iakynduh.
U Myntri Rangbah u la iathuh ba ka sorkar ka pyrshang ban pynlait noh ia ka jingkhang tih dewiong ka National Green Tribunal (NGT) ha kane ka jylla.
U la ong ba ka sorkar ka la shim ia ki lad ki lynti katkum ka jingbthah ka NGT ban thaw ia ki kyndon ain kiba iahap ban tih dewiong ha kane ka jylla da kaba phikir bha ia ka mariang.
Shillong, 21 Nailur:Ka Meghalaya Pradesh Youth Congress ka la leit ban tur sha iingsah u myntri sorkar pdeng u Ravi Shankar Prasad uba bat ia ka tnad Telecom bad ka la pyn long ruh ka jingialum lymbung ban pyrshah ia ka sorkar kaba la lam khmat da ka seng BJP halor ka jingpynduh pyndam noh ia ka Postal Stamp jong ka Indira Ganshi bad u Rajiv Gandhi.
Katkum ka kyrwoh na ka Indian Youth Congress ba la soi da u Amrish Ranjan Panddey uba dei u IYC National Media Co-Ordinator u la ong ba kitei 2 ngut ki dei ki riew khraw kiba la shah siat iap ha ka por ba ki dang don hapoh ka kam bad ka la kynnoh ba ka jingle ka BJP ka pyni ba kam shym la burom ia kitei ki riew khraw hynrei ka la leh pynban ia ki politik kiba jakhlia.
Ka Indian Youth Congress kaba la ialam da u President jong ka u Amarinder Singh Raja ka la leit ban tur shakhmat ing utei u myntri sorkar pdeng ha ka 17 tarik mynta u bnai.
"Ki dei ki kam nuit tuh jong kane ka sorkar BJP kaba la pynduh pyndam noh ia ka jingkynmaw ia kitei ki ar ngut ki riewkhraw ka ri" ong u Amarinder Singh Raja President ka Youth Congress.
“Ki lah ban pyndam ia ka kyrteng jong ki ha ka Stamp hynrei kin ym lah pat ban pyndam ia ka jingkynmaw u paidbah ka ri ki bym shym la lah ban klet ia ki kam ba bha ba kitei ki 2 ngut ki la leh ia ka ri, ngi dawa ba ka sorkar ka dei ban panmap halor katei ka rai jong ka" u la ong biang.
Ki la don da ki spah ngut ki samla seng Congress kiba la wan ban ia shim bynta ha katei ka jingleit tur sha ingsah u myntri ka tnad Telecom ha kaba ki nongiakhih ki la ia pyrta ruh pyrshah ia u Narendra Modi myntri rangbah duh ka ri bad ki la kynnoh ba u dei uba isih ia ki nongialam ka Congress.
Shillong, 22 Nailur:U Deputy Commissioner ka East Khasi Hills u bah P.
S Dkhar u la ong ba ha kane ka taiew ban wan un sdang noh ban tohkit ia ka jingkynnoh bamsap khaw reshon ha Sohiong bad un pyndep ia katei ka jingtohkit katkum ka por ba la buh da ka high Court.
Katba u SP ka East Khasi Hills u bah M Kharkrang u la ong ba u la rejistar case ia katei ka kam katkum ka hukum jong ka high Court.
Lah ban kdew ba ka Meghalaya high Court ka la hukum ia u DC ka EKH ba un tohkit ia ka jingkynnoh bamsap khaw reshon ha Sohiong bad un hap ban pyndep ia ka jingtohkit hapoh ka lai bnai bad ka high Court ka la hukum ruh ia u SP ka EKH ba un rejistar case halor katei ka kam namarba ka Sohiong Police Station kam shym la rejistar case ia ka jingujor ba la ujor da ka CSWO.
Ha katei ka hukum u nongbishar ka High Court u Justice SR Sen u la ong “La thung ia u Deputy Commissioner , East Khasi Hills Shillong kum u ophisar u ban khlieh ia ka jingtohkit ba un tih bniah ia katei ka kam ban lap ia ki jingshisha bad ban pynshitom katkum ka aiñ ia ki briew kiba donkti, khnang ba nangne shakhmat ki paidbah kin ym ia kynduh shuh kum kane ka jingeh".
Shillong, 22 Nailur:Ki tyllong khu bor kiba u Rupang u la ioh lum la iathuh ba ka sorkar ka la pynsangeh kynsan kynsan ia ka eksamin pynkiew kyrdan ia ki pulit Home Guard khlem da pynshai ia ka daw.
La iathuh ba la buh tarik ban pynlong ia katei ka eksamin na ka bynta ban pynkiew kyrdan ia ki pulit langrut ka Home Guard sha ka kyrdan Havildar Clerk bad ia ka tarik la buh ha ka 19 u nailur kaba dei ka sngi saitjaiñ.
La iathuh ba la buh ba katei ka eksamin kan sdang naduh ka por 10 baje mynstep ha ktem bah ka Home Guard kaba don ha Mawdiangdiang, hynrei ki tyllong khubor ki la ong ba la pynsangeh kynsan kynsan ia katei ka eksamin ha katei hi ka step.
Shuh shuh la ong ba katei ka jingpynsangeh ka la pynkyndit ia baroh ki pulit Home Guard kiba la pynkhreh ban ia khun ha katei ka eksamin namar ba wat ia ki Roll Nombar ruh la pynbit pynbiang lut ha ka Hall ban thoh eksamin bad la ong ba baroh ki pulit langrut ki la poi lut sha katei ka jaka ban ia khun ha ka eksamin hynrei ki la lyngngoh ba kynsan kynsan la mih ka jingpynbna kaba la wah ha notis board ba la pynsangeh noh ia katei ka eksamin khlem da pyni ia ka daw.
Ki tyllong khubor kiba u Rupang u la ioh lum la ong ba ki don kumba 90 ngut tam ki pulit langrut ka home Guard kiba la aplai ia katei ka kam Havildar Clerk katba ka kam kaba lait pat ka long 12 tylli.
Katkum ka jingiathuh ki lad khubor ki la ong ba mynshuwa haba donkam ban kyntiew kyrdan ia ki pulit ka Home Guard ki ju don ki por ba la phah Training ia ki bad la jied ia kiba lah bha ha ka Training katkum ka jingdon jong ki kam kiba lait, bad la ong ruh ba ki ju don ki khep ba la khot ia kito kiba la lah ban trei ia katei ka kam bad la ju pynieng laiñ ia ki ha kaba ki bor bahalor ki jied ia kiba bit tam ban rung ha katei ka jingpynkiew kyrdan.
La ong ba ka jingpynthoh eksamin ruh ka dei kawei na ki kyndon pynkiew kyrdan kaba don ha katei ka tnad kumba la thmu ban leh ha kane ka kynti kaba mynta.
Ki tyllong khubor ki la iathuh ba ki pulit langrut kiba lah ban ia khun ha katei ka eksamin ki dei kiba la pass ia ka matrik shajrong.
Halor katei ka jingpynsangeh kynsan ia ka eksamin pynkiew kyrdan ia ki pulit langrut ka home Guard u Rupang u la ioh jingtip lyngba ki tyllong khubor ba ka dei hadien ba la poi ka jingujor na ri Lum Garo, hynrei haduh mynta ym pat lah ban pynthikna ia katei ka jingujor.
Namar katei ka jingpynsangeh kynsan kaba la wan na ka sorkar ki la mih ki jingkynnoh na ki katto katne ngut ki pulit langrut jong ka Home Guard ioh ba ka don kano kano ka jingthmu ban ia leh tuh leh thok halor katei ka kam ne ioh ba ka don ka jingthmu ban ia die ia thied ia katei ka jingpynkiew kyrdan, haduh mynta u Rupang um pat ioh jingshai ia ka jingpynsangeh kynsan ia katei ka eksamin pynkiew kyrdan bad ka jingkylli kaba mih mynta ka long hato don eiei sha lyndet halor katei ka jingpynsangeh kynsan ha katei hi ka step ia ka eksamin kaba la dep pynkhreh nadong shadong?.
Shillong, 22 Nailur:Ka sorkar Megha laya ka la iakynduh jingeh ha ka jylla ban ai ia ka jingshakri kaba biang ha ka koit ka khiah khamtam sha nongkyndong namar ba ka kyrduh doktor.
Ia kane la pynpaw u myntri ka koit ka khiah u Bah AL Hek haba jubab ia ka phang ba la wanrah da u MLA ka Sohra u Bah Titosstar Well Chyne hapoh ka iing dorbar mynta ka sngi.
“Ia mynta ka jylla ka don tang kumba 743 ngut ki doktor ba sumar allopathic, dental, bad AYUSH.
Nalor kine, 838 ngut ki GNM bad 747 ngut ki ANM", la ong u Bah Hek.
“Nalor ki jingeh kiba bun, ngi don ki doktor, ki nos, ki nongtrei kiba kitkhia ia ka kam baroh 24 kynta", la ong biang u Bah Hek.
Katkum ka jing ong u Bah Hek, ka jing kyrduh doktor ha ka jylla ka la buh jingeh ia ka sorkar khamtam ia ki lad jingsumar sha ki jaka nongkyndong.
U la ong ba ka jylla ka don lai bynta ka rukom shakri sha ki paidbah ba kynthup CHC ban peit ia ki paidbah nongshong shnong bym duna ia ka 80,000, ka PHC kan peit ia ki paidbah nongshong shnong bym duna ia ka 20,000 bad ka sub-centre ha man ki 3000 ngut ki nongshong shnong.
Ban tem ia ki jingeh, ka sorkar katba lah ka la trei shitom bad ka la pyntreikam thikna ruh ia ka National Health Mission ban pynbha ia ki lad jingsumar katkum ka Indian Public Health Standard.
U la iathuh ruh ba ka jingpynkhreh ia ka jingshna ia ki ar tylli ki medical college ka la iaid shaid shaid ha ka jylla.
“Kawei ka medical college yn tei ha Tura ban peit ka sorkar katba kawei pat yn tei da ka Public Provate Partnership (PPP) ha Shillong",  la ong u Bah Hek bad bynrap, ba hadien ba la treikam kine ki ar tylli ki jaka pule doktor, ka jingkyrduh doktor kan kham duna ha kane ka jylla.
Shwa ia kane, haba wanrah ia kane ka mat hapoh ka iing dorbar u MLA ka Sohra u la ong ba bun bah ki  sub-centres, PHC bad ki CHC ha ka jylla ki bym shym la treikam bad la ieng tang ka kum ki iing jah ban sah ki mard ki mreng.
“La mih ha ki lad pathai khubor man ka por ba ki sub-centre ki kylla sem masi ha jaka nongkyndong",  la ong u MLA Sohra.
Katkum ka jingong u Bah Titos kaba kham ma ka long ba wat ka Shillong Civil hospital kaba heh tam ka jaka sumar ka sorkar kam pat don ki tiar ki tar kiba biang, nalor ki jaka buh snam bad kiweui pat ki jingdonkam.
“Lada ka Shillogn civil hospital kaba don ha ka nongbah ka long ha kane ka dur, ka long ka bym lah mutdur shuh ia kiba don lei sha jaka nongkyndong", la ong u Bah Titos.
U la ai jingmut ba ka sorkar ka dei ban leh eiei ban pynthymmai ia ka jingpyntreikam ia ka tnad ka koit ka khiah ha ka jylla na ka bynta ki paidbah baduk.
Shillong, 22Nailur:U bah Disparsing Rani u la ujor sha u CIC ka Meghalaya Information Commission halor ka jingbym lah ka Khasi Hills Autonomous District Council ( KHADC) ia ka jingtip kaba u la pan naduh ka 22 tarik u naitung 2015 halor ki kam ba ia dei bad ka Hima Mylliem.
U la ujor ba la pan jingtip ia ki 5 tylli ki mat hynrei ka KHADC ka lah ban ai jingtip tang 2 tylli , u la thoh sha u CIC ba un pynshtom katkum ka aiñ jong ka RTI Act namarba kam shym la lah ban ai jingtip ha ka por kaba biang.
Katkum ka jingtip ba u bah Disparsing Rani u la pan lyngba ka RTI u la kwah kopi ia ka jing iasoi soskular hapdeng u CEM barim ka KHADC u bah Ardent M Basaiaw moit bad u Syiem ka hima Mylliem u Pa’iem Latho Manik syiem ha ryngkat ka jingiasoi ki 2 ngut ki myntri ka hima Mylliem u myntri K.
Langstieh bad u myntri M.
B Kharlukhi ha kaba ka KHADC ka la lah ban ai kopi sha u ia katei ka jingiasoi ha ka 22 tarik u jymmang, 2014.
Kawei pat ka jingtip kaba u la ioh ka long halor ka jingkwah kopi jong u ia ka Mylliem Syiemship Act 1958 kaba la batai ba 23 tylli ki kur ba kynthup ia ka kur Kharbuki ba kam lah ban shong hapoh ophis ka hima hynrei ki lah ban wan sah ka Dorbar pyllun tang lada don ka jingjied Syiem lane lada ioh bor na u Syiem.
Kiwei pat ki jingtip kiba um shym la ioh ki long la ia ka jingiasoi ban pynlong Law Adong ia ka Lum Mawpat ka dei kaba u CEM ka KHADC u la phah da ka jingthoh ban khot ia u Syiem na ka bynta ban wan ia soi? bad lada ka don u la pan kopi ia katei ka jingkhot u CEM ia u Syiem khnang ba yn lah ngeit ba ia katei ka jingiasoi la ia soi ha ophis ka KHADC.
Nalor kiwei pat ki jingkwah jingtip ba u la thoh lyngba ka jingwad jingtip lyngba ka RTI , u bah Disparsing u la ong ba katkum ki kyndon Aiñ jong ka hima Mylliem u Syiem bad ki kynhun myntri jong u u lah ban soi ia kano kano ka soskular ha kaba ia dei bad ka khyndew ka shyiap donkam ia ka jingmynjur ka Executive Dorbar, hynrei u la kynnoh ba ha katei ka jingiasoi u Syiem bad ki 2 ngut ki myntri kam shym la don ka jingynjur na ka Executive Dorbar.
Utei u nongwad jingtip lyngba ka RTI u la kynnoh ba baroh ka hima Mylliem bad ka KHADC ki la pynkhein ia ki kyndon Aiñ.
Shuh shuh u la ong ba katkum ka Aiñ kaba la mynjur da u Lat ka Assam ha ka 23 tarik u rymphang, 1958 ka kdew shai ba ki 23 tylli ki kur kim lah ban long ki dkhot jong ka Executive Dorbar lane ban shong ophis hapoh Hima Mylliem, lane kim lah ban soi ia kano kano k a jingthoh kaba dei ka bynta jong ka hima Mylliem bad ki don bynta tang ka jingjied Syiem naba ki dei ki Elector hynrei mynta u la ong ba ki don 5 tylli ki kur kiba hap hapoh ka 23 kur kiba shong ophis bad ki dei ki dkhot ka Executive Dorbar ka hima Mylliem.
Kitei ki 5 tylli ki kur u la ong ba ki dei ka kur Kharbuki, Kharbudnah, Pathaw Lario, Rapsang bad Sohsla , u la kynnoh ba mynta kitei ki shong ophis ha hima Mylliem bad ki dei ki dkhot jong ka Executive Dorbar.
Shillong, 21 Nailur:Palat 500 ngut ki Rangbah shnong kynthup naduh ki dkhot jong ki Dorbar Shnong lem bad ki longkmie ruh ki la wan ban ia shong kyraiñ mynta ka sngi hajan ka Addl Secretariat.
Katei ka jingshong kyraiñ ka la sdang naduh ka por 11 baje eiei haduh ka por 3 baje janmiet.
Lah ban kdew ba katei ka sienjam kaba –ar jong ka jingiakhih ki Rangbah, namar ka jingpynslem u Lat ban mynjur noh ia ki bill ba la pass da ka KHADC bad JHADC, hynrei mynta ka kynti, ki la shim ia ka rai ban ai por ia u Lat katto katne sngi khlem da buh por ba un mynjur noh syndon ia ka VAB kaba la pass da ka KHADC.
Ki la byrngem ba lada u Lat um shym la mynjur noh ha kine ki khyndiat sngi, kin thoh sha u President ka Ri u Pranab Mukherjee ban pyntip ia katei ka mat bad ki la byrngem ruh ba lada jia ba u Lat un ym mynjur katkum ka sngi ba khmih lynti, la ong ba kin thoh sha u President ba un khot noh sha Delhi ia une u Lat ba mynta bad ban bujli noh da uwei pat u Lat ha ka jaka jong u, hynrei ka sngi pat ban thoh sha u President kim pat shym la shim rai “Hynrei lada jia ba un dang pynslem ngin thoh beit sha u President" ki la ong.
Ha kaba ia dei pat bad ka jingkyntur pud ka MUDA ki Rangbah Shnong ki la ong ba ki ieh ha ka jingstad ka District council kaba ia kren bad ka sorkar jylla.
Lah ruh ban kdew ba ka jingiakhih ki Rangbah Shnong naduh ba sdang ka long ban pyrshah ia ka jingpynslem u Lat ban mynjur noh ia ki Bill ba la pass da ka KHADC bad JHADC, ban pyrshah ia ka jingkyntur pud ka MUDA , ban pyrshah ia ka jingthmu ka sorkar ban wanrah ia kawei pat ka ainl bad ban pyrshah ruh ia kino kino ki bill ba ka sorkar ka thmu ban wanrah kiba ia dei bad ka synshar khadar kiba dang hap hapoh ka jingpeit ka District Council.
Shillong, 22 Nailur:U President ka HSPDPubah Hoping stone Lyngdoh u don hapdeng ka jingshitom kaba jur bad mynta u dang don hapoh ICU ha NEIGRHIMS Hospital.
La ong ba u bah Hoping u don ka jingpang shadem bad haduh ba thoh ia kane ka khubor u dang don hapoh katei ka hospital.
Katkum ka jingioh lum khubor la ong ba haduh mynta step u don hapdeng ka jingtip briew bad um pat lait ban kren bad la ap ia u hangtei da ki pyrsa kur jong u.
Shillong, 22 Nailur:Ka dorbar Jylla, mynta ka sngi ka la kyntait ia ka rai ba la tyrwa da u MLA ka HSPDP u Bah Ardent M Basaiawmoit ban dawa pynteikam noh da ka Article 371 ka riti synshar ka ri ha kane ka jylla  Meghalaya ka ban ai ia ka jingiada ba kyrpang ia ki trai jylla.
Ki MLA ka UDP, kynthup u nongialam liangpyrshah u Dr Donkupar Roy bad u Bah Paul Lyngdoh kim shym la kyrshan ia kane ka mat ba la wanrah da u Bah Ardent, hynrei ki la pynpaw ba ka dang donkam ban iatai ban iasyllok janai shwa ia kane ka kam, ym ban shu bam ja khluit.
Haba pynpaw ia ka nongrim jong ka sorkar halor kane, u myntri rangbah ka jylla u Dr Mukul Sangma u la ong ba ka long kaba sngew tynnad ban iakren ia kane ka artikil 371, kaba donkam bha hynrei kam pat dei ia ka iing dorbar ba kan shim da ka rai.
“Ha kane ka por, kam pat sngew dei ban shim da ka rai halor kane ka bynta.
Ka long kaba dang donkam shibun ban iakren ban iasyllok halor kane ka kam", la ong u Dr Sangma.
“Kane ka mat ka long kaba donkam, ka donkam shuh shuh ia ka por kaba biang ban iakren hapoh bad shabar ka iing dorbar thawain ha ki sngi ban wan", la ong u Myntri Rangbah bad bynrap da kaba shim na ka jingkren ong u Bah Paul Lyngdoh uba kren kham mynshwa ia kane da kaba ong, “To ngin iatai, wat pat rai ia ka artikil 371".
U Dr Sangma u la ong ba ka sorkar ka la ju buddien bunsien bad ka sorkar pdeng ban pynlait noh ia ki ain jongka ha kaba iadei bad ka khyndew ka shyiap, ka marpoh khyndew bad ban ieh ha ka jinglong trai jong ki briew kane ka jylla.
“Ngi la iai dawa na ka sorkar pdeng ban weng noh ia ka Para 12 ka sub section 6 (A+B) ka Sixth Scheduled ka Riti synshar ka ri", la ong u Dr Sangma.
Kam don kano ka jingkulmar ha kaba iadei bad ka jingkhleh ki  bor, namar ba ka Para 12 A ka la ai ia ka jingshai ia ka bor ha ka sorkar jylla ban thaw ia kano kano ka ain lada donkam.
U la ong ba ka Coal Mine (Nationalization) Act, 1973 bad ka Mines and Minerals (Development and Regulation) Act, 2015 ka sorkar pdeng ka la long hajor ia baroh ki ain ka sorkar jylla ha kaba ki par kin dei jong ka sorkar pdeng bad ym dei jong ki riew shimet.
U Dr Sangma u la ong ba ka sorkar jylla, ka la pynlong shibun ki jingialang bad ka sorkar pdeng khnang ban pynthikna ba ki hok jong ki riewlum ha ka khyndew ka shyiap bad ka par kin neh bad ki ym ban don ha kti ka sorkar.
Ka donkam ia ka jingiatreilang hapdeng ka sorkar jylla bad ki Autonomous District Council (ADC) ban iapynbeit ia kane ka kam, u la ong.
Shwa ia kane, u Bah Ardent Basaiawmoit haba wanrah ia kane ka mat u la ong ba ka  Article 371 ka donkam ban ai ia ka jingiada ia ki paidbah ka jylla Meghalaya kumba leh ia ka jylla Nagaland bad ka Mizoram, ha kaba ki ain ka sorkar pdeng kim lah ban ktah ia ki riti dustur, ka khyndew ka shyiap, ka spah mariang jong ki briew lada ka iing dorbar thawain ka jylla kam pdiang.
Katba u nongialam liangpyrshah u Dr Donkupar Roy u la ong ba ka rai ba la wanrah da u MLA ka Nongkrem kam iahap ban shim ia mynta, wat la ka dei ka phang kaba donkam bha.
“Ngim dei ban leh ia kaei kaei da kaba shongshit hynrei dei ban pyrkhat janai bha", la ong u Dr Roy.
Katba u Bah Paul Lyngdoh u la ong ba ka artikil 371 ka dang donkam ban iakren ban iatai shwa bad kam pat iahap ban shim da ka rai ia mynta.
“Ngi donkam ban iatai, wat shim rai", la ong u Bah Paul Lyngdoh.
Kham hadien u bah Ardent M Basaiawmoit u la weng noh ia kane ka mat ba u la wanrah.
Da U Sannio SiangshaiJowai, 22 Nailur:Ki surok ha kylleng ka ri lum Jaintia, la ki dei ki surok poh shnong ne ki surok bah, ki la kylla dur na kaba bha sha kaba sniew bad kane ka la wanrah jingeh shi katdei eh ia ki paidbah nongshong shnong kiba kit ba bah, ia ki kali motor bad ktah ruh wat ha kaba iadei bad ka pang ka shitom, ka kamai ka kajih.
Hadien ba ka JYF ka la hiar jurip ia u surok bah NH-44 Jowai-Shillong, ka KSU Laskein Circle ka la hiar jurip ha ryngkat ki lad pathai khubor ia u surok Lad-Mynska- Myntriang Nalor kine, ka Surok Pasyih- Kyndongtuber- Mynso, Nartiang-Nongjngi, Amlarem- Muktapur nalor kiwei kiwei ki la sniew lut.
Kaba phylla shuh shuh ka long ba ia kine ki surok kidei kiba dang shu dep pyntrei thymmai lane maramot ha kine ki khyndiat bnai mynshwa bad ka sorkar lyngba ka tnad PWD ka la dep pyllut da ki spah klur tyngka.
Ka surok ha Mynska la mang haduh 6 klur na ka bynta ka rukom pyntrei da ka buit thymmai, hynrei hadien ba katei ka surok kaba la pyntrei da ka stad thymmai ka la pulom, ka tnad PWD ka la mang biang pyntrei ia katei ka surok ha katkum ka rukom pyntrei ba juleh ha ka dor 1 klur 1 km.
Katei ka surok ka jrong 10 km bad ka tnad PWD ka la mang 10 klur.
U Surok NH-44 bad u Surok Amlarem Muktapur road la pyntrei da ka Dhar Construction Company kiba dei trai hi da u PWD Minister, ma Sniawbhalang Dhar bad u hynmen jong u, u MLA ka Umroi u ma Ngaitlang Dhar ha ka dor 10 klur na ka bynta 10 km hynrei tang mar syndep trei ki la sniew biang kumjuh.
Ki Engineer ka tnad PWD ki ong ba ki contractor ki hap ban pyntrei biang ia kitei ki surok kiba la sniew na ka jinglut kaba na pla jong ki hi.
Ka surok Lad-Mynska Myntriang kaba pyntrei da u para khadduh u ma Coming ymbon, MLA ka Shangpung, u ma Hillarius Ymbon la dep siang rong ia katei ka surok ha u bnai April bad mynta katei ka surok ka la kylla dur.
katkum ka dur kaba la buh lang ha kane ka khubor.
Sa ka Surok Pasyih-Mynso- Mookynshniang (PMM Rd) kaba la pyntrei da u ma pyrkhat Hinge.
Une u Contractor uba la shah ujor bunsien ha ki paidbah ha ka por ba u pyntrei ia ka Surok Jowai- Amlarem Road.
Ha kyndongtuber- une u Contractor u la trei torti haduh ba u la rat lut ia ki pipe um kor PHE bad kane ka la ktah ia ki paidbah haduh ba kim shym la ioh um sorkar shuh haduh mynta.
“Katba ki Engineer ka dang shah control ha ki MLA, Minister khlem da bud ia ki kyndon (Norms) hynrei tang da ka jinglong Niang-kohnguh, ka jylla kan iai long kaba sahdien", la ong uwei u rangbah ba pawkhmat ka thain Shangpung.
"“Nga kyntu ia kiba haiing hasem jong ki Minister, MLA kiba dei Contractor bad kiba hajan jong ki, ba kin trei bha bad trei janai ia ka kam khnang ba ka jingkular Election jong ki hynmen lane ki para jong ki kiba dei ki MLA, Minister kan urlong na ka bynta ban myntoi u paibah ba bun ba lang", u la bynrap.
Shillong, 22 Nailur:Ka la don ka jing iakynduh jong ka CCIB bad u Deputy Commissioner ka East Khasi Hills mynta ka sngi bad ha katei ka jingiakynduh la rai ban sangeh noh shuwa ia ka jingbuh sngi ban leit sorbe ia ki jaka ba hap ban ker sainar shiah, kaba la buh naduh ka 28 tarik mynta u bnai haduh ka 1 tarik u risaw, la pyn sangeh noh namar ka jingther palat u slap ha kine ki sngi bad la pyn beit ban pynlong ia katei ka jingsorbe ha ki sngi ki ban sa wan hadien ba la kham rang ba ka bneng.
Katei kaj ingthmu ban leit sorbe ka long na Lyngkhat sha Pyrdiwah, hynrei ka la don ka jingpyrshah namar ba ki khlieh nong synshar ka thain Dawki ki la kam ba ki don ki jaka kiba hap hapoh ka APL kiba kynthup ia ka Raid Mawshun, Raid Lyngkhat bad Raid Mukertila.
Ha katei ka jingiakynduh bad U DC ki nongialam ka CCIB ki la dawa ba dei ban pynbeit shuwa ia u pud u sam bad ki la ong ba kim pyrshah ia ka jingker sainar shiah hynrei ki pyrshah ia u pud u sam uba dang sah kynrum kynram.
Ki la ong ba don ki jaka kiba hap hapoh ka Raid Mukertila kiba la shah kyntur pud ha ka Bangladesh ha kaba ka Bangladesh ka la poi shaduh sha surok National High Way sha Umsyiem bad Dawki.
Katkum ka jingkwah kitei ki nongialam ki la ong ba nyngkong ki kwah ban pynbeit ia u pud u sam bad hadien sa pyndep pat ia ka jingker sainar shiah.
Shillong, 22 Nailur:Ki nongtrei ka Komorrah Lime Stone Ltd, hapoh ka lama Komorrah Employees and Limestones Quarry’s Workers Union, ki la tur puk sha ki bor pyniaid jong katei ka kompeni halor ka jingshah lehbein ba har rukom jongki.
Kitei ki nongtrei, ki la leit tur ha ophis jong ka Komorrah ha Lachu miere, Shillong mynta ka sngi Hatmajai, ha kaba ki la ujor sha U Managing Director jong ka kompeni halor kitei ki jingshah lehbein jongki.
Katkum u President ka Union u Bah Michael Musahari, u general secretary Bah Char party Warjri ki la kynnoh ba ki bor ba dei peit kane ka kompeni kim shym la ai ia ka pisa ba ki aplai ia ka ram naduh u snem 2013 bad 2014 bad ka pisa jong kito kiba la shong thait.
“Kim siew ia ka arrear bad khlem pynkiew tulop kumba ka dei naduh u Naitung 2014 bad ki la kyntait ban pyntreikam ia ka dor bylla kumba la buh da ka sorkar", la ong kine ki nongialam ha ka jing ujor ba la ai ha u managing director ka kompeni.
Ki la ong ruh ba ki la pynduh ia ka bonus ba ju ioh 20 percent man u snem nalor ba kim siew ia ka LTC la lai snem naduh u 2013 haduh 2015.
Ki la kynnoh ruh ba ia ka tulop jong u bnai Nohprah 2011, ki la dep shna hynrei khlem pat ai haduh ba la poi sha ka jingiakren iasuk ban tuklar da u MLA ka Sohra u Bah Titosstar Well Chyne.
Ki la dawa ba dei ban ai ia ka PF sha ki dkhot, khnang ban tip ia ka jingioh pisa shwa ban leit buh sha ka pisa jongki kumba ju long.
Ki la dawa ruh ba dei ban weng ia ka jingpynduh ia jingthung pura ia ki nongtrei bad ka jingioh kiew kyrdan ki nongtrei namar ba ki la thung pura ia kiba dang shah hikai ki bym pat don ia ka jingtbit.
“Ki la pynkiew kyrdan ruh haduh lai ne saw sien kaba la palat ia u pud", ki la kynnoh.
Kawei pat ka jingujor jong ki, ka long ba ka bor pyniaid ka la siew tulop ia ki nongtrei horticulture palat T.
3 klur haduh ba la pynduh tulop pat ia ki nongtrei par.
Ki la kynnoh ba ki bor pyniaid ki la thok ruh ba ki pyni ba don 6 lak ha ka account haba tang ka tulop ban siew ia ki nongtrei pat kam don jingmih.
Shillong, 22 Nailur:Ka sorkar jylla ka la pynkhreh ban wanrah da ka ain Prevention of Disqualification (Members of the Legislative Assembly of Meghalaya) Amendment Bill, 2015 ha kane ka dorbar ba dang iaid mynta ban khang lad ia uwei u briew ban bat lang ia ka kam MLA bad MDC.
“Ngi la rai ha ka jingialang ka kynhun myntri ba ban wanrah da ka ain ban pynthikna ba ki MLA kim dei ban bat lang ia ka kam MDC.
Ka dei ka mon jong u riew shimet uba bat ar maloi ban jied ia kano ban ieh noh" la ong u Myntri Rangbah ka jylla u Dr Mukul Sangma haba kren hadien ba la wai ka jing ialang ka kynhun myntri ha kane ka sngi Hatmajai.
U la ong ba ka sorkar mardor kan wanrah ka Bill ha kane ka dorbar ba mynta halor kane ka kam.
U Myntri rangbah ula ong ba kane ka mat ka dei kaba la ujor PIL ha ka Kashari ha kaba la don ka jingkdew ha ka PIL ba kongsan.
“Nga sngew ba shwa ba ka sorkar jylla kan shah takrain ha kawei ka bor kum ka Kashari, ka dei kaba donkam ban long kaba la khreh lypa ban thaw da ka ain" la ong u Dr Mukul.
U Myntri Rangbah u la ong ba ka sorkar ka la shim ia kane ka rai hadien ba la pynlong ia ka jingiapyrkhat sani bha.
“Kane ka Bill yn rah noh ha iing dorbar kaba dang iaid mynta", u la ong bad bynrap “Kito ki MLA kiba long MDC ha kajuh ka por, kin jied ia kano ka kam ba kin iehnoh".
Kane ka ain kan treikam baroh ha kaba ki MLA kiba long MDC ha ki District council kin hap ban mon ban resain noh ia kawei ka kam.
Shwa ia kane, ka CSWO hapoh ka jingialam ka president kong  Agnes Kharshiing ka la ujor PIL ha Meghalaya High Court ha u Risaw mynshem snem da kaba dawa ba dei ban pynduh noh ia ki MLA/MDC kiba bar ar maloi ba kynthup ia u Bah Stephanson Mukhim, Bah H.
D.
R.
Lyngdoh, Bah  Ardent Miller Basaiawmoit, Bah Metbah Lyngdoh, Bah Pynshngainlang Syiem, Bah Phlastingwell Pangniang, Bah Sanbor Shullai bad Bah Brolding Nongsiej.
Ka PIL ka la kdew ba ka rule 17(1) (a) ka Assam Autonomous District (Constitution of District Councils) Rules 1951  kam shah ban bam ar maloi ia ki MDC.
Shillong, 22 Nailur:Ka dorbar synrai kaba la buh ban kut ha ka 23 tarik mynta u bnai, la pynjlan sa shi sngi kata sha ka 24 tarik hadien ba ka sorkar ka dang don ki kam ban pyndep.
U  Lamphang ka iing dorbar u  AT Mondal hadien ba la ioh ia ka jingthoh na  u Myntri Rangbah halor kane, u la pan ia ka jingmynjur ka iing bad ka la pdiang mynta ka sngi ban pynjlan sa shi sngi.
Ka dorbar ka dei ban kut ha ka sngi Balang hynrei ngi hap ban pynjlan ban pyndep ia ki kam ka sorkar kum ki rai bad kiwei kiba dang sah ban leh ha kane ka dorbar, la ong u Bah  Prestone Tynsong.
Shillong, 22 Nailur:Ka sorkar ka don ia ka jingmut ban thaw ia ka ain ia ki Rangbah Shnong bad mynta ka dang iaid ha ka jingpynkhreh ban iasyllok, la ong u Symbud Myntri Rangbah ka jylla bah Rowel Lyngdoh hapoh ka iing dorbar thawain mynta ka sngi.
“Ka sorkar ka la rai ban pyniap noh ia ka Ordinance hynrei kam mut ba kam kwah ban thaw ain ia ki rangbah shnong.
Ka don ka jing pynkhreh halor kane ha kaba ka sorkar ka la khot ia ka jingialang bad ki seng sain pyrthei dang shen ban iakren ia kane ka kam hynrei namar ba bun kim lah ban poi, ka sorkar kan iai bteng ban khot biang ha ki sngi ban wan", la ong u Bah Rowel.
Katkum ka jingong u Bah Rowel, ka sorkar hadien ba la iasyllok bad ki paidbah, ki seng sain pyrthei kan sa pynlong ia ka jingialang ba kan sa shim pat ia ka rai ban thaw ia ka ain halor ki Rangbah Shnong.
Kane ka jubab u Bah Rowel ka long halor ka jingkylli ba la wanrah da u MLA ka UDP u Bah Paul Lyngdoh uba kwah tip la ka sorkar ka jing thmu ne em ban pyniap noh ia ka Ordinance.
U Bah Rowel u la ong ba ka sorkar kan pynkhreh ban wanrah da ka Bill halor ki Rangbah Shnong hadien ba la iasyllok bad ki seng sain pyrthei bad ki paidbah.
Lah ban kdew ba ki rangbah shnong Khasi bad Jaintia ki la pynpaw ia ka jingpyrshah ia ka jing thmu ka sorkar ban thaw ain ia ki rangbah shnong bad ki kwah ba dei ban ieh beit ha ka ka district council ba kan thaw ia ka ain.
Shillong, 23 Nailur:U Myntri Rangbah ka jylla u Dr Mukul Sangma u la ong ba ki pulit ki la rejister 6 tylli ki mukotduma kiba jia ha shnong  Sabuda, Madan Umwang, Jatalong, Umtlieh, Umlaper kiba hap ha Raid Nongtung ka Ri-Bhoi district.
Ia kine ki jingjia la rejister ha Umiam Police Station ha u snem 2014.
Napdeng kine 3 tylli la dep pynngat mukot duma katba kawei ka dang sahteng bad ar tylli sahkut tang ha ka ejahar.
U Myntri Rangbah u la ong ba ia kine ki jingujor la thep pyrshah ia ki kynhun kiengatiar ka Karbi People Liberation Tiger (KPLT) kiba don ha ka thain ba iakajia pud bad ka Assam ha Umtlieh bad Jatalong.
U Dr Mukul Sangma u la ong ba halor ka jingkynnoh ba la pynsangeh da ki pulit ka Assam ia ka jingshna ia ka skhim shi spah sngi ha shnong Umru, ka long ba ki pulit ka Assam ki la ujor ia ka jingshna namar ba khlem ioh jingmynjur, na u Deputy Commissioner ka Ri-Bhoi bad lyngba ka jingtuklar ka ophis jong u BDO na Umsning, la lah ban pyniaid beit pat ia katei ka kam.
Shuh shuh u Myntri Rangbah u la ong ba ka jingshah byrngem pyniap u Rangbah Shnong ka Umtlieh Bah Precious Masharing ha ki lehnoh Karbi, la bthah ia ka deputy commissioner bad SP ka Ri-Bhoi ba kin iakren ia kane ka kam bad u DC bad SP ka Kamrup na Assam ban ai ia ka jingiada ia ki briew ha katei ka thain khappud.
Ban ai ia ka jingiada ia ki paidbah ka thain, u Dr Mukul u la ong ba ki pulit na Mawlasnai Police Outpost ki ju pynlong ia ka jingiaid pahara man ka por sha ki bynta ka khappud bad ka Assam bad ia mynta, kam don eiei ka jingthut ha ka suk ka sain, u la  ong.
Ha kajuh ka por, u la ong ba ka sorkar Meghalaya kan iaid buddien bad iai bteng ban pynlong ia ka jingiakren bad ka sorkar Assam ban wad ia ki lad ki lynti ban iapynbeit noh ia ka kam iakajia pud.
Jowai, 22 Nohprah:Ar tylli ki kyntoit ha ka shnong Mushrot, thain Sahsniang, West Jaintia Hills kim shym la ioh bording satia la 7 bnai kynthih na ka daw ka jingtorti ka tnad MeECL haduh ban da bthei syndon u Transformer ha katei ka shnong.
Ki paidbah nongshong shnong ka shnong Mushrot ha ki ar tylli ki dong kiba kynthup ia ka dong Nein Shnong bad dong Lum Mujem ki la hap ban shong sah hapdeng ka jingdum man ka miet na ka daw ka jingbym don bording.
Ha ka jingwan poi une u nongthoh khubor sha katei ka shnong ha ka meit sngi Balang, la iohi ia ka jingeh ki paidbah ha kitei ki ar tylli ki kyntoit ka shnong Mushrot bad haba la ioh jingtip na ki paidbah ba kim shym la ioh bor ding la 7 bnai kynthih la lap ia ka daw ba ka long ka jingbym shym la shimkhia ka tnad MeECL.
Ka jinglong torti ka MeECL ka la pynlong ia u Transformer ban sop da ki phlang bad ki sanium suda kat haduh ba une u Transformer u la bthei khlem da treikam shuh.
La iathuh ba na ka liang ki bor shnong ki la ujor bun sien sha ki bor jong ka MeECL hynrei ki sahep jong katei ka tnad sam bording kim pathiaw satia haduh mynta.
Ki nongshong shnong ki la kyntu jur ia u Local MLA ban tuklar halor kane khnang ba kin lait na ka jingdum khlem bording.
Shillong, 22 Nohprah:Lashai ka sngi ka 23 tarik u nohprah u nong bishar ka District Council Court (Judge) un pynbam smai ia ki MDC thymmai ka KHADC kiba dang shu jop ha kane ka elekshon shiteng samoi kaba dang shu long shen.
Haba ia kren bad u Chairman ka KHADC u bah L.
G Nongsiej u la ong ba ka por bam smai kan dei ha ka por 11 baje mynstep bad yn pynbam smai da u Judge ka District Council Court.
Katba ha JHADC pat yn pynbam smai da u Chairman ka JHADC lashai ka sngi u MDC na War East u bah Lamdibok Sumer.
Lah ban kdew ba ki don 6 ngut ki MDC ba thymmai ka KHADC ki ban shah pynsmai lashai ka sngi bad kitei ki kynthup ia u bah Samlin Malngiang ka HSPDP na Sohiong konstitwensi, u bah H.
S Shylla ka UDP na Nong krem konstitwensi, u bah Ricky Shullai ka NCP na Laban-Mawprem konstitwensi, u bah Blanding Warjri ka HSPDP na Mawthad raishan konstitwensi, u bah Equator Nongrang ka UDP na Mairang konstitwensi bad u Kimfa Sidney Marbaniang ka Congress na Rambrai konstitwensi.
Shillong, 22 Nohprah:Ka North East Students’ Organisation (NESO) ka la pynpaw ka jingsngewkhia halor ki jingjia kiba nangiai jia ha kine ki sngi ha ka jylla Manipur ha kaba la mih ki kynrum kynram kiba ktah ia ka shongsuk shongsain ki paidbah.
Katei ka seng ka la pynpaw ka jing sngewdiaw halor ka jingmih ka jingiapher jaitbynriew hapdeng ki kynhun bapher bapher bad ka la kyntu ia kito ki kynhun kiba kwah ban pynlong thma ba ki dei ban kiar na kino kino ki kam sniew jong ki kiba lah ban pynmih ka jingiapait ia pra.
Ka la dawa ruh na ka sorkar jong katei ka jylla ba ka dei ban wad noh ia ki lad ki lynti ba pynkut ia katei ka kynrum kynram bad ba ki paidbah kim dei ban shah long langknia ha katei ka jingiakhih.
Shillong, 27 Nohprah:Ka UDP ka kwah ban synshar marwei hi ha KHADC da ka jingkyrshan jong ki MDC shimet hynrei ka la ong ba kam kwah ban ia donlang ha ka juh ka Executive Committee bad ka seng Congress.
Katkum ka khubor ba la ioh lum la iathuh ba ka UDP ia mynta ka don kumba 6 ngut ha KHADC hynrei ka dang ap ia ka jingkyrshan jong kiwei pat ki MDC shimet ban ioh ia ka bor synshar bad la iathuh ruh ba ki la don katto katne ngut ki MDC ha KHADC kiba la ia sngewthuh jingmut bad ka seng UDP hynrtei ki dang ap ban ioh ia ka jingbun briew bad bat ia ka bor synshar.
Shuh shuh ki tyllong khubor ba la ioh lum la iathuh ba ka seng UDP kam don jingmut ban ia treilang bad ka seng Congress ha KHADC ban ia donlang ha ka juh ka EC hynrei kan pdiang pat lada ka seng Congress kan kyrshan ban pynkhyllem ia u bah Pynshngaiñ N Syiem.
La sngewthuh na ka jingiakren bad ki heh UDP ba ka u kyrtong CEM jong ki mynta ka kynti un dei u bah H.
S Shylla u MDC ka Nongkrem u ba dang shu jop shen ha ka elekshon shiteng samoi.
Shillong, 27 Nohprah:Ha ka 23 tarik u Nohprah, 2016 ki la don 6 ngut ki MDC ka KHADc kiba la bam smai kum ki MDC thymmai kiba dang shu jop ha kane ka elekshon MDC shiteng samoi.
Kitei ki MDC ki kynthup ia 2 ngut na ka seng UDP, 2 na ka seng HSPDP, 1 na ka seng Congress vad 1 na ka seng NCP.
Ki MDC thymmai kiba la shah pynbam smai ha u nongbishar ka District Council Court ki long u bah Equator L Nongrang ka UDP na Mairang, u bah H.
S Shylla ka UDP na Nongkrem , bah Blanding Warjri MDC ka HSPDP na Mawthadraishan, u bah Samlin Malngiang MDC ka HSPDP na Sohiong, bah Ricky Shullai ka NCP na Laban bad KImfa Sidney Marbaniang ka Congress na Rambrai.
La pynbam smai ruh ha katei ka juh ka sngi da u Chairman ka KHADC ia u bah Lamdibok Sumer ka Congress na War East ha JHADC.
Da ka jingjop kitei 7 ngut ha KHADC mynta ki don 6 ngut na ka seng Congress, 5 UDP bad ka jingwan ia soh u bah Albinus Lyngdoh ka long 6, 4 ka HSPDP , 1 BJP, bad ki MDC shimet.
Shillong, 27 Nohprah:U Chief Executive Member barim ka KHADC u bah H.
S Shylla u la ong ba ka kam tih Uranium ha kane ka jylla ka la kut bad ym donkam ban dang iai khyllie shuh ia katei ka mat.
U la ong ba ha ka sorkar India ka la kren shai ba ka kam tih Uranium la pynkut ha kane ka Ri ym tang hapoh Meghalaya hynrei ha ka jylla Himachal Pradesh bad Uttarakhand ruh bad ka daw ka jingpynkut ka dei halor ki saw tylli ki daw kiba u la batai ba ia kitei ki daw la thoh ha ka Weekly.
Mining.
com.
U la pynkynmaw ba ha u snem 2009 ka sorkar jylla ka la ai 422 hectare ka jaka sha ka UCIL ban leh ia ki kam tih Uranium ha Mawthabah ha kane ka jylla hynrei ia katei ka rai u la ong ba la weng noh ha ka 1 tarik u nailar, 2016 ha ka jingialang ka kynhun ki myntri sorkar bad la kren shai ba yn ym lah ban leh eiei ha kaba ia dei bad u Uranium khlem ka jingtip ki paidbah lane khlem ka mon ki paidbah.
U bah Shylla u la ong ba na ka liang jong u –u ieng skhem haduh mynta ba um ym shah da lei lei ruh ban tih Uranium.
Hadien ba la dep bam smai ha ka 23 tarik mynta u bnai kum u MDC ba thymmai ka KHADC u bah Shylla u la kren shai ba u la kynran dien na ka mat ba u shim mynshuwa kata ym shuh ban ktah ia ka Uranium ha kane ka jylla khlem ka jingiatiplang bad u paidbah kumhba la rai ka kynhun myntri sorkar ha ka 1 tarik u nailar, 2016.
Jowai, 27 Nohprah:U Deputy Commissioner (Supply) ka West Jaintia Hills u la pynbna paidbah ba ia ka dor Umphniang Sharak la pynthymmai ha West Jaintia Hills District naduh mynta hi ka sngi.
Ka dor dielang ia ka Umphniang Sharak ha ki jaka sam umphniang ha Jowai bad Thadlaskein ka long 18.
30P ha ka shi Littre katba ha Shangpung pat kan long 20.
45P shi Littre.
Ka dor ka Um-phniang sharak na ki dukan die khutia kan long Rs.
22.
60p shi Littre ha Shangpung bad Rs 20.
25p shi Littre ha Jowai bad Thadlaskein.
Katba sha ngi pat dilar jong pat ki ia die ha duh 45 shiliter.
Shillong, 27 Nohprah:U phadar na Italy uba la 94 snem karta u la khlad noh ha holy Cross Hospital, Tura ha ka 24 tarik mynta u bnai, u Rev.
Battista Busolin, u la shakri ha kane ka jylla ha ri Lum Garo da ki phew phew snem mynta bad la tep donburom ia ka metiap jong u ha Bosco Mount Rongkhon ha ka lah sngi u blei.
Utei u phadar u la khlad noh na ka daw ka jingnoh tymmen ka met.
Ki la don bunbah ki riew pawkhmat kiba la wan sngewlem ha ka sngi ontep ia u ba kynthup naduh u Salesian Province of Guwahati u Reverend VM Thomas, catholic priest, bad kiwei pat ki nongialam jong ka baling Katholik na satlak ka jylla bad ka thain shatei Lam mihngi.
U MP ka Tura u Conrad K Sangma bad u MLA ka Dadenggre u James K Sangma ka NPP ki la don lang ha katei ka sngi ban pynpaw ka jingsngewnguh ia utei u phadar uba dei u nonglam lynti bad u nonghikai ia u kpa jong ki u Purno A Sangma.
Ia utei u phadar la kha ha ka 16 tarik u kyllalyngkot , 1922 ha Padua, Italy bad u la wan iuhkjat ha kane ka jylla ha ri Lum Garo ha u snem 1950.
U la seng bun tylli ki skul ha ri Lum Garo ha Rongjeng, Garobadha, Baghmara bad ha kiwei pat ki jaka.
U la pynnang pynstad kumba 20 hajar ngut ki briew bad kiba bun na ki khynnah skul jong u ki dei ki riew pawkhmat ha kane ka jylla.
Shillong, 27 Nohprah:Ka UDP ka la sngew kyndit ba ka sorkar jylla kam pat pyllait ia ka Dearness Allowances (DA) jong ki nongtrei sorkar haduh mynta ka sngi.
Ha ka jingshisha, ka por ka la dei ia ka sorkar ba kan pyllait ia ka ha u bnai Risaw.
Haba pynpaw ia ka jingsngew kyndit halor kane, u Vice President ka UDP u Bah Allantry Franklin Dkhar u la ong, “Ka long kaba sngewsih ban tip ba ki nongtrei sorkar jylla ki la shah leh bein ha ka sorkar ha kaba ka DA jongki, kaba dei ban pyllait ha u bnai Risaw kim pat ioh satia haduh kine ki sngi".
“Kane ym tang ba kan pynpjah ia ka mynsiem rakhe ia kane ka aiom lehkmen hynrei kan pynlong ruh ia ki ban buh jingeh ha kum kane ka aiom kaba donkam namar ba bun ki nongtrei barit ki shaniah ha ka DA.
Ka sorkar ka sorkar ka dei ban pynthikna ban weng noh ia kane ka jingeh wut wut", la ong ka UDP.
Lah ban kdew ba ka sorkar jylla kam pat shym la pynlait haduh mynta ia ka Dearness Allowance (DA) jong ki shakri sorkar ha ka jylla kaba dei ban pynlait man ka hynriew bnai.
La iathuh ba ka DA kaba ka sorkar ka la dei ban siew hynrei khlem pat siew haduh mynta sha ki nongtrei sorkar ka la kot kumba T.
35 klur eiei.
Kane jingbym pat pynlait ka sorkar khamtam ha kum kane ka aiom Khristmas ka la pyndukha mynsiem ia ki nongtrei kiba la ap khmih lynti ban pyndonkam ha kane ka aiom lehkmen na ka bynta ka iing ka sem.
Shillong, 27 Nohprah:Tang mar ia dep bam smai kum u MDC ka KHADc haba ia kren bad ki nongthohkhubor u bah H.
S Shylla MDC ka UDP na Nongkrem u la ong ba ka District Council kam dei ka jaka ban thaw-aiñ ( Legislate) hynrei ka dei ka jaka ban ithuh bad pynbiang pynbit ia ki aiñ ba la don lypa katkum ki rit ki dustur ( Codify) bad na kata ka daw u la ong ba donkam ban lum ban lang ia ki ain bapher bapher jong ki shnong ki hima bad kumta ter ter bad dei ban pynrung ia ki ha ki jingthoh ba kin long aiñ.
U la ong ruh ba ka Village Administration Bill ( VAB) ba ka ri Khasi Jaintia ka ia khih baroh shi katta kam da donkam eh lada lap ban Codify lane ban ithuh ia kita ki aiñ ba la don lypa.
U la ong bay m donkam da kiwei pat ki ain ban pynkupbor ia ki hima lada ki la don la ki jong ki aiñ kaba la tip kum ka Mylliem Act bad kiwei pat ki aiñ, bad ia kitei ki ain dei ban ithuh da ka ain jong ka district Council bad katei kan dei ka borbah bah kaba ym don jingkhanglad shuh ban treikam.
“Baroh ki hima , ki Sirdarship ki dei ban don la ki jong ki aiñ, ka kam ka district Council ka dei ban ithuh bad pynlum pynlang ia ki aiñ jong ki hangta kata ka la dei hi ka VAB" ong u bah Shylla haba ia kren bad ki nongthohkhubor.
Shillong, 27 Nohprah:Ka CSWO ka la pynrem jur halor ka jing-kynnoh ba kawei ka khynnah ka shah pyndon-kam ha ka kam awria ha uwei u MLA jong ka jylla, bad ka la iaroh ia ka Chairperson ka State Commission for Protection of Child Rights, (SCPCR) kaba la leh ha ka por kaba biang ban iada ia kane ka khynnah.
Ha ka jingpynlait khubor, ka President ka CSWO ka Kong Agnes Kharshiing ka la ong ba ka ain ka dei ban iaryngkat ia baroh khlem da leh shiliang.
“Ka CSWO ka dawa ba dei ban kem mardor iano iano ba donkti ha ka kam beain bad ym dei ban ai jamin katkum ka ain POCSO", bad ka la bynrap, ba ki pulit ki dei ban buddien bha katkum ka ain.
Ka la ong ba kane ka khynnah ka la shah pyndonkam ha ka kam awria ha ki iingbasa (hotel) kiba don ha kylleng ka nongbah, katkum ka ejahar ba la ujor ha ka 16 tarik Nohprah, 2016.
Kawei na ki iingbasa ka dei kaba don ha Motinagar ha kaba ka shait shah kit pynsngewbha ha uwei u MLA, uba kane ka khynnah ka la jer kyrteng, katkum ka jingiathuh jongka ha ka Chairperson ka SCPCR.
Ka Kong Kharshiing ka la ong bun bah ki kyrteng ba ka la iathuh ha u IO ka Madanryting hynrei ki pulit kim shym la shim khia haduh ban tuklar ka Chairperson kaba la ujor da ka ejahar kaba la pynpaw ia ka kyrteng jong u MLA ka Mawhati u Bah JK Dorphang.
Lah ban kdew ba ka Mamuni Parveen, Tarisha Mary Kharbamon bad u Madan Bahadur Thapa ki la shah kem halor kane ka jingjia.
Hynrei katkum ka khubor ba la mih, u Bah Dorphang u la kyntait halor kane ka jingshah kynnoh bad, u la ong ba ka dei ka jingthmu ban pynjah burom ia u bad um tip eiei ia kata ka khynnah.
“Ngam bna eiei ia ka jingjia bad nga tip ia ka kyrteng jong nga ba la pynngat ha kane ka kam na ki briew ka konstitwensi jong nga", la ong u Bah Dorphang kumba la paw ha ka kot khubor phareng.
Shillong, 27 Nohprah:Ha ka 21 tarik u kyllalyngkot ka UDP Umroi kan pdiang sngewbha ia u MDC ka Umroi u bah Albinus Lyngdoh sha katei ka seng.
Katkum ki tyllong khubor la iathuh ba u bah Albinus u la dep rung sha ka seng UDP ha kine ki khyndiat sngi hynrei ka 21 tarik kan dei tang ka sngi ban pdiang burom ia u sha katei ka seng.
Da ka jingwan rung u bah Albinus ka seng UDP mynta ka don 6 ngut ki MDC ha KHADC kaba ia ryngkat bad ka jingdon briew ka seng Congress, ka UDP ka don ia u bah Teinwell Dkhar na Shella konstitwensi, u bah Donkupar Sumer na Umsning konstitwensi, ka kong Rona Khymdeit na Nongpoh konstitwensi, u bah H.
S Shylla na Nongkrem konstitwensi, u bah Equator L Nongrang na Mairang konstitwensi bad u bah Albinus Lyngdoh na Umsning konstitwensi.
Katkum ka jingkam ki heh UDP la sngewthuh ba kin dang don don kiwei pat ki MDC ki ban ia soh bad katei ka bad kitei ki kynthup ia u bah L.
G Nongsiej, Morningstar Mawsor, Hadrian Lyngdoh bad kiwei pat kiba katei ka seng ka dang khroh dang kjor.
Haba ia kren bad u bah Albinus u la ong ba baroh ha konstitwensi jong u ki la tip lut ba un leit ia soh bad ka seng UDP bad haduh mynta um pat kynjoh ktien ia u MLA ka umroi u ma Ngaitlang Dhar.
U la ong ba u shu ap tang ia ka sngi ban leit ia soh hynrei baroh ki paid nongkyrshan jong u ki la tip lut ia kata.
Jowai, 27 Nohprah:Kawei ka samla lud kaba dang 16 snem ka rta kaba la tip kyrteng kum ka Mebalarica Hinge kaba dei ka khun jong u ma C Rymbai ka la jah na iing hynnin ka sngi Palei naduh ka por 8:30pm eiei.
Kane ka long katkum ka jingujor utei u kpa sha ki pulit ha Jowai.
La iathuh ba katei ka samla lud ka la mih na iing da kaba semi a ka jainsem rong Pink bad ka Sweater rong Blue.
Ka la phong ruh ia ka Kurta Rongktieh bad ka patlun lyngkot.
La suba jur ruh ba katei ka samla lut ka la phet bad uwei u khynnah skul uba pule ha kawei na ki skul ha Jowai.
Jowai, 27 Nohprah:U ma Lamdibok Sumer uba dei u CEM barim ka JHADC uba la jop ha kane ka By-Election bad dang shu dep na War East Constituency  u la bam smai kum u MDC ha ka 23tarik mynta u bnai, ha khmat u Chairman ka JHADC ha kamra treikam jong utei u Chairman ka JHADC, u ma Arborhima Darnei.
U ma Lamdibok u ba la ju mih khmat teng kum u MDC ka War East bad uba la ju long ruh kum u CEM ka JHADC u la bam smai, hadien ka jingjop jong u ia ka Election shiteng Samai hadien ba ki MDC bam ar maloi ki la iehnoh kam da ka jingmih ka rai jong ka Assembly ka jylla.
Shillong, 27 Nohprah:Ka Meghalaya peoples’ United Front kan pynlong ia ka jingiaid paidbah ha ka 30 tarik mynta u bnai naduh na Lad Kiang Nangbah College haduh MTC Transport, Jowai kum ka dak ka jingkynmaw burom ia ka lyngkhuh sngi jong u Woh Kiang Nangbah, katei ka jingiaid paidbah kan sdang ha ka por 4:30 baje janmiet bad yn ai kyrteng ia ka kum ka Jaintia Awakening Day.
Katei ka seng ka la khot la wer ia baroh ki paidbah ka ri Lum Jaintia ban ia shim bynta lang ha katei ka Rally ka ban pynbud sa bad kiwei pat ki prokram.
Shillong, 28 Nohprah:Ka jingdon jong ki briew ba shah kem na ka jingphla jong ka khynnah ba shah pyndonkam jubor ha ka kam awria ka la kiew sha ka san ngut haduh mynta.
Ki pulit ka nongbah ki la kem sa ia kawei ka longkmie kaba kyrteng kum ka Monalisa Shang-pliang (22).
Kham myn-shwa,ki pulit ki la kem ia u nongtrei ka iingbasa (hotel) Marvelene’s Inn, kaba don ha Rilbong lem bad ar ngut ki nongpyn-ialuh kynthei (pimp), ka Mamuni Parveen bad ka Tarisha Mary Kharba-mon, bad u Madan Baha-dur Thapa na Jhalupara.
Ka Mona Lisa ka dei ka nongialam kynthei sha ki rang kwah brai, la ong ki pulit bad ka jingtohkit ka dang iaid ban tih shuh shuh halor kane ka jingjia.
Ka chairperson ka State Commission for Protection of Child Rights, ka Kong Mina Kharkongor ka la bthah ia u nongsaid ain ka sorkar ban nym ai jamin ia kine ki briew ba donkti ha kane ka kam.
Katkum ka jingong ka Kong Kharkongor, kane ka khynnah kaba dang 14 snem, kam pat ithuh lut ia ki briew kiba donkti ha kane ka kam bad lada ai jamin noh ia kiba la shah kem, kan pynlait noh ia kiwei kiba dang don.
Ka jingjia khaii kynthei ha Marvelene’s Inn ka la nang paw ia ka jingdonkti ki heh ki hain ha kaba u MLA ka Mawhati, u Bah Julius Dorphang u la shah ujor ehajar.
Kane ka kam kaba la shim khia da ka State Commission for Protection of Child Rights, (SCPCR) ka la phalang ia ka jingdonkti jong kiba bun bah ki briew ba don ha ka bor.
Ia katei ka Marvelen’s Inn la khynra ki pulit ar taiew mynshwa bad ka Child Welfare Committee ka la shim ia ka jingiathuh jong ka khynnah 14 snem ha ka 19 tarik Nohprah bad halor kane ka jingiathuh jongka, ka SCPCR ka la ujor saw tylli ki ejahar ha u Superintendent of police halor kane ka jingjia.
Kane ka Marvelene’s Inn ka dei trai da u khun jong u myntri kam pohiing ka jylla u Bah HDR Lyngdoh,u Bah Nathaniel Osbert Rymmai uba dang shu shah rem ha ka elekshon MDC shiteng samoi na Sohiong-Nongspung.
Ka president ka CSWO ka Kong Agnes Kharshiing kala dawa ba dei ban kem lut ia baroh kiba donkti ha kane ka kam khlem khein kiba heh ne barit bad dei ban pynsaja katkum ka ain.
Nongstoiñ, 28 Nohprah:U Chairman ka KHADC u bah LG Nongsiej u ba dei ruh ha kajuh ka por u MDC jong ka Nongstoin Constituency, ha ka sngi balang jong ka taiew u la hiar sha ka shnong Tyllang West Khasi Hills District, ban leit jurip ia ka surok jong ka madan Mawkohmor ha ryngkat ka jingiasynran lang ki riew rangbah jong katei ka shnong.
Haba iakren bad u nongthoh khubor hadien katei ka jingjurip na ka liang jong u bah L.
G.
Nongsiej u la ong ba ka jingthmu jong katei ka jingleit jurip ka long hadien ba ki paidbah nongshong shnong jong katei ka thain ha ryngkat ki nongialam shnong kila ud namar ba katei ka surok kala sniew palat.
Ym tang kata u la iathuh ruh ba na ka liang jong ki bor pyniaid jong katei ka shnong kila kyrpad ruh ban ai jingiarap lem na ka bynta ban ioh maramot ia katei ka surok na PWD sha Madan Mawkohmor kaba don 1 KM shiteng, khnang ba kan pynsuk ia ki paidbah riew ngeit jong ka balang Presbyterian ki ban wan sha ka jingiaseng District bad Presbytery ka ban sa long ha katei ka shnong ha u ne u bani ban wan jong u snem 2017.
Ha katei ka jingjurip na ka liang jong u bah Nongsiej u la lap bad iohi dala ki jong ki khmat ba katei ka surok na PWD sha ka madan Makohmor ka jaka ba thmu ban pynlong ia kitei ki ar tylli ki jingiaseng heh ha katei ka shnong kala long shisha kaba la sniew, kumta ban pynsuk ia ki paidbah nongwan jingiaseng u bah Nongsiej u la kular ruh ban ai jingiarap ia katei ka shnong na ka bynta ban marammot ia katei ka surok.
Shillong, 28 Nohprah:Ha ka sien kaba hynriew ka Komiti jong ka shlem iarap ia kiba duk ba la pyniaid da ka ophis u Rupang  ka la ioh ban sam jingiarap da ki tiar ki tar sha ki 8 tylli ki longing kiba duk na kiba duk tam kiba la katei ka komiti ka la jied na kylleng ka ri Khasi Jaintia.
Kitei ki 8 tylli ki long ki kynthup ia ka ing jong ka kong Suk Nongrum na ka shnong Wahkhen (thaiñ Pynur-sla),  ka longing jong ka kong Ioi Swer na 5 Mer Upper Shillong, kong Ribaldis Lyngdoh na Umran Niangbyrnai –Ri-Bhoi, bah Bankitbok Wankhar na Ur-masi-ujoh (thaiñ Smit), kong Mik-rose Pyngrope (15 snem karta) na Lumniwar (thaiñ Mawhati) –Ri-Bhoi, kong Da-i-monne Shadap Passah na Jongkasaro (thaiñ Sahsniang, East Jaintia Hills), kong Bitel chyrmang na Kyndong Tuber-West Jaintia Hills bad ka kong Mardina Khongbri na Syllaimun-Laitmawroh kaba don sha ki thaiñ Laitlyngkot-12 shnong.
La sam jingiarap ia kitei ki longing da ki tiar ki tar ba kin ioh pyndonkam ha ing jong ki  da kaba thied lyngba ka pisa kaba la mih da ka jingnoh synniang jong ki paidbah kiba don ka jingsngewlem ban iarap ia kiba duk.
Ha katei ka sngi sam jingiarap kaba la long mynta ka sngi ha Mawkhar Christian Higher SecondarySchool,  ka kong Juliana Umdor ka District Programme Officer,  ICDS ka la long ka kongsan, la don ryngkat u trai ka kotkhubor Rupang u bah R.
M Shabong, u Chairman ka komiti iarap baduk u bah Jied Kurbah, Secretary Babu Kular Khongjirem, Babu D.
Rngat u dkhot katei ka komiti.
Nangta la wan synran lang ia ka kongsan da ka kong Jupita Umdor kaba dei ka ophisar jong ka tnad Statistic ka sorkar jylla, la donlang u pastor Rev.
Bornwell Wankhar lem bad kiwei pat kiba la wan pynshngaiñ mynta ka sngi kynthup kiba la noh synniang bad ki samla kiba la wan ban pynphuh pynphieng da ki sur jingrwai jong ki.
Kitei ki 8 tylli ki longing ki dei kiba  don ka jingeh jingjynjar , jingkyrduh ha la ka jong ka jingshem jong ki, don kiba ia kynduh jingeh ba ia bun than eh shipara hynrei u kpa ka ing u don hapdeng ka jingthiah pang um lah leit bylla leit sngi, don kiba la khlad noh ki kmie ki kpa bad ki shong tang shi para bad kim donlad ban leit skul naba ki hap trei shitom ban ioh bam, don ruh kiba dei ki meiieit kiba hap ban ri ia ki ksiew thrui rui naba ym don shuh ki kmie ki kpa jong ki, don ruh ki tymmen ba hap shong hap sah marwei bym peit bym ri bym sumar ki khun jong ki bad ki don ha la ka jong ka jong ka jingshem.
Haba kren ha katei ka sngi ka kongsan ka kong Juliana Umdor ka la kitbok kitrwiang ba ka komiti iarap baduk u Rupang kan nangkiew shaphrang ha ki kam leh isynei jong ka bad ba ka kot khubor ruh kan nang iai trei borbah ban wanrah jingkylla ha ka imlang sahlang kumba ka la ju iai trei.
Haba kren halor katei ka phang sam jingiarap ka la ong ba kane ka jaitbynriew jong ngi ka dei ka jaitbynriew kaba don ia ka mynsiem ban iarap ia ki para briew bad na kata ka daw watla duk ne jynjar katno katno ruh ka ong ba ym ju kham iohi ba ki Khasi kin khrong kum kiwei pat ki jaitbynriew kiba nabar.
Ka la ong ba don katto katne hynrei kitei pat kam dei ka jingleit khrong jong ki hynrei ki pynsngew-tynnad ia u paidbah ba iaid sharum shaneng lyngba ka sur jingrwai ba sngewtynnad jong ki bad ka pynlong ia kiwei ban noh jingiarap sha ki ym pat ba ki leit khrong kumba leh kiwei pat ki jaitbynriew sha ri thor.
“Ym don kiba duk ha ka jaitbynriew jong ngi kumba long kiwei pat sha ri thor bad ka de namarba ka jaitbynriew jong ngi ka don ka mynsiem ban iarap iwei ia iwei pat" ong ka kong Umdor.
Ha katei ka jingialang ba lyngkot ka la don ruh ka kynhun ki nongrwai kaba la pynshongshit kaba la ialam da i Deibamebet Dkhar kaba la rwai shaphang ka ‘bainong’ kaba katei ka jingrwai ka kren ba ka jinglehbha ia ki briew ha pyrthei ka dei ka jingle bha ia u blei bad kaba la pynsngew ruh ba u blei u shim jingkhein phi la leh aiu.
Lah ban kdew ruh ba ha ki snem kiba la leit ka komiti iarap ia kiba duk ka la khot kongsan da ki pastor, ki sister, ki rangbah Seng Khasi, ki sordar shnong, da ki nongtrei kam paidbah hynrei mynta ka kynti ka la khot da ka ophisar sorkar.
Jowai, 28 Nohprah:U Deputy Chief Minister ka sorkar jylla, u Prof.
RC Laloo kum u kongsan bad u ma Vincent H Pala, MP ka Lok Sabha kum u Symbud kongsan ha ryngkat u Deputy CEM ka JHADC, u ma Andrew Shullai, ki la pynhap pyrda noh mynta ka sngi ia ka jingrakhe dap 100 snem ka iing dorbar lane Iung Walieh jong ka dorbar shnong Panaliar, Jowai mynta ka sngi ha ka jingialang kaba shongshit hapoh katei ka Iing Dorbar.
Ka Dorbar shnong Panaliar ka la rakhe ia kane ka lyngkhuh snem katei ka iing Dorbar ka la rakhe ia ka naduh u bnai April une u snem.
Ia katei ka iing dorbar la tei nyngkong ia ka ha u snem 1916 bad la pynthymmai ha u snem 1954 bad mynta pat ka la ioh iaka iing kaba paka kaba la tei naduh u snem 1990.
Ia katei ka iing dorbar la tei ruh da ka jingiasynniang ki paidbah nongshong shnong, katkum ka jingiathuh u Rangbah Shnong, u ma Arwotki Sumer uba la kren pdiang ha katei ka jingialang,U Dr.
RC Laloo u la ong ba ka dap shispah snem katei ka iing dorbar bad ka jinglah ban tei haduh lai sien ban pynbha bad ban pynheh ka long ka dak jong ka jingkiew haka liang ka roi ka par hapoh katei ka shnong.
U la iaroh ia ki riew rangbah hyndai jong ka shnong kiba la iohi jngai ban seng ban buh ia katei ka Iung Walieh ha ka juh ka por u la iaroh ruh ia ki nongialam shnong katei ka shnong kiba dang don haduh kine ki sngi.
Na ka liang u ma Vincent H Pala, u la ong ba ka ha kane ka juk kaba mynta ki samla ki don ka kamram kaba khia bha ban kyntiew ia ka imlang ka sahlang, hynrei u la pynpaw ia ka jingdiaw halor ka jingjyllei ki jingdih drug ha Jaintia Hills.
“U Drug u dei u nongshun ba shyrkhei tang ka iing ka sem, ka shnong ka thaw, ka jylla bad ka ri baroh kawei.
Lehse ki nongshun kilah ban pyndonkam da une u nongshun ban pyntlot bad ban pynduh noh ia ka jingialong kawei, ka jingkhlain bor jong ka ri bad ka Jaitbynriew", la ong u ma Pala,U la kyntu ia ki samla katei ka shnong ban kiar na une u nongshun ba shyrkhei ka imlang ka sahlang.
Kiwei pat kiba la ai jingkren ki kynthup ia u ma SR Paswet, uwei na ki riew rangbah ka shnong bad u ma Care me Phawa, Secretary ka shnong.
Shillong, 27 Nohprah:Ha ka 26 tarik mynta u bnai ki pulit ki la ioh jingtip na Sultanpur Police, Uttar Pradesh ba uwei u khynnah 7 snem u la shha rahbor na ka shnong Jhuara bad la suba jur ba ki nongrah bor ki dei na Shillong.
Ki nong rahbor ki la dawa pisa na ki bahaing hasem jong utei u khynnah , hadien ba la ioh jingtip ki pulit ka Sadar PS ki la sdang ban khynra ha kiba bun ki ing basa ha kane ka nongbah Shillong bad ha kaba khadduh la ioh ban kem ia ki nong rahbor na kawei ka Hotel kaba don ha Khyndailad.
Ki ba la shah kem ki dei kijba la tip kyrteng kum u Shri Shyamsundar Shitala Prasad Shukla bad ka lok jong u ka Smti.
Shalini Shyamsundar Shukla , baroh ar ngut ki dei na Nongmensong, Shillong, ki dei ruh kiba la shah kem teng ha ki pulit namar ki kam runar jong ki.
Shillong, 29 Nohprah:Ki dkhot nongkit-kam ka Aam Aadmi Party Meghalaya ha ka 23 tarik mynta u Nohprah ka la pynlong ia ka jingsam kot lyngkdop ha kaba la thoh ia ki nongrim bad mat trei kam jong ka party ha ki jaka ba kham bun ki nongleit nongwan kata ha khyndai lad bad motphran.
Kane ka jingsam ia ki kot lyngkdop ka la sdang na Khyndailad ter ter shaduh Motphran.
Ha kane ka jingsam ia ki kot ban pynshai ia ki nongrim trei kam ka seng, la ia don lang da u Bah Ukit Uriah u ba dei u nongaibuit ba rangbah jong ka party, u Bah Peter Dohkrut u ba dei u dkhot ka Legal Cell jong ka party, u bah Wanshwa Nongtdu State President ka Party lem bad kiwei kiwei.
Ki nongialam ha kane ka sngi ki la iaid shaid shaid ban sam ia ki kot kiba pynpaw ia ki mat bad nongrim treikam jong ka Party ia kaba la tip kum ka Party u Riewpaidbah.
Na ka liang u Bah Ukit Uriah u la pynpaw ba kane ka jingsam ia ki kot lyngkdop ki long ban pynsngewthuh ia ki briew kumno bad ha kano ka nongrim ba ka party ka ieng ban shakri ia ki paidbah.
“Ngi don haduh 80000 ngut ki nongbud ha ka party ha ka jylla bad ngi iohi ia ka jingsuhthied ka party ha kine ki snem kiba ngi la sdang ban trei kam ha kylleng ki bynta jong ka jylla", la ong u Bah Uriah da kaba ban ruh ba tang ka Party AAP kaba don ia ka nongrim trei kam ba uno uno u nongmihkhmat un hap ban hiar shuki lada ki paidbah kim hun shhuh ia u.
Ha kawei pat ka liang u bah Peter Dohkrut u la ong ba ka sorkar hapoh ka jingialam u Dr Mukul Sangma ha Meghalaya ka la phiel ha bun ki liang da kaba ai nuksa ia ka jingpyniaid ia ki bus bad ki kali JNNURM.
“Ngi ieng ha ka nongrim ban iakhun pyrshah ia ka bam sap kaba shyrkhei kaba long ka dawbah ia ka jingduk ha ka jaidbynriew hi", la ong u bah Peter u ba la kdew ruh ba ka party kan iakhun ryngkat bad ki paidbah na ki kyrdan kiba rit kumba ka party ka ieng halor ka nongrim ba ka dei ka party u riewpaidbah.
U la ong ruh ba ki nongtrei ka party kin iaid sha khmat ba kin ia syllok ha man ki longing na ka bynta ki nongrim trei ka party.
Shillong, 28 Nohprah:Hapdeng ka hiran pyrthei namar ka jingpynduh ia ki tyngka rim pynban kam shym la don kano kano ka jingktah ia ka Shlem iarap baduk u Rupang naba katba nangmih uwei u snem ka jingnoh synniang jong kito kiba don ka mynsiem sngewlem ia kiba duk ka nangkiew nangkiew bad la nang khambun kiba duk kiba la ioh bynta lang ha katei ka jingiarap ia kiba duk na kiba duk tam kaba la ju pynlong shisien shisnem.
Katkum ka ripod ba la pule da u Secretary ka shlem iarap ia kiba duk tam u Babu Kular Khongjirem la sngewthuh ba ka jingnoh synniang sha kiba duk ka kham kiew na uwei u snem sha uwei pat.
Katkum ka ripod ba la wanrah da u Babu Khongjirem ha ka jingialang sam jingiarap ia kiba duk kaba ka komiti ba duk u Rupang ka la sam mynta ka sngi ha Mawkhar Christian Higher Secondary School, Mawkhar-Shillong ka la batai ba naduh ka sien kaba sdang kata naduh u snem 2011 haduh u 2016 kaba dei ka sien kaba hynriew ka jingmih pisa ka la nangkiew bad kiba duk kiba la ioh bynta ruh ki la nangkham bun.
Katkum katei ka ripod ka pyni ba ha u snem 2011 ka sien ba la sdang nyngkong ka jingmih pisa ka long tang T.
5150 tyngka bad kiba duk kiba la ioh pdiang jingiarap ki long tang 3 ngut bad ki la ioh da ki tiar ki tar kiba la bynta tang mar T.
1700 tyngka.
Ha u snem 2012 ka pisa kaba mih ka long T.
19,950 tyngka bad ha utei u snem la jied 5 ngut kiba duk ban ioh bynta ha kaba la sam da ki tiar kiba shongdor mar T.
3990 tyngka.
Ha u snem 2013 ka pisa kaba mih ka long T.
24,030 tyngka bad ha katei ka sien ki don 6 ngut kiba duk kiba ioh jingiarap da ki tiar ki tar ba la ia bynta mar T.
4000 tyngka, ha ka sien kaba –saw kata ha u 2014 ka pisa kaba mih ka long T.
31,700 tyngka bad la pyndap da u Rupang ban pynbiang T.
32,000 tyngka bad la sma jingiarap sha ki 8 ngut kiba duk kaba la ia bynta mar T.
4000 tyngka marwei.
Ha ka sien kaba san kata ha u snem 2015 ka pisa kaba mih ka long T.
33,260 tyngka bad la pyndap biang ban pynbiang beit T.
35,000 tyngka da ka ophis u Rupang bad katei ka komiti baduk bad la sam sha ki 7 tylli ki longing ha ka jingpynlut kaba mar T.
5000 tyngka marwei.
Mynta u snem pat u 2016 kaba dei ruh ka sien kaba hynriew ka pisa kaba mih ka long T.
41,220 tyngka bad la sam sha ki 8 tylli ki longing ba duk.
Na katei ka jingkheiñ ba ka jingmih ka pisa iarap baduk ka kiew bun shah haba ia nujor bad u snem uba la sdang ia katei ka mishon.
Kaba kham sngewphylla katkum ka ripod ba la pynbna da u Secretary ka komiti baduk ka long ba la noh synniang ia ki suk ki suk ki rangli ki juki tang da ki riew paidbah ym dei ki heh spah lane kino kino ki politishian, “Kat kane ka jingiarap kaba mih , ngim iohi ba un don uwei ruh u politishian u ban don mynsiem ban noh synniang sha katei ka shlem Iarap Baduk" ong u babu Kular Khongjirem haba pynkut ia ka jingpule ia ka ripod.
Shillong, 29 Nohprah:Ha ka 27 tarik mynta u bnai ha ka por 8:50 baje mynmiet ki runar ki bym lah ban ithuh ki la shoh ia uwei u briew uba don jingduna ha ka bor pyrkhat uba la tip kyrteng kum u Ganesh Debbarman na West Tripura katba u dang shong ha ka bos Tripura kaba don ia u nombar (AS-01Q-2529, katei ka jingjia ka la jai ha Pomura kaba hap hapoh Mawryngkneng PS.
Hadien la ong ba utei u briew ba shah shoh u la phet krad sha ki khlaw ba marjan.
Nongpoh, 29 Nohprah:Da ka jingthmu ban rat dyngkhong ia ka jingdon jong ki dukan kyiad kiba die beain ha ka sor Nongpoh, mynta ka janmiet ka kynhun jong ki Seng Longkmie ha ryngkat ka jingiatreilang ki Seng Samla Shnong Nongpoh bad ka seng HNYF, ki la pynlong ia ka jingkhynra kyiad ha ki katto katne tylli ki dukan, ba la suba ba ki ju mlien ban die beain ia ka kyiad bad ha kane ka jingkhynra ki la ioh ruh ban kurup da ki spah Litar ka kyiad phareng bad kyiad pyrsi na ki lai tylli ki dukan die kyiad beain.
Ki dukan kiba la ioh ban kurup, ki kynthup na ka dukan jong ka Kong Ibakordor K.
Jahrin, na ka dukan u Bah Julius Phawa, hynrei la lap tang ia u nongtrei u Paulstar Basawiamoit bad na kawei ka dukan kaba ym don kiba kam trai, hadien ba ki la ioh ban kem ki Seng Longkmie bad Seng Samla, kila rah ia ka kyiad sha ka Iing Durbar bad hadien kane ki la shimia ka rai ban theh noh shisyndon ia baroh katei ka kyiad kaba ki la ioh ban kurup sha madan.
Haba iakren bad ki nongthohkhubor, kitei ki nongialam Seng Longkmie kim lah khlem da pynpaw ia ka jingsngewkhia halor ka jingjyllei jong ki dukan kiba die beain ia ka kyiad ha Nongpoh, namar kane ka jingbun jong ki dukan kiba die kyiad ka wanrah ruh ia shibun ki jingsniew bad khamtam eh ka jingngop jong kito ki khynnah kiba dangkhie.
Ki la pynpaw ruh ia ka jingsngewlyngoh halor ka jingbym shimkhia da ka tnat Excise, kaba dei peit halor ka kam die beain ia ka kyiad, ki la bynrap ruh da kaba ong “Shwa jong kane ka jingleit ban khynra, ka la don ka jingkhynra na ka tnat Excise, hynrei ka long pat kaba sngew lyngoh ba kumno kat kita kiba la trei na ka bynta ban khynra ia kiba die kiad beain kim lap, hynrei lap pynban da mangi ki bym nang ei ei bad kane ka lah ban don kaei re kaei sha lyndet" ko la ong.
Kumta na ka liang ki Seng Longkmie, Seng Samla bad HNYF, ki la maham ia baroh kito kiba mlien ban die beain ia ka kyiad ba ki dei ban sangeh shi syndon bad ba ki dei ban leh noh da kiwei pat ki jait kam, ha kajuh ka por ki la ther ruh ia ka jingleh mynthi da ka tnat Excise namar ka jingbym treihok katkum ba la pynkup bor ha ki, ki la bynrap.
Nongpoh, 29 Nohprah:Da kaba sngewkhia halor ka jingtheh niut pathar da ka Nongpoh Town Committee ha ka jaka theh niut kaba don ha ka shnong Umshangling, Ri Bhoi District bad halor jong kane, myn ha ka sngi Balang ki nongialam jong ka Synjuk ki Phra Shnong Pahamrioh Circle ki la leit ban jurip ia katei ka jaka, kaba la wanrah ia ka jingsma iwtung kaba shyrkhei bad kaba la ktah ruh wat ia ka koit ka khiah jong ki paidbah kiba don ha katei ka shnong.
Kumban shu pynkynmaw hangne, katei ka jaka theh nuit kaba la tip kum ka Solid Waste Management kaba don ha katei ka shnong, ha kaba ka sorkar ka la dep ban pynlut da ki klur tyngka ban shna ia katei ka jaka ban bret nuit, hynrei ka long pat kaei kaei kaba sngewkhia ba kat haduh mynta mynne, katei ka jaka ia kaba la shna kyrpang ban bret ia ki niut ki nier la shu ieh khongreng kumto khlem da pyndep kat haduh kine ki sngi.
Shisien peit hi, la iohi ba ka daw kaba hakhmat hi kaba wanrah ia ka jingsma iwtung ha katei ka shnong, ka dei namar ka jingpynsahteng bad ka jingbym shimkhia da ka sorkar ban pyndep ia katei ka jaka bret niut bad ha kawei ka liang ym lah ban mutdur ha kano ka rukom ba ka sorkar ka thmu, namar kumba la iohi mynta ym i don jingkyrmen shuh ba ka sorkar kan shna biang ia katei ka jaka bret nuit, kaba la ieh sah khongreng mynta la bun bun snem, hynrei ka jingjynjar kaba khraw hi kan leit sha u paidbah nongshnong shnong ha katei ka thain.
Haba kren sha ki nongthohkhubor, na ka liang u Bah K.
Suting Chairman ka Synjuk ki Phra Shnong Pahamrioh Circle, u la ong ba ka synjuk hi kam lah khlem da pynrem ia kane ka jingbym leh ei ei jong ka sorkar halor katei ka jaka bret niut bad kumba ka long mynta tang namar ka jingpynsahteng ia kane ka jaka bret nuit, ka pynlong ia ki paidbah ka shnong Umshangling ba kin don hapdeng ka jingma, khamtam haba iadei bad ka koit ka khiah.
“Kaei ka jingmut ba ka sorkar kan pyrta ban wanrah ia ka khuid ka suba ha ki shnong ki thaw lyngba ka Swacch Bharat Mission, hynrei dalade hi ka la ialam bakla ia ki paidbah halor ka khuid ka suba, tharai ki briew sorkar kim ju poi mo ha kane ka shnong, ha kaba ki paidbah ki shem jingeh wat haba ring ne pynhiar mynsiem" ong u Bah K.
Suting.
Kumta, kum ka jingpyrshah halor katei ka jingbret niut pathar ha katei ka jaka bret niut, ka Synjuk ki Phra Shnong ka la ai por 1 Bnai kynthih kum ka jingdawa ia ka sorkar bad ia ka Nongpoh Town Committee ba kin shimkhia halor katei ka jaka bret niut, hynrei lada ka sorkar bad ka NTC kim leh ei ei halor ka jingdawa, ka Synjuk ki Phra Dorbar Shnong ha ryngkat ka jingiatreilang bad ka Dorbar Shnong Umshangling, ki la rai ba kim shah shuh ban bret niut hha katei ka shnong, u la bynrap.
Shillong, 28 Nohprah:Ka dei ka samla ka bym ju klet manla u snem ban noh synniang sha kiba duk lyngba ka shlem Iarap ia kiba Duk ba la pyniaid da ka ophis u Rupang.
Manla u snem ka ju noh synniang da ki hajar tyngka bad mynta u snem ka dei ka nohsynniang kaba noh bun tam ka pisa sha katei ka komiti baduk u Rupang bad ka la noh synniang haduh T.
11,000 tyngka.
Katei ka samla ka dei ka kong Larisha Kharjana kaba shong basah ha Mawlai Nong-lum, ka dei kaba trei kam sorkar.
Haba ia kren bad u Rupang ka kong Larisha kaba dei na ka Balang u Krist ka la ong ba dei lyngba ki jingthoh kiba la thoh ha ka Baibl kaba pynlong ia ka ban wad ia ki lad ki lynti kumno ba kan ioh iarap lem ia kiba duk kiba don hapdeng ka jingeh bad ka jingkyrduh, bad haba ka iohi ba ka kotkhubor u Rupang ka shim ia katei ka lynti ka kmen eh bad ka wan lyngba katei ka lynti ban noh jingiarap sha kiba duk.
Ka la ong ba ka dei ka briew ka bym ju sngewtynnad ban shim hynrei ka don ka jingsngewtynnad ban ai bad ka ju pynlang ia ki pisa ba ka ioh lum jingmih na shawei kum na ka bai shim tushon ia ki khynnah skul bad ka da buh kyrpang ia kitei ki pisa ban ai jingiarap ia kiba duk.
Ha kaba sdang jong ka jingiakren bad u Rupang katei ka samla ka la ong ba kam kwah ba ki kam lehbha jong ka kin paw pyrthei lane ban pyni sha kiwei ba ka don ia katei ka jinglong naba ka shim ba tang u blei uba tip bad uba iohi ia ki kam ba ka leh hynrei ha ka jingiakren ka la pdiang ia kane ka interbiw lane ka jingiakren bad u Rupang.
Ka la iathuh ba ym dei tang hapoh Rupang ba ka ju noh synniang jingiarap ia kiba duk hynrei ka ju noh synniang ruh sha kiwei pat ki kynhun kiba iarap ia kiba duk, hynrei ka la ong ba mynta ka mynsien jong ka –ka hun jrut ban lap dalade kumno u Rupang u pynlut ia katei ka pisa.
“Nga hun jrut ka mynsiemnga da iohi da la ki jong ki khmat ia kiba duk kiba wan pdiang ia ki jingiarap, ki pisa jong nga kim long lehnohei –ki leit shisha sha kiba dei hok ban ioh, ki rukom pyniaid jong u Rupang ki long kiba khuid bad kiba shai kiba nga sngewhun shisha ba ki da buh ruh ia ki jingkhein jingdiah kiba biang thik pa-thik (Transparent) “ ong ka kong Larisha kharjana.
Lah ban kdew ba ha ki snem kiba la dep ruh u Rupang u ju ioh ban ia kren bad ki briew kiba ju noh synniang da ki phew hajar tyngka ban twad jingmut na ki, kaei kaba pynlong ia ki ban don ia ka mynsiem iarap ia kiba duk haduh kattei hynrei la sngewthuh ba u blei u pasiaw ha ki da kiba bun ki lynti ba ki dei ban iarap ia kiba duk , don ruh kiba la iathuh ba ka la wan paw ha ki jingphohsniew jong ki ba ki dei ban iarap bad tang mar ia khie naba thiah ki iohi ha ka kotkhubor Rupang ba ka don ka lynti ia ki kumno ban iarap ia kiba duk.
Nongstoiñ, 28 Nohprah:Ha ka janmiet jong ka sngi Khrismas kawei ka khynnah samla kaba na ka shnong Maweit West Khasi Hills District, ka la shah leh beijot ha u wei u briew u bala tip kyrteng kum u Shoberwel Wanniang na katei kajuh hi ka shnong kaba la jia ha ka por 3.
00Pm ha iing jong ka tei ka khynnah hi katba ka tei ka khynnah ka dang don tang marwei.
Kat kum ka tyllong khubor ba la ioh lum na ki ba haiing jong katei ka samla la iathuh ruh ba u tei u briew hadien ba u la dep ban leh ia katei ka kam poh u la byrngem ruh ia katei ka khynnah ba lada kan iathuh briew un shim wat ia ka jingim ka jong ka, kumta kala pynlong ia katei ka khynnah ba kan hap ban shu sngap.
Hadien ka jingtieng bad sngewsih kthang katei ka khynnah samla kala thmu ban bthat noh ia la ka jong ka jingim tang namar ba kam sngew myntoi shuh ban im namar ka jingshah bat bor jubor ha u tei u briew, hynrei katei ka jingthmu kala pulom noh namar la don noh ba wan lap.
Shuh shuh ki ba ha iing jong katei ka samla kila iathuh ruh ba katei ka jingtmu jong katei ka samla ban bthat noh ia la ka jong ka jingim kala jia myn ha ka 26 tarik mynta u bnai ha ka por 3.
30Pm hynrei don bok ba ha katei ka por la wan lap noh da ki briew kaba la pynlong ban pyllait im ia katei ka samla.
Shuh shuh ki ba ha iing kila iathuh ruh ba hadien ba katei ka jingjia ki la pyrshang ban tohkit bad ia katei ka khynnah samla bad la lap ruh ba ka daw jong ka iingthmu ban bhat jubor ia ka jingim la jong ka dei namar ka jingbym sngew myntoi shuh ka jong ka ban im hadien ba kala shah bat bor ha u tei u briew.
Kumta halor katei ka bynta na ka liang jong ki ba haiing jong katei ka samla ha ka 27 tarik mynta u bnai ki la leit ban ujor da ka ejahar sha thanad Nongstoin pyrshah ia u tei u briew u ba don kti ban leh ia katei ka kam poh.
Shillong, 29 Nohprah:Ha ka 3 tarik u kyllalyngkot, 2017 ka TUR ryngkat bad ka CSWO kan pynlong ia ka jingialang paidbah ha Bethany Society, Laitumkhrah-Shillong ban pyrshah ia ki kam awria kiba ju jia ia ki khynnah ba dang rit ka rta kaba la kynnoh ba wat ki nongmihkhmat paidbah ki donkti ha katei ka kam.
Nongstoiñ, 29 Nohprah:Ha kawei ka jingjia kaba kham sngew shyrkhei u wei u samla u ba la tip kyrteng kum u Tarius Mawdoh 16 snem ka rta u la duh ei ia la ka jong ka jingim hadien ba u la shah dung ha ban da iap ha u wei u briew u bala tip kum u Karly Lyngkhoi 43 snem ka rta.
Katkum ka tyllong khubor na ki pulit ka Nongstoin la ong ba katei ka jingjia kala jia ha ka miet jong ka sngi balang jong ka taiew ha kapor 7:00 PM ei ei ha kawei na ki jaka kaba la tip kum ka Mawlasaw jong ka shnong Synnia kaba dang hap hapoh u pud u sam jong ka Rambrai West Khasi Hills District.
Shuh katkum ka tyllong khubor la ong ruh ba kitei ki ar ngut kidei na kajuh ka shnong Synnia bad kala don ruh ka jingiakajia kaba la jia ha katei ka miet ha pdeng kitei ki ar ngut ha kaba kila ia jrong kti bad iashoh iadat ruh para maki kaba la pynlong ruh ban poi shaduh u pud jong ka jingiadung iap.
Ka jingmih jong ka jingiakajia ha pdeng kitei ki ar ngut haduh bala thoh ia kane ka khubor ym shym pat la lah satia ban tip tikna bad na ka liang jong ki pulit ka Nongstoin mar ia ioh jingtip halor katei ka jingjia ha ka sngi kaba bud ki la her bran bran sha katei ka shnong ban pynlong ia ka jingtohkit bad na ka liang jong ki pulit ki la ioh ruh ban kem noh ia u Karly Lyngkhoi ha katei ka sngi.
Shillong, 29 Nohprah:Ka kynhun tohkit ia ka bamsap ha Khasi Hills Autonomous district Council ba la khlieh da u nongbishar jong ka District Council Court u bah S.
Kharsyiemlieh kam shym la lah ban pyndep ia ka jingtohkit, kumba la hukum ka ing dorbar ka KHADC kata hapoh 2 bnai bad la pynjlan biang ia katei ka jingtohkit shaduh ka taiew ba khadduh jong u kyllalyngkot, 2017.
Lah ban kdew ba ka ing dorbar ka KHADC kaba la long ha ka 18 tarik u risaw, 2016 ka la rai ba ia ka tohkit kynnoh bamsap halor ka jingrung ka pisa ba iohlum na ka Professional Tax na Nongpoh bad Nongstoiñ sha ka account ki riew shimet bad kumjuh ruh sha ka Account ka Khasi Heritage Conservation Forum ( KHCF) kaba pyniaid ia ka tamasa Mawbynna ha Mawphlang.
Hynrei katei ka kynhun tohkit kam shym la lah ban pyndep hapoh katei ka por.
Katkum ki jingtip ba une u nongthohkhubor u la ioh lum la ong ba ka jingpynslem ia ka jingtohkit kam shym la dei halor ka jingrung ka pisa sha ka Account ki riew shimet hynrei la pynkyllaiñ noh da kumwei pat shaphang ka jingsiew bainong lane tulop ia ki nongtrei Casual ka KHADC kaba la ong ba kitei ki nongtrei dei kiba ka ophis KHADC kam shym don jingtip eiei.
Halor katei ka jingpynslem ia ka ripod da ka kynhun tohkit kiba bun ki MDC kiba iakren bad une u nongthohkhubor ki la kynnoh ba ka daw ka jingpynslem ka lah ban dei ba ka kynhun tohkit ka shem jingeh kumno ban tyllep eit miaw ha ka ripod ia ki kam bamsap jong ki heh ka KHADC, kitei ki MDC ki la ong ba shen kin thalain halor katei ka kam bamsap bad kin nym ap shuh ia ka taiew ba khadduh jong u kyllalyngkot.
Lah ruh ban kdew ba ka seng Congress kaba don 6 ngut ki MDC ha KHADC ,kam shym la hun ia ka jingphah tohkit ka KHADC halor katei ka kam bamsap ha kaba u nongialam jong ka ha KHADC u bah Manstudy Nongrem ha ka jingiakren bad ki nongthohkhubor kham mynshuwa u la ong ba kan ym lah ban long kaba khuid namarba ki nongtohkit ruh ki dei kiba siew bainong lane kiba im tulop na ka KHADC.
Shillong, 29 Nohprah:Ha ka miet 24 tarik ha ka por 9:30 baje u OC ka Ranikor Police Station u la phah ar ngut ki nongtrei jong u da ka kali sorkar ban leit pynpoi tiar bam sha ki pulit kiba don ha Gomaghat Check Post (SWKH).
Katkum ka khubor pulit la iathuh ba katba kitei ki briew jong ki pulit ki dang don ha lynti ki la lap ba ki don katto katne ngut ki khynnah na Ranikor kiba khang lynti ia ka kali pulit bad la ong ba ha katei ka por ki pulit ki la bthah ia ki ban pyllait noh ia ka lynti.
Hynrei la iathuh ba ha katei ka por kitei ki khynnah ki la kren heh bad hangtei la mih ka jingiakynad kaba jur hapdeng ki pulit bad kitei ki khynnah Ranikor.
Tang mar ia ioh jingtip ia kane u OC ka Ranikor PS u la leit sha katei ka jaka bad u la ioh bat ia u Chegan D Shira bad la pynbeit pat ban ia suk hapdeng utei u khynnah bad ki pulit ha ryngkat ka jingdonlang ki kmie ki kpa jong u.
Ki pulit ki la ong ba kham hadien ka kmie jong u ka la kynnoh ba ki pulit ki la sni bad kput ia u khun jong ka.
La iathuh ba ha ka por 1.
30 baje da ki spah ngut ki paidbah kiba dei ki Garo ki la lum khrui ha phyllaw ka thanad pulit kaba don ha Ranikor bad ki la byrngem byrsit da ki ktien khlem akor bad ki la shoh ruh ia u pulit langrut ( UB constable) uba la tip kyrteng kum u Dhupsing Marweiñ bad katto katne ngut ki pulit Batallion.
Ha katei ka por ki pulit ki la ong ba kim lah shuh ban teh lakam ia u paidbah bad ki la siat pyntieng noh da ka pistol sha suin ban pynpra ia u paidbah.
Shillong, 29 Nohprah:Kum shi bynta ban rakhe ia ka Christmas bad kumjuh ban don ka jingia sngew jan hapdeng ki nongtrei job card ne bylla MGNREGS, ka Umlyngka Village Employment Council ha ka 23 tarik ka la pynlong ia ka jingia kynduh lang ha madan ialehkai phutbol ka shnong Umlyngka, Upper Shillong.
Ha kane ka sngi na ka liang ki nongtrei ka Mylliem C&RD Block ha ka jinglam khmat u BDO u bah P Passah ki la wan ban ia donlang bad ban sakhi da la ki khmat ia ki jingtrei kiba la pyntrei na ka mang tyngka jong ka MGNREGS jong kane ka VEC kaba don shibun bha ki nongdon job card kiba la palat 500 ngut ha kane ka VEC.
Ha kane ka sngi la ia donlang ruh da ki Rangbah Dong jong ki dong bapher jong ka shnong Umlyngka kynthup ia u Rangbah Shnong u Bah Stephen L Nongbsap u ba dei ruh u Chairman ka VEC bad kiwei kiwei.
U BDO ha ka jingai jingkren u la pynpaw ia ka jingsngewkmen na ka bynta ka Umlyngka VEC kaba la lah ban pyntyllun bha ia ka kam katkum ka bhah na ka Block bad kumjuh ia ka mynsiem ia trei lang kaba don ha kane ka shnong.
“Nga sngew kmen ban ioh jingtip ba ka Umlyngka VEC ka la pyndep 100 sngi ban trei ia ka kam lyngba ka MGNREGS ha u snem ba mynta.
Nga sngew dei ban ai ka jingiaroh ia ki nongkitkam ka VEC kiba la pyni ia ka jingiajan bad jingiasngewthuh jingmut hapdeng jong ki bad ki nongtrei bad trai job card bad kane hi ka wanrah ia ka jingkiew ha ka jingtrei kam bad lah ruh ban pyntrei hok ia ki ki kam ki jam ha kane ka VEC", la ong u Bah Passah.
Kiba la ia donlang ha katei ka sngi ki kynthup ia i Technical Assistant ka Mylliem C&RD Block i kong L Mawrie, u Gramm Sevak u bah SS Jana nalor ki paidbah kiba la wan ban ia sakhi lang.
Shillong, 3 K’lyngkot:Ki samla pule ka NEHU, ka NEHUSU ka la dawa ba ka sorkar pdeng ka dei ban pyntreikam noh ia ka ain Sexual Harassment Act f 2013, kaban pynsaja ia kiba leh sang kynthei.
Kane ka jingdawa jong ki samla pule ka long hadien ba la kynnoh ba ki bor pyniaid ka NEHU ka Internal Compalint Committee (ICC) kim shym la leh eiei ban shim kam ia u nonghikai ba la kynshlein kynthei.
Haba kren mynta ka sngi, u Bah Elnathan W.
Lyngkhoi u General Secretary ka NEHUSU u la ong “ka ICC kaba la buh kyndon ka UGC ban peit bad ban bishar ia ki kam ba iadei bad ka jingshah leh kynshlein ki kynthei kam don satia ha NEHU.
U la ong ba ka Women’s Cell ha NEHU, kaba iasyriem bad ka ICC, kam don bniat satia ban peit ia kum kine ki jingeh.
“Watla ka jingleh kynshlein jong uwei u professor hapoh ka NEHU ka la paw bad don ki sakhi hynrei ka Cell kam ler eiei ban pynshitom ia uba don kti", la ong u Bah Lyngkhoi.
U la ong ba katkum ka jingtip jong ki samla pule, ka bor pyniaid ka NEHU ka la phah pynlong biang ia ka jingtohkit da kaba kyntait ia ka jingai kaiphod ka Women’s Cell, bad kane ka kdew shai ba ka thmu ban pynslem kai ban pynjah klep ia kane ka jingjia.
U la ong ba ka la donkam kyrkieh ban don noh ka ICC khnang ban peit bad ban bishar ia kum kane ka jingjia.
U la ong ba haba ki samla pule ki la buh jingkyll ia kane ka jingjia, ki bor pyniaid ki la thalain pynban da kaba ong ba ki samla pule ki dei ban don ha kamra klas, bad ym ban pynlong jingiakhih.
U la ong ba ka jingkynrei ki kam bamsap, ka jingpyniaid bakla ka la pynkyllut ia ki bor ban pyniaid ban peit ia ka jingeh jong ki samla pule.
Shillong, 3’lyngkot:Ka jingialeh sngewbha ki MLA ha ka sngi ia thoh shongkurim ka khun jong u myntri rangbah ka jylla u Dr.
Mukul Sangma ki la saphriang sted bha lyngba ki internet ha kaba la iohi ba kiba bun ki la ia buh ia katei ka jingshad jingrwai ha Facebook, Whatsapp, ha Youtube.
Ha ka internet la buh ia ka dur bad kumjuh ruh ka jingring dur video ha kaba la iohi ba u nongrwai dei u Dr.
Mukul Sangma u myntri rangbah ka jylla bad sa ar ngut ki nongialam ba hakhmat eh ka Liang pyrshah ha ing dorbar thaw-aiñ ka jylla kata u bah Paul Lyngdoh bad u Dr.
Donkupar Roy.
Ha katei ka video la iohi ba u bah Prestone Tynsong u dang khyrwait syngkai bad u dang shongshit bha ka shad nangta la iohi ba u la leit ban tan sa ia katto katne ngut ki paralok MLA jong u ban ia shadlang bad u ha rynsan.
U myntri rangbah, ryngkat ki nongialam ka liangpyrshah ki la rwai ia ka jingrwai jong ka kynhun tem Beatles bad ka jingrwai kaba kyrteng ‘Oh my Love’.
Namar ka shuti snem thymmai ha ophis jong U Rupang, kumta ngin sa pynmih biang ia ka kotkhubor, naduh ka 4tarik Kyllalyngkot 2017.
Khublei snem thymmai iaphi baroh.
Na U Editor & Publisher bad baroh ki nongtrei jong U Rupang.
Shillong, 29 Nohprah:Ki lad khubor ki la iathuh ba ki nongialam ka UDP kim shym la thiah thai haduh mynta ruh bad ki dang thaw ki lad ki lynti kumno ban wanrah noh da ka Executive Comittee ba thymmai ha KHADC, la iathuh ba katei ka seng ka la jan kot mynta sha ka jingbun briew bad don ruh sa katto katne ngut ki MDC ba ka dang ia kren ban pynthikna ban ioh thaw noh da ka EC kaba thymmai ha u snem ba thymmai.
Kumba ka long mynta ka UDP ka don 5 ngut ki MDC bad shen kan sa ioh sa uwei ban long 6 ngut kata hadien ka jingwan rung seng jong u bah Albinus Lyngdoh MDC ka Umroi kaba katei ka seng kan pdiang sngewbha ia u ha ka 21 tarik u kyllalyngkot, 2017.
Ki lad khubor ki la iathuh ruh ba kiba la pynthikna ialade ban don ryngkat bad ka UDP ki la don sa 6 ngut ( lait noh ki MDC ka seng Congress) kaba mut ba katkum ka jingkam ki heh UDP mynta ki la don lypa 12 ngut bad ka jingiakren ka dang ia kren sa bad 4 ngut kiwei pat ban ioh 16 ngut.
Lah ban kdew ba ha KHADC mynta ki don 6 ngut ki Congress, 6 UDP, 4 HSPDP, 1 BJP, 1 NCP hynrei kiwei pat ki dei ki MDC shimet.
Lah ruh ban kdew ba ka BJP ka dei ka seng kaba la ia tehlok bad ka UDP hapoh ka kynhun NEDA bad la ong ba katei ka seng ka hap ban kyrshan ia ka UDP ha KHADC ha kane ka kynti ia pynkhyllem EC.
La iathuh ruh ba ka UDP ka thmu ban wanrah da u bah H.
S Shylla kum u Chief Executive Member ka KHADC uba dang shu jop shen na Nongkrem konstitwensi ha ka elekshon MDC shiteng samoi.
Ha kawei pat ka khubor la iathuh ba na ka liang ka seng Congress ruh mynta ka khih radbah kumno ban pynhap shuki ia u bah Pynshngaiñ N Syiem na ka shuki CEM, bad la ong ba mynta ki nongialam katei ka seng ki dang thaw ia ki lad ki lynti kumno ban ioh bun paid, ki lad khubor ki la iathuh ba katei ka seng ka kloi ban kyrshan ia ka UDP tang ban ioh pynhap shuki ia u bah Pynshngaiñ u briew uba ka la sospon, ka Congress ka la don ka jingiateh lok bad ka NCP bad ka jingbun briew ka Congress bad ka NCP mynta ka kot sha ka 7 ngut.
Hynrei ha kawei pat ka khubor la ong ba ka UDP ka ia leh ban kiar na kaba ia treilang bad ka seng Congress da ka jingtieng ioh shah kynthah ha ka elekshon 2018.
Nongstoiñ, 29 Nohprah:Halor ka jingkynnoh u Shiningstar Khardwsaw ba u la shah bom shah tied bad shah pynap suloi na ka khlieh jong u bad shah byrngem ruh ban pyniap ha u OC ka Riangdo lem ruh bad ka jingkynnoh knieh jubor ia ka pisa ka jong u ha ki nongtrei ka tnad pyniaid kali, kaba don ha Mawpun na ka liang jong ki nongthoh khubor khlem da shah liang khmat iano iano ki la pyrshang ban buddien khnang ban lap ia ka jingshisha halor katei ka jingjia.
Ha ka jing buddien jong ki nongthoh khubor la lap ba ka la don ruh ka jingiaujor ejahar mar kylliang hapdeng u bah Shaining Khardewsaw bad u OC ka Riangdo Out Post lem bad u bah Donwell Rongrin bad haba pyrshang ban wad ia ka daw jong ka jingmih jong katei ka kynrum kynram na ka liang jong ki nongthoh khubor ki la ioh lad ruh ban iakren bad u Circle Inspector ka Nongstoin Police Station u bah D.
Mawlein.
Katkum ka jingiathuh jong u CI ka Nongstoin PS, la ong ba ka jingmih jong katei ka jingshah kynnoh ka dei tang na ka daw ba ba u Shiningstar Khardewsaw ha ka ka 18 tarik mynta u bnai ha ka por 12.
00baje nohsngi, u la phah iaid jubor ia ki trok kit dewiong kiba mih na ki bynta jong ka Shallang lyngba katei ka jaka thew kiba u la kam ba ki dei ki trok ki jong u khlem phah thew hapoh Weigh Bridge, da kaba u la ong ia ki nongniah jong kitei ki trok ba u dei u ‘BOSS’ jong ka Nongstoin, kumta kim donkam ban leit thew ha katei ka jaka thew kaba don ha Mawpun Riangdo West Khasi Hills.
Kumta kitei ki ki trok ruh kim shymla leit ban thew ia u dewiong namar ba la bthah ia ki ba kin nymleit ban thew bad ki la iaid beit ban phet krad na katei ka jaka thew kaba don ha Mawpun bad haba iohi ba kitei ki trok ki la phet khlem da thew satia na ka liang jong ki nongtrei ka tnad Transport bad ka jaka thew kali, ki la leit ban beh ia kitei ki trok bad haba ki la lap ia kitei ki trok ki la pyrshang ban kylli ia kitei ki nongniah trok ba balei kim shym la thew ia u dewiong bad balei ki shu phet la ka phet bad kitei ki nongniah trok ki la jubab da kaba ong ‘U Boss jong ngi u ong ba ngim dei ban leit thew’ bad haba kylli pat mano uta u Boss kitei ki nongniah, ki la ong ba u dei u Shiningstar Khardewsaw kumta na ka liang jong ki nongtrei ka tnad pyniaid kali, kim shymla shah ia kitei ki trok ban kin iaid khlem ka jingthew bad ki la bat noh ia ki.
Shuh shuh hadien ba ki briew jong ka tnad pyniaid kali, ki la bat ia kitei ki kali ha ryngkat ka jingiadon lang jong ki pulit kiba ap pahara bad ka dei ha katei ka por, ba U Shiningstar Khardewsaw u la wan poi sha katei ka jaka ha ryngkat ka jingbuaid, ha kaba u la kynroi ia ki nongtrei pyniaid kali bad na ka liang jong kitei ki nongtrei katei ka tnat, ki la pyntip noh mar mar sha u heh pulit ka thanat Riangdo, bad na ka liang jong u OC ka Riangdo ruh u la leit sha katei ka jaka ban pyniasngewthuh bad u la ong ruh ia u Shiningstar ba um lah ban shu iaid katba u mon khlem da thew shwa ha katei ka jaka thew.
Hynrei katba dang iakren ban pynsngewthuh na ka liang jong u Shining Khardewsaw pat u la pyneh da kaba u la ong ba ‘Nga dei u trai shnong bad nga dei u NGO ngan nym thew bad lada phi pyneh ia kata phi ki pulit ne kiei kiei baroh ngan leit shwa sha Nongstoin ban leit shaw ki Gang’ hadien nangta u Shining u la mih noh na katei ka jaka bad u OC ka Riangdo ruh u la ong “Khie leit lada phi kwah ban leh kumta" bad hadien kumba 1 kynta ei ei u Shiningstar u la wan poi biang sha katei ka jaka ha ryngkat ka jingbuaid shuh shuh bad sdang biang ban kynroi kumta na ka liang jong ki briew ka tnad pyniaid kali ki la phun biang ia u OC ba un wan sha katei ka jaka bad mar ia poi u OC ha katei ka jaka u la ong “Phi wan pynklumar kumne, te ngan hap ban register case bad haba phi phet kumne kane ka kali ka la kit palat" bad na ka liang jong ki pulit ki la bat bad ai ruh ryngkat kat ki slip bad na kaliang jong ka tnad transport ruh ka la dain kuna ia kitei ki trok.
Ha ba pyrshang pat ban kyli ia ka jingkynnoh ba u Shiningstar Khardewsaw u la shah pynap pistol na kaliang u CI Nongstoin u la ong ruh ba ha kaba iadei bad ka jingpynap pistol ia u Shaining ka dei bym lah ban long bad ka dei kaba la shu kynnoh namar ha ka jingshisha ha katei ka por ki pulit ki don haduh san bad hynriew ngut bad jin lada poi haduh u ta u pud tang da ka kti, ruh ki dang lah ban teh lakam ia u ym pat da don kam eh ban sei ia ka pistol.
Shillong, 29 Nohprah:Ki la don kumba 24 tylli ki masi kiba shongdor T.
5 lak tyngka kiba la shah tuh na kawei ka trok kaba dang iaid lynti ha Zero Point , Ri-Bhoi district ha ka miet 23 tarik mynta u bnai ha ka por 8:30 baje.
Ha katei ka trok kaba don ia u nombar ML-05H 7850 kaba kit 24 tylli ki masi ba shongdor T.
5.
60 lak tyngka la don tang u nongniah marwei bad uwei u nongpeit ia kitei ki masi.
Ia kitei ki masi la thied da u Asia Kharbuli ha katei hi ka sngi na u Larshana Kharbamon uba shong basah ha Mawlai Phudmuri.
U Asia u la ong ba tang mar ia thied ia kitei ki masi na Ri-Bhoi la iaid ryngkat ryngkat noh bad kawei ka kali rit kaba synran hynrei tang sa shiphang la ia bakla lynti noh bad ki la poi iaid la ka jong ka lynti.
Hynrei tang mar ia poi ha Sumer la ong ba ka la don ka kynhun ki runar kiba la pynsangeh ia ka trok kit masi bad la bthah ia u nongniah bad uta uba peit ia ka masi ba kin kiew da kawei pat ka kali bad la pynhap ia kitei ar ngut ha Zero point.
Halor katei ka jingjia la ujor FIR ha Umiam Police Station ha ka 24 tarik mynta u bnai bad haduh mynta ki pulit kim pat ioh kem iano iano ruh.
Amlarem, 3 ‘lyngkot:Kum shi bynta ban pynneh pynsah nam ia ka matti u longshuwa ne ban pdiang burom ia u snem thymmai ka Seng Samla Syndai Mission hapoh ka shnong Syndai kaba hap hapoh ka Amlarem Sub Division, ki la leit pynkhuid ia ka jaka sum jong u Syiem Jaintiapur ia kaba ki khot haduh mynta kum ka Rupasor.
Ha kane ka jing pynkhuid la wan ia shim bynta na duh ki samla shynrang haduh ki samla kynthei, na ka bynta ban pynneh pynsah ia kaei kaba u longshuwa u la buh jingkynmaw.
Bad ha ka juh ka por ki paid nongshong shnong jong ka Shnong Syndai hi, ki kyntu ia ki paid nongwan jngohkai na kylleng ba kim dei leh jakhlia ia kane ka jaka ha ka por ba ki wan kai khamtam ha ka por ba ki wan bam khawai khnang ba kan long itynnad bad kaba pynneh pynsah ia kane ka jingtei u mynbarim.
Jowai, 3 ‘lyngkot:Mynhynnin ka sngi, ka iew Ladrymbai kaba heh tam ha thain East Jaintia Hills, ka la kem ding bad pluh haduh ba ka la iingkhong khoit.
Katei ka iew kaba dei trai da ki riew shimet- ia kaba la tip ka iew u Plol Market bad kaba don ym duna ia ki 90 tylli kit rep iew nalor ki dukan RCC ka la pluh hynnin ka meit ha ka por kumba 12 duna eiei ha kaba ka jingkhlang ka ding ka la long kaba I shyrkhei bha.
U Rupang u la ioh jingtip ha ka por kumba 12:40  ba shiteng synia mynstep lyngba ka phone bad ha katei ka por ka ding ka la klang haduh ba ki Kali Pynlip ding kim lah shuh ban tem ne tehlakam ia ka ding haduh ba ka la bam duh ym tang ia ki dukan hynrei wat ia ki mar die naduh ki jain ki nep bad kiwei kiwei.
Ha ka jingiakren bad ki riew paidbah na katei ka shnong, ki la iathuh ba ki paidbah ki la dap da ka jingkulmar kaba ym tip briew shuh hynnin ka meit haduh ba kim lah leh eiei shuh namar ka jingkhlang palat ka ding kaba la I shyrkhei bha.
“Ka jingduh ym pat lah ban pyntikna hynrei ka lah ban duna lane palat shi klur ka jingduh nong.
Ha katei ka iew, ki don lut ki iew Bhutia, ka iew die juti bad ki iew jain kiba donlang bad ki stock nalor ki iew die doh sniang doh syiar, doh kha bad kiwei kiwei ki basa nalor ka iew jhur kaba heh bha kaba ki nongdie ki ieh baroh shi miet ia ki mar ki mata jong ki ban ioh die biang ha ka sngi kaba bud", la iathuh u Secretary ka Ladrymbai B, u ma Jesper Bareh.
Nalor ki dukan bad ki trep, ka iing utei u Secretary shnong ha ka kyrteng ki ba haiing ka lok jong u, ka Juhilang Shyrmang ka la shah pynjot ha katei ka jingjia ha kaba ki kynroh iing ki la orpait na ka daw ka jingkyr-uh palat ka ding.
Ka iing jong ka kong Bianglang Shyrmang bad ka iing jong ka Riphai Siangshai ruh ka la shah pynjulor ha kane ka ding wat lada ki dei ki iing RCC.
Tang ki dukan die jhur ha katei ka iew ki don haduh 25 tylli ki trep nalor kit rep die dohkha, doh masi, doh blang ha ryngkat ki 10 tylli ki dukan die jain ki Khar Bhutia kila shah bam duh ryngkat ki jain ki nep ba rem dor.
Mar ba jia kane ka jingjia ki pulit pynlip ding ha ryngkat ki pulit ka East Jaintia Hills na Khliehriat bad Ladrymbai ki la trei shitom ban tem ia ka jingklang ka ding hynrei kim lah satia namar ka ding ka la shyrkhei palat ka jingklang jong ka.
Ki la don haduh 5 tylli ki kali pynlip ding kiba la pyrshang ban tem ia ka ding, hynrei ym seisoh satia.
Na ka liang u BDO ka Khliehriat, u bah Clement Mawkon, uba dei ruh u Magistrate u la wan poi sha katei ka jaka mar mar synjia bad u la leit phai tad haduh ban da shai bad mynta ka sngi ruh kum u Magistrate u la wan ban jurip biang ia katei ka iew na ka bynta ban jurip bad tohkit haduh katno ka jingjulor ka la kot.
“Ngi ai ka jingiaroh ia u  BDO ka Khliehriat u bah Clement Mawkon uba la sakhi ia katei ka jingjia naduh ba u la ioh jingtp haduh ban la kut ka ding bad u dang mynta ka sngi ban jurip bniah ban ban buh jingkhien ia ka jingduh", la ong u wei na ki Rangbah nongialam shnong katei ka shnong.
Shillong, 3 K’lyngkot:Ka seng jong ki nongshohdoh doh masi hapoh ka lama ka Khasi-Jaintia Butchers’ Welfare Association (KJBWA) ka la rai ban sangeh ot doh masi naduh ka 9 tarik Kyllalyngkot ban pyrshah ia ka jingbteng ki nongkhaii ban leit thied masi na iew Khanapara, Ri-Bhoi.
Ryngkat bad ka Federation of Khasi-Jaintia and Garo People (FKJGP), ka KJBWA ka la bthah ia baroh ki nongotdoh masi ban khang lut ia ki dukan naduh katei ka sngi bad khlem pep, ka nongbah Shillong kan sa tyrkhong doh masi lada ym pynbeit da kumwei pat halor kane.
Ki nongshohdoh masi ki la rai ban shim ia kane ka sienjam hadien ba ki nongkhaii ki la bteng ban leit thied masi na iew barim kata na Khanapara kaba hap ha ka jingpeit jong u Syiem ka Hima Mylliem.
Haba kren mynta ka sngi, u Vice President ka KJBWA u Bah Generous Warlarpih u la ong ba ki kwah ba ki nongkhaii ki dei ban leit thied masi na iew thymmai na Ronghona ba don ha Byrnihat.
Ka JBWA ka la pyrshah ia ka rai jong u Syiem ka Hima Mylliem ban nym ksam shkor ia ki masi ha katei ka iew ha Khanapara.
U Bah Warlarpih u la ong ba ka seng ka la pynpaw ia ka jingdonkam ban don ka jingleit eksamin man ka por ia ki masi bad ban ksam shkor, khnang ban pynthikna ia ka jingkoit jingkhiah jongki bad ban tehlakam ia ka jingshalan tuh sha Bangladesh.
Hynrei, na ka liang ka Hima Mylliem bad ka KHADC kim shym la shah satia.
Namar kane ka KJBWA ka la rai ban pynlong iew noh kaba thymmai ha Ronghona.
Hynrei ki nongkhaii kim shym la leit sha katei ka iew thymmai bad ki dang bun ba bteng ban thied masi na iew barim ha Khanapara.
U la ong ba ia ki masi ba la wan die ha katei ka iew la wanrah na Assam, Uttar Pradesh, Bihar bad na Nepal kumba 1400 tylli man ka sngi.
“Hynrei 3,000-4,000 tylli ki masi la shalan tuh sha Bangladesh na Meghalaya man ka taiew ha ka dor kaba heh" ,la ong u Bah Warlarpih.
Shillong, 3’lyngkot:Dang 3 sngi une u snem thymmai 2017 u dang iaid lynti hynrei ka jylla ka la ioh mad ia ka jingkhih jumai bad u dei ruh u jumai ba nyngkong jong u snem 2017.
Ka la don ka jingkhih jumai mynta ka nohphaisngi ha ka por 2:39 minit ha kaba u jumai uba khlain bor 5.
7 Richter Scale u la khih kumba katto katne sekhon.
Katkum ka jingtip na ka tnad kaba thew ba woh mariang la ong ba ka jaka pdeng utei u jumai ka dei ha Dhalai District jong ka jylla Tripura.
Katkum ka jingtip ba la iohlum haduh mynta la ong ba ym shym la don kano kano ka jingjia ba sngewsih ha ka jylla.
Ha ka jylla Tripura la ong ba bun tylli ki ing ki la or pait, saw ngut kijba mynsaw bad kawei ka tymmen kaba la iap namar ka jingkyndeh shadem, katei ka tymmen ba la iap ka dei kaba la tip kyrteng kum ka Kamalini Kanda.
La iathuh ruh ba ka dei ka sien ba nyngkong ha ka jylla Tripura ban jia kum katei ka jingkhih jumai ha kaba bun ki jaka la ong ba ka don ka jingtwa khyndew bad bun ruh ki jaka kiba khyllem ki kynroh ing.
Shillong, 3’lyngkot:Ka Indian Youth Congress (IYC) ka la sdang naduh mynhynin ka sngi ban ialap paidbah ban ia kren halor ka jingmih na ka jingpynduh ia ki tyngka rim bad katei ka rynsan jong ka seng Congress la tip kum ka ‘Chaurahe Pe Charcha’.
Ka Meghalaya Pradesh Youth Congress (MPYC) kan pynlong ia katei kajuh ka prokram ha kylleng ka jylla bad ka la ong ba kan pyntip paidbah halor ka jingpynduh tyngka rim bad kan ieng ha ka nongrim kaba ka la dawa san tylli ki mat na ka sorkar pdeng kaba ka la dawa ha ka 28 tarik u nohprah, 2016.
Ka seng Congress kan pan jubab na u myntri rangbah ka ri u Narendra Modi halor ki san tylli ki mat, kitei ki san tylli ki mat ki long ba naduh ka 8 tarik u naiwieng haduh mynta katno ki tyngka tuh kiba ka sorkar ka la ioh sei shabar, katno ka jingduhnong ki paidbah ka ri ha ka kamai kajih namar ka jingpynduh tyngka rim, katno kiba duh ia ki kam ki kam jong ki naduh ba pynduh ia ki tyngka rim, katno ngut ki mynsiem briew ki la duhei bad balei ba ka sorkar kam siew bai lutksan sha kiba haing hasem jong kiba iap.
Kiei ki jingiamir jingmut ka sorkar bad kiba kumno ki jingpynkhreh la shim shuwa ban shim ia ka rai pynduh tyngka rim, balei ym shym la syllok bad ki riew shemphang shaphang ka ioh ka kot ne bad ka RBI shuwa ban pynbna paidbah ia katei ka rai pynduh tyngka rim.
Ka seng Congress ka la pan jingshai ruh hato la ka sorkar kan thad madan ne-em ia ki kyrteng ki briew , ki jaka khaii khaba ne ki jaka pule kiba thep pisa T.
25 lak tyngka ha ki account jong ki?.
Ka la dawa ruh ba dei ban pynkiew noh ia ka jinglah ki paidbah ban sei pisa, dei ban ai sut ruh kaba 18 tyngka na ka shispah ha ka shisnem sha baroh kiba don pisa ha bank, ka la dawa ban pynduh noh ia baroh ki jingshah ot khajna ha ka jingiathep ia phah pisa lyngba ka internet ne mobile (Digital Transaction).
Ka la dawa ruh ba ka sorkar ka dei ban pynhiar dor mar shiteng ia ki marbam paidbah kiba sam rashon lyngba ka PDS na bynta ka shisnem katkum ki kyndon ka Food Security Act, bad dei ruh ban ai bonus kaba 20 na ka shispah kaba long palat ia ka MSP jong baroh ki jait jingbam.
Ka la dawa ba ka sorkar ka dei ban thep pisa T.
25 hajar tyngka sha ka account jong kawei pa kawei ka kynthei kaba dei na ka longing kaba duk (BPL) kum ka jingsiew bai lut ksan namar ka jingjynjar jong ki na ka jingpynduh tyngka rim.
Dei ban pynkiew ar shah ia ka bai bylla sngi na ka skhim 100 sngi na bynta ka shisnem, ka la dawa ruh ba ka sorkar ka dei ban lum jingkhein ia baroh kiba la duh ia ka kam jong ki lyngba ka jingpynduh tyngka rim bad dei ban siew bai lutksan ruh ia ki baroh, ia kane ka kyrwoh khubor la pyllait paidbah da u President ka MPYC u Richard Marak.
Shillong, 3’lyngkot:Ki MDC shimet ka KHADC, ki la ia ka kynhun para ma ki bad ia katei ka kynhun ki ai kyrteng kum ka United Democratic Alliance (UDA).
Ia katei ka kynhun ki la thaw mynhynnin ka sngi ka 2 tarik u Kyllalyngkot, ha kaba U bah Latiplang Kharkongor MDC ka Nongthymmai u dei u nongialam jong katei ka kynhun bad u bat kum u Chairman, katba u MDC ka Mawkynrew u bah Banteidor Lyngdoh u bat kum u Secretary.
Ha katei ka kynhun ki don 8 ngut ki MDC shimet bad kitei ki long ka kong Grace mary Kharpuri, MDC ka Nongshken, u bah James Sylliang MDC ka Mawhati, u bah L.
G Nongsiej MDC ka Nongstoiñ, u bah Morningstar Mawsor-MDC ka Mawshynrut, u bah Victor Rani MDC ka Jirang bad u bah Hadrian Lyngdoh MDC ka Mawkyrwat nalor kitei ar ngut (Latiplang & Banteidor).
U bah Albinus Lyngdoh MDC ka Umroi um donlang hapoh katei ka kynhun naba un rung noh sha ka seng UDP.
Haba ia kren bad u Chairman katei ka kynhun thymmai ha KHADC u bah Latiplang Kharkongor u la ong ba ka jingthaw ia katei ka kynhun ka dei namarba ki ju mih ki khubor hamsaia ban ong ba uta u MDC shimet u la don sha kata ka kynhun bad uta sha kawei pat ka kynhun, hynrei ban lait na ka jingiatharai sniew iwei ia iwei ki la rai ban thaw beit da kawei ka kynhun ba kin ia sngewthuh jingmut lang lada leit shano shano ruh.
U la ong ruh ba ka ju mih ka jingiakam bun paid hapdeng para MDC ha kaba uwei u ong ba bun paid ka seng jong u bad uwei pat ruh u ong ba kham bun paid ka seng jong u hynrei ha ka jingshisha u la ong ba dei ki MDC shimet kiba bun paid ha KHADC bad katei ruh ka dei ka dawbah ba la thaw ia ka UDA.
Shuh shuh u la ong ba kumba ka long haduh mynta ka rai jong ka UDA kaba don 8 ngut ki MDC ka dei ban kyrshan bad ban pynskhem ia ka PDF ha KHADC kaba ialam da u bah Pynshngaiñ N Syiem kum u Chief Executive Member.
Lah ban kdew ba ha kine ki khyndiat sngi ki khubor ki la her sted ba ka la don ka jingthmu ban pynkhyllem CEM ia u bah Pynshngaiñ da ka seng UDP bad kumjuh ruh da ka seng Congress.
Lah ruh ban kdew ba mynta hapoh ka kynhun PDF ha KHADC ki don mynta na ka seng UDP, BJP, NCP, HSPDP, 8 ngut ki MDC shimet bad don ruh u MDC shah sospon ha ka seng Congress u bah Pynshngaiñ N Syiem.
Shillong, 05 ’lyngkot:Ka jingthaw ki MDC shimet ia ka kynhun United Democratic Alliance (UDA) ha KHADC, ka dei ka jingpyrshan jongki ban pynskhem para MDC shimet ban pynneh ia u Bah Pynshngain N Syiem kum u CEM, khnang ban iada ia ka jingkhih pynkhyllem ia ka Executive Committee ka PDF.
Haba twad jingmut na ki katto katne ngut ki MDC ka KHADC, ki la ong ba ka jingthaw jongki, ka bha eh namar ba kadon eiei ka jingsngew shon jingmut namar ba kam pat ju don ba ki MDC kin iathaw ia ka kynhun.
“Ka bha ban leh kumto, tangba kaba donkam, ka long ba ki dei ban don ka jingkitkhlieh.
