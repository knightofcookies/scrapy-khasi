“Ka jingong ba hap ai percentage, kam dei ba mut ia ka MP skhim ba mynta hynrei ka dei ia ka por mynshwa", la ong ka jingpynshai.
Kumban shu pynkynmaw, ka Mawkdok ka la ioh MP skhim T.
3 lak ban shna ia ka iing dorbar jongka kaba la shna ha ka jinglut kaba T.
15 lak bad kaba bun la sei hi da ka shnong ban pynbit pynbiang ia ka.
Shillong, 25 Jymmang: U Myntri rangbah ka jylla u Dr.
Mukul Sangma u la kob ba un dang iai neh kum u myntri rangbah ka jylla haduh ba kut ka samoi treikam jong u.
Hadien ba la mih ki kynrum kynram hapoh ka seng Congress kiba la pynkhynniuh ia ka shuki jong u ha kine ki sngi, katto katne ngut ki nong thohkhubor ki la leit ia kynduh ia u myntri rangbah ka jylla ha kamra treikam jong u bad la kylli hato katno u sngew thikna ban dang neh ha ka shuki jong u, u Dr.
Mukul u la jubab da kaba ong, “Nga la ju ong teng ia phi mynshuwa, Nga dang don ha kane ka shuki haduh mynta ruh bad ngan iai neh ha kane ka shuki ha ki sngi ba dang sah".
La kylli biang hato u sngew kumno halor ki jingkhih phaloh ka saiñpyrthei khamtam hapoh ka seng Congress ha kine ki sngi ha kaba la iohi ha ki kotkhubor ba ki paralok MLA Congress jong u ki la pynkhih ia ka shuki jong u, “Kane ka dei ka kam pohing jong ka Party, kam dei ka rukom ba ngin ia thuh khana bad ki kotkhubor,ka kam pohing kan sah ka kam pohing" u la ong.
Kumba ka long ka kam ia knieh nongialam ka dei ka kam pohing jong katei ka seng hynrei mynta pat katei ka paw pyrthei shabar lyngba ka jingiamareh Delhi kaba khah khah ki nongialam Congress hynrei ha kaba ia dei bad kane u Dr.
Mukul u la ong “Kim shym la pyntip ia nga, kim shym la iathuh, kumno ngan tip ia kata, kumno ngan kren sha ki kotkhubor halor kata haba kim shym la ong eiei ia nga" u la ong biang.
U myntri rangbah ka jylla u la ong ba ka lah ban don ka kynrum kynram hapoh katei ka seng hynrei u la ong ba ka Party ka don la ka jong ka buit ban tem ia kine kiei kiei baroh, “Ka kamram jong ngi haba ngi shong hangne ka dei ban pyndep ia ki kular kiba ngi la khlei sha ki paidbah, haba nga ong ‘ngi’ ka mut baroh kawei ka kynhun" u la ong.
La kylli na u Dr.
Mukul hato ka jingkhih phaloh hapoh ka seng Congress ha kine ki sngi ka dei na ka daw ka ijngshah kput ka Dikanchi D Shira ka kyrtong katei ka seng ha ka elekshon MP kaba dang shu dep na Tura Parliamentary konstitwensi, “Kata kam lah ban dei ka daw, namar ba ka dei kaba ngi la tip lypa ba ngi ia khun pyrshah ia ka vote sngewlem, lada phin peit bha ia ka seng Congress ha ki por ba mynshuwa phi iohi katno ka jingsniew dur hynrei peit ha ka elekshon ba la dep katno ka la leh bha,kam don jingmut ban kynnoh ia kata ngi la leh bha" ong u Dr.
Mukul Sangma.
Kynnoh U Mukul ba pynsngewthuh baklau Conrad ia ki paidbah haba ialap elekshonU Dr.
Mukul Sangma myntri rangbah ka jylla u la ong ba um da sngewphylla than ia ka jingshah rem ha ka elekshon MP shiteng samoi kaba long dang shen ha Tura namarba ha ka elekshon u la ong ba ka don beit ka jingiakhun hynrei u la ong ba kaba la pynkthang mynsiem palat ia u ka dei namarba ha ka jingialap elekshon la kynthah pyrshah ia u da ki jingkynnoh kiba khlem nongrim suda , “Ka rukom la i kumba ngi dei ki riew bamsap" u la ong.
Haba ia kren bad ki nongthohkhubor u Dr.
Mukul u la ong ba ka liang kaba ia khun pyrshah ( kaba mut u Conrad K Sangma) ka la kynnoh ba kane ka sorkar ka pyndonkam bakla ia ka pisa tyngka kaba dei ka hok ki paidbah.
“Peit kum ka Post Matric Scholarship naduh 2014-2015 ter ter ka sorkar pdeng kamshym la pyllait pisa, naduh katei ka snem haduh mynta la pyllait tang shisnem tang u 2015-2016-naei ngin ioh pisa ban siew,ki la shu kynnoh beit ia ngi" u la ong.
U la bteng biang da kaba ong “Peit kum ia ka bai siew bai bylla sngi ,ym shym la pyllait pisa, dei tang ha ka 9 tarik u iaiong hadien ba la ia ksaid jubor la pyllait, katei ruh ki kynnoh ia ngi, sngew kumba ngi la bam lut,ka dei tang ka jingialam bakla ia u paidbah, lym da dei ba ki iaid da katei ka lynti nga tharai ka elekshon kan itynnad bha, katei ka rukom ialap elekshon kam long kaba itynnad,ka dei ka politik kaba jakhlia" ong biang u Dr.
Mukul.
“Nga ialade nga shim kabu ia ka elekshon kum ka rynsan ban pynsngewthuh ia u paidbah ba u dei ban mih thep vote ban pyndep ia ka hok jong u bad nga shim ruh kum ka kabu ban pynshai ia u paidbah ia ka hok jong ki,nga shim ruh ba ka elekshon ka dei ka jingrakhe kynmaw burom ia ka synshar paidbah" u la ong.
Shillong, 25 Jymmang: Mynta ka sngi ha ka jingiakynduh bad ki nongthohkhubor ha kamra treikam jong u u Dr.
Mukul Sangma u la bitar haba ki nongthoh khubor ki la kylli hato u sngew kumno ia ka lyer jong ka BJP kaba beh sted ha baroh ka ri bad kumjuh ha kane ka jylla ruh, “Haei kata ka lyer ka BJP iathuh phi ia nga, haei?" u la ong.
Ki nongthohkhubor ki la kdew ia ka jingjop donburom jong ka seng BJP ha Assam ha ka resol kaba dang shu mih ha kine ki khyndiat sngi ba la dep, u Dr.
Mukul u la ong “Phi la peit katno ka BJP ka ioh nalade ha Assam bad katno ba ka ioh na ka seng Congress? Phi iohi ha kine ki 5 snem ba la dep ka la don ka thma pohing hapoh ka seng Congress ha Assam bad bun na ki nongialam ka seng Congress ki la phet seng, bun ki la shet kylla ia ka Party" u la ong.
U Dr.
Mukul u la kdew ba dang shen ha ka resol elekshon ha ka jylla Kerela, West Bengal bad Tamilnadu ka BJP kam ioh eiei bad bun ki jaka ba dang khyrwit ka seng Congress, “Hynrei kum ha Assam ka Congress ka la synshar haduh 15 snem lynter bad bun ki jingkylla ka la wanrah lehse ki paidbah ki kwah mad kai shi samoi hato ka long kumno kane ka sorkar thymmai, kumba long ha ka ri ka UPA ka la synshar 10 snem lynter lehse ki paidbah ki kwah ban peit kai ia ia kane ka sorkar thymmai" ong biang u Dr.
Mukul.
Shillong, 27 Jymmang:La lap ia ka metiap jong uwei u khynnah skul uba dang 16 snem karta bad ia ka metiap jong u la pynsdien phasi ha uwei u dieng.
Utei u khynnah u la shah rahbor mynhynnin ka janmiet na ka shnong Horipur ka shnong kaba don hajan Rajabala.
Utei u khynah u dei uba la tip kyrteng kum u Joshibur Rahman, u Joshibur u dang shu ioh resol Matrik ha ka sngi balang bad u la pas ia katei ka eksam.
U kpa jong u, u dei u nonghikai ha kawei ka skul sorkar ha katei hi ka shnong.
Ha ka por ba lap ia katei ka metiap la ong ba la teh ia ki kti jong u shadien da ki tyllai plastik.
La lap ia katei ka metiap na ka jaka kaba jngai tang 100 mitar na ingsah jong utei u khynnah.
U SP ka West Garo Hills u Mukesh Singh u la ong ba ki pulit ki dang tohkit bniah ban ioh kem ia ki runar kiba donkti ban pyniap ia utei u khynnah.
Ki bahaing hasem ki laujor FIR ruh sha Rajabala Police Station.
Shillong, 27 Jymmang: Ka Mawkyrnot ka shnong kaba don sharum ka Pynursla ka la ioh ia ka khusnam ‘India Biodiversity Awards 2016’ hapoh jong ka thup jong ka ‘sustainable use of Bio-resources’.
Ia katei ka khusnam la sam da u Shri.
Ch.
Vidyasagar Rao, u Lat ka jylla Maharashtra bad u  Shri Pra kash Javadekar, u myntri ka sorkar pdeng ba peit ia ka tnad Forests, Environment & Climate Change.
La sam ia katei ka khu snam sha ka Maw kyrnot ha ka 22 tarik mynta u bnai ha ka sngi rakhe ia ka International Day for Biological Diversity kaba la long ha Mumbai.
La aiti ia katei ka khusnam sha ka Seng Treilang Association, kawei na ki Selh Help Group na ka shnong Mawkyrnot kaba hap hapoh Pynursla C&RD Block namar ba ka dei katei ka kynhun kaba la noh synniang bad wad lad wad lynti kumno ban kyntiew bad pynpaw pyrthei ia kawei ka jingkieng jri kaba don ha katei ka shnong kaba dei ruh ka jingkieng kaba jrong tam.
Ha u snem 2012 ka la don ka jingsdang ban pynbna ia ka khusnam India Biodiversity Awards sha ki seng trei mon sngewbha kum ka dak ka jingithuh ia ka jingtrei shitom jong ki ban pynneh pynsah ia ka mariang bad ka jingitynnad jong ka bad na bynta une u snem ruh ki la don ar tylli ki kyrteng kiba la mih ban ioh ia katei ka Award bad na kitei ki ar tylli ka dei tang ka Mawkyrnot kaba la ioh hadien ba ka kynhun kaba peit bniah ia katei ka kam ka la hiar jurip hashen bad ka la ibit ia ka Mawkyrnot.
Ryngkat bad katei ka nam ka burom kaba ka la ioh ka Mawkyrnot ka la ioh khung ruh ia ka song pisa kaba T.
1 lak tyngka kum ka jingithuh ryngkat ki sertiphiket.
Halor katei ka jingioh pdiang ka Mawkyrnot ia katei ka khusnam u Rupang mynta ka miet u la ioh ban ia kren bad u bah Eleazer Lyngdoh uwei na kiba leit pdiang ia katei ka khusnam na Mumbai uba la leit ryngkat bad u President ka Seng Treilang Association u bah P.
Khongjawer.
U bah Lyngdoh uba dei uwei na ki nongwad bniah ban kyntiew ia ka kam jngohkai pyrthei ha ka thaiñ ri-War u la iathuh ba katei ka jingkieng jri kaba la ioh Award ka dei kaba don ha ka jaka ba ju khot ka Jingkieng wah Kumpa, kaba jngai kumba 45 minit eiei ban iaid kjat na ka shnong Mawkyrnot bad ka jingjrong jong katei ka jingkieng ka long 52 mitar kaba la shim ba ka dei kaba jrong tam ha ka pyrthei namarba kiwei pat ki jingkieng jri kiba jrong tam ha ka pyrthei kumba ka paw hapoh Internet ka dei tang 32 mitar.
U la iathuh ba katei ka jaka ba don katei ka jingkieng ka dei ka jaka shimet jong kawei ka kur kaba la ju tip kum ka Lai Kynthei hynrei la pyndonkam ban rep ban riang da ki nongshong shnong ka Mawkyrnot.
La lap nyngkong eh ia katei ka jingkieng ha u snem 2009,iathuh u bah Eleaser bad u la ong ba naduh katei ka por la pyrshang ban pynwandur bha ia ka da kaba thaiñ ia ki thied diengjri kiba dang khie san.
La iarap tyngka ban pynbha ia katei ka jingkieng da uwei u riew shimet na ka shnong Mawkyrnot uba la shong la sah ha Pynursla u bah Moiarwes Khonglam.
Katei ka dei ka jingkieng kaba ki paidbah katei ka shnong ki pyndonkam ban iaid lynti ha ka por leit bri.
U bah Lyngdoh u la iathuh ba ki don kumba 10 tylli ki jingkieng jri ha katei ka juh ka jaka hynrei kaba jrong tam ka dei katei kawei bad ki paidbah kim ju kham pyndonkam ban iaid lynti na katei ka jingkieng bun kiba iaid na ki jingkieng kiba kham lyngkot.
U bah Eleaser u la ong ba um kwah ba katei ka jaka yn pynlong kum ka Mass Tourism hynrei u kwah ba kan long kum ka Sustainable Tourism kaba ki nongwan jngohkai pyrthei kin ym lah ban leh katba ki mon kumba long kiwei pat ki jaka jngohkai pyrthei bad u la ong ba mynta ki la pynkhreh ruh ia ki kyndon ia ki nongwan jngohkai ia katei ka jaka.
Nongpoh, 27 Jymmang: Da ka jingthmu ban pynsah jingkynmaw ia kawei na ki rukom rep tynrai da ki jaid bynriew Karbi ha shwa ba kin bet ia u symbai kba sha ki lyngkha, kaba la tip kum ka ‘Krut Lyngkha’, mynta ka sngi ki briew jong ka shnong Rongmasek, ki la pynkhie im biang ia katei ka rukom rep tynrai kaba la ialam da ki longshwa manshwa ha u Lum Mawshawing jong ka shnong Rongmasek, Ri Bhoi District.
Ka ‘Krut Lyngkha’ kaba dei kawei na ki rukom rep tynrai jong ki jaid bynriew Karbi ha ka them Ri Bhoi, ha kaba kitei ki jaid bynriew ki ju pynlong ia katei ka rukom leh tynrai ryngkat bad ka Nguh ka Dem ban duwai phirat ia u Blei nongbuh nongthaw hashwa ba kin bet ia u symbai kba sha ki lyngkha.
Ha kane ka sngi, da ki phew ngut ki nongrep kynthei bad shynrang jong ka shnong Rongmasek ki la iashim bynta da ka jingshongshit ban pyni ia ka dak jong ka jingburom ia kaei kaba la ialam da ki longshwa manshwa, kiba la pynlong ia katei ka rukom rep tynrai ha shwa ba kin bet ia u symbai kba ha ki lyngkha ki risai.
Haba iakren bad u Bah Albinus Timung, rangbah shnong ka Rongmasek, u la ong ba ka jingthmu jong ka shnong ban pynkhie im biang ia katei ka ‘Krut Lyngkha’ ka dei tang ban pynsah jingkynmaw ia ki longdien mandien khnang ba kin tip ia kaei kaba ki longshwa manshwa ki leh hashwa ba kin bet ia u symbai.
“Hooid kum ki nongshong shnong ngi tip ba kane ka rukom rep tynrai kaba la leh da ki briew ba mynshwa ka pynjot ia ka mariang, hynrei kum ka shnong ngi pynlong ia katei ka ‘Krut Lyngkha’ ka dei tang ban pynsah jingkymaw, namar ia katei ka rukom rep tynrai kaba la leh da ki nongrep ba mynshwa, ym shem la pynlong shuh mynta la kumba 40 snem tam" la ong u Bah Albinus Timung.
U la ong ruh ba katei ka rukom rep tynrai la pynlong mynshwa ha manla ki jaka, ha kaba ki nongrep ki ju pynlong ia katei ka ‘Krut Lyngkha’ hashwa ba kin bet ia u symbai ha ki lyngkha kba jong ki, hynrei ha kine ki sngi bun na ki nongshong shnong ki la klet ia katei ka rukom rep tynrai jong ki mynbarim, la bynrap u Bah Albinus Timung.
Kum ka shnong, ka Rongmasek ka dei ruh kawei na ki shnong kaba la ioh ka nam kum kata ka Meghalaya Green Mission (MGM), hynrei ban pynkhie im biang ia kum kitei ki jait rukom rep ka pynjot pat ia ka mariang, kumta ngi la rai ban pynlong ia katei ka ‘Krut Lyngkha’ tang kum ka dak ban pynsah jingkynmaw, bynrap u Bah Albinus Timung.
Shillong 6 Jymmang:Lashai ka sngi u Myntri Rangbahduh ka ri u Narendra Modi un wan iuhkjat ha ka nongbah Shillong ha ka sien ba nyngkong eh.
Na ka bynta kane, ban pdiang burom ia u, la pynkhreh shaid ban pynieng haduh 5 hajar tylli ki lama bad ki paidbah ban pdiang burom ia u naduh jingkieng Umshyrpi haduh Civil hospital Shillong ka lynti ban iaid u Myntri Rangbahduh ka ri.
Ha ka jingshisha, ki nongpyniaid ki la thmu ban ieng lain haduh ka iing u Lat hynrei namar ba ka bor pahara, la shah ban ieng tang haduh Civil hospital Shillong.
La khmih lynti ba da ki hajar ngut ki paidbah naduh ki khynnah skul, ki samla pule kolej, skulbah, bad ki paidbah ki la pynkhreh ban pdiang burom ia u Myntri Rangbahduh ka ri.
La pynkhreh ruh da ka bom ka ksing, ka riam tynrai jong ki nong-Meghalaya.
Shwa ba un leit ban ai ia ka jingkren paidbah ha madan 5th Ground ha Polo ha ka por 3 baje janmiet, un ai shwa ia ka jingkren ha ka jingialang jong ka North Eastern Council ha ka por 11 baje mynstep ha State Convention Centre.
Ha kane ka jingialang jong ka NEC, la wan iashim bynta baroh ki Myntri Rangbah jong ka jylla Dong Mihngi lait noh jong ka Tripura uba don kam shawei pat.
U Modi un sah miet bad un leit phai ha ka 28 tarik hynrei shwa ba un leit phai, u kwah ban leit jngoh ia kawei na ki jaka ha Meghalaya bad kumba ka paw, ka Mawlynnong ne ka Sohra.
Hynrei ha kawei ka liang, la pyrshang ban wad jingtip sha kano ka jaka ba u Myntri Rangbahduh ka ri un leit jngoh ha ka 28 tarik, sha Mawlynnong ne sha Sohra hynrei ym pat ioh jingtip satia.
Haba twad jingmut na u DC Bah Peter S Dkhar u la ong ba ym pat tip satia shaei u Myntrti Rangbahduh un leit.
“Ngam pat tip", la ong u DC.
Mawryngkneng, 27 Jymmang:Ka Dorbar shnong Mawryngkneng,Khyrim Syiemship,East Khasi Hills District  hynnin ka sngi ka lah pynkupburom ia ka samla  Barimika Myrboh, kaba lah ioh ia ka kyrdan kaba san ha ka merit list bad kyrdan ba ar ha ka Tribal List  ha ka examin HSSLC (Commerce) na ka skul Maw ryngkneng Higher Secondary School, Maw ryngkneng.
Ha kane ka sngi pynkupburom la wan ia sakhilang da ki paidbah nongshong shnong kynthei bad shynrang jong ka shnong Mawyngkneng  bad ia kane ka jingialang pynkupburom la pyniaid da u bah Diban  Nongpluh, Chairman  Education Committee Dorbar Shnong Mawryngkneng.
Ha kane ka sngi pynkup lah ioh jingkren  na u bah Just Grain Myrboh   u dkhot jong ka Executive Committee jong ka Dorbar Shnong Mawryngkneng , I kong Wealthy Nongpluh, Principal Mawryngkneng Higher Secondary School  bad u bah Peter J Lawai, Sordar Dorbar Mawryngkneng bad la ioh ruh ka jingkren  na I samla Barimika MyrbohHa ka jingkren jong u bah Peter J Lawai, Sordar shnong ‘ Ka jingtreishitom ka jingi samla Barimeka ka lah wanrah  ka jingsarong kaba khraw ia I samla Barimeka Myrboh I ba lah poi sha ka kyrdan ba 5 jong ka exam SSLC  jong ka MBOSE  bad kane ka kyrdan kaba I lah ioh ka lah wanrah  ka burom ym tang ia I ne ka iing ka sem hynrei ka lah ka burom ia ka shnong , ka thain bad ka jaidbynriew hi baroh kawei’Kum ka jingaimynsiem ia ka samla Barimeka Myrboh ka Dorbar Shnong  ka  lah rai ban iarap ia kane ka samla ban siew ia ka bai rung, na bynta ka lai snem ne na ka bynta ka Degree Courses ka jongka bad ha kane ka sngi ka Dorbar shnong ka lah noh syniang 10,000/- (Shiphew hajar tyngka).
Kumban shu pynkynmaw ba ka samla Barimika Myrboh, ka dei ka khun jong ka Kong Sdoid Myrboh bad U Bah Trade Ryntong  ba wan na ka longiing kaba duk bad iba shong ba sah hapoh Mawryngkneng Nongdawah haba ki kmie ki kpa ki dei tang ki nongrep hynrei pynban ka jingduk jingkyrduh ka khlem lah ban khanglad ia ka, ban poi sha kane ka kyrdan.
Shillong, 26 Jymmang:Lashai ka sngi, kan don ka jingialang paidbah, ha ka por 3baje nohsngi ha madan Polo, ha kaba u myntri rangbahduh, un kren ha katei ka jingialang paidbah.
Na ka liang jong ka seng BJP, ka la pynkhreh da ki phew hajar ngut ki nongkyrshan bad ki dkhot jongka, ba kin leit ia shim bynta shit rhem ha katei ka jingialang paidbah.
“Na Garo Hills, ki la wan poi kumba 500ngut ki dkhot jong ka seng" ong U Bah David Kharsati, General Secretery jong katei ka seng, haba iakren bad U Rupang.
Na ka liang jong ka seng BJP, mynta ka sngi, ka la pynthaba da ki lama jong katei ka seng ha kiba bun bah ki bynta jong ka nongbah Shillong, kynthup ia ka surok bah, naduh na iing U Lat shaduh sha ka jaka ieng helicopter ha hynniewmer, ha kaba la sieh ia ki lama jong ka dur lotus, ha ki tnat dieng, ha ki dieng kper bad ter ter ha ki lynter surok.
Ki bor District ruh, ki la pahara skhem bha, na bynta katei ka jing pynkhreh, ka ban long lashai ka sngi, ha kaba la pynap da ki shipai pahara khappud ha shi lynter surok, ha ki bynta jong ka surok sha Raj Bhavan, ha Secreteriat bad ter ter shaduh sha Hynniermer.
Ka surok bah Upper Shillong, ka la sdang bunkam, naduh ka por 10baje mynstep, namar ka jingwan poi ki kali na ki dong bapher jong ka Ri Khasi bad nangta, ha kajuh ka por, sa ka jingwan jong ki myntri rangbah lane ki Lat, kiba wan sha ka jingialang jong ka North Eastern Council.
Leh tohmet ki pulitUne u nongthoh khubor, uba dang iaid hajan Anjalee Petrol Pump, ula shah kynhied mynta ka sngi, ha uwei u pulit dkhar, uba kren Khasi, uba ieng ialade ha pdeng surok, uba thab ia ka kali bad uba hukum ia une u nongniah, ba un kynriah sharud, ha kaba u ong “Ba ka wan ka kali VIP".
Ym tang katta, katba dang ieng hajan DC Office, ha ka por 11baje mynstep, la iohi ia ki pulit teh jain iong, kiba iaid da kawei ka Gypsy, kiba byrngem tyngeh ia u nongniah jong kawei ka bos saw, kiba halla, da ka ktien Khasi “Sangeh mem iohsngew" bad la pyni ba ki ia iaid lem bad kiwei de ki kali bad la don kiba iathuh ba ka dei ka jingiaid pyrshang, kum ka jingpynkhreh ia ka jingwan jong u myntri rangbahduh lashai ka sngi.
Ki pulit ruh la iohi, ba ki shu satah ha lynter jong ka surok na Raj Bhavan shaduh sha Upper Shillong, ha kaba ia ki kali, kiba mut ban ieng ruh, la put rephri shait shait, kaba long ka jingkhanglad ba kim dei ban ieng satia bad katei, ka la pynthut ia ki nongleit nongwan bad ia ki kali kamai.
Haei ki kali kin iengNa ka bynta ka jingialang paidbah, ban pynlong da u myntri rangbah duh ka Ri, lashai ka sngi, kumta la pyntip ba ki riew paidbah, kiba kwah ban leit sha katei ka jingialang, kin lah ban pynieng kali, ha madan Golflink bad ki kali rit kin lah ban iaid hajan ka ophis MPRO shaduh Lailad, ha BK Bajoria School sha Commerce College, Lumjingshai shaduh sha jaka ieng kali ha Polo.
Shillong, 26 Jymmang: U Myntri Rang bah thymmai ka jylla Assam u Sarbananda Sonowal ha kane ka sngi Palei u la ong ba ka long kaba donkam ban don ka jingiasngewthuh jingmut ban pynbeit ia u pud u sam hapdeng ka Meghalaya bad ka Assam.
U la ong ka jingsahteng bun snem, ka la donkam ban pynbeit ia ki jingleh bakla jong kine ki ar tylli ki jylla, la ong u Sonowal.
“Ka jingiasyllok markylliang ka dei ka lynti bah ia ka Assam, Megha laya bad kiwei ki jylla ka dong mihngi ban pynsted ia ka jingiakajia pud", la ong u Sonowal haba kren mynta ka sngi sha ki lad pathai khubor ha Shillong.
U  Sonowal u la ong ba kano kano kaba donkam ban leh lyngba ka jingiasyllok ka long kaba kongsan ban pynkhlain ia ka jingiadei jong baroh ki jylla ka dong mihngi ban wanrah ia ka roi ka par kaba khlain.
Ka jingiakajia pud hapdeng ka Meghalaya bad ka Assam ka la neh slem bah naduh mynshwa bad ki sorkar barim khamtam ki sorkar Congress na Meghalaya bad na Assam kim shym la lah ban poi sha ka thong watla, u Myntri Rangbah ka Meghalaya u Dr Mukul Sangma ula kular ban pynbeit noh ia u pud u sam tang hapoh 45 sngi hadien ba la shimti ia ka kam myntri rangbah ha u snem 2010.
Ka jingiapher jong ki sorkar ha ki jylla kam dei ka jingeh ban pynbeit ia u pud u sam.
“Kano kano lah ban pynbeit lyngba ka jingiasyllok.
Kane ka dei kam iing bad kum ka jylla jong kane ka dong mihngi, ngin trei ban wad ia ki lad ki lynti ban weng ia ki mat ba sahteng slem bah", la ong u Sonowal bad bynrap, ka jingiakren kan long bad u Myntri Rangbah ka Meghalaya ban wad ia ki lynti ban weng ia ka jingeh.
Ka jingiasngewthuh jingmut ka dei ban long ka mynsiem jong baroh ki jylla ka dong mihngi ban pynkhlain ia ka kyrdan jong ki jylla ka dong mihngi ha ka ri.
Shillong, 27 Jymmang:La-ar bnai tam ka Tamabil kam shyla ioh bording namar ka jing khyllem ki nar ilektrik bad ka jingdkut lyngkhot lyngkhai ki waiar kiba la paw ha lynti syngkien.
Uwei u rangbah na ka shnong Umsyiem uba trei kam khaii ha Tamabil u la phah jingthoh bad ka dur sha u Rupang lyngba ka Whattapp ha ka 25 tarik mynta u bnai ha kaba u la thoh ha ka jingthoh kaba jrong shaphang katei ka jingjia.
Utei u rangbah u la ong ba katei ka jingpar ki waiar ha lynti bad ha surok bah ka buh jingma ia ki paidbah ba iaid ba ieng bad ka pynlehraiñ ruh khamtam ba ka Tamabil ka dei ka jaka ba ki nongwan jngohkai pyrthei ki wan ban peitkai ia katei ka kad bah hapdeng ka India bad ka Bangladesh.
Shillong, 27 Jymmang:Ka jingbym ler ka rukom pyniaid jong ka sorkar jylla ia ki paidbah ban leit sha ka jingialang jong u Myntri Rangbahduh ka ri u Narendra Modi mynta ka sngi ha Polo, ka la pynlong ia kiba bun ki paidbah ban thnum bad iakynduh jingeh namar ba ki hap ban iaid tawiar shabar ka JN stadium bad iathngian na jingkhang kaba don tang kawei.
Ka CSWO ka la pynrem jur ia ka tnad pulit ia ka rukom pyniaid ia ki paidbah ban leit sha ka jingialang jong u Myntri Rangbahduh ka ri.
“Ki paidbah ki hap ban iaid shabar ka stadium, bad sha sem masi jong ki briew hapdeng ka jingktieh tang ban poi sha ka jaka ba don u MyntriRangbahduh ka ri", la ong ka President ka CSWO ka Kong Agnes Kharshiing.
Kane ka jingleh ka sorkar ka pyni ia ka jinglong jong ki shakri sorkar kiba iadei bad ki politishian ym ban shakri ia ki paidbah, la ong ka CSWO.
Kaba kham sngew ngiah na ki paidbah ka long hadien ba la dep peit bad twad ia ki pla jong ki briew, la bthah ban buh pat shabar bad kane ka la jia ruh ia ki khynnah skul kiba wan na skul bad ka pla jongki.
“Wat ia ka shatri ruh ym shah ban rah, la phah buh shabar’, la ong ka Kharshiing bad bun ki tiar jong ki briew ki la jah hadien ba ki la leit wad na jaka ba phah buh ki pulit.
Ka CSWO ka la dawa ban pynlong ia ka jingtohkit ia kane ka jingleh tad dor jong ka sorkar jylla, ha kaba wad ia ki pla jong ki khynnah ruh ym shah ban rah haba ki kwah ban leit sngap ia u Myntri Rangbahduh ka ri.
“Ka jingialeh politik jong ki pulit, da kaba pyndik ia ki khynnah bad ki paidbah, dei ban pynlong da ka jingtohkit", la ong ka Kong Agnes.
Shillong, 27 Jymmang:U myntri rangbah duh ka ri, U Narendra Modi, lashai ka sngi dang step un mih na Shillong ha ka por 7 baje mynstep ban leit jngoh ia ka law kyntang kaba don ha Mawphlang.
Haba ia kren bad u Lyngdoh jong ka Hima Mawphlang u la ong ba u Modi un wan jngoh ia ka Law kyntang bad ki sawkun sawkun jong ka.
Shillong, 27 Jymmang:Ka seng United Democratic Party (UDP), kam shym buh ia kano kano ka jing ujor pyrshah ia ka sorkar jong U Mukul Sangma, ha khmat u myntri rangbahduh jong ka Ri, U Narendra Modi.
Katei ka seng, ka la buh ia ki mat jingdawa jongka sha u myntri rangbahduh mynta ka sngi bad kitei ki kynthup, ia ka jingplie ia ki iew khappud ha Majai, ha Bholaganj bad nangta sa ka iew Ryngku bad kumjuh ruh ia ka iew Nolikata hajan Ranikor bad Sibari ha South East Garo Hills District, ha kaba ka sorkar India bad ka sorkar Bangladesh, ki la mynjur ha u snem 2014, hynrei katei ka kam ka shu sahteng, namar ba ka sorkar kam don pisa satia.
Ka UDP, ka pynsngew ruh ba ka don ka jingeh, halor ka jingbuh kyndon jong ka sorkar India, ia ki 250ngut ki briew, ban ai surok sha kano kano ka shnong bad na ka liang jong katei ka seng, ka ai jingmut ban pynhiar sha ka jingdon briew kaba 100ngut lane ban kynthup ia ki bun tylli ki shnong, ha kawei ka thup, na ka bynta ban ioh ring ia kawei ka surok.
Ka UDP, ka kwah ruh ban don ka jing ia pynbeit noh ia u pud u sam hapdeng ka Assam bad ka Meghalaya, da ka jing ia beit bad ia sngewthuh jingmut, da kaba ia ai bad ia shim na baroh arliang.
Katei ka seng, ka dawa ruh ba dei ban pynbun ia ka lain pule doktor, namar ba kan pynbiang ia ka jingduna doktor, ha ka hospital heh duh, kaba don mynta ha NEIGHRIMS, kaba dei ruh ka hospital, ba la tei bad mynjur, ha ka por jong ka sorkar U AB Vajpayee, myntri rangbahduh barim jong ka Ri.
Namar ka jingkhang dewiong jong ka NGT, ka UDP, ka pynsngew ba ka dei ban don, da kawei pat ka lad, na ka bynta ba ki nongshong shnong, kin ioh ban trei ban ktah bad ban kamai jakpoh, hadien ka jingkhang noh jong u dewiong ha ka Jylla.
Ka seng UDP, ka pynsngew ruh ia ka jingeh, halor ka jingpyntrei kam, ia ka jingsam scholarship, online, ha kaba ka seng, ka ong, ba katei ka jingleh, ka buh jingeh, namar ba ki nongkyndong, kim don internet satia bad la pynsngew ruh ba ka bai bam jong u snem 2014-15, ym pat shym la siew satia ia ki samla pule, ha kaba la ong, ba ka dei namar ba ka sorkar India, kam pat pyllait ia ka pisa kaba T.
34klur.
Ka UDP, ka pynsngew ruh halor ka jingdonkam ka ain kyntiap seng ha ki dorbar District Council bad nangta ka pynsngew ruh halor ka jingdonkam ban ioh jingmynjur ia ka ain Village Administration Bill, kaba dang sahkut mynta ha ka tnat poh iing jong ka sorkar India bad katei ka la buh jingeh, ia ka synshar khadar ha ki shnong ki thaw, ong ka dorkhas, ba la soi da U Bah Jemino Mawthoh General Secretery jong ka Seng.
Jowai, 27 Jymmang:Ha ka result SSLC ba dang shu dep pynbna da ka MBoSE, saw ngut ki samla na na ki skul kiba don ka ri lum Jaintia ki la paw ha ka kyrdan top Twenty ha une u snem.
Kitei ki saw ngut ki kynthup ia u Avantgard Nongpluh uba la ioh ha ka kyrdan ba saw.
U dei u ba pule ha North Liberty Higher Secondary School, Jowai.
U Avantgard toh u khon ka kong Hunbait Nongpluh udei u khon jong u ma Aiban Swer uba sah ha Chutwakhu, Jowai.
U Avantgard u la ioh 94.
33% bad distinction haka English-86, Khasi-90, Mathematics-100, Science & Technology-96, Social Studies 95, Health Education-99.
Ka Evada E Wann ka la ioh ha ka kyrdan ba san bad ka la pass na ka skul private ka Khad-ar Nor Secondary School Shangpung.
Kadei ka khun u ma Ebortre Suchiang uba long ruh u Principal katei ka skul.
Ka la ioh kamai da bun tylli ki Distinction.
Ha ka Mathematics-100, ka Health Education-100, Khasi-93, Science & Technology-99, Social Studies-98 haka English 75.
Ka Lis Syrti ka la ioh ha ka kyrdab kaba 7 bad kaba pule ha St.
Mary Mazzarello Girls’ Higher Secondary School, Jowai.
Kadei ka khunswet na ka shnong Jalaphet bad ka wan sahwai ban pule ha Jowai.
Ka Lis manki ka la ioh 100 na ka 100 ha ja Health Education-100, Khasi-90, Mathematics-98, Science & Technology-98, Social Studies-96, English 78.
U Wamehi Suna na Government Boys higher Secondary School, Jowai u la ioh bat ha ka kyrdan kaba 12 napdeng.
Ki 20 ngut kiba la wan sha khmat eh.
U dei u khun ka kong Rose Suna na ka shnong Mukhla.
U Wamehi Suna u la ioh ha ka English-78, Khasi-91, Mathematics-94, Science & Technology-98, Social Studies-97, Health Education-98.
Na ka liang ka FKJGP Jaintia Hills ka la pynpaw ia ka jingiaroh ia kitei ki saw ngut ki samla kiba la wanrah burom ia ka shnong ka thaw bad ia ka district hi baroh kawei.
Hunbait Nongpluh udei u khon jong u ma Aiban Swer uba sah ha Chutwakhu, Jowai.
U Avantgard u la ioh 94.
33% bad distinction haka English-86, Khasi-90, Mathematics-100, Science & Technology-96, Social Studies 95, Health Education-99.
Ka Evada E Wann ka la ioh ha ka kyrdan ba san bad ka la pass na ka skul private ka Khad-ar Nor Secondary School Shangpung.
Kadei ka khun u ma Ebortre Suchiang uba long ruh u Principal katei ka skul.
Ka la ioh kamai da bun tylli ki Distinction.
Ha ka Mathematics-100, ka Health Education-100, Khasi-93, Science & Technology-99, Social Studies-98 haka English 75.
Ka Lis Syrti ka la ioh ha ka kyrdab kaba 7 bad kaba pule ha St.
Mary Mazzarello Girls’ Higher Secondary School, Jowai.
Ka dei ka khunswet na ka shnong Jalaphet bad ka wan sahwai ban pule ha Jowai.
Ka Lis manki ka la ioh 100 na ka 100 ha ja Health Education-100, Khasi-90, Mathematics-98, Science & Technology-98, Social Studies-96, English 78.
U Wamehi Suna na Government Boys higher Secondary School, Jowai u la ioh bat ha ka kyrdan kaba 12 napdeng.
Ki 20 ngut kiba la wan sha khmat eh.
U dei u khun ka kong Rose Suna na ka shnong Mukhla.
U Wamehi Suna u la ioh ha ka English-78, Khasi-91, Mathematics-94, Science & Technology-98, Social Studies-97, Health Education-98.
Na ka liang ka FKJGP Jaintia Hills ka la pynpaw ia ka jingiaroh ia kitei ki saw ngut ki samla kiba la wanrah burom ia ka shnong ka thaw bad ia ka district hi baroh kawei.
Shillong, 27Jymmang: U Myntri Rang bahduh ka ri u Narendra Modi um lah khlem pynsangeh bad ban mih syndon na la kali rem dor ba u shong ban ai khublei ia ki paidbah ba ap ia u harud surok ha Hyn niewmer mynta ka sngi.
Mar ia hiar na jaka dem helikopter da ka kali u la iaid wut hynrei ynda poi ha surok bah haba u iohi ia ki paidbah ba ieng lain ban pdiang burom da ka jingieid ia u, u la pynieng ia ka kali, bad hiar na kali ban ai khublei ia ki paidbah kynthup ki khynnah skul, ki samla pule.
Ym tang katta, u la pynsuki jai ia ka kali ynda la poi ha jingkieng Umshyrpi ban khaweh kti ia ki kumba lai hajar ngut ki paidbah ba pdiang burom ia u da ka bom ka ksing, ka riam tynrai Khasi bad kumjuh lynter ka lynti shaduh Shillong Civil hospital, IGP point, ha lynti Secretariat.
Ha madan Polo pat, ki paidbah ki la iathngian jubor ban iaknieh rung sha jaka ba don ka jingialang ha 5th Ground haduh ba la don kiba kyllon namar ka jingiaknieh rung ha khyrdop.
Kane ka jingiaknieh ka dei namar ba ka duna ki jaka rung bad jaka mih kaba don tang kawei ka jaka rung bad jaka mih nalor ba ki pulit ki la pyrkhing ia ki paidbah ba rung.
Kan dei ka sien ba nyngkong ba ki paidbah ki don ka jingthrang ban iohi ia une u Myntri Rangbahduh ka ri, ym kum kiwei ki Myntri Rangbahduh kiba wan mynshwa.
Shillong, 29 Jymmang: Ha kaba iadei bad ka jingpynshai jong ka National Highwayand Infrastructure Development Corporation Limited (NHIDCL) ba kam dei ka jingthmu ban tih uranium ka long kaba ialam bakla ia u paidbah ka thain West bad South West Khasi District.
Kat kum ka kyrwoh khubor ba la pyllait da u Nickson Dohling Organizing secretary jong ka HYC ka long kumne kat kum ka RTI ba la ioh da ka HYC ka paw shai ba ka jingthmu ka long beit ban pynsuk ia ka UCIL ban ioh khlong ia u Uranium,bad ka jingkylli kaba mih ka long kumno ka NHIDCL ka nud ban thok pyllein pyllein ia ki paidbah katba ia ka jingmut ba shisha jong ki la dep iohi lyngba ka RTI.
Kaba kham ka long ba ka jubab kat kum ka RTI jong ka HYCkam sngewphylla ei ei ia ka jingpynshai jong ka NHIDCL namar kane ka kompeni ka dei ka wei na ki tnad bad bynta ba dang khmih hi da ka sorkar pdeng bad kane ka paw shai ba kane ka paw shai ba ka don ka jingiasylla narieh narieh bad ka kynhun tih Uranium kiba dei ki Agent jong ka UCil.
Kumno yn pynsngewthuh bakla ia ki paidbah balui lui khnang ba ka jingshna ia kane ka surok 2 lane kan urlong noh,ka HYC ka kwah ban buh jingkylli ha khmat u paidbah khnang ba un shai bad tip ia ka jingshisha ba balei ka RTI ba ioh da ka HYC ka iapher na ka jingpynshai ka NHIDCL bad ka seng kam ngeit ba kat u Public Information Officer jong ka tnad ai jingtip bad u C.
W Momin Chief Engineer (NH), PWD (Roads kin shu thok ia ka jingpan RTI ka HYC.
Ka seng ka ngeit ba kane ka dei ka kam thok kam shukor jong ka NHIDCL ban ialam bakla ia u paidbah.
,ong ka kyrwoh khubor na u Organizing secretary ka HYC.
Shillong, 27 Jymmang:Ha ka jingwan jngoh ba nyngkong eh jongu, u Myntri Rangbahduh ka ri u Narendra Modi u la kren bha ia ka jingpawnam ka jylla Meghalaya ha ka jingialehkai kynjatbol kaba la pynmih ruh bun ki nongialehkai.
“Ka Dong Mihngi ka dei kaba paw bha ha ki kam ialehkai khamtam ka jylla Meghalaya ha ka jingialehkai kynjatbol.
U Eugenson Lyngdoh, u Aiborlang Khongjee, u Marlangki Suting ki dei ki nongialehkai ka ri", la ong u Myntri Rangbahduh ka ri haba kren paidbah ha ka jingialang kaba long mynta ka sngi ha Madan Polo, Shillong.
U la plie ruh ia u mawnongrim ban shna ia ka madan ialehkai ha Ampati kaban bei pisa da ka DoNER ha ka jinglut kaba T.
3,820.
68 lak.
U la ong ba ka sorkar India kan pynthikna ban kyrshan ban kyntiew ia ki jingialehkai ha kane ka thain khamtam ka kynjatbol ha Meghalaya.
“Ka Meghalaya ka don shibun ki sports club bad ka jingpynlong ia ka jingialehkai ban kyntiew ia ka jingialehkai kynjatbol",la ong u Modi.
Kane ka jingkren jongu Modi ka la pynshong shit ia ki paidbah kiba wan ha kane ka jingialang bad risa shaw.
U Myntri Rangbahduh u la ong ruh ba ka India kan sa pdiang lashem snem ia ka lympung U-17 FIFA World Cup bad kane ka dei kawei ka lynti ban kyntiew ia ka jingialehkai ha kane ka ri.
Shwa ia kane, na ka liang u Myntri Rangbah ka jylla u Dr Mukul Sangma u la ong ba ka jylla Meghalaya ka dei ka iing jong ka kynjatbol jong ka thain.
Ban kyntiew ia ka jingialehkai kynjatbol, ka sorkar jylla ka la pynmih ia ka Football Mission, la ong u Mukul.
Ia kane ka stadium ban shna ha Bolsalgre Banduraja bah eh 16 akar na ka skhim Non Lapsable Central Pool of Resources (NLCPR) ha ka jinglut kaban long haduh T.
3,820.
68 lak bad T.
3,468 lak la bei da ka sorkar jylla.
Shillong, 27 Jymmang: U Myntri Rang bahduh ka ri u Narendra Modi ula ong ba ka Sohra (Cherrepunji) ka dei ka burom jong ka ri namar ka jingpawnam bad ka spah ba ka don na ka jingjur slap tam ha ka pyrthei.
“Ka Cherrapunji (sohra) ka dei ka nam jong ka ri.
Baroh ngi tip ia ka Cherrapunji kum ka jaka ba jur slap tam ha ka pyrthei.
Mynta ka Cherra punji ka ai ia ka burom ia ka ri", la ong u Myntri Rangbahduh ka ri hadien ba la pynlait paidbah ia ka DOPPLER Weather Radar lyngba ka kor online mynta ka sngi ha Madan Polo, Shillong.
Ia kane ka Weather Radar la buh ha Sohra da ka Indian Space Research Organisation (ISRO) kaba iadei bad ka jingjur slap tam ha ka pyrthei.
U la ong ruh ba ka jylla Meghalaya ka dei ka jylla kaba itynnad bad kaba dap da ki dieng ki siej suda ban khring ia ki nongwan jngohkai na kylleng ki jaka.
“Ngam iohi kano kano ka daw ba ki nongwanjngohkai pyrthei kin kiar ban nym wan jngoh ia ka Meghalaya",la ong u Modi.
U la ai burom ruh ia ka Mawlynnong kum ka shnong kaba khuid tam ha Asia bad ka nongbah Gangtok ka Sikkim kaba khuid tam napdeng ki nongbah ha Dong Mihngi.
Lyngba ka skhim jong ka sorkar pdeng ba la mang kyrpang ia kane ka thain, u Myntri Rangbahduh ka ri, u la ong ba ki sorkar jylla ki lah ban pyntreikam pura ban kyntiew ia ki jaka jngohkai pyrthei ha kane ka thain.
U la ong ba ka jylla Meghalaya ka dei kawei kaba la pynhap ha ka lynti rel ha ka ri ha u snem 2013-14 bad ka thong jong ka sorkar pdeng ka long ban wanrah lynti rel  ha baroh ki jylla Dong Mihngi ban kyntiew iaka ioh ka kot, ka khaii pateng, bad ban pynbha ia ki surok.
Ha kane ka sngi, u Myntri Rangbahduh u la pynlait paidbah ruh ia ki lai tylli ki lynti rel kynthup na Jiribam (Manipur) sha Silchar (Assam), Bhairabi (Mizoram) sha Silchar (Assam), Kamakhya-Vaishno Devi Katra Express Train.
Shillong, 27 Jymmang:   U Myntri Rang bahduh ka ri u Narendra Modi u la ong ba ka Dong Mihngi ka dei ka khyrdop jong ka South Asia ban kyntiew ia ka ioh ka kot jong ka ri.
Ha ka jingkren jongu mynta ka sngi ha ka jingialang ha Polo, u Modi u la ong ba ka Dong Mihngi ka dei ka thain kaba don kyrhai ki spah.
U la ban jur ia ka Act East Policy kaba ka sorkar pdeng ka la buh thong ban kyntiew ia kane ka thain kaban ryngkat kyrdan bad kiwei ki bynta ka ri.
U la ong ba ka nongbah Gangtok ka jylla Sikkim ka la ioh ia ka nam kum ka nongbah kaba khuid tam ha ka thain bad kum ka jylla ba lait na ka sboh dawai ne ka Organic State ha ka ri.
“Ka NE ka dei ka thain kaba riew spah bad kan long kum ka ‘Organic Food Basket jong ka India’ da kaba bud ia ka lynti na ka jylla Sikkim ban kyntiew ia ka ioh ka kot jong ki nongrep", la ong u Modi.
Ha kane ka sngi la sam khusnam ruh sha ki nongjop ka Swachh Bharat Abhiyan, sha ka shnong Mission Compound kum ka dong ba khuid tam ha nongbah bad ka Laitumkhrah Main Road ka la ioh ia khusnam kum ka jaka iew kaba khuid tam.
Shwa ban ai jingkren, u Myntri Rangbahduh u la iakynduh ruh ia ki Self Help Group  kiba wan na kylleng ki jylla ka Dong Mihngi.
Shwa ia kane, u  Myntri Rangbahduh ka ri u ha ka jingkren jongu mynta ka sngi ha ka jingialang kaba 65 jongka ha State Convention Centre, Shillong, u la ong ba ka North Eastern Council (NEC) ka  donkam ban thaw dur thymmai kaban biang naduh shadong kaba la seng ia ka naduh u snem 1972.
“Ban pynurlong ia ka jingangnud jong ki paidbah, ka long kaba donkam ban peit thymmai ia ka jingtreikam ka North Eastern Council", la ong u Modi.
U la ong ba ka North Eastern Council ka dei ban pynleit jingmut halor ki mat kiba dei ia ka ioh kam ioh jam, bad ban hikai seng kam ia ki samla.
“Shi bynta na ka Act East Policy, ka sorkar kan pynleit jingmut ban wanrah ia ka thain ha ka jingiaryngkat kyrdan bad kiwei ki bynta ka ri da ki surok ba bha, ki lynti rel, ki telephon bad ki lynti rel", la ong u Modi.
U la ong ba ha kane ka mang tyngka ka sorkar pdeng ka mang T.
30,000 klur  ia ka thain mihngi.
“Ka sorkar pdeng kan bteng ban bei pisa ha ka dur 90:10 ia ki jylla ka Dong Mihngi bad 80:20 ia ki bym dei ki skhim ba kham kongsan.
U la ong ba ka sorkar pdeng ka la thaw ia ka “National Highways and Infrastructure Development Corporation"  ban shna ia ki lynti synkieng, surok ha kane ka thain.
U la ong ba haduh mynta la pyntreikam 34  tylli ki projek surok ha kane ka thain ha ka jingjrong kaba 1001 kilometre ha ka jinglut kaba T.
10,000 klur.
U la ong ba bun ki samla na kane ka thain ki dei ba kren da ka phareng bad kan long kaba biang ban buh da ka karkhana BPO.
Shillong, 29 Jymmang:U Phadar Sngi, uba ki riewngiet Katholik ki ju khot ieid ïa u kum u Akhia napdeng ka jaidbynriew Khasi  ha ka thoh ka tar Khasi bad u long ruh u Nongpynduwai ïa kiba pang bashitom uba la bna nam kylleng.
ka rilum Khasi bad Jaiñtia, u la khlad noh ha ka sngi u Blei.
U la dap 95 snem ka rta bad yn tep don burom ia u ha ka 30 tarik kata lashai ka sngi Nyngkong.
La kha ïa u Phadar Sngi ha Ri-Bhoi, ha ka 3 tarik, Kyllalyngkot, 1921 bad la pynkyntang Lyngdoh Niam ïa u ha Italy ha ka 1 tarik, Naitung, 1958.
Ïa ka met la buh ha Sacred Heart Shrine, Mawlai Shillong naduh mynta ka sngi Saitjaiñ, sngi u Blei bad haduh ka lah sngi u Blei haduh ka por 10:00 baje mynstep ban ailad ïa ki paid riewngeit bad ïa kiba don ka jingïadei kaba jan ban leit peit khatduh ïa ka met jong u.
Ka jingleit ontep kan long ha ka lah sngi u Blei ha ka por 1:30 baje nohsngi ha ka ingmane Catherdral jong ka Maria ka Nongïarap ki Khristan, Laitumkhrah ha kaba ïa ka Mass Bakhuid yn sa pynmynta da u Most Rev.
Dominic Jala, SDB, DD, uba long u Archbishop ka Jyllaniambah Shillong bad hadien kane yn sa rah ontep sha u Lum Jingtep ka Balang Katholik ha Laitumkhrah, Shillong.
Ki paidriewngeit ka Balang Katholik ki la ïambriew tang shu ïoh ïa ka khubor ba u Rev.
Fr.
Sylvanus Sngi Lyngdoh, u la khladnoh ha ka rta kaba 95 snem mynta ka step sngi saitjaiñ ha ka por 5:10 baje mynstep hadien ka jingshah sumar kaba la slem bha ha Nazareth Hospital.
U Phadar Sngi u la pawnam bha ha ka kam hikai ïa ka jinghikai niam,  bad uba la noh synniang shibun bah ia ka imlang sahlang ha ka ri Khasi bad Jaintia.
U la long u Nonghikai ha ka Sacred Heart Theological College, Shillong bad ha Kristu Jyoti College, Bangalore naduh u snem 1961U la long u Librarian banyngkong eh jong ka Otto Hopfenmueller Library bad u la long uba nyngkong eh ban pynkylla sha ka Khasi ïa ka Dienshonhi na ka Ktien Greek bad Hebrew.
U la thoh bun bah ki kot ha ka Kolshor bad ka Dustur Khasi.
U Bah DD Lapang u MLA ka Nongpoh Constituency, u la pynpaw ïa ka jingsngewsih hadien ba la ioh ïa ka khubor ba u Fr.
Sylvanus Sngi Lyngdoh, SDB u la khladnoh na kane ka sla pyrthei.
“Nga dap da ka jingsngew sngewsih tang shu ioh ïa ka khubor ba u Father Sylvanus Sngi Lyngdoh, SDB uba nga ju ithuh ithaw bha u la khlad noh mynta ka step ha ka Nazareth Hospital, Shillong," ong u Bah Lapang ha u kyrwoh ba la phah myntta ka sngi.
Na ka liang u Bah PT Sawkmie, MDC ka Mawlai Constiteuncy u phah ïa ka khubor sngewlem halor ka jingkhlad u Phadar Sngi kaba la long ka jingsngewsih bad ka jingduh kaba khraw ïa ka jaidbynriew bad ïa ka jylla baroh kawei.
Ka Khasi Students’ Union(KSU) seng kmie ka dap da ka jingsngewsih ban tip ia ka jing khlad noh U Rev Father Sylvanus Sngi Lyngdoh.
Ka seng, ka ong ba ka jaitbynriew ka lah duh shibun bah ki rishot bad kumjuh ruh ha kane ka kynti mynta ngi lah duh sa uwei u rishot ba don nongrim jong ka jaitbynriew.
Kumta U Father Sngi iba ngi ju khot ieit i long i ba ju don ryngkat bad ka seng ha ki liang baroh kumta ka seng KSU ka phah ka jingsngew lem sha kiba ha iing ha sem jong i baroh.
Ka SBUK (Seng Biria U Khasi) ka pynpaw ïa ka jingsngewsih kaba khraw halor ka jingkhlad noh jong i Rev.
Father Sylvanus Sngi Lyngdoh, iba long u rishot baradbah, uba im ban shakri ïa la ki para-briew, khamtam ïa kiba duk bad raitong, bad iba la long ruh u nongkyrshan bad nongai buit ai bor ïa ka SBUK ha ki jingtrei jong ka ha ki snem kiba ka danglung rta.
Ngi kynmaw burom ïa i Father Sngi iba long ruh uwei na ki ‘riew shemphang, uba trei shitom ban kyntiew ïa ka thoh ka tar Khasi bad ïa ka kolshor jong ka jaidbynriew Hynñiewtrep, ba i la long ruh uwei na ki nong ïashim bynta ha ka jingïatai nia kaba pawnam jong ka SBUK, halor ka phang “To Drink Or Not To Drink" kaba la long ha ka 3 tarik u Jylliew jong ka snem 1992.
Ka Seng ka phah ïa ka jingsngewlem jong ka sha baroh ki bahaïing hasem halor kane ka jingduh kaba khraw jong ki, bad jong ka jaitbynriew hi baroh kawei.
Ha kaba iadei bad ka jingleit ontep ia u Phadar Sylvanus Sngi lashai ka sngi ka 30 tarik Jymmang, ki pulit ki la pynbeit kali ba ia ka met jongu un rah na Sacred Heart, Mawlai sha Laitumkhrah Cathedral bad sha lum jingtep ha Nongrimaw, la pynbeit ba baroh ki kali kin ieng ha St.
Anthony’s Stadium, Don Bosco Technical School, shiliang ka surok Jacob’s Ladder, Stephan Hall, hapdeng ka Shillong College bad St Mary’s School Bad ha Dhankheti Parking Lot.
Ki kali heh kum ki bus kin ieng ha madan Iew rynghep, Fire Brigade, ka lynti ban rah ia ka met jongu Phadar kan long na Mawlai Phudmawrie – FCI- Forest Colony – Polo – 4th Furlong – B.
K.
Bojoria School – Shillong College – Donbosco – Laitumkhrah Cathedral bad sha jaka tep ha Nongrimaw.
Ia ka jingiaid kali yn pynsangeh ha ka por ba leit ontep, la ong u SP ka East Khasi Hills Bah M Kharkrang.
Shillong 29, Jymmang:Hadien ba la don ka jingpynsngewthuh bakla na kiba bun ki liang halor ka nongrim ba ka KSu, Nongtrai Unit ka ieng ha kaba iadei bad ka jingleit iakhih paidbah ha Nong trai ha Phlangkaruh ha ka 20 tarik mynta u bnai ryngkat ka jingleit buh dorkhast ha ka ophis jong jong ka Lafarge Umiam Mining Private Limited (LUMPL), na ka liang ka KSU, Nongtrai ka pynshai paidbah kumne.
Ka KSU, Nongtrai Unit kam pyrshah iaka jingdon jong ka Lafarge Umiam Mining Pvt.
LTD.
ha Nongtrai.
Ym tang katta Ka, KSU, Nongtrai Unit kam don kano kano ruh ka jingujor pyrshah ia ka LUMPL halor ka jingpynjot mariang namar baa k jingshisha ka long ka LUMPL kan bud beit bud ryntih ia ki kyndon sumar bad iada mariang kum ka jingpynlong ia ka program Environment Day bad ka jingthung dieng man la u snem.
Hynrei ka KSU, Nongtrai Unit ka ieng skhem triang halor ka jingdawa jong ngi ia ka hok ba ki trai shong ki don ban ioh kam ioh jam bad ka jingsiew kham heh ia ka dor u maw bad kan iai bteng ban dawa ia ki hok jong ki nongshong shnong, ong ka kyrwoh khubor lyngba u Wanbok Reenborne president ka KSU Nongtrai Unit.
Shillong 29 Jymmang: Ka jingthmu jong ki MLA ka Congress ban pynkhyllem noh ia u Mukul Sangma kumu Myntri Rangbah ka jylla,ka la sahkut noh hadien ba u heh ka AICC uban phah khubor sha ka Sonia Gandhi u V Narayanasamy u la hap ban shimti Myntri Rangbah noh ha ka Puducherry ka Union Territory.
Katkum ka jingtip ba la iohlum, ha ka jing shisha ki MLA pyrshah ia u Mukul kila buh jing ialang ha iingsah jong u Bah DD Lapang ha kane ka sngi Saitjain hynrei bun ki MLA ki la poi duna hadien ba ki la ioh ia kane ka khubor ba u heh ka AICC u la shah bynshet da kawei ka kam bad la hap ban pynsangeh noh ia ka jingialang.
Kumba ka paw, ka jingiakhih jongki ban weng noh ia u Dr Mukul na ka shuki, kan sahkut shwa.
Ka khubor ba la iohlum, ka la ong ba ki MLA pyrshah ia u Mukul, ki la don ka jingthmu ban buh biang ia u Bah Lapang kum u Myntri Rangbah lada kin lah shisha ban pynkhyllem noh ia u Mukul Sangma.
Wat ka kyrteng jong u S C Marak ruh ka la paw kum uwei ban lah ban shimti ia ka kam Myntri Rangbah.
Namar kane ka jingkylla jong u ksiang ka AICC hangne ha Meghalaya, la sngewthuh ba ki MLA kiba kwah ban weng ia u Mukul Sangma kin hap ap haduh ban ioh da uwei pat u ksiang ban thung na Delhi.
U Myntri Rangbah barim ka jylla u Salseng C Marak ha ka jingiakren, u la kubur ba la don ki MLA ka Congress kiba la pynpaw ia ka jingbym shaniah ia u Mukul Sangma hynrei ka party kan sa iakren ban pynbeit ia kane.
Ka sorkar Jylla, ka pyntip, ba kito ki nongtrei sorkar, kiba kwah ban leit on tep ia U Fr Sngi, ha ka 30tarik Jymmang, ki lah ban mih na ophis jongki, ha ka por 12baje nohsngi, ong ka kyrwoh jong ka tnat General Administration Department, jong ka sorkar Meghalaya.
Shillong, 30 Jymmang:Ka Seng Khynnah ka Seng Khasi (Kmie), Mawkhar, ka la kam ia  u mawmer  ka jingdap ba 47 snem pura naduh ba la seng ïaka.
Ka Seng Khynnah, ka dei ka shlem ai jinghikai, ïa ki khun ki siew ka bri u Hynñiewtrep u Hynñiewskum ba dang bat ba dang snoh ha la ka jong ka niam tynrai kaban hikai shaphang ka niam ba tip briew ba tip Blei jong u  Khasi.
Iaka jinghikai ia kine ki khynnah la juh pynlong ïaka shi sien ha ka shi taïew kata man la ka sngi Robibar, ha ïing seng ha Mawkhar, ha kaba ka komiti jong ka Seng Khynnah ka don ïala ki nonghikai kiban ïa sam lem sha ki khynnah ba dang rit, ban pynskhem ha ki ïaka jingmut ba kin long kiba la khreh ban kieng ban deng ha ka met ka longryieng ka jong ki  ha kata ka nongrim jinghikai ban ‘kamai ïaka hok’.
Ia kane ka jingrakhe ïa kane ka jingap ba 47 snem, la pynlong ïaka hynnin ka sngi ka 29 tarik u Jymmang, ha ïing seng ha Mawkhar.
U Kongsan ba la wan ban don lang ha kane ka sngi dei u Rgh Spiton Kharakor ba dei artad u Secretary jong ka Seng Khynnah.
Haba kren kum u kongsan, u Rgh Spiton u la ïathuh khyndiat shaphang ka history  shaphang ki daw ba balei ba la hap ban seng ïaka seng khynnah, nangta ula ïathuh ruh ïa ki lynti ïaid bad ïa kiba bun ki khun samla rangbah kiba ka jingwan ba tista bha ka jong ki sha kane ka seng khynnah, mynta ki kylla long ki briew kiba nang kiba stad bad kiba la roi parum pareh hala ki jong ki kam ki duk ba ki trei.
Haba phai sha ki khynnah ba mynta u Rgh Spiton u la ban jur ïa ki ba kidei ban wan tista sha ka seng khynnah, ha ka juh ka por ban kyntu ïala ki kmie ki kpa ba ma ki ruh kidei ban ialam lynti ïala ki khun ba kin poi tista sha ka seng khynnah, khnang ba ka lawei jong ka Seng Khasi kan ïai neh bad kan im junom la junom.
Ha shwa ban sdang ka prokram rakhe, la ïoh ruh ïaka nguh ka dem, ba la ai da u Secretary ka komiti u Tymmen U San ka Seng Khasi u Rgh Kworshon Marbaniang, ïa kaba la pynbud da ki prokam  jingpule ïaka sneng tymmen, ka jingrwai, hynrei ka prokram kaba kongsan jong kane ka jingrakhe ka dei ka jingsam khusnam sha baroh ki khynnah kiba wan tista bad bym juh pep ban wan sha ka seng khynnah.
Kiba la wan ban don lang ha kane ka sngi rakhe ka kynthup ia u Rgh P.
S Dkhar,  Vice President Seng Khasi, u Rgh Arwan.
S.
Tariang Secrertary Seng Khasi, ki dkhot jong ka JPK, u Rgh H.
Robin Kurbah President Seng Khihlang, kong Sweetymon Rynjah, kong Silbi Passah, ki dkhot jong ka Seng Kynthei ka Seng Khasi (Kmie), ki samla lem bad ki kmie ki kpa jong ki khynnah.
Jowai, 29 Jymmang:Ha ka 25tarik mynta u bnai, ha ka por 10baje mynstep, da ki spah ngut ki paidbah ka Shnong Pommura bad Mawryng kneng, ki la pynlong ka jing ia iaid paidbah ban tur shajan Winestore u Bah Ernest Mawrie ban pynpaw iaka jing pyrshah bad dawa weng syndon ia katei ka Winestore.
Namar ha katei ka sngi ka dei ka sngi baka tnat Excise Department ka kwah ban wan tohkit (Inquiry) halor ka jing pyrshah ka Dorbar shnong Pommura ia katei ka Winestore.
katei ka jing kwah tohkit ka tnat Excise kala pynlong iaki spah ki Paidbah ka shnong Pommura bad Mawryng kneng ban iamih ryntih ban pynpaw iaka sur jong ki ban pyrshah iaka jing buh Winestore.
Hynrei kaba lyngngoh pat balei ka Excise Department haka jingialam u Bah R.
Marbaniang Inspector of Excise bad u bah A.
Mawrie Assistant Inspector ki kwah ban tohkit tang iaki 98 ngut ki briew kiba soi kyrteng haka shithi ujor ban pyrshah iaka Winestore bad balei ki hap ban wan rah ryngkat bad ki EPIC bad ban tohkit ruh uwei hadien uwei laki dei neem ki Nongshong shnong ba pura jong ka shnong Pommura.
Ha katei kapor lamih ka jing iatainia hapdeng ki Nongialam shnong bad ki briew ka Excise dept bad ki Nongialam shnong kila buh jingkylli iaki ka Excise ba" balei ki kwah ban tohkit tang iaki 98 ngut haba ka jingdon ki paidbah ha katei ka sngi kalong daki Spah ngut" bad “ balei ki donkam ban rah EPIC??" ka jing jubab naki briew ka Excise ba kin dup ban pynshisha la kidei neem ki Nongshong shnong ba pura shnong Pommura" ki Nongialam shnong kila phai ktien ba kum ki Nongialam ba shah jied haki Nongshong shnong kilah ban pynshisha iala kijong ki Nong shong shnong hynrei ki briew ka Excise kila phai ktien biang bakim shaniah iaki Nongialam shnong.
Katei ka kyntien bamih naki briew ka Excise kala pynkhluit hi tar bad pynkhih bitar ia u paidbah bad lamih ka sur naki paidbah balei ban tohkit tang iaki 98 ngut dei ban tohkit ia baroh khnang baka jing tohkit kan long kaba khuid (Transparent) bad kaba hok, hynrei ki briew ka Excise department kila kyntait mardor.
Katei ka jingleh ka Excise department kala pyn bitar shuh iaki paidbah bad kala pyn artatien badon eiei sha lyndet, hynrei dang donbok baki Nongialam shnong ki dang lah ban pynjaijai bad tehlakam iaki paidbah.
daka jing pyrshah iaka jingleh ka Excise dep.
t ki paidbah kila mih noh na katei ka jaka kila leit ialum lang noh ha Madan lehkai Kynjat Bol ka Dong Pomlahier ban pynlong iaka jing ialang.
ha katei ka jingialang la pyniaid da u Bah Lambhalang Nongshli, la ai jingkren da u Bah Peter Lawai Sordar Mawryngkneng, Bah Wanlambok Kharsati General secretary Mawryngkneng bad kiwei kiwei ki Riew rangbah bad ki paidbah.
Katei ka jingialang da kawei ka jingmut ka la ïarai lang ban dawa pynlong syndon da ka dorbar paidbah, ban pynpaw ia ka sur u Paidbah.
Mawkyrwat, 29 Nailar:U General secretary barim ka Meghalaya Pradesh Congress Committee (MPCC) u Bah Diverland Lyngdoh u la pyniasoh bad ka Nationalist People Party (NPP) lem bad ki nongkyrshan jongu ha kane ka sngi Hatmajai ha ka jingialang kaba long ha mawkyrwat ba la don ki nongialam ka NPP kynthup u James K Sangma.
U Bah Diverland Lyngdoh u dei u nongialam ka Congress uba dei ruh u para jong u MLA ba mynta u Bah Rowel Lyngdoh.
Ha kane ka jingialang la thaw ruh ia ka NPP Mawkyrwat Block Committee ryngkat ki nongkitkam.
Da kane ka jingphet jong u Bah Diverland lem bad ki nongkyrshan, ka sem Congress ka la pra phom mynta bad ka la buh ka jingartatien ia u MLA ba mynta la un dang neh ne em ha ka Congress.
Haba pynpaw ia ka jingsngew tynnad ia ki nongialam ka NPP, u Bah Diverland u la kyrmen ba un sa lah ba pynrulong ia ki jingangnud jong ki paidbah lyngba ka NPP ban rah ia ka thong ha kane ka elekshon MLA ban wan.
U James Sangma u la pdiang sngewbha ia u Bah Diverland bad ki nongkyrshan jongu sha ka NPP bad la thung ia u Bah Diverland kum u Chief Organiser.
U James u la ong ba ka jingiasoh ki nongialam sha ka NPP kan sa lah ban pynurlong ia ki jingdonkam jongki paidbah bad u la ther ia ka Congress kaba la niew bein ia ki nongialam kiba don ka lawei hapoh ka jingialam jong u Mukul Sangma.
La ioh ruh ia ka jingkren na ka Kong Diliancy Lyngdoh, kaba dei ka Vice President barim ka Meghalaya Pradesh Congress Mahila bad ka District President barim ka South West Khasi Hills Congress.
Jowai, 29 Nailar:U Myntri khynnah ka sorkar pdeng uba dei peit ia ka tnad rel, u Rajen Gohain u la wan ban iuh kjat mynta ka sngi ha ka Nongbah Jowai ban pynsngewthuh paidbah halor ka jingthmu ka Sankalp Se Siddhi kaba dei ka prokram ban pynsngewthuh paidbah, na ka bynta ki jingiakhih ban ioh ia ka India ba Thymmai.
U Rajen Gohain haba kren ha ka jingialang kaba la pynlong ha Tpep Pale Hall, hapoh ka jingpyniaid u President ka BJP ha West Jaintia Hills District u la ong ba u Myntri Rangbah Duh ka ri u Narendra Modi u laiaid shakhmat ban pynlong ia ka ri India kum ka ri kaba thymmai.
U la iathuh ba lyngba kane ka program, ngin hap ban ialeh pyrshah ia ki jingsniew bahar rukom naduh ka bamsap, ka jingduk tasam, ka jingsngewiapher niam bad jaitbynriew bad ka jingjaboh jabain ki shnong ki thaw bad ban duriap ha ki kam ban kyntiew ia ka ioh ka kot.
“Lada ngi ieng lang ryngkat ban ia snohkti na ka bynta ban ialeh pyrshah ia kine ki jingsniew khlempep ka ri India jong ngi kan sa kylla dur", la ong u Gohain.
U la kyntu ia ki paidbah ka Jaintia Hills ba kin ai ka jingkyrshan jong ki ia u Modi na ka bynta kane ka New India Movement.
“Nga da thrang ruh ban iohi ba baroh 7 ngut ki MLA na Jaintia kin jop na ka juh ka lama ha kane ka election 2018 khlem la jia ha u snem 1998", u la bynrap.
Ha shwa kane, u Gohain u la ialam khmat ban bam smai na ka bynta ban pynlong ia ka India kaba thymmai.
U Vice president ka BJP u bah JJA Lyngdoh haba kren u la pynkynmaw ia ka jingiakhih ban ioh laitluid lyngba ka Quit India Movement kaba la long ha u snem 1942.
“Tang hadien 5 snem, ha u snem 1947, ka India ka la ioh laitluid bad ngam artatien bad ka Sankalp Se Siddhi ruh kan pynlong ia ka India ka ri kaba thymmai ha u snem 2022", la ong u bah JJA Lyngdoh.
Ia kane jingialang la pyniaid da u President ka WJH BJP, u ma Marki Mulieh bad la iadonlang ruh ki nongkitkam jong ka party khamtam u ma Sing Mulieh uba dei u State president ka BJP uba dei peit ia ki Scheduled Tribe.
Nongpoh, 29 Nailar:Hadien ba kawei ka longkmie na ka shnong 20Mer, Ri Bhoi District, ka la shah jrongkti ha uwei u CRPF, uba la tip kyrteng kum u Pradip Nath, uba ap pahara ha katei ka shnong; na ka liang ka HNYF, 20Mer Circle, ka la pynrem jur halor katei ka jingjia ba ki briew kiba bat ia ka ain kin leh ia kiba kum kitei ki kam kiba da ktah shisha ha ka imlang sahlang.
Kum ban shu pynkynmaw hangne, mynha ha ka 26 tarik ha ka por 9 shiteng eiei mynmiet, utei u u shipai CRPF u ba don duty ha ka Toll Plaza kaba don ha 20Mer, u la leit ban thied kwai na kawei ka dukan jong kawei ka thei Khasi bad ha katei ka por u la sdang ban leh kynshlein da kaba kylli ia ki jingkylli ki bym dei ban kylli bad sdang ruh ban tare bad ktah sha ki bynta ka shadem.
Haba kren sha ki nongthohkhubor, u Bah Paul Wahlang, President ka HNYF, 20Mer Circle, u la ong ba ka seng ka pynrem jur halor katei ka jingleh khlem akor da u tei u shipai ha katei ka shnong, ha kaba lyngba katei ka jingjia, ka la wanrah ruh ia ka jingsyier bad ka jingbym shnong shngain ia ki kynthei khynnah bad ki paidbah ba iaid ba ieng ym tang ha katei ka shnong, hynrei wat ha ki shnong ba marjan ruh kumjuh.
Kumta haba iadei bad katei, na ka liang ka HNYF 20Mer Circle, ka la dawa na ka sorkar ba kadei ban weng noh mardor ia kitei ki shipai CRPF, kiba don duty ha katei ka shnong, namar ka jingdon jong kitei ki CRPF ka wanrah pynban ia ka jingtieng jingsyier ia ki kynthei khynnah kiba don ha katei ka shnong, u la bynrap.
Shillong, 29 Nailar:Ka Meghalaya Pradesh Congress Committee ha ryngkat bad ki District Committee, ki la pynduh noh ia ka Mairang Block Congress bad la thung ia U Bah Rasor Rani, MLA barim kum U President ba thymmai jong ka Block Congress.
La pyndam noh ruh ia ka Nartiang BCC bad la thung bujli da U Bah Apolynarius Kon, kum U President ba thymmai jong ka Nartiang BCC bad la pynduh ruh ia ka Mawkynrew BCC, ha kaba la thung da U bah Lamborskhem Kharpuri, ba un long U President thymmai jong ka Mawkynrew BC bad la pyndam noh ruh ia ka Mawryngkneng BCC bad la thung bujli da U Bah Banshalnag Lawai, kum U President ba thymmai jong ka BCC, ong ka kyrwoh na U bah Charles Marngar, Secretary, MPCC, i/c Media.
Shillong, 29 Nailar:U President barim ka Seng Khasi u bah Banteilang Sing Rumnong, u la shongthait noh na ka kam sorkar kaba u trei da kaba shim Voluntary Retirement Scheme (VRS) namar ba u la kut jingmut ban ia khun ha ka elekshon MLA 2018 na Sohra konstitwensi na ka Party BJP.
Utei u rangbah u la shongthait noh na ka kam kaba u trei ha ka tnad State Institute of Rural Development ( SIRD) ka sorkar Meghalaya ha u naitung mynta u snem.
Ha ka jingiakren kaba markhmat bad u Rupang u bah Bantei Rumnong u la ong ba namar ka jingthmu jong u ban iakhun elekshon u la shongthait noh na ka kam sorkar bad u la shongthait ruh na ka kam nongialam jong ka Seng Khasi khnang ban pyllait por ialade ban pynleit jingmut ha ka saiñpyrthei.
U bah Bantei u dei u khun jong u MLA barim ka Sohra u bah Maham Sing Sawian.
U bah Bantei u la ong ba la katto katne bnai mynta u la iaid kylleng ka Sohra konstitwensi ban pyn ithuh ialade sha ki paidbah bad ha katei ka jingiaid lynti jong u-u la ong ba ka jubab ba u ioh na ki paidbah ka dei ba ki la kwah jingkylla bad kim kwah shuh ban iohi ia ka thaiñ Sohra ba kan long kumjuh shi kumjuh.
Ha katei ka jingiakren kaba jrong u rangbah Bantei u la kdew ia ki mat treikam bad ki polisi kiba u la pynkhreh lypa lada jia ba ki paidbah kin jied ia u kum u nongmihkhmat jong ki.
Haba pynkynmaw ia ki kam kiba u kpa jong u, u la leh kum u nongmihkhmat , u bah Bantei u la ong ba kawei na ki kam radbah kaba u bah Maham u la leh ka dei ka jingwanrah ia ka Mawmluh Cherra Cement Limited ( MCCL) ha ka por ka sorkar Assam bad katei ka karkhana mynta ka dei ka pliang ja jong ki nong Sohra.
U la pynpaw ka jingsngewkhia halor ka jingduk jingkyrduh kaba ban mynta ia ka thaiñ Sohra hadien ka jingkhang dewiong ha kaba u la ong ba kumba ka long mynta ym don nonglam lynti ia ki paidbah ba kin bujli da kawei pat ka kam bad u la ong ba lada ki paidbah kin jied ia u kum u nonhmihkhmat u la pynkhreh ia kiba bun ki prokram bad ki polisi kumno ban rat diengkhong ia ka jingduk jingkyrduh ha ka thaiñ Sohra.
Shuh shuh u la ong ba ka Sohra ka dei ka thaiñ kaba khring bha ia ki nongwan jngohkai pyrthei na kylleng ki jaka hynrei ki lad ioh kam ioh jam ki samla kim pat don bad kumno ban wanrah ia katei ka ioh kam ioh jam u la ong ba donkam da kiwei pat ki lad ki lynti kiba ki nongmihkhmat ki hap ban leh.
Haba phai sha ki surok, ka rep ka riang bad kiba bun ki mat u la ong ba ka Sohra ka dang sahdien bad ka donkam ia ki jingkylla.
Ha kine ki khyndiat bnai u MLA barim ka Sohra u Dr.
P.
W Khongjee u la leit ia soh sha ka seng BJP bad ki khubor ki la saphriang ba un ia khun na katei ka seng ha u 2018.
Halor katei ka bynta u bah Bantei u la ong ba la kham slem ka la don ka jingiakren hapdeng ka BJP bad u Dr.
Khongjee hynrei u la buhteng ia katei ka kam bad dei hadien ka jingpynduh kot T.
500 bad kot T.
1000 u Dr.
Khongjee u la pyntikna ba um treh ban rung sha ka seng BJP, ong u bah Bantei.
Ha kum kane ka por ba ka elekshon ruh ka la jan u bah Bantei u la ong ba ka Party ka la donkam ia ki briew ki ban iaid noh shakhmat khamtam ban pynkhlaiñ Party kumta ki nongialam ka BJP ki la phah ia u ban iaid shakhmat.
“Dei haba nga la iaid shakhmat ban pynkha ia ki Unit jong ka seng BJP ha Sohra konstitwensi ngi iohi ba la mih ha ki kotkhubor ba I Dr.
Khongjee i la wan ia soh sha ka BJP" u la ong biang.
La kylli hato un leh kumno lada jia ba um tiket bad lada ka tiket kan leit sha u Dr.
Khongjee hato la un dang mih shakhmat ban ia khun , u bah Bantei u la rkhie bad u la ong “Nga la iaid shakhmat, nga la pynkhreh, ngam don jingartatien eiei ban ioh ia ka Tiket".
Katba ka jingiakren hapdeng u Rupang bad u bah Bantei ka dang iaid , kyndit kyndit la wan poi sa ki nongialam jong ka BJP na Sohra konstitwensi ban ia kynduh ia utei u rangbah.
U Rupang u la ioh ban ia kren ruh bad kitei ki nongialam ba kynthup ia u bah Rothel Khongsit u Organising Secretary ka Sohra Mandal.
Utei u nongialam ka BJP u la ong ba haduh mynta ka Sohra Mandal kam don jingtip ia ka jingrung BJP u Dr.
Khongjee bad kam pat ithuh hi ruh ia u Dr.
Khongjee kum u briew jong ka Party.
“Ngim lah ban tip ioh u rung nangno nangno namar ha ka Party jong ngi tang shu ai Miss Call ruh phi la lah ban long dkhot, hynrei ha Sohra ngim pat ithuh ha ka Party ia u Dr.
Khongjee" ong u bah Rothel Khongsit.
Halor ka jingmih khubor ba u Dr.
Khongjee u la ong ba ka jwat bha ban pynsngewthuh ia ki paidbah ia ka seng BJP kaba u don mynta, u bah Rothel Khongsit u la ong “Ka dei ia u ba pli ban jwat haba um dei tang u dkhot ka BJP ruh kumno un sngewthuh ia ka nongrim jong ka seng".
Katkum katei ka jingiakren bad ki nongialam jong katei ka Party na Sohra Mandal la sngewthuh ba u kyrtong ka BJP na Sohra konstitwensi un dei u bah Bantei Rumnong, wat la kam pat don ka jingkhot aplikeshon haduh mynta ruh namar kiba bun ki nongialam ba hakhmat katei ka seng ki la kyntait ia u Dr.
Khongjee.
Shillong, 30 Nailar:U bah Sanbor Shullai u la ong ba katkum ka jingkheiñ ba la ioh na ki tnad sorkar ha kane ka jylla ki don haduh 60 hajar ngut ki samla pule na kane ka jylla kata tang ki Khasi, Jaintia bad Garo kiba leit trei ia ki kam bapher bapher shabar jylla, namar ka jingkyrduh kam ha ka jylla lajong.
U bah Sanbor u la kylli, balei ba haduh 60 hajar ngut ki trai jylla ki poi shabar jylla bad ka daw, ka long na ka jingiaknieh kam sorkar ha kane ka jylla ka jur bha ha kaba wat ia ka kam Grade IV kaba lait tang 9 tylli, ki la don haduh 20 hajar ngut tam kiba thep kam.
U bah Sanbor u la kren ia kitei ki ktien ha ka jingialang pynkupburom jong ka Greater Laban Communitty Development Society ia ki samla kiba la dep ban shah hikai ha ki kam bapher bapher ba kin lah seng kam lajong kiba la pass na ka Subham Skill Development Centre kaba don ha Rilbong, Shillong.
Katei ka dei ka jaka ai jinghikai ha ki kam suhjaiñ, kam pynbhabriew, kam pynwandur ia ki shniuh, ka kam shna mobile bad kiwei pat ki kam.
U bah Sanbor u la ong ba ha ka pyrthei kyrduh kam mynta ki samla kim dei ban khmih lynti ia ki kam sorkar hynrei ki dei ban pynleit jingmut ha ki kam lajong bad shuwa ba kin seng ia ki kam ki dei ba nda ioh jinghikai shuwa ba kan long ka jingioh nong ia ki.
U la kyntu ia kitei kiba la pass ba lada ki donkam, ka jingkhang ka ing jong u ka plie rynghang ia ki ban ia syllok ia ki lad ki lynti kumno ban iarap ia ki.
Ha katei ka sngi ki la don haduh 200 ngut ki samla kiba la pyndep ia ki jinghikai bapher bapher jong ki ha katei ka shlem ai jinghikai.
Nongstoiñ, 30 Nailar:Ki pulit ka Chahlang Police Station ha ryngkat ki pulit SF 10 mynta ka step kila hiar sha ka thain Riangdim Nengdawak ban leit khynra ia ki lehnoh GNLA bad katei ka jinghiar kynsan kynsan jong ki pulit sha katei ka thain ka long hadien, ba ki la ioh jingtip kaba tikna ba ki ehrang GNLA ki ju buhrieh ia ki tiar ialeh ki jong ki ha katei ka thain.
Shuh shuh ka khubor na ki heh pulit jong ka District ka iathuh ruh ba katei ka jingleit khynra GNLA jong ki pulit kala poi shaduh ka khlaw Wakphamrang bad ha katei ka jingleit khynra ki pulit kim shym la lap dien shuh ia ki dkhot jong ka GNLA, pynban na katei ka khlaw ki pulit ki la lap bad ioh kurup ia shibum ki tiar ialeh jong katei ka kynhun kaikhlaw ia kaba la buhrieh bha da katei ka kynhun ha katei ka khlaw.
Ha katei ka jingleit khynra ki pulit ka Chahlang bad ki pulit SF 10 kila ioh ban kurup noh ia ki tiar ialeh jong katei ka kynhun kaikhlaw kiba kynthup ia kawei ka Insas Rifle, kawei ka AK 47 rifle, u wei u bom hand granite, 1 KG ka Gelatine Stick, 10 tylli ki kuli SBBL ki bym Pat pyndonkam, 86 tylli ki kuli AK 47 ki bym pat pyndonkam, kawei ka suloi magazine pouch, kawei ka patlun Shipai (comoflage).
Shuh shuh ki heh pulit ka Chahlang kila iathuh ruh ba ka jingkhynra ia kitei ki kynhun kaikhlaw ka GNLA da ki pulit ka dang iai bteng ha katei ka thain khnang ban lap dien ia ki ehrang ban pyntikna ia ka shong suk shong sain ha ka thain Chahlang hi baroh kawei.
Umiam, 30 Nailar:U Myntri khynnah ka tnad rel ka sorkar pdeng u Rajen Gohain, u la kynnoh ba ka jingdkoh ka jingshna ia ka lynti rel ha Meghalaya ka dei namar bym shim khia ka sorkar jylla ba synshar da ka Congress hapoh ka jingialam u Myntri Rangbah u Mukul Sangma.
U Gohain u la pyn-shai ia kane haba iakren bad ki lad pathai khubor hadien ka jingialang ha ICAR Umiam mynta ka sngi.
“Ka jingshna ia ka lynti rel ka dkoh ha Meghalaya namar bym shim khia ka sorkar jylla", la ong u Gohain.
U Gohain uba dei u MP na Assam, u la kam ba ka kam ha kaba iadei bad ka lynti kan sa iaid kham bha ynda la wan da kawei ka sorkar ha kane ka jylla ha ki bnai ban wan.
Ka jingwan ka lynti rel kan ai kam ai kam da ki lak ngut ia ki samla ha kane ka tnad nalor kiwei pat ki kam", la ong u Gohain.
“Ngam sngewthuh balei ki pynsangeh ia ka lynti rel, hynrei ka elekshon kan long ha u Rymphang lashem snem bad ka sorkar kaba thymmai kan wan bad nga kyrmen ba kan leh eiei halor kane", la ong u Gohain.
U la kyrmen ba kan don beit ka jingkylla ha ka sorkar ha kane ka jylla bad kano kano ka sorkar kaba wan ha ka bor kan sa shim khia ban pyniaid shakhmat ia ka lynti rel ha kane ka jylla.
U la ong ba lada dei ba la dep lut ban shim jaka, kane ka kam kan nym sangeh bad ka dei na kane ka daw ba ka jingtrei ia ka lynti rel ka la hap ban sangeh.
U la ong ba lada ka sorka jylla ka shim khia kan plie lad ia ki samla ha ka ioh kam ioh jam ha kane ka jylla.
“Ki ophisar ki la iakynduh bunsien bad ka sorkar jylla halor kane ka kam, hynrei ka sorkar jylla kam shym la leh eiei haduh mynta watla ka ju kular man ka por", u la ong u Gohain.
U la ong ba ka sorkar pdeng ka kwah ban pyniasoh da ka lynti rel ha baroh ki jylla ha ka ri khamtam ki jylla ki bym don lynti rel ha kane ka dong mihngi ka India.
U la ong ba ka jingwan ka lynti rel, kan pyntad ia ki mar ki mata ba wanrah nabar bad kan pynsuk ia ki mar ban kit nangne shabar jylla ruh.
Lah ban kdew ba ka jingshna ia ka lynti rel la hap ban pynsangeh shwa shipor da ka sorkar jylla hadien ba ka KSU ka la pynlong ia ka jingiakhih ban pyrshah jur ha ki Bnai ba la dep.
Ka KSU ka la dawa ba ka sorkar ka dei ban pyntreikam shwa ia ki lad jingiada na ka jingwanrung ki briew nabar sha kane ka jylla.
Dang shen u myntri ka tnad Statistic Programme and Implementation u D.
V.
Sadananda Gowda u la ong ba ka sorkar pdeng ka sngewthuh ia ka jingeh jong ki briew kane ka jylla ban pyrshah ia ka lynti khamtam ka KSU hynrei ka donkam ban pynbeit ia kane ka jingeh.
U la ong ba halor kane ka jingeh ba iadei bad ka lynrel, un sa leit ban iakren bad ka tnad ba dei peit ynda la poi ha Delhi ban pynbeit noh ia ka.
U Gowda uba la wan ban bishar bniah ia ki jingiaid ki kam ki jam ba la bei pisa ka sorkar pdeng ha kane ka jylla, u la iathuh ba ka sorkar pdeng ka la mang pisa T.
6000 klur ban shna ia ka lynti rel ha kane ka jylla kynthup ba pyniasoh na Assam bad haduh mynta T.
590 klur lah dep pynlut kynthup 250 klur ban siew ia ka bai jaka jong ki briew, T.
390 klur ha ka jingpyntrei ia kane ka projek kaba dang shu sdang.
Shillong, 30 Nailar:12 ngut ki MDC jong ka KHADC ki la pyniasoh sha ka seng saiñpyrthei kaba thymmai ka People’s Democratic Front ( PDF) ha ka jingialang kaba la long mynta ka sngi ha Comunitty Hall ha Jaiaw, Lumpyllon.
Ki 12 ngut ki MDC kiba la pyniasoh sha ka PDF ki long u bah H.
S Shylla MDC ka Nongkrem konstitwensi, u bah Banteidor Lyngdoh MDC ka Mawkynrew, u bah Latiplang Kharkongor MDC ka Nongthymmai, u bah Hadrian Lyngdoh MDC ka Mawkyrwat, u bah Arbinus Lyngdoh MDC ka Umroi, bah James Sylliang MDC ka Mawhati, kong Grace Mary Kharpuri MDC ka Nongshken, bah L.
G Nongsiej MDC ka Nongstoiñ, Morningstar Mawsor MDC ka Mawshynrut, Blanding Warjri MDC ka Mawthadraishan, Victor Rani MDC ka Jirang bad u bah James Ban Basaiawmoit MDC ka Mawkhar-Pynthor.
Ia katei ka jingialang la pyniaid da u President jong ka PDF u Aibanlum Marbaniang, la donlang ki nongialam katei ka seng ba kynthup ia u ba Auspicious Lyngdoh Mawphlang General Secretary, u Working President bah Emlang Lyttan bad kiwei pat.
La don ruh ki riew pawkhmat ha ka sain pyrthei kum u bah C.
B Syiem na Nongpoh, u bah Teibor Pathaw na Mawlai bad kiwei pat.
La pdiang sngewbha ia kitei ki MDC sha ka PDF ha ryngkat ka ksing ka dhah ka put ka tem naduh na khyrdop ban rung sha katei ka ïng dorbar Jaiaw.
Ha katei ka jingialang la ailad ia baroh 12 ngut ki MDC ba kin kren lyngkot, ha ka jingkren jong ki ki la ong ba shen u nongialam rangbah jong katei ka seng u bah Pynshngaiñ N syiem ( CEM ka KHADC) un sa wan ban shimti ia ka kam nongialam.
U bah James Ban Basaiawmoit u la ong “Shen u nongialam jong ngi uba long u maji jong ka PDF un sa wan ban shimti ia u boitha ban king ia ka lieng, uta u maji u dei u bah P.
N Syiem".
U bah Arbinus Lyngdoh u la ong ba baroh 12 ngut ki MDC kiba la wan ia soh sha ka PDF ki dei kiba la Pass ia ka Training na ka seng Congress, UDP bad HSPDP, “Baroh ngi dei kiba la pass Training na ka Congress, UDP, HSPDP, ngi long kum u sohphlang katba nangkynruh nang bhabriew, dei tang sa ha phi ki paidbah ba phin Pass ia ka Training ha u 2018 kumba pass ma ngi, u bah Pynshngaiñ N Syiem un dei u nongialam jong ngi" ong u bah Arbinus.
U bah Victor Rani u la ong ba mynta u nongialam jong ka PDF u dei CEM jong ka KHADC, hynrei ha u 2018 yn weng noh ia uwei u dak E bad un long u CM jong ka jylla.
U bah H.
S Shylla u la ong ba mynta u President jong ka PDF u dei u bah Banlum Marbaniang bad u la lah ban lum katne, hynrei hadien yn sa wan shimti pat da u bah Pynshngaiñ, “Ka dei shisha ka kam phylla ba mynta u lum u bah Banlum yn wan pynshngaiñ pat sa ia u bah Pynshngaiñ,Ynda la dep lum ioh jingshngaiñ" ong u bah H.
S Shylla.
U bah Hadrian Lyngdoh u la ong ba kitei ki 12 ngut ki MDC ki long kum ki 12 ngut ki Apostol bad u la ong ba roh kitei kin ia ieng lang ban iasaid ha ing dorbar thaw-aiñ ka jylla, “Ki 12 ngut ki MDC ki long kum ki 12 ngut ki Apostol" u la ong.
U Jairam Ramesh, u nongialam jong ka seng Congress, ula pynsngew mynta ka sngi, ba ka sorkar BJP, ka don jingthmu ban pynduh noh ia ka National Green Tribunal (NGT).
“Ngi don ha ki por kiba eh shibun ha kine ki sngi bad lada pynduh ia ka, kan dei ka jingktah kaba khraw shibun eh" ong U Ramesh, uba dei u myntri barim ba peit ia ka tnat khlaw bad ka tnat pynneh mariang bad ula ong shuh shuh, ba kane ka sorkar kam peit satia, na bynta ka jingbha jong ka India ia mynta bad ia ka lashai, hynrei ki peit, na ka bynta ban pynmyntoi ha ka kam khaii pateng jongki.
Halor ka kam tih Uranium na Wahkaji, U Ramesh, u ong ba ka sorkar kam lah ban shu pynkut jyndat ia katei ka projek tih Uranium bad ula ong ba kaba kongsan, ka long ba ki nongialam ha ka sorkar, ki dei ban shim ia ka rai ban iada ia ka mariang bad kam myntoi ban shu thaw ia ki surok, ki nanum bad ki jaka sam bor ding bad kiwei kiwei.
Ka Meghalaya, ka wan ba lai ha ka jingdon Uranium ha India bad ka wan hadien jong ka Jharkhand bad ka Andhra Pradesh bad ka jylla, ka don 16 percent u Uranium.
Ka UCIL, ka khein ba u don haduh 375,000 ton u uranium rew bad uba lah ban khlong kumba 1,500 ton ha ka shisngi.
Shillong, 30 Nailar:Ka kong Sarita Lyngdoh Nongpyiur ka lok jong u MLA barim ka Mawlai uba la khlad noh u bah Founderstrong Cajee ka la pynbna paidbah mynta ka sngi ba kan ia khun ia ka elekshon MLA 2018 na Mawlai konstitwensi kum ka kyrtong shimet.
Ka Kong Sarita ka la pynbna ha ka jingialang kaba la long mynta ka sngi ha Mawlai Phudmuri ha ka jingiadonlang ki nongkyrshan jong ka seng Congress bad ki dkhot jong ka Greater Mawlai People Union (GMPU).
Ka kong Sarita ka la ong ba ka shim ia ka rai ban ia khun ha ka elekshon ym ban shu pynlong kum ka tamasa hynrei ka dei namar ba ka don ka mynsiem ba sngewkhia ban trei na ka bynta u paidbah ka Mawlai.
Lah ban kdew ba khyndiat bnai mynshuwa ki khubor ki la saphriang ha Mawlai ba ka kong Sarita kan kyrshan ia u MLA ba mynta u bah Embhah Syiemlieh, hynrei kham hadien la saphriang ba kan kyrshan ia u bah Teibor Pathaw, hynrei mynta pat ka rai kaba shai ka la mih ha kaba ka la pynbna ba kan ia khun da lade hi.
Shillong, 30 Nailar:U Ward Commissioner ka Cantonment Board u Vikash Gupta u la bitar jur ia ka jingkhang ki shipai ia ka lynti iaid paidbah na Anjali, na thain Lady Keane bad ka ban mih sha Civil hospital, kaba la khang lad bad pynthut ia ki paidbah ha ka leit ka wan.
Haba kren sha ki lad pathai khubor mynta ka sngi, u Vikash Gupta bad u Pares uba dei u vice president ka Shillong Cantonment Board, ki la kam ba ki shipai ki la pynkhein ia ka kyndon ain 258, kaba kren shaphang ka jingailad ia ki paidbah ban iaid ha ki lynti jong ki jaka shipai.
Ki la kyntu ia ki paidbah ba ki dei ban kren lem ia kane kum ka sur jongki khnang ba ka bor ba dei peit kin ioh sngew ia ka jingleh ki shipai.
Kine ki la ong ba ha ka jingialang mynta ka sngi, u commandant jong ki shipai 101 Area, ha jaka ban iakren pynkut ban iapynbeit ia kane ka jingeh, u la phet noh pynban bak na jaka ba long jingialang khlem pat kut satia ka jingialang.
Katkum ka jingong jongki, u commandant ula shu kren lyngkut beit ba ka jingkhang ia ki lynti dei namar ba ka don kata ka jingma ia ki bor iada.
Haba iakren kham bniah halor kane, u la phet noh bak na ka jingialang khlem ap shuh shuh, la ong u Vikash.
Ha kane ka jingialang la don lang u CEO ka Shillong Cantonment Board, Ward Commissioner ba la khot khnang ban iapynbeit ia kane ka kam.
“Ngi kyntu ia ki paidbah ba kin kren lem ia kane khnang ba ki bor ba dei peit shalor kin tip bad ioh sngew", la ong u Vikash.
U Vikash u la ong ba ki bor shipai ki la khang ia kine ki lynti iaid paidbah la lai snem mynta bad ka don ka por ba ki shu plie teng khat eh bad kane ka jingkhang ia ki khyrdop bad ki lynti ka la pynlong ia ki paidbah ka thain South Shillong, West Shillong ban iakynduh jingeh haba iaid kjat ban leit sha Khyndai Lad, bad ban iaid lyngkot khlem da donkam ban shong kali.
U Pares u la ong ba ia ka jingiakren ha kane ka jingialang yn sa phah sha ka sorkar pdeng jong ka tnad Iada ri ba kan tip ban leh ia kaba donkam.
Shillong, 31 Nailar:Ka bor Hima Mylliem lem bad ka Khasi Hills Autonomous District Council bad ka Meghalaya State Pollution Control Board (MSPCB) ki la shim ia ka sienjam kaba tyngeh ban pynlong ia ka Iewduh kaba khuid bad don nam biang kum ka mynnor.
Mynta ka sngi ka Hima Mylliem, ka la lum ia ka jingialang jong baroh ki nongshong iew ha Madan Student, Jaiaw kynthup ki Khasi bad dkhar ban pynsngewthuh ia ki kumno ban bat ia ka jingkhuid jong kane ka iew.
Ha Iewduh ki don kumba 2000 tam ki dukan ba dei longtrai ki Khasi bad dkhar.
Haba kren ha kane ka jingialang u Environmental Engineer ka MSPCB, u Bah Wanshan Kharkrang u la maham ba lada ki paidbah khamtam ki nongshong iew kim patiaw mynta ban leh khuid, kan sa poi ka por ba kin hap ban jaw ummat kthang ynda la wan tuklar ka National Green Tribunal (NGT),kumba la jia ia ka jingtih dewiong ha jylla.
“Hato phin ap haduh ban khang ka NGT ia ka jingjaboh ka Iewduh bad kan bthah ia phi ban bud ia ki kyndon ba ka buh", la ong u Bah Kharkrang.
U la ong ba ka MSPCB ka la mana pyrshah katkum ka ain ban die ia ki plastik kiba palat 50 micron ka jingrben bad kiba die plastik ki dei ban rejister bad ka Board lem bad ka ophis u Syiem Mylliem bad ym shah shuh ia ki bym rejister ban die plastik.
“Kiba die plastik ki dei ban wah ia ka rejister ha Dukan bad ki paidbah ki dei ban thied beit ia ki plastik tang na ki bad kiba pynkhein ia ka ain, kin shah dain kuna T.
1 lak bad ka shong along hynriew B’nai", la ong u Bah Kharkrang.
U la ong run ba ka Board kan pynlong ia ka jingjurip man ka por bad lada lap ba ki nongshong Dukan bad ki trai kin ngat lang ha ka jingpynshitom bad u la kyntu ia ki nongshong iew ba kin sngewbha iatreilang ban wanrah ia ka jingkhuid ka iewduh.
U Bah Kharkrang u la ong ba ka jingpynkhuid ia ki niut dei ban long ha u nongpynmih niut bad ban pyniakhlad ia ki niut ba pyut bad bym pyut.
“Lada phim burom ia ka jingbthah u Syiem bad ka KHADC kan poi ka por ba kin pyntip sha ka NGT ba kin iathuh ba kila dep bthah ia phi ki nongshong iew hynrei phim bud bad hangta phin sa kynduh jingeh kaba jur", u la long.
Katba u Syiem u Paiem Ricky Nelson Syiem ula ong ba ka jingthmu ka jingialang ka long ban iatreilang ban pynlong ia ka Iewduh kaba khuid.
U la ong ba lada don kiba iathuh ia ki nongbret niut, ka Hima kan ai buskit mar shiteng na ka bai kuna kaba long T.
8000.
U la ong ba ka jingkhuid kan long ban khring ia ki nongwan jngohkai pyrthei.
U Paiem ula ong ba ym shah shuh ban sah briew ha Iewduh bad ban pynlong ktem die kyaid bad ka bor Hima kan leh da kaba tyngeh ia kiba leh pyrshah halor Kane.
Ha ka jingialang la wan iashim bynta ki nongshong iew, ki Myntri, u EM u bah Latiplang kharkongor.
Ha kajuh ka por, u Myntri C Kharkongor haba kren kyrpang hadien ba la wai ka jingialang u la iathuh ba ka jingkhot ia kane ka jingialang ka long ban pynshai paidbah ba ki nongshong iew ki dei ban leh khuid hadien ba la mih ka jingud jingnam na ki paitbah ia ka jingjaboh bad kawei pat ka dei ka jingbthah na ka NGT ba ka Iewduh dei ban long ba khuid ki nala, ki lynti syngkien.
Shillong, 31 Nailar:Ka Hima Mylliem ha ka jinglum jing ialangbah jong ka mynta ka sngi ka la rai ban pynshitom ia kiba bret jaboh pathar ha iewduh da ka kuna bad da kaba shong phatok bad ka la thong ruh ban aid a ka buskit ia ki briew kiba bat ia kita ki nongleh jaboh.
Halor katei ka rai jong ka jingialang ba la lum da ka Hima Mylliem u Rupang u la twad jingmut na ki nongiew kumno ki sngew halor katei ka rai lehkhuid ka Hima Mylliem ban pynpaw nam ia ka ïewduh.
U bah Korbar Lyngdoh Nonglait President ka Nongiew Association, u la ong ba katei ka rai ka Hima Mylliem ka dei kaba biang eh, hynrei hap ruh ban peit la ka lah ne-em ban pyntrei ia katei ka rai.
U la ong ba kumba ka long mynta ki don tang ar tylli ki jaka bret jaboh ha iewduh kawei ha Standjeep bad kawei pat ha Iew Mawlong.
“Kat ki nongshongiew kiba bun ha Iewduh hato kin ieh la ki jingdie ki mar ki mata jong ki, kin ieh ia ka dukan jong ki ban leit bret jaboh khnang shaduh sha Stand Jeep bad Iew Mawlong, ka Dustbin ruh ym don ha iewduh" ong u bah Korbar da kaba buh jingkylli shano ki nongiew kin bret ia ki jaboh jong ki , “Hato kin pynlang ia katei kaba sma baroh shisngi shimiet hapoh dukan jong ki, ki nongwan lum jaboh ruh kim ju wan mynmiet ne janmiet, ki lum jaboh tang mynstep" u la ong.
Nangta utei u President ki nongiew u la ong ruh ba kat ka iewduh baroh kawei ki don tang 4 tylli ki jaka leit shabar bad kitei ki jaka leit shabar ruh kim plie ha ka por mynstep, ki plie haduh ka por 8 ne 9 baje, “Ha iewduh naduh ka por mynstep ki nongiew ki la poi, ki Daju lei dang step ki la poi, shaei kin leit shabar, kin set haduh da plie ki jaka leit bar haduh katei ka por, kim banse ban leit sha kyndong kynshrot" ong biang u bah Korbar.
U la ong ruh ba kitei ki jaka leit bar ki plie haduh ka por 8 baje mynstep bad mynmiet ki la khang katba ha iewduh pat ki don kiba sahmiet ruh, “Kitei kiba sahmiet shano ki leit shabar, dei na kata ka daw ngi dawa na ka Hima Mylliem ba kan pynkhuid ia ki nongsah miet be-aiñ ha Iewduh" u la ong.
Shuh shuh utei u President ki Nongiew u la ong ba ka jingkren ka Hima Mylliem ban leh khuid ia ka iewduh kam ia hap satia bad ka kam, “Kumno kein lah ban lehkhuid haba tang ka nala ruh ym don, ki lynti iaid kjat kiba la jot la pei ruh ym don ba maramot, ka eh palat ban lehkhuid lada ym pat lah ban pynbiang ia kitei baroh ki jingdonkam" ong u ba hkorbar haba ia kren bad u Rupang.
Shillong, 31 Nailar:Ka jingkhot apli keshon ka Congress na ka bynta ki briew ba kwah ban iakhun ia ka elekshon ka la sdang mynta ka sngi ka 31 tarik Nailar bad kan kut ha ka 15 tarik nailur kaban long 16 sngi.
Katkum ka khubor ba la iohlum na ka MPCC, ka jingkhot aplikeshon na ka bynta kiba kwah ban aplai kyrtong la aiti ha man ki Block Congress ba kin pyndep shwa katei ka por.
Ka party Congress ka la khot ia kane ka aplikeshon ban ioh jingkhein katno ngut ki MLA jongka kiba khlem aplai tiket ban iakhun ha kane ka elekshon bad kane kan pynthikna ia ka party ba kan nang ban wad briew da uwei pat u kyrtong.
Kumba ka paw haduh mynta, saw tylli ki Block Congress la dep pynwai kynthup ka Nartiang Block Congress kaba long MLA u Bah Sniawbhalang Dhar, ka Umroi kaba long MLA u Bah Ngaitlang Dhar, ka Mairang ka bym don MLA bad ka Mawkyrwat kaba mihkhmat da u Bah Rowel Lyngdoh.
Ka jingpynwai noh ia kine ki Block Congress Committee kiba dang don ki MLA, ka pyni shai ia u dak ba ka party kam shaniah shuh ha ki MLA jongka, kiba dang don ha ka party bad ka thew ba ka lah ban bujli da kiwei ki briew ha jaka jongki.
Shillong, 31 Nailar:Mynhynnin ka sngi u samla John Hashah Asst.
General Secretary ka KSU Mawlai Circle u la lait jamin na Shillong District Jail.
Haduh mynta ki dkhot ka KSU kiba la lait jamin ki long 14 ngut bad kiba dang don pat ha phatok ki don sa 17 ngut.
Na kitei ki 17 ngut tang uwei uba dang don ha Shillong District Jail katba ki 16 pat ki don ha Ri-Bhoi District Jail.
Kane ka long kat kum ka jingpyntip, na u General Secretary ka KSU u samla Donald V Thabah.
Lah ban pynkyn-maw ba ha ka 21 tarik mynta u bnai 6 ngut ki dkhot ka KSU ki la ioh jamin bad ki la lait phatok ha ka 22 tarik mynta u bnai, kitei ki dei kiba shah pynngat mukotduma ha Rynjah bad Sardar PS.
Kitei ki dkhot ka KSU kiba la lait phatok ki kynthup ia u Alkwis Kharbani, u Regain Mawri, u Seiborlag Pakyntien, u Shanbok Kharmawphlang bad u Kynpham Marbaniang kiba ngat mukotduma ha MMPO bad kiwei ki kyndon IPC na Rynjah police station, katba u Shanbor Lyngdoh u ngat mukotduma ha Sardar Police station.
Lah ruh ban pynkynmaw ba ia kitei ki dkhot ka KSU la pynlait jamin da kaba siew ia ka pisa mar T.
30 hajar marwei ryngkat ki kyndon ba la teh ba kim dei ban leh biang ia ki kam bad ruh ki dei ban leit mih haba donkam ka kashari ne ki pulit.
Kitei ki dkhot ka KSU kiba la shah kem baroh ki dei kiba la shah kynnoh ba ki donkti ha ka jingjia kaba la mih jingkulmar ha Ronghana ha ka jingiakhih lynti rel.
Shillong, 31 Nailar:Ka jingkyntiap seng ki MDC ha kane ka samoi treikam jong ki kaba mynta ka la jubor bha ha kaba u wei u MDC u la kyntiap kumba 3 seng eiei kata tang hapoh ka 4 snem.
Ha KHADC ki la don bun ngut ki MDC kiba kyntiap seng bad katei ka sdang naduh ka por ka ARPA haduh ka por jong ka PDF mynta.
Ka jingphet seng ka la sdang na uwei na ki MDC ba la jop na ka seng UDP u bah Hadrian Lyngdoh MDC ka Mawkyrwat bad utei u la phet sha ka seng Congress ha ka por jong ka ARPA hynrei utei u MDC mynta u la phet biang na ka seng Congress bad hadien ba la kylla MDC shimet shipor u la leit ban ia soh pat sha ka seng People Democratic Front ( PDF).
Nalor u bah Hadrian u bah H.
S Shylla u dei u MDC u ba la jop ia ka elekshon shiteng samoi na Nongkrem konstitwensi na ka seng UDP hynrei ute ruh mynta u la phet seng bad u la leit ia soh sha ka Party PDF.
Ha ka jingphet seng ki MDC kaba la sha ktah eh ka dei ka seng Congress bad ka HSPDP.
Ki MDC kiba la jop ha ka elekshon na ka seng Congress kiba la phet seng noh ki long u bah Banteidor Lyngdoh na Mawkynrew konstitwensi, u bah Arbinus Lyngdoh na Umroi konstitwensi, u bah Antonio War na Laitumkhrah konstitwensi, u bah Victor Rani na Jirang konstitwensi nalor u bah Pynshngaiñ N Syiem uba la shah sospon noh.
U bah Antonio u la phet sha ka seng BJP, u bah Arbinus sha ka UDP hadien sha ka PDF, kiwei pat ki la phet sha ka PDF.
Kiba la jop na ka seng HSPDP, hynrei kiba la shah beh seng noh ki kynthup ia u bah L.
G Nongsiej MDC ka Nongstoiñ, u bah Morning Mawsor ka Mawshynrut, u bah Pyniaid Sing Syiem ka Sohryngkham.
Ka kong Grace Mary Kharpuri ka Nongshken, ka dei kaba jop kum ka MDC shimet bad mynta ka la leit sha ka PDF bad u bah Blanding Warjri ka Mawthadraishan, ula jop na ka seng HSPDP bad mynta ula leit ia soh sha ka PDF.
Ka KHNAM kaba don 4 ngut ki MDC mynta la sah sa tang marwei u bah Adelbert Nongrum, ki MDC jong ka KHNAM kiba la phet seng noh ki long u bah Process T Sawkmie sha ka seng Congress, u bah Latiplang Kharkongor sha ka PDF bad u bah James Ban Basaiawmoit sha ka PDF.
Shillong, 03 Nailur:Ki nonghikai hapoh ka lama ka Meghalaya SSA School Association (MSSASA) ki la kynnoh ba kane ka sorkar ka dei ka bym ler tam kaba thaw khana ha ka jylla namar ba kam don kawei ruh ba ka la jop khamtam ha ka pule puthi.
Haba kren ia ka jingrakhe ia ka sngi ki nonghikai, kaban long ha ka 5 tarik, u President ka MSSASA, u Bah President Aristotle C.
Rymbai u la ong ba kane ka sngi ka dei ka kabu ban burom ia ki kynthei bad ki shynrang kiba ai mynsiem ia ki khynnah ban sain dur ia ka lawei jongki.
Haba pynlait khubor, u Bah Rymbai u la ong ba ka sorkar ka la ju niew tag ia ki kam jong ki nonghikai ha kum kane ka sngi hynrei kaba sngewsih ka long ba ki nonghikai ha ki hap ban mih sha madan ban iakhun ia ki hok jongki.
U la ong ba ka sorkar ka la dei ban kyndit bynriew noh ban peit ia ki jingeh jong ki nonghikai da kaba thaw ia ka Education policy kaba larkam.
U la ong ba ka MSSASA ka la shim ia ka jingpyrta jongka ha kane ka sngi jong ki nonghikai, “Ieng ia ki nonghikai’ kaba mut ban kyrshan ia ki nonghikai ha ki kam jongki ban iada bad ban pynioh ia ki hok jongki.
Jowai, 1 Nailur:Ka Jaintia Students’Union (JSU) bad ka kong Phidalia Toi ka longkmie ba pawkhmat hapoh ka Rilum Jaintia, hadien bala ia pyrkhat sani bha halor ka jingmih ka jingiashrut bad ka jingiabein niam hapoh ka face book kaba la ktah mat iong iaka imlang sah lang baroh kawei, mynta ka sngi ki la ia kynduh ia u SP bad DSP jongka West jaintia Hills ban kyrpad ia ki ba kin shimkhia halor kane ka mat, namar lada shu sngap bad ailad kumne khlempep kan wanrah iaka jingsngew iapher niam hapoh ka bri u hynniew trep, bad kane hi kan wanrah iaka jingjot jingpra hapoh ka imlang sahlang baroh kawei.
U president jongka JSU haba iakren bad ki lad pathai khubor u ong ba ‘ ymdon mano mano ba lah ban khang iaka jingngeit niam jong u/ne ka briew hapoh ka ri jongngi namar ka ka dei ka Secular Country, hynrei sngewsih ban iohi ba ki briew jongngi kim kheinkor ia kane, bad nalor ka iabein niam sa ka iatim ia tla bad timsih timsang, kane ka thad madan bad pynhiardor iaka jaitbynriew baroh kawei kaba bgi tip kum ka Ri tip briew tip blei.
Kumta, daka jingsngewkhia iaka bha ka miat, ka JSU ryngkat ka jingai mynsiem jong ka kong Toi, ka la kyrpad ia ki bor jong ka ain bam tem noh ia kane ka jingia kynad ioh kan poi sha ka rem ka rai bad ka jot ka pra jong ka jaitbynriew.
Shuh shuh ki kyrpad ruh ia ki Samla baroh ban kiar noh na kane khnang ban imsuk bad don ka jingiatylli.
Ha kane ka sngi SP u la kular ban shimkhia bad tuklar mardor ia kane, bad ka bor jongka ain kan kan leh iala ka jongka kamram.
Shillong, 3 Nailur:U bah HDR Lyngdoh MLA ka Sohiong u la pyniasyriem ia ki nongkren pyrshah ia u kum ki ksew kiba wiar ia ki masi bam phlang, “Ki long kum kito ki ksew kiba wiar ia ki masi bam phlang, u ksew um ju bam phlang hynrei u dang bishni pat lada ki masi ki bam phlang" ong u bah HDr Lyngdoh ha ka jingialang pynkup burom ia ki samla pule kiba pass bha ha ka jingialang kaba la long ha Them Rangshken ha ka sngi saitjaiñ jong ka taiew.
U bah HDR u la ong ba ki don kiba leit pynshoi sha ki paidbah ba haba wan jingiarap ma u kim dei ban treh.
“Nga lyngngoh balei ki peit khmat ia ki kam kiba kiwei ki trei haba ialade kim lah ban trei" u la ong biang.
U bah HDR Lyngdoh u la ong ba shuwa ba un long u nongmihkhmat jong ka Sohiong, katei ka konstitwensi ka long kum kato ka pynthor kaba sboh, hynrei kaba la shu ieh shrah khlem don nongrep khlem don nongsumar bad u la ong ba dei tad hadien ka jinglong MLA jong u ba ki kam pynroi ki la tuid sha katei ka konstitwensi, “Ym tang ha Sohiong ba nga la pynpoi ia ka roi ka par hynrei wat ha ka jylla ruh baroh kawei, ha ka por ba nga bat kum u myntri ka tnad PWD nga la wanrah ia ki By-Pass ha ka jylla kaba da ki klur tyngka" u la ong.
Halor ka jingkwah ki seng riewlum ban pynrem ia u, u bah HDR u la ong “Ki briew ki kwah, ka rai pat ka shong ha u Blei, ngi ki Kristan ngi ngeit kumta, u paidbah u iohi hi ia ki kam kiba nga la leh, nga la aiti lut met bad mynsiem ban shakri ia ki paidbah" u la ong.
Ha katei ka sngi, ka Congress Rangshken Area ka la ai khusnam ia ki samla pule jong katei ka thaiñ kiba la pass bha ha snem 2017 ha ki kyrdan bapher bapher naduh ka SSCL, HSSLC, Degree, Master Degree bad kiwei pat.
Ha shuwa ba nsam khusnam u bah HDR u la plie ia ka ophis jong ka Congress ha Rangshken.
Ha kane ka jingialang nalor u Bah HDR Lyngdoh la ia don lang da u MDC u Bah Lamphrang Blah, ki nongkitkam ka Sohiong Block Congress Committee ba kynthup ia u Bah Phrang Kharpran uba dei u President, u Bah A Sun uba dei u President ka Synjuk ki Rangbah Shnong, u Bah S Mawlong uba dei u President ka Diengiei Dorbar Area, u Bah R Kharkrang, u Bah D Kharphuli, u Bah B Nongbri, u Bah K Kharphuli uba la pyniaid ia ka jingialang, u Bah P Langstieh uba dei u Secretary bad u Bah S Kharngi uba dei u President ka Rangshken Area Congress Circle ,ki nongkitkam ka Congress na ka liang ki longkmie, ki khynnah skul bad ki samla pule, ki paidbah na ki shnong ba marjan ka Rangshken bad kiwei kiwei.
Jowai, 3 Nailur:Hadien ba la mih ka kynrum kynram hapdeng ki paidbah nongshong shnong bad ki nongpyniaid ia ka skim bylla shispah sngi, na ka liang u Deputy Commissioner u la khot ban pynlong da ka public hearing ha katei ka shnong ha ka 6 tarik une u bnai ha iing Community hall ka dorbar shnong.
Halor kane, ka FKJGP ka seng kaba la ujor sha u DC ha ryngkat ki katto katne ki paidbah nongshong shnong hadien ba ki la ioh ia ki jubab RTI na ophis ka BDO Thadlaskein, ka la kyntu ia ki paidbah ba kin poi sha katei ka public hearing khnang ba katei ka kynrum kynram kan shai paidbah.
Ka kynrum kynram ka la mih ha katei ka shnong hadien ba la mih ka RTI report bad kumjuh ruh hadien ba ka kynhun ki nongshong shnong ki la ujor pyrshah ia ka jingbym ioh bainong bad kumjuh ka jingioh bainong ki katto katne palat ban ia kaba ki dei ban ioh.
Kane ka la paw shai kdar lyngba kawei ka jobcard holder kaba la trei tang 28 sngi hynrei ka bai nong ka la rung pat sha ka bank Account jong ka palat 24 hajar tyngka.
Na ka liang u Rangbah Shnong u ma SS Langi u la kyntait ba ka la don ka jingpyndonkam bakla bad leh shilliang ha kaba pyntrei ia katei skim hynrei kine kiei kiei baroh kin paw shai ha kane ka Public hearing.
Shillong, 03 Nailur:Ki nongialam na kane ka jylla Meghalaya kila shah khot ha ki nongialam ka BJP sha Delhi ban iakren ban pynkhreh ia ka elekshon MLA kaban sa wan ha kane ka jylla.
Kine ki dkhot jong ka State Core Committee BJP Meghalaya ki kynthup ia u President Bah Shibun Lyngdoh, u Vice President u Edmund Sangma, u General Secretary Bah Bashailang Khongwir, u Treasurer u Sarwan Jhunjhunwala bad ka Executive Member Ka Kong Bianca Kyndiah.
Kine kin mih lashai ka sngi sha Delhi ban iakynduh ia u National President u Amit Shah, u National General Secretary u Ram Madhav, u Chairman ka NEDA u Himanta Biswa Sharma bad u Nalin Kohli ban iakren na ka bynta ban pynkhreh ia ka elekshon ha kane ka jylla.
Shillong, 3 Nailur:Ki samla pule na ki kolej bapher bapher na kane ka jylla ki dang sahkut haduh mynta ha nongbah Delhi naba ym ioh Rel ban wan phai ïng.
Kitei ki samla kiba don 12 ngut, 5 ngut shynrang bad 7 ngut kynthei bad kawei pat ka nongialam jong ki kaba dei ka nonghikai jong ka Kolej na Jowai ( ANO) ki la mih na Shillong naduh ka 4 tarik u nailar 2017 bad ki la leit sha Jammu and Kashmir.
Na Jammu and Kashmir ki la leit sha nongbah Delhi bad hangtei ki la sah miet ha ka Republic Day Camp kaba la pynkhreh ia ki NCC.
Katei ka jingleit jong ki ka dei kaba la pynbit pynbiang da ka National Integration Camp (NIC).
Ka prokram jong ki la pynbeit ba kin mih na Delhi naduh ka 28 tarik u nailar hynrei la pynduh noh ia ka tiket Rel jong ki bad haduh mynta ki dang sahkut ha katei ka Republic Day Camp bad kim pat ioh jingtip satia lano kin ioh mih.
Kitei ki samla ki dei na St.
Anthony’s College, na St.
Edmund’s College, na Shillong College bad na Sohra Government College.
Kiba bun eh na kitei ki dei na Sohra Government College kiba don haduh 6 ngut 3 ngut kynthei bad 3 ngut shynrang.
Haba ia kren bad u Rupang kitei ki samla ki la pynpaw ka jinglyngngoh ia katei ka jingsahkut sah jong ki ha nongbah Delhi naduh ba la wan phai na Jammu and Kashmir bad ki la pynpaw ruh ka jingsngewsih namar ba ki la duh ban thoh ia ki Internal Eksam jong ki.
Haba ia kren bad uwei na ki samla na Sohra Government College u la iathuh ba ka Eksam ka la sdang naduh ka 1 tarik u nailur bad haduh mynta 2 sobjek la dep iaid shakhmat bad lashai ka sngi ka 4 tarik u nailur kan don sa ka sobjek Economics.
Kiwei pat ki samla na kitei kiwei pat ki Kolej ruh la iathuh ba ki la duh ban thoh ia ka Internal Eksam jong ki.
Katkum ka jingiathuh jong ki-ki la ong ba ka Eksam jong baroh kan sdang naduh u bnai risaw bad baroh ki kolej ki hap ban pyndep lut ia ka Internal Eksam jong ki hapoh mynta u bnai.
Kitei ki samla mynta ki don hapdeng ka jinglynga mynsiem bad ki la ong ba kim sngewthuh sngewthaw shuh lano kin ioh leit ïng naba shiphang ki ong lashai, shiphang ki ong la shisngi.
Shillong, 3 Nailur:Ka trok ki shipai BSF kaba dang hiar na Shillong ban leit sha Nongjri harum Pynursla, ka la kylla bad ha katei ka jingjia ki la don haduh 14 ngut ki shipai ryngkat u nongniah kiba mynsaw malu mala.
Katei ka jingjia ka la jia mynta ka nohphai sngi ha ka jaka ba ju khot ‘Kyntiah kloiñ’ shuwa ban poi sha shnong Mawkliaw.
La iathuh ba kitei ki shipai ki shu mynsaw malu mala bad la pynkit ia ki sha Pynursla CHC bad ki la ioh jingsumar.
La iathuh ba mynta ka sngi ki la don haduh 4 tylli ki trok shipai kiba hiar sha Nongjri, hynrei kawei na ki ka la kylla hynrei ka jaka ba katei ka trok ka la kylla kam shym dei satia sha ka liang kaba don riat, kumta baroh kiba shong hapoh ki shu mynsaw malu mala.
Shillong, 5 Nailur:Kum shibynta ka jingrakhe ïa ka jingdap 175 snem thoh ka pule ha ka ktien Khasi, ka Khasi Authors’ Society ka la pynlong ïa ka symposium halor ka phang “ka Thoh ka Pule ka sdang na u ABK" ha Nabon Sawian Memorial Secondary School, Mawmluh kawei na ki skul ba byngkong eh ha Ri Khasi ba la seng da u Rev.
Thomas Jones-I ha ka snem 1842.
?a ki lai tylli ki skul ba nyngkong eh ba la seng da u Thomas Jones la tip mynta da ka Nabon Sawian Memorial Secondary School ha Mawmluh, ka Larsing Khongwir Memorial Secondary School ha Mawsmai bad ka Sohra Twa Presbyterian Upper Primary School ha Sohra.
La pynïaid ïa ka symposium da u Dr.
D.
R.
L.
Nonglait, President KAS bad ka jingkren pdiang I Prof(Kong) S.
Dkhar.
La plie da ki kyntien kyrkhu kyrdoh u Bah Tisosstarwell Chyne, MLA uba long u Kongsan jong katei ka sngi ryngkat, ka jingïadon lang ki Nongkitkam bad ki dkhot ka Khasi Authors’ Society, ki Nonghikai jong ki skul bad ka college ka thaiñ Sohra, ki dkhot Managing Committee jong kitei ki lai tylli ki skul u Thomas Jones, u Pastor bad ki Nongsharai ka Balang Presbyterian Mawmluh, u Sirdar ka Mawmluh, ki nongïalam jong ki seng treimon sngewbha jong katei ka thain lem bad ki paralok parajor.
U Bah Titos, ha ka jingkren jong u, u la pynpaw ka jingsngewbynniaw ïa ka jingpynduh noh ka MBOSE ïa ka Subject Khasi kum ka subject kaba dei ban pule da baroh ki khun Khasi “Compulsory subject" ha ki class XI bad XII bad ailad ïa ki samla ban jied katba ki mon hi “optional subject/Elective subject".
U la bynrap da kaba ong ba kane ka jingleh jong ka MBOSE ka long ka dak jong ka jingma ïa ka ktien Khasi.
Haba phai sha ka jingïaleh ban pynïoh jaka ïa ka ktien Khasi ha ka Khyrnit kaba Phra jong ka Riti Synshar ka Ri India, une u Nongmihkhmat sha ka Dorbar Thawain ka Jylla u pynpaw ka jingsngewlyngngoh ïa ka jingpynslem jong ka Sorkar Jylla ban wanrah hapoh ka ?ing Dorbar ïa ka Kaiphod jong ka Committee ba la thung kyrpang na ka bynta kane ka kam na ka bynta ban ai bor ïa ka Sorkar Jylla ban phah ïa ka kam sha ka Sorkar Kmie ha Delhi.
Kumta u khmihlynti ba ka Sorkar jylla kan shimkhia bad leh noh kloi katba lah ban wanrah ïa kane ka kam ha ka ïing Dorbar bad u wer ïa ki para MLA ban ïa kyrshan lang ïa kane ka kam kaba kongsan jong ka jaitbynriew.
Haba phai sha ka jingpyndonkam ïa ka SMS ha kine ki sngi, u Bah Titos u pynpaw ka jingsngewsyier ba ka rukom thoh Khasi kan sa pynbakla lut namarba ha ki SMS la shu ïa pynmlien ban thoh shiteng dak kum ‘fi’ ha ka jaka ‘phi’ bad kumta ter ter.
Kum ka jingkitbok kitrwiang ïa ka Khasi Authors’ Society ha ka jingrakhe jong ka ïa ka jingdap 175 snem ka thoh ka pule ha ka ktien Khasi, u Kongsan u kyntu ïa ki paid Khasi baïar ban pule ïa ki kot Khasi khnang ban im thoh ka pule ha ka ktien Khasi.
Ha katei ka symposium la ïoh ka jingkren na ki ar ngut ki riew khraw pyrkhat ka thoh ka pule u Khasi, u Dr.
B.
R.
Kharlukhi halor ka phang tnat “Jingsdang u ABK ha ki skul Khasi" bad u Babu S.
S.
Majaw shaphang “Ka jingsan ka thoh ka pule ha ka ktien Khasi" kine baroh ar ngut ki dei ki President barim ka Khasi Authors’ Society.
U Babu B.
R.
Kharlukhi u pynshisha ba u khun Khasi um don la ki jong ki dak thoh.
Haba phah kyrwoh ki ju pyndonkam da ki ksah shympriahkti.
Kine ki dak kiba im, kiba la pyndonkam ha ka thoh ka pule ha ka ktien Khasi haduh mynta mynne ki long ki matti u Thomas Jones.
U Thomas Jones u la sdang ban saiñdur ïa ki dak thoh Khasi da kaba pyndankam ïa u “ABC" kham hadien la pyndonkam noh da u ‘K’ ha ka jaka u ‘C’.
Ynda la ih bha ka thoh ka pule, ki rangbah Khasi kiba kynthup ïa u Bah Jeebon Roy Mairom ki la wanrah sa u ‘ ? ‘ bad u ‘ Ñ ‘ kum ki dak thoh Khasi.
Kum uwei na ki dkhot ka Committee ba la thung kyrpang da ka Sorkar Jylla na ka bynta ka jingïaleh ban pynrung ïa ka ktien Khasi ha ka Khyrnit kaba Phra jong ka Riti Synshar ka Ri India, une u rangbah u la pynpaw ka jingsngewlyngngoh ïa ka jingpynslem jong ka Sorkar ban phah ïa ka kam sha ka Sorkar India na ka bynta ban pynrung noh ïa ka ktien Khasi ha ka Khyrnit kaba Phra jong ka Riti Synshar ka Ri India.
Haba kren halor “Ka jingsan ka thoh ka pule ha ka ktien Khasi" Babu S.
S.
Majaw u la ai ka jingbatai kaba bniah bad ai jinghun ïa ka lympung baroh kawei.
Une u nonghikai bad ruh kum u nongthoh ba paw khmat jong kane ka juk, u la pynpaw ka jingkmen ba ka jingsdang jong u Alexander B.
Lish jong ka Serampore Mission ban wanrah ïa ki dak Bengali kum ki dak thoh ha ka ktien Khasi ka la duh ka la dam noh.
Watdano te ki khun Khasi ki la dei ban pyndonkam ïa ki laiphew tam ki dak thoh Bengali ha ka thoh ka pule Khasi.
U Babu S.
S.
Majaw, u la pynpaw ruh ïa ka jingsngewbynñiaw ïa ka jingslem palat ka Sorkar Jylla ban leit tied jingkhang ha Delhi ban ïoh rung ka ktien Khasi ha ka Khyrnit kaba Phra jong ka Riti Synshar ka Ri India.
Ka lyngpung ka la buh ruh ka jingkylli halor ka kyrteng jong ka Khasi Authors’ Society kaba long ha ka ktien English.
Ki Nongïalam ka KAS kim lah khlem da kdew sha ki Nongseng jong ka ryngkat ka jingkular ban sa nang ïa kren ïa kane ka kam kaba la ju ïa kren teng hapoh ka Seng.
La pynrhem ïa katei ka lympung da ka jingrwai ba la ïa rwai lang ki khynnah skul jong ka Nabon Sawian Memorial Secondary School, Mawmluh, ka Larsing Khongwir Memorial Secondary School, Mawsmai bad ka Sohra Twa Presbyterian Upper Primary School, Sohra.
Ki kyntien jong ka jingrwai “PYNNEH LA KTIEN LA JONG, WAT NYM AI LAD ÏA KTIEN RONGPHONG" ki la pynhun jrut ïa ka dohnud ieit ri jong u Kongsan bad ki kynrem ki lyndan ka Khasi Authors’ Society.
Ka jingmih na kane ka Symposium ka la ai jinghun ïa baroh kawei ka lympung.
La pynwai ïa ka Symposium da ka jingkren ai khublei u Bah P.
Kharshiing General Secretary, KAS u ba la pynpaw ka jingsngewnguh ïa baroh kiba la ai ka jingkyrshan ban pynlong ïa kane ka Symposium kaba jop.
Shillong, 3 Nailur:Ka Meghalaya Pradesh Congress Committee ( MPCC) ka la pynduh pyndam noh ia ka Pynursla Block Congress Committee kaba rim bad ka la sdang ban thaw thymmai da kawei pat ka Block ha kaba la thung ia u bah Han Khongtani kum u President ba thymmai jong katei ka Block.
Haba ia kren bad u Rupang u bah Han Khongtani u la iathuh ba la thung ia u ha ryngkat ka jingdonlang u bah D.
D Lapang, President MPCC, u bah Ronnie V Lyngdoh, u bah Kennedy Khyriem bad u bah James Lyngdoh Working President ka MPCC.
Ka Congress ka la pynduh pyndam ia ka Congress kaba donlang ki kynhun u bah Prestone Tynsong bad la shimti ia ka kam nongialam mynta da kawei pat ka kynhun.
U bah Han u la ong ba ha katei ka kynhun la ia khleh lut bad ki don ki briew jong u bah Prestone ruh.
U la ong ba haduh mynta ym pat sngewthuh sngewthaw naba u dang shu shimti dang mynhynnin ka sngi ia ka kam nongialam bad u dang sdang ban pynlum pynlang briew bad ban thaw ia ki komiti bapher bapher bad ia u kandidet ruh u la ong ba ym pat ioh haduh mynta.
Haba pyrshang ban wad jingtip na kiba bun ki nongialam jong ka seng Congress kiba ju ia don ryngkat bad u bah Prestone kim don jingtip eiei ia katei ka jingpynduh pyndam ia ka Block Congress ha Pynursla hynrei u bah Han Khongtani u la ong ba naduh mynhynnin hi ka sngi baroh ki tnad treikam jong ka seng Congress ha Pynursla Block ki la iap lut bad yn sdang da kawei pat kaba thymmai.
Hynrei kham hadien la ioh jingtip ruh ba ka kynhun jong u bah Prestone Tynsong kan lum jingialang lashai ka miet 4 tarik u nailur ban shong pyrkhat ha kaba la iathuh ba ka lah ban poi ruh ka jingiakren ban rai noh na ka Party aiu ban pyniakhun ia u bah Prestone Tynsong ha ka elekshon MLA 2018.
Shillong, 05 Nailur:Ka Umden Development and Transport Association (UDTA) ka la dawa ba ka Airport Aurhority of India (AAI) ka dei ban shna noh mardor ia ka surok sha kane ka shnong shwa ba kan ker kper noh ia ka jaka dem liengsuin ha Umroi khnang ba ka shnong kan nym shah khang lynti.
Haba kren sha ki nongthoh khubor mynta ka sngi, u President ka seng u Bah Apborlang Nongrum ba la don lang u rangbah shnong ka Umden u bah Pailang Kurbah ki la ong ba ka jingker kper ka AAI ia ka jaka dem liengsuin ha Umroi, kan pyndam surok kaba iaid sha ka shnong jongki bad ka long kaba donkam kyrkieh ba kan shna shwa ia ka surok na kawei ka jaka shwa ba kan khang ia kane ka surok.
Haba kren sha ki nongthoh khubor mynta ka sngi, kine ki riew rangbah ki la ong ba nalor kane ka jingdonkam paidbah, ki la dep phah jingthoh ruh naduh u snem 2012 ba ka AAI ka dei ban shna ia ka jaka sumar ha katei ka shnong kaba la dep rai ban ai jaka sngewbha haduh 8000 sq ft bad na ka liang u MP u Bah Vicent H Pala ruh u la kular ba un ai pisa na ka skhim ban thied ia ka kali kit nongpang bad kumjuh ban shna ia katei ka jaka sumar, hynrei haduh mynta ka dang sahkut khlem pat poi shaei shaei ruh namar ba ka sorkar jylla kam shym la shim khia satia.
Ki la ong ba ki la dep iakynduh ia ka myntri ba ka koit ka khiah ka sorkar jylla ka Kong Roshan Warjri bad u Bah AL Hek ha ka por ba u long myntri kane ka tnad kham mynshwa hynrei kane ka kam kam shym la iaid satia.
Ha kajuh ka por, u Bah Nongrum u la iathuh ba ka seng ka la iakynduh ia u director ka AAI ha Umroi ba un ai kam ai jam ia ki samla khamtam ki trai jaka ba la shah ktah na ka jingshim jaka ban shna ia ka kad liengsuin hynrei um shym la ai kano kano ka jingkular ia ki.
Ha kawei ka liang, ka seng ka la dawa ruh ba u dei ban ai lad ia ki kali kamai na katei ka shnong ba kin kit ki leit buh nongleit nongwan na kad liengsuin hynrei halor kane ruh, u heh ka AAI um shym la kular ban ai eiei bad u la ong ba un hap ban khot tender bad kane kan khang lad ia ki kali kamai.
Hynrei na ka liang jongki, ki la ong ba kin nym aili ia kane ka jingthmu ban khot tender bana wan pyniaid kali ki briew nabar hynrei kin iakhun beit ba ki trai jaka ki dei ban ioh ban pyniaid ia ka kali kit nongleit nongwan na katei ka kad liengsuin.
Shillong, 05 Nailur:Lai ngut ki kyrtong ba rem ha ka elekshon MLA 2013 na Mawryng kneng Constituency, mynta ka sngi ki la ia rung sha ka seng People Democratic Party (PDF) ha ka jingialang ha Sohryng kham.
Kine ki kynthup ia u kyrtong ka UDP u Bah Highlander Kharmalki, u Dr OS Jyrwa ka KHNAM bad u Bah MP Muktieh u kyrtong shimet kiba la iakhun ha ka Election MLA ba la dep.
Ha kane ka jingia-lang ha kaba la wan ban ia shim bynta da ki paidbah bun bha na kylleng ki dong bad ki shnong jong ka Mawryngkneng Constituency ha ryngkat ka jingiadon lang u President ka People’s Democratic Front u Bah Aiban-lumlang Marbaniang, u samla Auspicious Lyngdoh uba dei u General Secretary, u Bah HS Shylla u ba dei u MDC ka Nongkrem Constituency uba dang dep pyniasoh dang shen sha ka PDF lem ki 11 ngut ki MDC, u Bah Esron Marwein, u Bah Kynsai Dkhar, ki longkmie longkpa kumjuh ruh ki samla kynthei shynrang kiba la rai ban kyrshan ia u Bah Highlander Kharmalki ha kane ka kynti ba mynta.
Ha kane ka jingialang la thung ruh ia ki nongkitkam ha ka shatri jong ka Mawryngkneng Constituency Zonal Committee jong ka PDF ha kaba la jied ia u Dr OS Jyrwa kum u President bad ia u Bah MP Muktieh kum u Working President.
Nalor kine la jied ruh ia u Bah EK Wahlang kum u Secretary bad ia u Bah Riwan Sohtun kum u Assistant General Secretary bad kumjuh ruh la jied saw ngut ki Vice President ba kynthup ia u Bah Khraw Nongpluh, Dwing Myrboh, Shanti Nongspung bad u Bah Swan Sohtun lem bad kiwei kiwei.
Ia kine.
La thung ruh ia u Bah Esron Marwein kum u Chief Organiser bad ia u Bah Banstar Mawthoh kum u Assistant Chief Organizer kumjuh ruh ia u Bah Livingstone Thangkhiew kum u Publicity Secretary.
U Bah Muktieh u la ong ba haba khein kyllum ia ka jingioh vote ki lai ngut ka la poi sha ka 12 hajar bad u MLA ba mynta u Bah David Nongrum u la jop da kaba ioh 6 hajar tam ka vote bad kan long kaba suk ban jop.
U Bah Highlander u la pynpaw ba ka jingwan pyniasnoh jong u bad ka PDF ka long da ka jingiasngewthuh lang bad ki rangbah bad nongkyrshan jong u kiba ju don ha ka UDP bad kiba la kthang ia ka rai u Dr Donkupar Roy kaba long kum ka rai jong u shimet hi ban ailad ia ka HSPDP na kane ka Constituency hadien ka jingiatehlok hapdeng ka UDP bad HSPDP na ka bynta ka Election MLA 2018.
Shillong, 05 Nailur:Ka Myntri ka tnad pule puthi ka jylla ka Deborah Ch Marak ka la ong ba kiba bun ki nonghikai ki bym pat pynbit ban long ki nonghikai ki dei ban pyndep noh ia ka jingpyntbit jongki bad ka sorkar ka la buh por khadduh haduh ka 31 tarik Lber 2019.
Haba kren ha ka sngi burom ba 56 ia ki nonghkai ka ri, kaba long hynne ka sngi ha u Soso Tham Auditorium, Shillong, ka Marak ka la ong ba don ki nonghikai kiba ong ba kane ka dei ka juk jong ka saian bad ka komputor hynrei katno ngut ki nonghikai kiba la biang ban hikai ia ka Smart Class, ia ka saian.
“Ki nonghikai ki bym tbit, ki pynjot thiaw ia ka ri bad ka imlang sahlang", la ong ka Marak bad ka la bynrap, “Haduh ka 31 tarik Lber 2019 baroh ki nonghikai ki dei ban pyndep ia ka jingpyntbit jongka ban long kiba bit ban long nonghikai bad kane ka dei ka kyndon ba la buh ka sorkar pdeng bad ka sorkar jylla",.
Ka la ong ba ka sorkar ka la kwah ban pynlong ia ki nonghikai bym pat ioh jingpyntbit ba kin long kiba tbit bad kiba biang ban long nonghikai bad ka la ailad khadduh ia kito ki bym pat pyndep ba ki dei ban pyndep ia kane shwa katei ka snem.
Katkum ka jingpynmih jingpynbna ka sorkar, kito ki nonghikai kiba khlem kot sha ka 45 percent ka jingioh mark ha ka eksamin klas XII, ki dei ban ialeh ia ka eksamin biang ia ka eksamin bad ki dei ban kot ia ka 45 percent bad lada kim lah ban pyndep ia kane ka kyrdan, ki lah ban shah weng noh wat na ka kam.
“Kane kan jingpynkhreh ba ki nonghikai ki dei ban pyntbit, ka la iaid shaid shaid", la ong ka Marak bad bynrap, ‘ki nonghikai ki dei ban long kiba tbit kiba biang ban hikai ia kiwei namar ba lada ym ler ki nonghikai, ka ri bad ka jaitbynriew kam lah ban sei ia ki nongialam kiba tbit’.
Ka la ong ba kane ka dei ka juk jong ka jingiakhun bad ka long kaba donkam ban pynrung ia ka jingmut jingpyrkhat ia ki khynnah ba kin long kiba kloi ban iakhun bad kiwei ki jylla ba heh bad kiba la iaid shakhmat.
“To ngin sa wanrah biang ia ka nam jong ka nongbah Shillong kum ka shlem jong ka jingnang jingstad kumba long ki por mynshuwa", la ong ka myntri.
Ka la ong ba wat tang ban pynlong ia ki nonghikai kiba tbit hynrei ka sorkar kan ialeh ruh ban pynbiang ia ka jingsiew kaba biang bad dang shen ka la pynkiew ruh ia ka tulop jongki wat hapdeng ka jinghiran pisa kaba jur.
Kumjuh ka myntri ka la ong ba ka sorkar ka la ialeh shitom ban pynbiang ia ki jingdonkam ha ki skul bad ki rukom hikai naduh ka iing ka sem bad ki tiar ki tar.
Ka la pynsngew ba ka kam nonghikai kam dei ka kam sngewbha hynrei ka dei ka kam kaba khia bad kaba dei ban kitkhia bha namar ba ka dei ka kamram ban saiñ dur ia ka lawei jong ki khynnah ban long ki rishot ba skhem ka ri.
“Lymda ngi don ia ki nonghikai kiba la tbit bad aiti, kumno ngin lah ban sei ia ki khun dap shynrang ban long ki rishot ka ri", la ong ka myntri.
Ha kane ka sngi, ka myntri ka sam khusnam sha ki 13 ngut ki nonghikai ba ioh ia ka State Award, 3 ngut kiba ioh ia ka District Award bad 3 ngut kiba ioh ia ka khusnam Special Awards.
Shillong, 05 Nailur:Ka State Election Committee jong ka seng HSPDP, kaba la long mynta ka sngi kala pynbna sa ia ka thup kaba ar jong ka kyrteng ki kyrtong jong ka seng ki ban iakhun ha ka election MLA 2018.
Ha kane ka thup kaba ar ka seng ka la pynbna sa ia lai ngut ki kyrteng jong ki kyrtong.
Na Mawryngkneng constituency la ioh da u Bah Blatsbor Kharpran, udei u riew rangbah na ka shnong Sohryngkham uba la shongthait na ka kam bank kum u Branch Manager jong ka Meghalaya Rural Bank.
Na Mawkyrwat constituency ka leit sha u bah Bah Renikton L Tongkhar katba na Sohra constituency la ai ia u Bah Droistar Khongsti, udei u riew rangbah na katei ka constituency uba la trei ha PHE Mawphlang kum u Research Assistant tad haduh ka jingshongthait na ka kam.
Shillong, 5 Nailur:Ki tyllong khubor ki la iathuh ba mynta ki don kumba 6 ne 7 ngut ki MLA na kane ka jylla, kiba don ha nongbah Delhi ban ia kynduh ia ki nongialam jong ka BJP.
La iathuh ba la synran ia kitei ki MLA da ki nongialam jong ka seng BJP nangne na nongbah Shillong.
La iathuh ruh ba kitei ki MLA ki don kiba na ka seng Congress, ki MLA shimet bad na kiwei pat ki Party.
Katei ka tyllong khubor kaba la ioh lum ka la iathuh ba haduh mynta ka miet ka jingiakren hapdeng ki nongialam ka BJP na Delhi kaba la donlang u Amit Shah ruh ka dang iaid shakhmat bad ym pat mih rai eiei.
La ong ba katei ka jingialang kam dei shuh kaba nyngkong, hynrei shuwa kane ruh ka la don ka jingiakren hynrei kam pat poi sha kaba kut bad kitei ki MLA ryngkat ki nongialam ka BJP ki la don ha Delhi mynta la 4 sngi mynta.
Kum ban shu pynkynmaw ba ha ka 28 tarik u nailar mynta u snem u Vice President ka BJP na ka jylla Meghalaya u bah J.
A Lyngdoh u la pyntip sha ki nongthohkhubor ba 2 ngut ki MLA na ri Lum Jaintia u ma Justine Dkhar bad u ma Robinus Syngkon ki la rung sha ka BJP, hynrei kitei ki 2 ngut ki la kyntait bad ki la ong ba ka jingiakren ka dang iaid hapdeng jong ki bad katei ka seng ha kaba ki la buh kyndon lada ka BJP ka lah ban leh ia ka jingdawa jong ki kin rung sha katei ka Party.
Lah ruh ban pynkynmaw ba kitei 2 ngut ki la ia kynduh ia u President rangbah ka BJP u Amit Shah ha nongbah Delhi.
Nongpoh, 6 Nailur:Shibnai tam hadien ba ki pulit ka Assam ki la leit ban pynsangeh jubor ia ka jingthmu ka shnong shnong Madang Umwang ban tei ia ka Iing Eri Silk, kaba la ioh jingiarap na ka tnat Sericulture ka sorkar Meghalaya, hynrei kat haduh kine ki sngi ia katei ka iing ri Khniang ym pat ym pat lah ban pyntrei, namarba kum ka shnong hi kam pat nud ban pyntrei namar ba ki tieng ioh shah kem ha ki Pulit ka Assam, lada pyntrei hadien katei ka jingpynsangeh.
Haba pyntip sha ki Nongthohkhubor, u Bah Blikson Mukhim, Rangbah shnong ka Madan Umwang, u la pynpaw ia ka jingsngewkhia halor ka jingbymshimkhia da ki Bor Distrik ka Ri Bhoi, ban iakren lem bad kitei ki Pulit ka Assam, na ka bynta ban pyniaid beit noh ia ka jingpyntrei ia katei ka Iing ri Khniang.
“Kum ka shnong hi ngim nud ban pyntrei jubor ia kane ka Iing ri Khniang khlem da ioh jingbit na ki Bor bahalor ka sorkar jylla, namar wat ha katei ka sngi kaba ki la wan pynsangeh ia kane ka jingthmu ban pyntrei ia kane ka Iing, ki Pulit ka Assam ki la byrngem ruh ban kem ianga lada ka shnong hi ka pyntrei hadien ba la pynsangeh" ong u Bah Blikson Mukhim.
Nalor ba ngi dei ki nongshong ha ki thain khappud bad kaba kaba dang sahdien ha kiba bun ki liang, la ka long ha ka roi ka par bad ka jingnang jingstad ruh kumjuh, ha kajuh ruh ka por ka shem jingeh shisha iangi kiba sah ha kane ka thain, ba ngin leit ud leit nam manla ka por sha ki bor bahalor namar ba jynjar ka leit ka wan, pynban watla katta lada ka sorkar hi ka don ia ka mynsiem jingkitkhlieh, ka la dei ban wan jurip tang mar ia tip halor katei ka jingjia, hynrei sngewsih ba kat haduh kine ki sngi, ym pat don wat tang uwei ruh na ki briew sorkar kiba la wan ban jurip, la bynrap u Bah Blikson Mukhim.
Namarkata, kane ka jingbym shimkhia da ka sorkar jylla haba don kino kino ki jingwan lehdonbor da ka Assam, ka la nang ai mynsiem pynban bad ha kaba kut hi, ngi ki paidbah nongshong shnong kiba shong ba sah ha kane ka thain, ngin shu kylla long tang kum ki langknia hakhmat ki Pulit Assam bad ngi hap ban shu shah bad sngap kat ia kaba ki leh, u la bynrap.
Shillong, 06 Nailur:Ka BJP na Delhi ka la thung ia u myntri ka tnad sorkar pdeng ba peit ia ka tourism u Alphons Kannan Thanam, ba un peit ia ka kam elekshon ka party ha kane ka jylla Meghalaya.
U Thanam u dei u myntri ha kane ka sorkar u Narendra Modi uba long ruh u Khristan na jylla Goa.
Kane ka jingaiti ka party ha une u Khristan ka long shi bynta lehse ba ka party kan khring ia ki paidbah Khristan ha kane ka jylla khamtam ba kane ka party ka la ther bha ha ki paidbah ba ka dei kaba shit niam.
Haba pynlait khubor halor kane, u secretary ka BJP Meghalaya u Bah Bashailang Khongwir u la ong ba ka party ka la iakren ruh bad u president rangbah u Amit Shah ia ka jingpynkhreh ia ka elekshon ha kane ka jylla.
“Ka party ka la iakren ia ka jingpynkhreh bad pynbeit pali ia ka jingwan jngoh u President Amit Shah ha nongbah ha ka 28 tarik mynta u bnai", la ong u Bah Khongwir.
Ha kajuh ka por, ki dkhot ka Core Committee ka BJP Meghalaya kynthup ia u President Bah Shibun Lyngdoh, Vice President u Edmund Sangma, u General Secretary Bah Bashailang Khongwir, u Treasurer u Sarwan Jhunjhunwala bad ka Executive Member ka Kong Bianca Kyndiah ki la iakynduh ia u Amit Shah, ba don lang u General Secretary u Ramlal, u Ram Madhav, u Himanta Biswa Sarma, Ajay Jamwal bad u Nalin Kohli.
Jowai, 6 Nailur:Wat lada u Rangbah shnong ka shnong Ummulong u la pyrshang kat lah kat iai ban buhrieh ia la ka pop, hynrei ka pop kam ju rieh bad ka la paw tyngkrein mynta ka sngi ha ka jingpynsngew paidbah, kaba la pynlong da ka bor district ha katei shnong ha kaba iadei bad ka rukom pyntreikam ia ka skim bylla 100 sngi lane ka MGNREGS.
U ma SS Langi, uba dei u Rangbah shnong katei ka shnong u la pyrshang ban tep eitmiaw ia ki jingshisha kaba ki paid nongshong shnong ki la lap lyngba ka jingtip paidbah, da kaba pynshai sha ki kot khubor bapher bapher ban ialam bakla ia u paidbah hynrei kitei ki jingpyrshang jong u baroh ka la paw pyrthei mynta ka sngi.
Ha ka jingsngew paidbah, kaba la pyniaid da u HH Mohrmen ha ryngkat ka jingiadonlang u ADC, DM Wallang bad ka BDO, Thadlaskein Block, u ma SS Langi u la hap ban kubur ba ka don ka jingbakla ha kaba iadei bad ka rukom siew bainong.
“Ka dei ka jingleh u Secretary bad ki Sordar kiba peit ia ka jingtreikam ka skim na sha lyndet jong nga", la thet kti utei u Rangbah shnong uba dei ruh u Chairman jong ka VEC.
Ka VEC ha Ummulong, kam ju pyndap kyrteng ia ki jobcard holder haba ki wan trei, baroh ki Jobcard la shu set khop ha ophis treikam jong u Rangbah shnong, kam don ka register village Monitoring Committee, Minute Register, Gram Sabha Register, ka Bui siew bai nong ia ki nongbylla, nalor kiwei kiwei kiba dei bad don katkum ki kyndon jong ka MGNREGA.
Ka jingsngew paidbah, ka la lap ba ka VEC ka la siew pisa sha bun ngut ki nong bylla, wat lada kim shym la trei bad bun ngut pat kiba wan trei minot kim shym la ioh ia ka bai nong.
Ki Sordar bad u Secretary VEC ki la leit siew bai nong hi sha kito ki briew ki bym shym la wan trei.
Kaba lyngngoh shuh shuh ka long ba ki don kiba wantrei tang katto katne sngi, ka pisa pat ka rung sha ka Bank Account jong ki da phew hajar bad hadien ba la dep sei ia kane ka pisa, la siew tang ia ka bai nong kaba tam pat la shim hi u ne ka Sordar bad VEC Secretary.
Kawei ka longkmie, ka trei 28 sngi, ka pisa ka la rung haduh 24 hajar hapoh ka Account jong ka bad la sei noh hi tang shisngi hadien.
“La siew ia nga tang 4000 hajar, 20 hajar pat la shim hi u Secretary", la phla katei ka longkmie.
Ia kane la pynshisha ruh lyngba ka jingtip paidbah, kaba la ioh na ophis jong ka BDO, Thadlaskein.
Ha kaba iadei bad kane ka kynrum kynram, na ka liang u ADC u bah Wallang, u la ai por shi taiew ia ka VEC ban pynbiang ia ki jingkhien jingdiah baroh bad ban ia pynbeit ia kane ka kynrum kynram.
“Kane ka dei ka Act, ngim lah ban shu sngap ngin hap ban leh da kaba tyngeh ia kito kiba pyndonkam bakla ia kane ka skim", la ong u bah Wallang.
Na ka liang ka BDO ruh ka la ong ba kan pynlong ia ka jingialang ha ka Sngi Saitjain ha katei ka shnong ba kan bishar bad pynbeit ia baroh ki jobcard namar katkum ka RTI, la lap ruh ba kawei ka longing ki don haduh 3 -5 tylli ki jobcard.
U Rangbah shnong ka shnong u la ujor, ia kito kiba ioh bai nong khlem wan trei bad ka jingkylli ka long balei ba um ai jing ujor, ia kito ki nongsiew bainong kiba dei ki nongkitkam ka VEC.
Ka VEC ka la shu thep iaka pisa shapoh ka Account jong ki jobcard holder tang ban ioh ia bhah pat iaka pisa ynda la sei ia ka napoh Account.
Na ka liang ka FKJGP kaba la trei borbah ban iarap ia ki paid nongshong shnong ka Ummulong, ka la pynpaw ba kam pat hun satia ia ka rai jong u ADC namar ki nonglehkam thok shukor ban bam klop ia ka hok u paidbah ki dei ban shah ia ka jingpynshitom jong ka ain.
U President ka FKJGP-JHD Unit, u ma Tuesday Lytep u la ong ba ka seng kan sa bud dien shuh shuh sa kiwei pat ki jingtrei hapoh katei ka skim ha kane ka shnong namar ka don ruh ka jingsuba ba ka don ka jingpyndonkam bakla ia ka pisa khamtam ha kaba iadei bad ka jingthied ia ki tiar ki tar bad kiwei kiwei ki mar kum u Mawria, u Shyiap.
Shillong, 6 Nailur:U nongialam ba la rim bha ka seng HSPDP uba ju don ryngkat ha kti hakjat u bah Hopingstone Lyngdoh (Bam kwai ha dwar u blei) u bah Enbin K Raswai u la pynpaw ka jingsngewkyndit mar ia iohi ha ki kotkhubor ba ka seng HSPDP ka la ai tiket ha u bah Renikton Lyngdoh ban ia khun na katei ka seng ha ka elekshon MLA 2018 na Mawkyrwat konstitwensi.
“Da kaei u bah Renik u pyntreikam, ngam tip satia, hynrei kam long shuh kaba ia hap ba ki heh spah kin shu ïuh roit ia ngi ki paidbah" ong u bah Enbin haba ia kren bad u Rupang lyngba ka phone.
U bah Enbin u la ong ba ka HSPDP na Mawkyrwat ka la phah ia ka kyrteng jong u sha ka CEC ka HSPDP ban long u kyrtong MLA 2018 na Mawkyrwat konstitwensi, “Hynrei ngam tip ki leh kumno, ka aplikeshon jong u bah Renik kam don, tang ka Party ruh um pat rung, ha ka Primary Unit ruh um long dkhot, la shu pdiang burom ia u da u bah Ardent tang ha lyer" ong biang u bah Enbin.
Utei u nongialam ka HSPDP u la kynnoh ba ka jingai tiket sha u bah Renik ka dei ka jingleh donbor marwei hi u President rangbah ka HSPDP u bah Ardent M Basaiawmoit ha kaba u la ong “La pynkheiñ ia ka riti synshar jong ka seng kaba ju iaid beit iaid ryntih baroh shi katta, ia u kyrtong ngi ju shim ia ka rai na ki Primary Unit hadien ngi phah sha ka Area Unit, hadien sha ka CEC bad ka CEC sha ka Election Committee hynrei ym shym la iaid satia kumta, la shu rai donbor tang da u bah Ardent marwei, ka jingleh donbor u bah Ardent hapoh ka Party HSPDP kam shym dei tang ia nga marwei" u la ong.
U bah Enbin u dei u MDC barim jong ka Mawkyrwat uba la don da ki phew snem hapoh ka seng HSPDP hapoh ka jingialam jong u bah Hoping bad haba kren ia ka jinglong doh longsnam jong u hapoh ka HSPDP u bah Enbin u la ong “Ia ka HSPDP ha Nongkrem ruh nga la leit thaw hi ma nga, nga burom bha ia u bah Ardent haduh katta katta, hynrei ia nga pat u la ïuh haba biang".
Haba la kylli kaei ka rai jong u nangne shakhmat u bah Enbin u la ong ba un hap ban ia shong pyrkhat bad ki paidbah nongkyrshan jong u hynrei u ong ba la sngewthuh lypa ba ki HSPDP na Mawkyrwat kim hun kim suk satia ia katei ka jingleh ki bor bahalor ka HSPDP.
"Nga ieh beit ha ka rai u paidbah , lada u ong ban iaid shakhmat ngan iaid, baroh ki la lyngngoh u bah Ardent u khot ia kren tang ia ka kynhun u bah Renik ia nga pat um khot ia kren satia" ong bah Enbin.
U bah Enbin u la ong ba mynta ruh u don hapdeng ka met ka bym khlaiñ “Imat ioh dei na kata ne u ibeiñ" u la pynkut.
Shillong, 06 Nailur:Ki samla na Meghalaya ba shah kyntait ban pule doktor MBBS ha ki jaka pule ha Assam, kila ong ba kin ap ia ka rai ka Supreme Court ka ban long ha ka 11 tarik mynta u bnai.
Haba iakren bad uwei na ki samla ba iakynduh ia kane ka jingeh, la iathuh ba kim pat shim ia kano ka lynti ban iaid namar ba kin hap ban ap ia ka rai na ka Kashari.
“Ngin ap ha ka 11 tarik ia ka rai ka Supreme Court bad ngin sa pyrkhat kumno ban leh", la ong u samla Iaisanbha Synrem mynta ka sngi.
Ki don 10 ngut ki samla ba shah kyntait ha ki medical college ha Assam halor ka jingkam ba ka sorkar Assam ka la pynduh ia ka bhah ka Meghalaya mynta u snem.
Ka sorkar Meghalaya ka la ujor sha ka Supreme Court halor Kane ka jingjia da kaba kam ba ka Assam ka la pynkhein ia ka jingiateh naduh mynshwa.
Hynrei na ka liang, u Myntri ka tnad ka koit ka khiah ka Assam u Himanta Biswa Sarma ula kyntait ba ka don kum kata ka jingkyntait ia ki samla na Meghalaya bad ula kam ba ka sorkar Assam kam don jingtip satia.
Katkum ka jingiathuh kine ki samla, ki bor pyniaid ka Assam kila pynduh ia ka bhah ka Meghalaya namar ba ka Assam ka pynbun ia ka bhah pule doktor ia ki OBC kiba don ha Assam.
Shillong, 6 Nailur:Hadien ba ka seng Congress ka la pynduh pyndam ia kiba bun ki Block jong ka, ba kynthup ia ka Pynursla, ka Umroi, ka Nartiang, ka Mawkyrwat bad kiwei mynta pat katei ka seng ka la beh seng ia u President jong ka Nongstoiñ Block Congress Committee u bah Albinus Kharbani.
Haba ia kren bad u Rupang u bah Albinus Kharbani u la ong ba ka daw ka jingshah beh seng jong u, ka dei namar ba u kwah ban pan tiket ban ia khun ha ka elekshon MLA 2018, “Hynrei u Gabriel Wahlang u la tieng lypa ia nga, u la beh seng ha ryngkat ka jingiasngewthuh jingmut bad u Mukul, u la ong ba ia ka kam President dei ban bat hi da u kyrtong, ngam pat ju iohsngew ba kan long kumta shawei" ong u bah Albinus.
U bah Albinus u la ong ba katei ka jing beh seng ia u, ka dei la katto katne sngi mynshuwa.
U la ong ba da katei ka jingbeh seng ia u, ka Congress ha Nongstoiñ ka la pra phum, “Nga la don hapoh ka seng Congress da ki phew snem, hynrei mynta ka Congress ha Nongstoiñ kan ym poi shano shano ruh" u la ong.
Katkum ka jingong utei u rangbah u la ong ba ha ka jingshisha ka la don bha ka jingkyrmen ia ka seng Congress ha Nongstoiñ hadien ka jingmih u bah L.
G Nongsiej bad u bah Diosstar Jyndiang kiba dei na kajuh ka seng hynrei da katei ka jingbeh seng ia u da ki hajar ki paid nongkyrshan ka Congress kiba ju ia don bad u kin mhi noh na katei ka seng.
Shuh shuh u bah Albinus u la ong ba haduh mynta u dang ia shong ia pyrkhat bad kiba bun ki paralok jong u kiba ju ia don ryngkat hapoh ka seng Congress la un mih shakhmat ban ia khun ha u 2018 ne kin leit ban kyrshan noh ia uno uno u kyrtong u bym dei na ka seng Congress.
“Haduh mynta ngam pat shim ia kano kano ka rai , nga hap ban ia rai lang bad ki paidbah kiba ju ia donlang bad ngi, la ngan ia khun ne yn leit ban kyrshan ia kino kino ki kyrtong" ong u bah Albinus Kharbani.
Shillong, 08 Nailur:U Lamphang ka iing dorbar u AT Mondal u la ong ba um pat ioh jingthoh eiei na ka sorkar jylla ba ka la donkam ban khot ia ka dorbar jong ka jylla.
Haba iakren bad u nongthoh khubor, u Mondal uba don sha Garo Hills, u la ong ba haduh mynta, kam pat don kano kano ka jingpyntip na ka liang ka sorkar jylla ba ka la donkam ban khot dorbar bad halor kane, u dang ap na ka sorkar shwa ban khot ia ka dorbar kaba lah ban long ka dorbar khadduh jong kae ka samoi treikam ka jinglong MLA ba mynta shwa ban leit ban pan biang ia ka bor na u paidbah.
“Ngam pat ioh jingthoh eiei na ka sorkar jylla.
Katkum ka rukom ka sorar jylla ka dei ban ai jingthoh sha u Lamphang ba un khot ia ka dorbar", la ong u Mondal.
Haba kylli ba katkum ka rukom,ka dorbar dei ban khot man ka hynriew bnai hynrei halor kane, u Lamphang u la ong ba ka la don ruh ka dorbar kyrpang ha u bnai ba hynriew.
Ha u bnai Jylliew ba la dep, ka sorkar ka la donkam ban khot ia ka dorbar kyrpang ban pas ia ka Goods and Services Tax (GST).
Ha kane ka dorbar ka la pdiang bad pas ia kane ka ain lum khajna thymmai kaba la treikam naduh ka 1 tarik Naitung ba la dep.
Hynrei wat katta, u Lamphang u la ong ba un sa bishar ia kane ka kam ynda ula wan sha Shillong ha kane ka sngi nyngkong ban wan.
Shillong, 7 Nailur:Ka Meghalaya Board of School Education (MBOSE) ka la pynbna sha baroh ki skul, ki kolej kiba ia don bynta bad kaba baroh ki hap ban kot sha ka 50% ha ka jingiakhun ia ka eksamin jong ka Board bad lada kim lah ban kot sha katei ka Percentage yn ym ithuh shuh ia ki kum ki dkhot jong ka MBOSE.
U Executive Chairman u Pravin Bakshi u la ong ba katkum ka MBOSE Regulation for Affiliation (Chapter iv.
2i), baroh ki skul ne ki kolej kiba hap hapoh ka MBOSE kin hap ban ioh 50% ha ki eksamin jong katei ka board.
U la ong ba ha kine ki 3 snem ba la dep kiba bun ki skul ki kolej kim shym kot ia katei ka 50% bad u la ong ba nangne shakhmat baroh ki skul ki dei ban pynioh ia katei ka percentage bad lada kim lah, ka board kan leh ia kaba donkam kaba lah ban weng noh ia ka jingithuh ia ki.
Shillong, 07 Nailur:Ka UDP ka la sngew iahap ia ka jingjer kyrteng ka Khun Hynniewtrep National Awakening Movement (KHNAM) ba ka PDF ka mut ‘Phetwir Democratic Front’, namar ba ki MDC kiba iasoh bad ka, ki dei kiba phet bad kylla tdong na kawei ka party.
Haba kren sha ka ki lad pathai khubor mynta ka sngi, u President ka UDP u Dr Donkupar Roy u la ong, “Nga sngew iahap kumba ong ka KHNAM ha ki lad pathai khubor ba ka dei ka Phetwir (PDF)",.
U President ka UDP, ula ong ba ka PDF ka la thied lut ia ki MDC da ka pisa ba ai ka sorkar pdeng sha ka District Council.
“Ki thied ia ki MDC jong ngi da ka pisa ka sorkar pdeng kaba ki ioh T.
133 klur", la ong u Dr Donkupar.
U la bynrap, “Kito kiba kyrshan kiba iasoh bad ka, ki ai pisa ki ai skhim shibun katba ia kito ki bym kyrshan, ki pynduh skhim, ai malu mala",.
Ka UDP ka la ther ia ka PDF da kaba ong ba tang ia ka kam MDC ruh kim lah ban leh katkum ka bor ba la pynkup bor da u paidbah, kumno pat kin shakri ia u paidbah.
“Ia ka bor ba la ai u paidbah kum ki MDC ruh kim pat lah ban leh, kumno kin shakri ia ki paidbah", la ong u Dr Donkupar.
Dang shen, 12 ngut ki MDC ka KHADC kiba phet na kiwei ki party ki la iasoh bad ka PDF kynthup ia u Bah H.
S.
Shylla na Nongkrem uba phet na UDP, Bah Banteidor Lyngdoh na Mawkynrew uba phet na Congress, Bah L.
G.
Nongsiej na Nongstoin na HSPDP, Bah Morningstar Mawsor na Mawshynrut na HSPDP, Bah James B Basaiawmoit na Mawkhar na KHNAM, Bah James Sylliang na Mawhati (Ind), Kong Grace Kharpuri na Nongshken na HSPDP, Bah Latiplang Kharkongor na Nongthymmai na KHNAM, Bah Hadrian Lyngdoh na Mawkyrwat na UDP, Bah Blanding Warjri na Mawthadraishan na HSPDP, Bah Albinus Lyngdoh na Umroi na Congress bad Bah Victor Rani na Jirang na Congress.
Nongstoiñ, 07 Nailur:“Ha ka por ba u bah Hoping u dang don, bun ki bym sngap ia ka jingkren ka jong u, hynrei ki ia rkhie bein ki leh phoi bad bun ruh wat kiba phet seng, hynrei ha kaba kut ha u 2015 ki sdang ban phai sha ki nongrim ki jong u, la ha ka khyndew ka shyiap, ki khlaw ki btap, ki um ki wah, ka rwai ka siaw ka riam ka beit bad mynta ki sdang ban iaroh biang ia u namar u don ia ka nongrim ba skhem" ong U Bah PN Syiem Chief Executive Member jong ka Khasi Hills District Council.
U CEM, ula kren ia katei ha ka jingialang jong ka Rambrai Area Development Forum, ha kaba la pynlong ha phyllaw jong ka iing Dorbar, Khlieh Iew Rambrai.
“Haba nga wan ha ki thain West Khasi Hills, nga hap ban sngew nguh bad ai jing iaroh ia u nongialam u ba la leit noh u bah Hopingstone Lyngdoh, ia ki nongrim kiba skhem ban ia da ia ka jing long kyrpang jong ngi ki trai shnong" ong u CEM haba kren ha kajingialang.
Shuh shuh u la ong ruh ba baroh shi katta ha ka por ba u bah Hoping u dang don bun ki bym sngap ia ka jingkren ka jong u hynrei ki ia rkhie bein ki leh phoi bad bun ruh wat kiba phet seng, hynrei ha kaba kut ha u 2015 ki sdang ban phai sha ki nongrim ki jong u, la ha ka khyndew ka shyiap, ki khlaw ki btap, ki um ki wah, ka rwai ka siaw ka riam ka beit bad mynta ki sdang ban iaroh biang ia u namar u don ia ka nongrim ba skhem hynrei u la ong pat “Lada ngim lah ban bud thik ia ki nongrim u Maieid ym myntoi ban shu iaroh politiks".
U CEM u la iathuh ruh ba ha ka por ba ioh jinglaidluid ka Ri India ki Hima khasi ki ia kren shaphang kumno ban pynneh ia ka jinglong kyrpang ha ka Annex Agreement ba ki Hima Khasi, ki ia soi ka long ban pynneh ia ka jinglong kyrpang ba ki ain na ka sorkar India kin nym lah ban khniot ia ia ka District Council bad ia kitei ki dulir la thep noh ha ka 6th Schedule khnang ba kan long ha ka ain bad mynshuwa la sngewthuh shai ha ka por ba ki dang don ha Assam ka bor jong ka District council ka khlain bha ba tang u Governor u lah ban pyllait ia ki ain ba teh ba khum jong ka ri India, hynrei haba la ioh ia ka Jylla la khniot noh ia ka District Council da kaba wanrah ia ka 12A.
“Kaba sngew tynnad ka long ba ngi la pyrshah katba lah ban pyndon kam ia ka bor jong ka KHADC ha ki ba bun ki jingialeh ha kine ki sngi, wat la ka sorkar ka pyrshang ban khniot da ka bor jong ka, hynrei kaba la buh ha ka constitution kin nym lah ban shu weng kumto" ong biang u CEM.
Ha katei ka sngi nalor ki nongialam shnong bad ki nongialam ka RADF ba kynthup ia u bah BI Nongsiej kum U President, la donlang ruh u MDC ka Mawshynrut, MDC ka Mawkhar bah James Bansaiawmoit , ki riew rangbah bad kiwei kiwei.
Shillong, 7 Nailur:Ka Shilliang Wahshala Local Taxi Driver and Owner Association ha ryngkat ka Shiliang Wahshala social Welfare Organisation lam bad ki Rangbah Shnong bad ki Rangbah Dong jong ka thain hi baroh ba kynthup ia ka Umsawli, Mawlong Saisiej, Mawkynring, Lumskeh, Lumdiengsai, ka FKJGP, KSU bad ki Seng Samla jong ka thain ki la mih paidbah ban maramot ia ka surok ka ba la jot rathai jong ka thain Shilliang Wahshala.
Ka Organizing Committee jong ka Shilliang Wahshala Local Taxi Driver and Owner Association ka la lah ban pyniaid beit iaid ryntih ia kane ka prokram, ka sngew ban ai ka jingkhublei bad ka jing sngew ba kyrpang ruh ia ki hynniew Rangbah shnong jong kane ka thain hi baroh kiba lah long kloi ban ia tynrong lem ha ka ba iadei bad kane ka mat maramot surok kaba kum ki paidbah jong ka thain hi baroh ki la mad jingeh.
U President ka Association u Samla Ashening Don Nongbri, u la ong ba ha ki snem ba la leit noh, kine ki hynriew Rangbah Shnong ki kynduh ia U Engineer PWD bad ka seng, ka pynher ia ka shithi shaduh u myntri ba dei peit ia ka tnad PWD Road.
Kaba pyn lyngngoh shuh shuh, ka long ba ka jingmaramot ia ka surok ha kine ki khyndiat bnai ba ladep, ym shem la lah ban pyndep satia bad ka daw ba la ioh pdiang ka long na ka jingjur palat u slap kaba la ioh jingtip ba ia ka jing maramot, la phiah ha la ki jong ki jong ki contractor bad ka paw ba ka jingjulor palat mynta ka long na ka jingshimsting jong ki contractor ka PWD.
Shillong, 07 Nailur:Ka UDP ka la pynbna ia ki 28 ngut ki kyrtong mynta ka sngi kynthup 18 ha Khasi bad Jiantia Hills bad 10 ngut ha Garo Hills.
Ki kyrteng kiba la mynjur da ka State Election Committee (SEC), kiba la pynbna ha kane ka thup ba nyngkong jong ka Khasi bad Jaintia Hills ki kynthup u Bah Moonlight Pariat na Jowai, Bah Kyrmen Shylla na Khliehriat, Kong Rona Kymdeit na Nongpoh, Donkupar Sumer na Umsning, Bah First Force Deki Ramsiej na Umroi, Embhahlang Syiemlieh na Mawlai, Bah Bindo M Lanong na East Shillong, Bah Joe Marwein na North Shillong, Bah Paul Lyngdoh na West Shillong, Dr Jemino Mawthoh na Nongthymmai, Bah Olan Suin na Mawsynram, Dr Donkupar Roy na Shella, Bah Titossterwell Chyne na Sohra, Bah Metbah Lyngdoh na Mairang, Bah Brolding Nongsiej na Mawthadraishan, Bah Remington Pyngrope na Mawkynrew, Bah Savio Iawphniaw na Mawshynrut, bad Bah Pius Marwein na Ranikor.
Katba na Garo Hills ki long Kharkutta Luderburg Ch Momin, Arun N Marak na Songsak, Bartush R Marak na Rongjeng, Mahamsingh M Sangma na Williamnagar, Pillarson G Momin na Raksamgre, Kabul A Sangma na Selsella, Utpal Arengh na North Tura, Pallab D Arengh na South Tura, Nidhuram Hajong na Mahendraganj bad u Nimarson Momin na Salmanpara.
Kine ki jaka ha Khasi bad Jaintia Hills ki don kiba ka UDP ka la iasei kyrtong lang bad ka HSPDP kum na Mawthadraishan, ka Sohra, ka Mawshynrut, ka Mawkynrew.
Ka HSPDP ka la dep pynbna ia ka thup ki kyrtong kham mynshwa.
Ia kiwei ki jaka ba dang sah yn sa pynbna kham hadien, la ong u president ka UDP u Dr Donkupar Roy.
U Dr Donkupar u la ong ba ka Sub Committee ka UDP kan sa pyndep ia kane ka kam ban pynbna ia ki kyrtong ha kiwei ki jaka bym pat pynbna ha kine ki sngi ban wan.
Haba kren halor ka jingialeh lang ha ki katto katne ki jaka hapdeng ka UDP bad ka HSPDP, u Dr Donkupar u la ong ba namar ki daw, la rai ban ia buh kyrtong lang ha ki katto katne ki jaka bad ka jingialeh lang kam dei ka jingiakhun paralok hynrei ka dei ka jingiakhun da ka buit.
“Ka donkam ban don ka jinglen lade haba iatreilang na ka bynta ka jingjop", la ong u Dr Donkupar.
U la ong ba ka jingmih noh jong ki nongkitkam ka party kum ka Mylliem, ka long kaba sngewsih hynrei ka party ka hap ban ieng na ka bynta ki paidbah ba bun.
“Ngi la don ka jingialang bad ki longkmie ka thain Mylliem bad ki pdiang arti arjat ia ka jingiateh paralok bad ka HSPDP", la ong u Senior Working President ka UDP u Bah Bindo M Lanong.
U Bah Lanong u la ong ba ha u snem 1984 ruh, ka la don ka jingiateh paralok hapdeng ka HSPDP bad ka APHLC bad ha katei ka por, ka jingiakhun paralok ruh ka don ha Mawkyrwat bad ha Ranikor, hynrei ka jingmih ka long ba ki seng riewlum ki jop bun bha ha utei u snem.
Shillong, 7 Nailur:Ka ktem jong ka seng Congress na Mairang konstitwensi ka lah ban pra ha ki khyndiat sngi ki ban wan, naba la sngewthuh ba ka don ka jingiaknieh tiket kaba jur bha hapoh katei ka seng.
Haduh mynta la iathuh ba ki don haduh kumba 4 ne 5 ngut ki rangbah kiba kwah tiket bad kitei ki kynthup ia ka Dr.
Eureka Lyngdoh, u bah Councellor Wahlang, nangta u khun jong u bah Kitdor Syiem u bah Lawan Pynshngaiñ War, nangta la ong ba u don sa u bah Boldness Nongum kumjuh u kyrtong MDC uba la shah rem tang da 70 vote ha ka elekshon MDC shiteng samoi u bah Lambok Nongrang.
Katkum ki khubor ba la ioh lum la sngewthuh ba ka seng Congress ha Mairang ka don arliang kawei ka dei ka kynhun jong ka Dr.
Eureka bad u bah Counsellor, katba kawei pat ka dei ka kynhun jong u bah Boldness, Lambok, Lawan Pynshngaiñ bad la iathuh ba ha kane ka kynhun ki 3 ngut u donlang ruh u bah Lawrence Basaiawmoit.
Katkum ki lad khubor la iathuh ba ka kynhun jong kitei ki 3 ngut kim kwah shuh ban ia pan tiket bun ngut, naba ki la ioh jingtip ba ka MPCC ka kham noh sha ka liang jong ka Dr.
Eureka bad u bah Counsellor, hynrei la ong ba haduh mynta ki dang ia pynbeit para ma ki iano ban phah.
Shuh shuh la iathuh ba ka kynhun jong kitei ki 3 ngut ki kwah ban phah ia u khun jong u bah Kitdor (MLA barim ka Mairang) u bah Lawan Pynshngaiñ War, hynrei la ong ba katei ka kam ka dang sah hapdeng ka jingiakren bad ka jingiapynbeit, hynrei la sngewthuh ba lada kam poi sha ka jingiabeit ka Congress ha Mairang kan pra phum.
U Bah Rasor Rani President jong ka Mairang Block Congress Committee, haba iakren bad U Rupang, u iathuh ba haduh mynta, kim pat don ki kandidet kiba thep kyrteng sha u bad ula ong ruh, ba ka por ruh ka dang biang hi, namar ka tarik, kaba khadduh, kan dei ha ka 4tarik Risaw 2017.
Haba la kylli, da une u nongthoh, la ula ioh khubor ne em, ba ki don bun, kiba kwah ban pan tiket na ka seng Congress, U bah Rasor, u ong “Nang bun nang biang" bad ula kren ban biang, ba um pat ioh jingtip bha, namar ba u dang shu shimti ia katei ka kam ruh, dang shitaiew mynta bad ula pynsngew ba un sa peit, ia ki kam ki jam ha ki khyndiat sngi ban sa wan.
Shillong, 08 Nailur:Ka jingthmu ka KHADC kaba la dep rai kham mynshwa ban phah tang kawei ka dorkhas sha ka sorkar pdeng bad ka sorkar jylla halor ka jingpynkylla ia ka riti synsharka ri, kam shym la urlong ha kaba ka jingialang mynta ka sngi,ka la rai ban ailad ia kiwei ki kynhun seng ba kin phah hi ia ka dorkhas jongki ruh sha ka sorkar.
Ka sorkar pdeng ka la pan jingmut halor ka jingthmu ban pynkylla ia ka Sixth Schedule (Amendment) Bill, 2012 bad ka Draft Constitutional (123 Amendment) Bill, 2015 ban pynkylla ia ka Article 280 ka riti synshar ka ri bad ka Sixth Schedule.
Ka jingialang mynta ka sngi, ka la rai ban ailad ia ka Meghalaya Indigenous Tribal Constitutional Rights Movement (MITCRM) ba kan nang phah iaka dorkhas ha ka sorkar pdeng tangba ka dei ban ai kopi lang ia ki sha ki Autonomous district councils (ADCs) kiba don ha ka jylla.
Ha ka jingshisha kaba long ha ka 5 tarik mynta u bnai, u CEM ka KHADC u Bah Pynshngain N Syiem u la ong ba la rai ban phah tang kawei ka dorkhas sha ka sorkar pdeng halor kane ka bynta da kaba shim ia ka jingai jingmut jong baroh ki kynhun.
“Namar ba ka jingpynkhreh ia ka dorkhas da ka Meghalaya Indigenous Tribal Constitutional Rights Movement (MITCRM) ka la jan dep lut, ka lah ban nang aiti ia ka dorkhas sha ka sorkar pdeng tangba ki mat ki dei ban iahap bad ka dorkhas ban sa pynkhreh da ki district council", la ong u Bah Pynshngain haba kren hadien ba lawai ka jingialang mynta ka sngi.
U Bah Pynshngain u la ong ba ka dorkhas ka MITCRM kaban phah sha ka sorkar, dei ruh ban ai kopi lang sha ki ADCs khnang ba kin lah ban pynlum ia ki shwa ban phah pat sha ka sorkar pdeng bad ka sorkar jylla.
“Ngin shim ia ki mat ba ba la pynkhreh da ka MITCRM bad kiwei ki kynhun ha ka dorkhas ban phah da ki ADCs", u la ong.
U la ong ba ki mat jingdawa ne dorkhas ban phah da ki district council bapher bapher ha ka jylla bad jong ki seng ne kynhun ki dei ban long kumjuh ym ban iapher na kawei ia kawei pat khnang ba ka sorkar kan iohi ba baroh ki jingdawa kin long kumjuh khlem kano kano ka jingiapher hapdeng ka dorkhas kiADCs bad ki kynhun seng.
Ha kane ka jingialang, ka KHADC la don lang ki sengbhalang kum ka KSU, FKJGP, HYC, GSU, u Deputy CEM ka GHADC, ki ophisar na JHADC, ki nongialam ka Synjuk Ki Nongsynshar Shnong ka Bri u Hynniewtrep (SNSBH) hynrei kam shym la khot ia ki seng sain pyrthei.
Kham mynshwa u Bah Pynshngain u la ong ba ki kwah ban leit aiti ia ka sha sorkar pdeng tang kawei ka dorkhas bad ban ioh ia ka jingmut kaba biang ka donkam ia ki kynhun ban pule bha ia ki kyndon shwa ba kin ai ia ka jingmut jongki.
U la ong ba ka donkam ban pule ia ka Annexed Agreement namar ba ka don jingiadei bad ka Sixth Schedule.
Shillong, 8 Nailur:Uwei u koidi ( UTP) uba la tip kyrteng kum u Everlin Shadap Manner (40snem karta) u la khlad ha Civil Hospital, Shillong.
Utei u koidi u dei uba la shah kem ha Jowai PS namar ka jingdonkti ha ka kam thmu pyniap briew bad la set ia u ha District Jail , Jowai.
La pyndep ia baroh ki jingdonkam bad ki pulit ki dang tohkit.
Shillong, 8 Nailur:Kawei ka thuk thuk kaba don ia u nombar ML-05M 4358 ba la niah da u Obert Nadon (29 snem karta) bad kawei pat ka Scooty ba don ia u nombar ML 05K 4582 ba la niah da u Vicky Lamurong (31 snem karta) ka la kylla ha 7 Mer, Upper Shillong.
Baroh 2 ngut ki nongniah bad uwei pat uba shong hadien ka thuk thuk ki la mynsaw bad la pynkit sha Civil Hospital, Shillong.
Nongpoh, 08 Nailur:Halor ka jingkylla bih ka Wah Umtrew ha Byrnihat, kaba la pyniap ia ki phew hajar tylli ki dohkha dohpnat, hynrei ka long pat kaei kaei kaba lyngoh, ba ia ka daw tynrai jong ka jingkylla bih, katei ka wah ym pat ioh kaiphod kat haduh kine ki sngi.
Kum ban shu pynkynmaw hangne, ha u Bnai Iaiong mynta u snem katei ka Wah Umtrew kaba la iaid lyngba ia ka shnong Byrnihat, ka la kylla bih kynsan bad ha katei ka jingkylla Bih jong katei ka Wah, ka la wanrah ia ka jingiap eh da ki hajar tylli ki dohkha kiba don ha katei ka Wah.
Ka long ruh ba jingshisha ba ha katei ka sngi, wat na ka liang ki Bor Distrik ka Ri Bhoi, ha ryngkat bad kiwei ki tnat sorkar kiba kynthup naduh ki Bor Pulit, ki briew na ka Fisheries, Forest lem bad ki nongialam ka FKJGP, ki la hiar mardor ban leit jurip ia katei ka Wah tang mar ia tip ba ka la kylla bih.
Lah ruh ban pynkynmaw hangne, u C.
P Gotmare, DC ka Ri Bhoi, haba kren sha ki Nongthohkhubor ha katei ka sngi, u la ong ba haba iadei bad katei ka jingkylla bih jong katei ka Wah, yn sa phah Eksamin bad ha katei ka Sngi, u la ong ruh ba u la dep ruh ban btah ia ka tnat Pollution Board ba ka hap ban pynlong ia ka jingtohkit kaba bniah, ha kaba u la byrthen ruh da kaba ba kat kiba donkti ha katei ka kam kin sa ngat ha ki jingpynsajia kiba katkum ki kyndon Ain, la ka long ia ki Karkhana kiba pyntuid ia ki jaboh sha katei ka wah ne la ka dei da ka jingwieh dawai bih da ki runar.
Haba u Nongthohkhubor, u la pyrshang ban wad jingtip lyngba ka Fisheries ha Ri Bhoi, ha kaba la ioh jingtip ba na ka liang ka tnat Fisheries hi, ka la dep ban phah lut ia baroh ki jingdonkam sha ka Meghalaya State Pollution Control Board na ka bynta ban Test halor katei ka jingkylla bih katei ka Wah, hynrei kat haduh kine ki sngi kam pat lah ban ai ia ka kaiphod bad ia ki daw tynrai kiba la pynlong ia ka jingiap jong kitei ki dohkha ha katei ka Wah.
Namarkata, ka jingkylli kaba mih hangne ka long, hato ka dei namar ka jingbymshimkhia da ka Meghalaya State Pollution Control Board ban tohkit na ka bynta ban lap ia ka daw tynrai jong ka jingiap ki dohkha ha katei ka Wah.
Nongstoiñ, 08 Nailur:Hadien ba ka Hima Myriaw Syiem Ship ka la dep ban tei ia u mot sah kynmaw halor jong u lum Raid Mawthadraishan na ka liang jong ka Hima mynta ka sngi kala ioh ban plie pyrda noh ia u tei u ia kaba la tei ruh ba un long kum uwei na ki jaka peit kai (View Point) halor u tei u lum u bala bna nam.
Ia u tei u mot sah kynmaw bala tei da ka Hima Myriaw la wan ban plie da u CEM ka KHADC, u bah PN Syiem ha ryngkat ka jingiadon lang u bah L.
G.
Nongsiej Chairman ka KHADC, u bah B.
B.
Warjri MDC ka Mawthadraishan, u Paiem ka Hima Mawiang, u Acting Syiem ka Hima Myriaw u Aiborlang Singh Syiem, u bah B.
L Nonglait Sordar ka shnong Lawdisai, ki mynrti ki lyngdoh ka Hima, ki khun ki hajar bad ki wei ki wei.
Haba ai jingkren kum u kongsan u bah P.
N Syiem u la ong ba ka jingthung ia u Aiborlang Singh Syiem kum u Acting Syiem ka Hima Myriaw kam shym long kaba lehnoh ei, namar ba la iohi ba ka Hima ka smat ban trei kam, namar lada ki hima kim long kiba smat kan wanrah ia ka jingbym beit ha ki rukom treikam namar ia ka Ri Khasi ka jong ngi la sain dur ha ka synshar ka khaddar ha ka iit ka Hima na ka Riad na ka Shnad na ka shnong ka thaw bad lada bakla ka Hima bakla ka shnong.
“Kalong kaba shisha ba ka jingleh sting ka jong ngi ha ka jaka ban pynkhlian ia ka 6th Schedule kaba dei ka bor jong ki khun ki hajar ngi pyntlot bor lyngba ka jingwanrah ia ka 12 A-a hapoh ka 6thSechledule, namar ban pynneh pynsah ia ki riti ki dustur ia ka long trai muluk trai jaka ha ka khyndew ka shyiap ha ka bishar ka khaddar ha ki um ki wah ki khlaw ki btap dei lyngba ka 6th Schedule" ong u CEM.
Shuh shuh u la ong ruh ba watla hapdeng kiba bun ki jingeh kiba ngi ia kynduh ngi dang don ka jingkyrmen namar katba ngi dang don ki shnong ki thaw dang don ki iit ki Hima hynrei tang ka wei kaba don kam ka long ban long ka jingiatylli hapoh ka Hima tylli ha ki shnong ki thaw ha ka ri bad ka jaitbynriew na ka bynta ban iada ia ka la shai jong ka ri bad ka jaitbynriew.
Ha katei ka sngi la ioh ruh ban aiti ia ka dorkhas sha u CEM da u secretary ka HimaKwelshon Syiem, kiba la kdew ia ki ba bun ki bynta ban pyni tynnad ia u tei u lum khnang ban khring shuh shuh ia ki nongwan jngohkai pyrthei bad ban pkie lad ruh ia ki khun ka Hima ban ioh lad kamai lyngba ki kam jngoh kai.
La pynshit pynsngain ia katei ka prokram da ki jingrwai na ka skul UP School Lawdisai, la ioh ruh ia ka jingrwai na u bah Armstrong Thongni ia kaba ka jing rwai kala kdew ha kaba iadei bad ki syiem bad ki daloi bad kumjuh ruh kaba iadei bad ka 6th Schedule.
Shillong, 8nailur:Mynta ka sngi ki nongialam bad ki dkhot jong ka UDP Mylliem konstitwensi ki la khylliap lama noh ia katei ka seng bad ki la leit ban pyniasoh sha ka seng saiñpyrthei ba thymmai -ka PDF.
Ka UDP na Mylliem ka la leit sha ka seng PDF ha ryngkat ka jingialam jong u nongialam jong ki u bah Hamlet Dohling u ban sa ia khun ha ka elekshon MLA 2018 na Mylliem konstitwensi na ka seng PDF.
Ha katei ka jingialang u bah Hamlet ryngkat ki nongialam kiba don ha ka kynhun jong u bad kumjuh ruh ki nongialam ka PDF ki la ther tyngeh ia u MLA ka Mylliem u bah Ronnie V Lyngdoh bad ia ka MDC jong katei ka konstitwensi ka kong Teilinia Thangkhiew halor ka jingwan kyntur pud ka MUDA sha ki thaiñ Upper Shillong naduh Lawsohtun.
U bah Hamlet u la ong ba ha ka por ba u bah Ronnie um pat long myntri sorkar u la pyrshah bha ia ka jingwan kyntur pud ka MUDA bad u la kren sha ki kotkhubor ha u 2015 bad hadien ba u la long myntri sorkar u la ong ba lada ka MUDA kam sangeh ia ka jingkyntur pud sha ki thaiñ ka Upper Shillong un hiar shuki myntri bad un risaiñ ruh na ka kam MLA.
“Hynrei kam shym la long kumta kumba u MLA u la kren, bah Ronnie kam lei lei phi la thok ia u paidbah, ha u 2018 u paidbah un pynhiar shuki noh ia phi" ong u bah Hamlet Dohling haba kren ha katei ka jingialang.
U la kynnoh ruh ba ka jingpynpaw ka MDC ka Mylliem ba ka pyrshah ia ka jingwan kyntur pud ka MUDA ka dei tang ka buit shim kabu ba la jan ka elekshon.
U bah Stephan Lyngdoh Nongbsap Adviser UDP uba long ruh u Rangbah Shnong ka Umlyngka haba kren halor katei ka phang u la ong dei na ka seng HSPDP ba ka MUDA ka la wan kyntur pud sha ki thaiñ Upper Shillong, “Ki mih na Madan Malki sha Secretariat ban pyrshah MUDA hynrei haba la poi Secretariat ki la shah pynbiej ha u Mukul ,tip ioh ki ioh pisa ruh ne, ka MDC ka ong ba ka pyrshah MUDA hynrei ngi tip ba ki kyrshan ia ka MUDA" ong u bah Stephan.
U bah Airi Kharpuri dei ka seng HSPDP kaba lum jingialang ha madan Malki ban tur sha Secretariat hapoh ka jingialam u bah Ardent M Basaiawmoit, Pyniaid Sing Syiem bad kong Teilinia Thangkhiew ba ka MUDA ka ioh wan tur sha Upper Shillong.
Katba uwei pat u nongialam ka PDF u bah H.
S Shylla u la ther tyngeh ia u MLA ka Nongkrem u bah Ardent M Basaiawmoit bad kumjuh ruh ia u MLA ka Mylliem u ba hRonnie V Lyngdoh halor ka jingwan kyntur pud ka MUDA sha ki thaiñ Upper Shillong bad kumjuh ruh sha ki thaiñ ka Nongkrem konstitwensi.
U la ong ba ka thong ba nyngkong eh jong ka PDF lada ka wan ha ka bor synshar ka long beit ban pynwai noh ia kane ka jingkyntur pud ka MUDA.
Shillong, 8 Nailur:Ka jingthmu jong ka Khun Kynthei U Hynniewtrep Association ( KKUHA) ban khynra kyiad ha ïewduh ka la pulom noh namarba kiba bun ki dukan kiba ju die kyiad be-aiñ khamtam ki Restaurant ki la khang lypa shuwa ba kin poi bad don ruh kiba la lum la lang lut ia ki kyiad shuwa ba ki dkhot katei ka seng kin poi.
Katei ka seng ka la sdang ia ka jingkhynra kyiad naduh ka por 5 baje janmiet bad ka la sdang shuwa na Splendid Restaurant hynrei hangtei kam shym lap eiei, bad nangtei ka la iaid ter ter sha iew sha ki dukan kyndong ba shong ki Khasi bad hangtei ki la ioh ban kurup kyiad tang khyndiat litar na ki ar tylli ki dukan bad katto katne ki biar bad kyiad phareng.
Katei ka seng ka la iaid kylleng ka iew ban khynra ha ki Restaurant hynrei ka la lap ba ki Restaurant kiba ju shongshit hui hui hai hai ki la khang lut.
Haba ia kren bad ki nongthohkhubor ka President jong katei ka seng ka kong R.
Jyrwa ka la ong “Ngi lyngngoh balei mynta ka sngi ki Restaurant ki khanglut, man ka sngi ki shongshit hui hui hai hai hynrei mynta ki khang, kiwei pat kiba plie ruh ngim lap eiei ki la buhrieh lut" ong ka kong Jyrwa.
Ka la iathuh ba shuwa ban khynra katei ka seng ka la pan jingbit na u Deputy Commissioner ka East Khasi Hills bad la ia pynbeit ruh ba kin leit ryngkat bad ki briew napoh ka tnad Excise, “Ngi la ap ia ki Excise naduh ka por 4 baje hynrei kim wan, haba ngi leit hi ngi lap ba ki dukan ki khang, nga suba ba dei beit ki Excise kiba ai jingtip lypa sha kitei ki dukan die kyiad be-aiñ, dei ka jingdonkti lang jong ki , imat ki ioh eiei" ong biang ka kong Jyrwa haba iathuh ba katei ka jingiapynbeit kam shym dei kaba la tip lypa mano manor uh hynrei tang ki nongialam katei ka seng bad ki Excise.
Watla katei ka seng ka la ioh ban kurup kyiad na ki katto katne tylli ki dukan hynrei ka la ong ba katei ka jingleit khynra ka la pulom bad kam long kaba seisoh satia namar ka jingjah rngai ki briew na ka tnad Excise.
“Ngin ym shongthait ngin dang iai khynra beit na ka por sha ka por bad nangne shakhmat ngin ym pyntip shuh ia ki Excise, ngi la duh jingshaniah, ngi hap ban iaid da kawei pat ka lynti" ka la ong.
Katei ka longkmie ka la ong ba ka jingsangeh khynra mynta ka sngi ka dei namarba ki briew jong ka aiñ kim shym la donlang bad lada iaid tang da ka seng ka lah ban mih ruh ka huri hura, “Wat tang mynta ruh ki dkhot jong ngi ki la shah tim da ka sih da ka sang ha ki nongdie kyiad, shen ngin leit khynra biang" ong ka kong Jyrwa kaba la iathuh ba katei ka dei ka jingleit khynra kyiad kaba lai jong katei ka seng hadien ba la ioh bun ki jingujor na ki paidbah ba ka jingdon kitei ki dukan die kyiad be-aiñ ka wanrah ia ka jingbym itynnad bad ka jingsheptieng ia ki kynthei khyllung khynnah ban iaid ha iew.
Shillong, 8 Nailur:U bah Hamlet Dohling u nongialam barim ka UDP uba dang shu dep risaiñ na katei ka seng u la ong ba ka UDP ka la pynbiej ia u thik kumba wan pynbiej ka UCIL ha ka por ia khih Uranium ha u 2007.
U la ong ba ha katei ka por ia khih Uranium ka UCIL ka la wan thong da ki klur tyngka ia u (General Secretary KSU ha kato ka por) bad kumjuh ruh ia u President ha katei ka por u bah Samuel Jyrwa hynrei kim treh.
“Hynrei ngim treh, ka UDP ka la pynbiej ia nga da kaba ong ba kan ai da ka kam Chairman hadien ba ka la wan ha ka bor synshar, ngam treh-lada ngan pyrkhat ialade shimet ka kam Chairman ka la biang ia nga hynrei shaei une u paidbah ba bun un leit, ngam kwah kam Chairman ngan kwah pisa" ong u bah Hamlet ha ka jingialang mynta ka sngi kaba la long ha Umlyngka ha kaba la khylliap lama noh ia ka seng UDP ha Mylliem konstitwensi.
Haba kren ha katei ka jingialang kaba don da ki spah ngut ki dkhot ka UDP kiba la leit ban pyniasoh sha ka PDF u bah Hamlet u la ong ba marsien shongthait na ka kam nongialam ha ka KSU ha u 2012, u la leit rung sha ka seng UDP bad tang 8 bnai u la ioh por ban ialap elekshon na ka bynta ka elekshon MLA 2013, “Ha katei ka por nga la ioh 6067 vote ha ka elekshon MLA, ha ka MDC nga la ioh 7000 tam, naduh u 2012 haduh mynta ki paralok UDP kiba ia donlang bad nga ki ia don ;lang haduh mynta ruh, uwei ruh um khih" u la ong.
U bah Hamlet u la ong biang ba nalor kitei ki nongkyrshan jong u kiba la don lypa la wan ruh ban pyniasoh sa ki katto katne ngut ki radbah na ka seng Congress bad HSPDP kiba um pat kwah ban pynpaw pyrthei ia ka kyrteng jong ki.
Utei u nongialam barim ka UDP u ban sa kylla long u kyrtong jong ka seng PDF na Mylliem konstitwensi u la ong ba um ju poi pyrkhat ba un mih noh na ka seng UDP ha ka jingim jong u, “Naduh u 2012 nga da angnud bad nga thmu ban ia khun na ka seng UDP, ngam ju poi pyrkhat ba ngan mih noh na ka UDP hynrei ka jingkwah jong u briew ka ia pher na ka plan jong u blei, u briew u plan ban iaid sha kawei ka lynti u blei pat u ong iaid da ka lynti ban poi sha ka thong" u la ong biang.
Ha katei ka jingialang ba la khylliap lama noh ia ka UDP ha Mylliem nalor ki nongialam ba hakhmat u bah Hamlet kiba don kumba 300 ngut tam, la don lang ruh ki nongialam ka PDF ba kynthup ia u President u bah Aibanlum Marbaniang, u General Secretary bad 2 ngut ki MDC u bah James Ban Basaiawmoit ka Mawkhar bad u bah H.
S Shylla ka Nongkrem nalor kiwei pat ki nongialam.
