Shillong: Ka Nongstoin Region Local Taxi Owners and Drivers Association hynne ka sngi ka la rai ban iasnoh kti lang bad ka Meghalaya Joint Action Committee of Commercial Vehicle na ka bynta ban sangeh kamai kali ha ka jylla baroh kawei namar ka jingpynkiewdor eh jong ka Sorkar ia ka bai petrol bad diesel kaba la ktah mationg ia ka ioh ka kot jong ki nongniah kali bad kumjuh ruh ia ki paidah nongshong kali kiba hap siew ia ka dor bai kali kaba thymmai.
U Bah Alfred Myrthong u ba dei u President jong kane ka seng NRLTODA, u la ong hadien bym seisoh ka jingkren bad u Symbud Myntri Rangbah ka Jylla, kumta na ka liang jong kane ka seng ruh ka la rai da kawei ka sur ban ia sangeh kali ha ka 3 tarik u Rymphang 2021 ka ban sdang naduh mynstep bad kane ka jingsangeh kamai kali kan iai bteng beit tad haduh ynda ka Sorkar Jylla ka la rai da kumwei pat.
Shuh shuh u Bah Alfred u la kyntu ia ki nongniah bad nongkamai kali kiba kynthup lang ia ki tourist taksi, ki maxi cab, ki kali pickup, ki trok, ki bos, ki auto rickshaw bad kiwei kiwei ba kin iashim bynta lang ha kane ka jingiakhih bad la kyntu ruh ia ki paidbah ba kin ia shah lem bad ka seng bad ka jingshah shitom lang jong baroh kan sa wanrah ia ka jingjop.
Ka seng ka la buh ruh ka jingmaham ba lehse ha ka jingsangeh kamai jong kine ki kali kamai kin sa don ki kali jong ki riew shimet ki ban sa shim kabu ban kamai ha kane ka sngi, kumta na ka liang jong kane ka seng bad ka JAC ki la dep rai ba la da don kaei kaei ka jingjia kine ki sneng kin nym bah khlieh.
Shillong: U Kisan Bareh, uba dei na ka shnong Jalaphet Sutnga East Jaintia Hills District u ba trei ha ka office Tornado Security Agency Shillong bad u ba ïaleh kai na ka Club Ferdy School Of Martial and The Revolution MMA, u la khur jing jop ha ka jing ia leh kai Mixed Martial Arts ba la pynlong ha Guwahati Assam ba pyniaid da ka Bidang MMA and Fitness Gym ha ka 31 tarik Kyllalyngkot 2021.
Ïa ka jing jop u lah ïoh khur ha ka Feather weight category 66kg.
U Kisan u la pynliem ia u Angel De Barma ba dei na ka Combat Academy Nagaland, da ka judge’s split decision.
Na ka liang ka Club Ferdy School of Martial Arts and The Revolution Mixed Martial Arts, ka ai khublei ruh ïa u director jong kane ka office Tornado Security Agency Shillong, ha ka jing peit jong U Bah Arnold Lanong ba u la shah bad ai mynsiem ia u Kisan Bareh ban ïa leit shim bynta ha kane ka jing ïa kura.
Ka club FSOMA and The Revolution MMA ka kibok kitrwiang ïa u Kisan Bareh ba un dang khiew ha ki jing ia leh kai jing u.
Shillong: Ka Meghalaya Joint Action Committee of Commercial Vehicle (MJACCV) ka la iathuh ba ka rai ban sangeh kamai jong ki kali kamai, kan iaid beit naduh ka 3 tarik u Rymphang 2021, namar kat haduh mynta ka sngi ka sorkar ka la rai tang ban weng noh ia ki kyndon odd bad even number, katba ia ka khajna pat ka khlem pat map ka dor bai umphniang ruh ym pat pynhiar bad ka bai kali ruh ym shah ban pynkiew.
Ha ka jingiakren bad u president  jong ka MJACCV, u Bah Wandonbok Jyrwa, u long ba kane ka jingleh jong ka sorkar kam pat pynhun katkum ka jingdawa jong ka seng, ka jingpyllait odd bad even ka long tang ha Shillong, hynrei ka jingdawa ban pynhiar ia ka khajna ka long ha baroh kawei ka jylla.
U la pynpaw ruh ba  ha ka por ba don ka jing khangdam (lockdown), na ka liang jong ki nongniah bad ki trai kali kim shym la ioh ban kamai ne wat tang ban sei ia ki kali jong ki, hynrei na ka liang jong ka sorkar ka la  phah ban  siew lut ia ka khajna bad ka long kaei kaei ka bym sngewtynnad; nalor nangta ki kali kiba kamai na kawei ka jylla sha kawei pat,  kat haduh mynta kim pat ioh ba kin iaid na Meghalaya sha Assam ne sha kiwei pat ki jylla namar ba ka sorkar kam pat shah, kumta kumno  ki nongniah kali kin ioh ban siew ia kata ka khajna.
Na ka liang jong u Bah Jyrwa u la ban jur halor kine ki bynta ba katba ym pat pynhiar dor ia ka khajna ne pynhiar dor ia ka petrol lane ka diesel lane ym shah  ban pynkiew ia ka bai shong kali,yn iaid beit shakhmat ia ka jingsangeh kamai ha baroh lawei ka jylla.
U la ong ruh “Haba ka pynkiew ia ka dor umphniang kali ka sorkar ka la dei ban pynkiew ruh ia ka bai shong kali bad lada ka pynhiar dor ia ka umphniang ngi ruh ngi kloi ban shim ha ka dor kaba rim khamtam ba ka sorkar ka dei ban pynduna ne map noh ia ka khajna".
“Ki kali kamai baroh jong ki riew shimet kiba kynthup naduh ki taksi, ki bus bad kiwei pat, ki la iasnoh kti lang bad ngi ban pynlong ia kane ka jingsangeh kamai kaba khlem buh por" bynrap u Bah Jyrwa.
Ha kaba iadei bad ki bus saw bad ki bus MTC na ka liang jong u Bah Jyrwa u la ong ba na ka liang jong ki, kim lah ban ong eiei namar kitei ki kali ki dei ki jong ka sorkar.
“Nga kum u nongialam nga khang beit tang ia ki kali kamai kiba longtrai da ki riew shimet.
".
Shillong: Ha kaba iadei bad ka jingplie noh ia ki skul na ka bynta ki khynnah Klass I haduh klass V na ka bynta ha Shillong, Jowai bad Tura ka sorkar jylla ka la rai ban shah noh ban plie ia ki skul, la iathuh da u Symbud myntri rang bah ka jylla u bah Prestone Tynsong hadien ka jingialang bishar bniah, kaba la long ha ka sngi ba ar.
Haba iakren bad ki lad pathai khubor, na ka liang u bah Prestone u la iathuh ba ka sorkar jylla ka la shah ban plie noh ia ki skul na ka bynta ki khynnah klass I haduh Klass V ha Shillong, Jowai bad Tura.
U la iathuh ruh ba ka rai jong ka sorkar ban plie ia ki skul ka dei ban long ha ka rukom ba ki nonghikai kin iarap ia ki khynnah skul, ym ban pynlong skul kum ba ju long.
La iathuh ruh ba ka sorkar ka la shah ruh ban plie ia ki Hostel baroh kiba kynthup ia ki hostel kiba la pyniaid da ki balang lane ki riew shimet bad la shah ruh ban plie noh ia ka jaka ri khyllung.
Ha kaba iadei bad ki nongwan peit kai ia ki jingleh kai, la shah ia ki nongpeit kai 75 % bad la iathuh ruh ba na ka bynta ka jingbuh kyndon, halor ki jaka jngoh kai pyrthei (tourist sport), la shah ban plie lut bad la shah ia ki khyllung kiba hapoh 10 snem bad ki briew ba la noh ka rta ba kin leit sha ki jaka jngoh kai pyrthei.
Ka sorkar ka la shah ruh ha ka ba iadei bad ki ophis riew shimet ban la ban plie 100 %.
Ha kaba iadei bad ka jingpynlong ia ki dorbar shnong ka sorkar ka la shah ban wan shim bynta 75% bad ka sorkar ka la shah ban pynlong ia ki programe ki bapher bapher kynthup ia ki fete, ki iakob khwai dohkha lane kino kino ki program ki ba ju pynlong ban pynmih pisa ha ki shnong ki thaw.
U symbud myntri rangbah, u iathuh ba kane ka rai ban pynjynsur noh ia ki kyndon ba la buh da ka sorkar ka long namar ka jinghiar jong ka jingpang Covid -19 ha ka jylla.
Ha kaba iadei bad ka rung ka mih ha ka jylla ka (interstate movement) ka sorkar ka dang buh kumjuh ia kyndon.
“Ani wow, ngi kiba lah shongthait na ki kam Sorkar, hynrei tang ka Pension ruh ngim pat ioh," bun napdeng ki nongtrei Sorkar kiba ud kumtei.
Don pat kiba ud, “Ngi la trei palat 15-16 snem, hynrei dang sah hi kum kita ki Casual (Sdien Synjor), don ruh kiba shong thait noh hapdeng kaba shu sdien-synjor ha suin.
Ki samla pat ki iai ud lynter, ba “ma ngi kiba la bit ka jingpule ruh ngim ioh kam Sorkar.
Ynda la pass interbiw ruh, ioh pynban da kiba phiel,"Sa ki nongrep, ki nongkhaii, ki riew paidbah kiba don la kijong-kijong ki jingeh suda.
Ngi iohsngew ia kum kitei ki jingeh bad ba ki jingeh ki nang iai tynrong.
La nang iai mih sa ki Seng Bhalang ter-shi-ter, kiba la tam bun shah ban ia ki Seng Sain Pyrthei bad ia ki Balang, wat lada kombain lang kine ar kiba hadien, hynrei kata ka bhalang ruh ka sdien hi ldui ha suin, kumba iasdien synjor lang ki paidbah.
Ka jingkylli kaba ju iohsngew lang barabor ka long, ‘Tip shano kin poi sa ki khun ki kti jong ngi?’Ka jubab ka long ba ki khun ki kti jong ngi lei kin nang jynjar shuh-shuh namar ki pop jong ngi hi!Uwei lei u nongtrei sorkar barit, uba dang tang haneng u Peon khyndiat u la sngew khyllew, ba ki don kita ki riew paidbah kiba khot ia u ban ialeh ilekshon noh na shnong jong ki.
Ula shongshit shisha bad ula mut ruh ban pyrshang.
Ngam tip un leh kumno, tangba ula sdang ud, ba la nang kiew ka bai sha ha ophis.
Hangne ruh ki dei napdeng ki riew paidbah hi kiba pynshit ia u, hynrei utei u bhai un leit phohsniew aiu kum ia kata.
Kumno utei u bhai bapli um kulmar jingmut? Kumno ki SBL ruh kim mih phew-rynjain kum ki tit, namar nalor ba ka Constitution ka ri India kaba heh lymbher, kam mana ruh ban iaseng Seng katba mon (lait noh ia ki Seng Lehnoh), sa ki ‘nongsynshar ruh, bun kiba leh lymwir suda.
Sa uta u Shah ruh uba la wan shane, hynrei um shah pat ban iakynduh briew.
Kulmar lang thlim sa ki nongialam BJP, kiba phah weng Ministar ruh kito, kiba phah weng kylla ia ki nongphah weng ruh kito.
Peit Ia Ka Mining PolicyHa ka por ba long CM I Bah D.
D.
Lapang ha u bnai May 2009, la kyntiew noh ia nga na ka jinglong Speaker, sha ka shuki Deputy CM.
Namar ba ka Supreme Court ka dawa ba dei ban don ka rukom tih dewiong kaba ryntih katkum ki kyndon kiba shai, kumta la thung ia ka committee ban peit ia kane ka kam.
Da ka jingiapynbeit bad i Bah Lapang, nga la shimti ia kane ka kam kum u Chairman, namar nga dei peit artad ia ka Mining and Geology.
Hadien ka jingiakynduh bad jingiasyllok bad ka kynhun ki trai dewiong bad nongkhaii dewiong ka jylla (Coal Owners and Traders Association), la pan jingmut na ki bad na ki Seng Sain Pyrthei ka jylla baroh ba kin ai jingmut halor bun ki jnit ki jnat halor kane ka kam, ia kaba la ai por kylluid ruh ia ki kumba 6 bnai ba kin phah ia ki jubab jong ki.
Napdeng ki political parties baroh tang ka UDP kaba la phah ia ka jubab.
Lah ban khylle ia kine ki jingshisha wat mynta ruh.
Ka Mining Department hapoh ka jingpeit jong nga, lang bad u Commissioner Secretary Jai Prakash IAS bad ki ophisar, ngi la trei shitom shisha ban pynwandur.
Ynda la wan shimti u Dr.
Mukul Sangma kum u CM ha bakut u April 2010, la aiti ha u ia ka Mining Policy ba la pynbiang paka ha u snem 2011, ia kaba ka Cabinet ruh ka la pdiang ia kata ka Policy bad nangta la phah copy sha Supreme Court bad sha Delhi ba ki kyndon treikam ka Policy ki la biang ban pyntreikam noh.
Kaba sngewsih ka long ba ka Sorkar u Mukul Sangma kam shym pyntreikam ia ka Policy ba la dep rai lang da ka Cabinet.
Sa Ka ILPHalor ka ILP pat, ha ka 4.
9.
2012 pynmih hi u CM Mukul Sangma ia ka hukum ban ai jingmut ia ka ain ILP bad la thung ia nga une, ban khlieh ia ka Committee kaba don 4 ngut ki Minister, P.
Tynsong, HDR Lyngdoh, RC Laloo bad Kong Ampreen.
Sa 3 ngut kiwei ki MLA, 3 ki CEM, 3 ki khlieh Nongsynshar Hima bad sa ki Seng Bhalang (SBL).
Nga la dep thoh bad pynshai halor kane la bun sien, ba ka sur baroh ba la dawa khamtam na ka liang ki SBL, ka long beit ba ki kwah ILP, ym donkam ia kren ia kiwei-kiwei ki mat.
Ia kane ka rai ruh la phah sha ka Sorkar u Dr.
Mukul, da u Secretary Bah Jopthiaw Lyngdoh IAS, uba la trei shitom ban pynkhreh ia ka report barben thlum.
Nga la kmen bha ba u Dr.
Mukul uba la put turoi (wistle blower) ban wanrah ia ka ILP, u la jop bad wanphai biang kum u Chief Minister ha u bnai February 2013.
Phewse, u kylla baji wak ba ha ka jaka ka ILP, u wanrah pynban da kata ka ain, Meghalaya Regulation of Landlords and Verification of Tenants Bill 2013 (MRLVT), kaba batai ia ki Trai Ing (Landlords), kumno ba kin ai wai ing ia ki nongshongwai (Tenants) jong ki.
Nga hi, nga la shaiong ngit, katba u bah Jopthiaw bapli te um don shuh mynta.
Hynrei ki MLA Congress nangne-nangtai khamtam ki pnah ktien kum na Laitumkhrah, Mawlai, ki sdang pynsawa ILP biang, haba ki la set la ki shyntur ha ki snem 2013, mynba u Mukul u bret sharud ia ka ILP.
Peit Noh Sa Ia Ki IPSNgi tip bad iohsngew barabor ba ki trai kali jong ki Bos, Jeep, Taxi, ki ju wad dribar da kiba jai-jai, ba la rim bad nang bha ban niah, da ki bym buaid-tanglang bad kiba biang ka laisen,khnang ban ym noh ka kali sha riat, ban ym pynma ia ki pasynjar ruh bad ban neh slem ki kali.
Ia ki dribar da interbiw bniah bha, katba ia ki dribar ban niah kat ia ka Sorkar jylla , jied matlah kat ia uba thong tyngka, kam pher la u dei tang u khynnah bym pat nang thang ktung, ne u bubu-bebe, ne uba wan ba mih tip naei, tangba uba dei ban rben kum kito ki thlen ha ki iew polton bazar.
Don lei ynda la dep ioh ruh, dang ong, ‘Ai(I) Pisa Shuh (IPS)’ sa trei kylla ka IPS.
Ka Ia BakhatduhYn nai khang iano-iano ban shim ne pan pisa, haba don kiba wan ai hi, namar, kata ka tnat Election Commission ha ki jylla ruh ki shu jlaw pyntieng kum ki shrieh, kim ju leh ei-ei.
Iohei kito kiba ioh kem pisa na ki kali.
Hynrei pyndonkam ia ka sap tip briew lajong.
Kaba kongsan ka long ba ngi la poi ha ka por ka ia, kaba KUT.
Lada shim pisa iohei, dei ban stad ban myntoi ar shah, da kaba jied ia ki nongsynshar babha bad ba shemphang ban niah bad peit bha ia ka Sorkar bad ia ki paidbah ka jylla.
Hynrei lada shim pisa matlah bad ban kyrshan ia ki bubu-bebe, ki nongbud ki long kum ki nongbeh nong, kiban pyniap ia la ki khun ki kti, ialade bad ia ka ri lajong.
Ud lynter, jied pat ia kijuh kiba long ka daw?Kylla noh ka rukom pyrkhat, kane ka dei ka por.
Shillong: U Symbud myntri rang bah ka jylla u bah Prestone Tynsong, u la iathuh ba ka sorkar jylla ha ka jingialang bishar bniah (review meeting) ka la shim ia ka rai ban pynjynsur shuh shuh ia ki kyndon kiba la buh ha kaba iadei bad ki jaka mane Blei.
Haba iakren bad ki lad pathai khubor ha ka sngi ba ar, u la iathuh ba ha kaba iadei bad ki jaka mane Blei la pynjynsur ia ki briew ban leit sha ki ing mane sha ka 75 % bad u la ong ba kumba baroh shi katta, la shah ia ki briew ba kin leit sha ingmane tang 1/3, hynrei mynta ki la pynjynsur ia kane ka kyndon sha ki 75% ki dkhot ki lah ban leit shim bynta ha ki jaka mane blei.
Haba kylli ba balei ha ki jaka mane Blei, ka sorkar kam pynlait noh 100% u bah Prestone u la ong ba kane ka rai ban pynjynsur na ka 1/3 sha ka 75 % ka long kat kum ka jingai jingmut jong ki nongialam niam ba pher bapher ha ka jylla.
Ha kaba iadei bad ki prokram jong ki niam bapher bapher, u bah Tynsong u la iathuh ba la shah ia ki briew ba kin shim bynta na ka 50 % sha ka 75 %.
Kumjuh ha kaba iadei bad ka jingkhawai iathoh shong kurim bad ki khawai ha ki ing ki sem la shah ia ki briew ba kin wan shim bynta haduh 75%.
Shillong: U symbud myntri rangbah ka jylla, u bah Prestone Tynsong, u la iathuh ba ha ka jingialang ban bishar bniah (review meeting) ka sorkar MDA ka la shim ia ka rai ban weng noh ia ka jingbuh kyndon odd bad even number ia baroh ki kali kamai ha ka jylla.
Haba ia kren bad ki lad pathai khubor na ka liang u bah Prestone Tynsong, ha ka sngi ba ar u la iathuh ba ha kaba iadei bad ka kali kamai (Public transportation) ki la weng  noh ia la jingpyniaid odd even number kum ba ju leh ha ki por ba don la khlam Covid -19.
U bah Prestone u la ong ruh ba ka sorkar jylla ka la dep ruh ban weng ia ka rukom kit ia ki nongshong kali ha ka ba la shah ban kit kat kum ka capacity jong ka kali bad kumjuh ha ka ba iadei bad ka dor, ka sorkar la la bthah ba ki nongniah kali kin shim kat kum ka dor ba long ha ki por mynshuwa bad la iathuh ba ha kaba iadei bad ki kali jong ki riew shimet ka jingbuh kyndon ban pyniaid odd bad even kan dang bteng haduh ban da pynbna pat da kum wei.
Ha kaba iadei nad ka night curfew na ka bynta ka East Khasi Hills District kan dang iaid bteng kum ba ju don naduh ka 11 baje mynmied haduh ka 5 baje mynstep bad kane ka jingpynbna kan iaid bteng kat haduh ban da la pyntip pat da kumwei.
Shillong: Ki nongkitkam jong ka Shillong All Faiths Forum (SAFF) ki la iakynduh ia u Chief Secretary ka Jylla ha ka step Sngi Ba-ar, ka 2tarik u Rymphang 2021 ha kamra treikam jong u ryngkat bad ka jingkyrpad ia ki bor kiba dei, ban pyrkhat noh kham kloi na ka bynta ka jingpynjynsur ia ki SoP kiba iadei bad ki jaka mane Blei.
Kane ka lah ban long haduh 75% lane 3/4 na ka 1/3 bynta kumba long haduh mynta ha ka jingiadei jong ka jingwan ki riewngeit sha ki jaka mane Blei.
Ka SAFF ka la iashimbynta bad ka Sorkar ha kaba iadei bad kane ha ka por ba sdang ban plie ia ki jaka mane Blei ha ka synrai jong u snem 2020.
Ha ki jingpyrshang jong ka imlang sahlang ryngkat bad ki jingtrei ba jur jong ka Sorkar ban wanrah ia kiei kiei sha ka jinglong kum ba juh long – hapdeng ka khlam Covid19, ka long kaba donkam ban sngewthuh ba na ka bynta ban kyrshan ia ki jingtrei bad jingkamai, la pynjynsur shibun eh ia ki jingpyrkhing ha ki jaka paidbah, ki iew ki hat, ki jingleit jingwan, ki College bad kiwei kiwei de.
Bun napdeng ki paidbah bad ki kynhun bapher ki la pynsngew ha ka SAFF ba kan ai ktien sha ka Sorkar bad ki bor kiba dei na ka bynta kane.
Ka SAFF ka sngewburom ia kane, bad na ka bynta ka jingkoit jingkhiah bad jingshong shngain jong baroh lang, ka SAFF ka kyrpad ruh ia ki paidbah baroh ban dang iai phikir bad iai bud ia ki protocol bad jingpynbeit ba la buh.
U Elon Musk, uba dei u khlieh jong ka kompeni Tesla bad ka SpaceX, uba dei ruh uba riew spah tam ha ka pyrthei, u kam ba u shrieh jongu, ula nang ban ialehkai video games.
U Musk, ula pyndait da ki waiar ha jabieng jong u shrieh bad mynta u shrieh, ula sngew bang bha,  ban ialehkai video games.
Ia ki video jong utei u shrieh, uba ialehkai video games, yn sa pynmih paidbah, hapoh shibnai eiei, ong shuh shuh U Musk.
“Phim lah satia ban iohi haei ki don kitei ki waiar,  hynrei phi shu lah ban iohi, ba u shrieh, ula i phuhmut phuhmat ha kine ki sngi, namar ba ula lah ban ialehkai video games" ong shuh shuh U Musk.
Shillong: Ki lad khubor, ba dang shu ioh lum, ki iathuh ba U bah David Nongrum, uba dei U MLA ka Mawryngkneng, ula khlad noh kynsan kynsan, mynta ka step.
U Bah Nongrum, u don ha ka jingshah sumar ha NEGHRIMS, Shillong.
U bah David Nongrum, u dei U MLA jong ka seng Congress, ha kane ka kynti, kaba mynta bad kane ka dei ka sien, kaba ar, kaba ula jop na ka Mawryngkneng Constituency.
Shillong:U Executive Engineer PHE, Electrical Division, Mawphlang, u pyntip ba ia ka um, na ka GSWS, yn pyllait noh mynta, lyngba ki nar um ba 1000mm bad ka um, kan dei kaba iaid stet bha bad kumta ka jinglong jong ka um, kan lah ban don jaboh jabain.
La bthah ia ki paidbah, ba kin iai shah, na ka bynta katto katne sngi, kaba sdang, naduh ka 3tarik Rymphang 2021.
Shillong:U symbud myn tri rangbah ka jylla u bah Prestone Tynsong, u la ong ba ka sorkar kam lah ban shu kular mynta hi, ia kaei kaba ki nongniah kali ki wan ban pynsngew ia ki, hynrei kan hap ban iakren bha shuwa bad ka tnad Transport ban weng ia kane ka jing eh.
Haba ia kren bad ki lad pathai khubor, na ka liang u bah Prestone Tyn song,ha ka sngi nyng kong u la iathuh ba u la ioh ia ka dorkhas kaba ka Meghalaya Joint Action Commitee of Commercial Vehicle, ka la phah, hynrei na ka liang ka sorkar kan ym lah ban shu kular khlem kano kano ka jingbishar bniah.
U bah Prestone u la iathuh ruh ba ka sorkar jylla kan hap ban bishar bniah bha halor ka jingshim khajna ia ka petrol bad diesel namar kane ka dei ka khajna ba lum kyrpang (Cess) na ka bybta ka Education Sector.
U la ong ruh “Wat na ka liang jong nga ruh ngam tip, kumno kin weng ia kane ka jingeh, hynrei na ka liang ka sorkar kan iakren bad ka tnad ba dei peit ia kane ka bynta.
"U bah Tynsong, u la ong ruh ba ka jingkiew dor jong ka Petrol bad ka Diesel ka la wanrah ia la jingeh ym tang ia ka jylla Meghalaya, hynrei ia ka Ri hi baroh kawei bad ka sorkar kan sa iakren sani bha halor kane ka bynta.
Shillong:Ki dkhot jong ka Federation of Khasi Jaintia Garo People, mynta ka sngi, ki la leit ban ia kynduh ia u myntri ka tnad pynroi sor u bah Sniawbha Dhar ban kyntu na u myntri ban pyntreikam noh ia ki 2 tylli ki kor tylliat niut kiba don ha Marten.
Haba iakren bad ki lad pathai khubor, u bah Dondi khongsit u la iathuh ba hadien ba ka seng ka la lap ba ki artylli ki kor tylliat niut ha marten, la dep ban buh, hynrei haduh mynta ka sorkar kam pat lah ban pyntrei kam ia kine ki kor tylliat niut.
U Bah Khongsit u la iathuh ba u myntri ka tnad pynroi sor, u la iathuh ba ka daw ba ka sorkar ka khlem pat lah ban pyntrei kam ia kine ki kor tylliat niut ka dei na ka daw ka khlam Covid -19, hynrei kane ka tnad kan sa plie noh ia kine ki kor ha marten mynta u bnai.
U bah Dondi u la kyntu ruh ia ka sorkar, ba ka dei ban pyrkhat jngai noh halor ka marten, namar ba kane ka jaka theh niut kan ym lah shuh ban pdiang ia ki jaboh kiba mih na ka sor Shillong.
U la ong ruh ba ka jingjynjar jong ka sorkar ban ioh jaka bret niut sha kawei ka jaka, ka dei namar ba ki briew ki tieng, na ka nuksa jong ka marten; kumta ka sorkar ka dei ban shim khia shuwa ia ka marten da kaba kan sdang noh ia ki kor tylliat niut ha marten khnang ban lah ban weng ia ka jing sma iwtung na kane ka jaka.
New Delhi:Ka Nirmala Sitharaman, myntri pla pisa ka sorkar India, ka wan rah ia ka tnat ka koit ka khiah, ha bynta kaba ha khmat duh bad ba kan long kum kawei na ki hynriew tylli ki paia ba kongsan jong ka ‘Atmanirbhar Bharat’.
Ka myntri, ka la kyntiew ia katei ka mang pisa jong ka tnat ka koit ka khiah, da 137 percent, kaba long sha ka T.
2,23,846 klur, na bynta u snem 2021-22, na kaba long T.
94,452 klur ha u snem ba ladep.
Ka Sitharaman, ka la mang ruh T.
35,000 klur, na bynta ban thied ia ki dawai injek corona.
La pynbna ruh ia ka skhim thymmai, kaba la tip kum ka Prime Minister Atmanirbhar Swasth Bharat Yojana, ha kaba la mang pisa T.
64,180 klur, na bynta ki hynriew snem ki ban wan bad katei ka pisa, ka long na ka bynta ban kyrshan ia ka tnat ka koit ka khiah, ha ki jing donkam bapher, ban don ki laboratories ha ki district bapher, ban don ki critical care hospital blocks bad ban pynkhlain ia ka National Centre for Disease Control (NCDC).
Ka sorkar India, ka la wan rah ruh ia ka khajna ba kyrpang, ka ban kyntiew ia ka rep ka riang ha ka Ri, ha kaba yn ot T.
2.
5 pisa na man ka shi litar ka petrol bad nangta sa T.
4 shi litar na man ka shi litar ka diesel; hynrei, la ong ba kane kan nym ktah satia ia ka dor jong ka petrol bad ka diesel bad kan nym ktah ruh ia ki nong thied petrol bad diesel.
Katei ka khajna nongrep, kan trei kam, na ka bynta shi spah percent ia ka kyiad, 35 percent na ki apple bad 5 percent na ka sboh.
Lyngba kane ka jing leit rah ia ka mang pisa mynta ka sngi, kan don ka jing kiewdor jong ki refrigerator, ki air conditioners, ki LED light bad ki mobile phone.
Nangta ka ksiar bad ka rupa, kin nang tad dor.
Ki tiar, ki ban kham rem dor, ki long kumne harum –.
Shillong:Kiba ioh pang thymmai na U Covid 19, kim don satia mynta ka sngi, hynrei kiba jem, ki long 6 ngut, ong ka khubor na ka tnat ka koit ka khiah, ka sorkar Jylla.
Kiba dang don ia ka jingpang, ki long baroh 62 ngut ha ka Jylla, ha kaba ha East Khasi hills, ki long 51 ngut, West Khasi Hills 3 ngut, Ribhoi 4ngut, West Jaintia Hills 2 ngut, East Jaintia Hills iwei, South West Garo hills 1.
Baroh kiba la jem na ka jingpang, ki long 13,556 ngut bad kiba iap baroh ki long 146 ngut.
Shillong:U Archbishop ba thymmai ka Jylla Niam Bah Shillong, u Most Rev Victor Lyngdoh u la wan poi ha iing Archbishop ha Shillong, myn hynnin ka sngi nyngkong ban wan shimti noh ia ka kamram ka ba la bynshet hadien ka jingkhlad noh u Archbishop u Most Rev Dominic Jala.
Ka jingshimti jong u Most Rev Victor Lyngdoh kum u Archbishop jong ka Jylla niam bah Shillong, yn sa pynkhamti ha ka 6 tarik mynta u bnai da u Archishop John Moolachira jong ka Guwahati ha Iing Mane Bah Laitumkhrah, Shillong.
Ia u Archbishop Most Rev Victor Lyngdoh la pdiang sngewbha da ka jingpynkup ryndia da u Archdiocesan Administrator ka Jylla Niam Bah Shillong u Sohblei John Madur, ryngkat u Myntri Sorkar Jylla ba dei peit ka Tnad ka Koit ka Khiah u Bah A.
L.
Hek bad ki lyngdoh ki riewniam ka jylla Niam Bah Shillong bad ki nongialam ka Catholic Association.
Ia u Archishop Most Rev Victor Lyngdohm la wan synran lang da ki Lyngdoh ki riewniam bad ki lai tylli dkhot ka Synjuk Ki Seng Rangbah bad ka Synjuk ki Seng Kynthei bad ICYM ka Jylla Niam Jowai kiba kynthup ia u Sohblei Hilarius Lamare uba dei Vicar General ka Jylla Niam Jowai bad kiwei pat ki lyngdoh.
Na ka liang u Administrator ka Jylla Niam Bah Shillong u Fr.
John Madur ha ka jingialang pdiang burom ia u Archbishop Victor Lyngdoh kaba la pynlong ha phyllaw Iing Archbishop Laitumkhrah, u la buh ia ka jingduwai na u Blei ban ai bor ai sor ia ka jylla niam Bah Shillong lyngba u shakri ba thymmai.
Shuh shuh na ka liang jong u Fr John Madur u la pynpaw ia ka jingsngewtynnad ba u la ioh ia ka lad ban iatreilang bad u Archbishop Victor Lyngdoh, hadien katto katne snem ba u la shah jied ban long u Bishop jong ka Nongstoin Diocese bad u Bishop jong ka Jowai.
Na ka liang jong u Fr John Madur, u la ai khublei kyrpang ia ki paidbah jong ka Jylla Niam Nongstoin bad Jowai kiba la kloi ban iatreilang ha ryngkat bad u Archbishop ha ka por ba u dang long u Bishop jong kitei ki artylli ki jylla niam.
Ha ka jingkren lyngkot u Archbishop ba thymmai u Most Rev Victor Lyngdoh, u la kyntu ia ki lyngdoh, ki riewniam bad ki paid U Blei ban ai jingiatreilang ha ka ban shakri ia ka kam U Blei.
Ha katei ka jingpdiang sngewbha ia u Archbishop thymmai la ia donlang ki MLA kiba kynthup ka Dr.
M.
Ampareen Lyngdoh, MLA ka Laitumkhrah, u Bah George Lyngdoh MLA ka Umroi Constituency bad u MDC ka Malki- Laitumkhrah, u bah Fantin Lakadong.
Shillong: Hadien ba ka North Eastern Hills University (NEHU), ka la dep ban phah ia ka kaiphot halor ka jinglait ka erbih uranium ha Nongbah jynrin, mynta ka sorkar kan dang ap sa ia ka Indian Institute of Technology Guwahati ba kan wan jurip halor ka jinglait ka erbih Uranium, la iathuh da u Symbud myntri rangbah ka jylla, u bah Prestone Tynsong,ha ka sngi nyngkong.
Haba iakren bad ki lad pathai khubor, na ka liang u bah Prestone u la iathuh, ba ban lap shisha halor ka jingkynnoh ba lait ka erbih uranium na ki jaka buh jaboh Uranium ha Nongbah jynrin, ka sorkar ka la dep ban thoh sha ki ar tylli ki Institution, kawei ia ka NEHU bad kawei ia ka IIT ban wad bniah halor kane ka jingkynnoh.
“Ka NEHU ka la dep ban ai ia ka kaiphot jong ki, hynrei ban thikna halor kane ka bynta ka sorkar kan dang ap ia la jingwan jurip jong ki stad wad bniah na ka IIT Guwahati bad mynta namar ba kane ka institution ka dang don exam kin sa wan hiar ban jurip ia kane ynda ladep ka exam," u la iathuh.
U bah Tynsong u la ong ruh na ka jingjied jong ka sorkar ia kine ki artylli ki institution, ka long namar ba ki dei ki institution kiba biang tam bad kiba tbit ban shim ia kane ka jingkitkhlieh ha kane ka bynta.
Kat kum ka kaiphot na ka NEHU, ka iathuh ba ka bor jong ka erbih, ha ka jaka ba don ka jaka bret jaboh Uranium bad ha ki shnong kiba marjan, ka long kaba hapoh jong ka jingkhein kaba biang nadong shadong, hynrei la lap ruh ba ka jaka kaba palat shi spah phut, na katei ka jaka bret jaboh, kaba don ha ka wah Phud Syngkai, ka jing don ka erbih radiation ka kham jur.
“Na ka liang ka sorkar jylla kan dang ap ia ka Indian Institution of Technology (IIT ) ba kan wan jurip ia kane ka jaka bad hadien kane, ka sorkar kan sa lah ban rai eiei halor kane ka bynta" u la ong.
U bah Prestone Tynsong, u la ong ruh, ba ka jingkylla rong jong ka wah Lukha ha East Jaintia Hills,ka sorkar jylla ka lah ban thung noh da kawei ka kynhun tohkit jong ki stad wad bniah  ban lap ia ka daw ba kane ka wah ka kylla rong.
Haba iakren bad ki lad pathai khubor, u bah Prestone, u la ong ba ka sorkar jylla ka la dep ban aiti ia kane ka kam ha ka State Pollution Control Board ban wad bniah halor ka jingkylla rong ka wah Lukha bad kat kum ka kaiphot na ka  jingleit jurip jong ki briew jong ka State Pollution Control Board ka long kaba hapoh jong ka jingkhein kaba biang nadong shadong bad ym shim la tip ia ka daw tynrai ba balei kane ka wah ka kylla rong.
Haba kylli, u bah Tynsong, u la ong ruh ba  ym lah ban kynnoh ba ka dei ka daw, ba ki tih dewiong, hynrei hap ban wad bniah bha namar ba ka lah ban dei na kiwei kiwei ki daw ruh.
U la ong ba ban lap ia la jingshisha halor ka jingkylla rong ka wah Lukha ha EJHD ka sorkar kan lah ruh ban thung da kawei ka kynhun tohkit ban tip ia ka jingshisha.
Shillong:Ha ka step sngi u Blei kata ha ka 31 tarik u Kyllalyngkot 2021 kumba 7:20 eiei mynstep, arngut ki koidi kiba la tip kyrteng kum u Small Phawa bad u Kwal Laloo ki la lait phet na ka kti ki pulit ha Jowai Civil Hospital, hadien ba la kit ia kine sha kane ka jaka sumar, namar ka jingud pang ka jong ki.
Ka iing bishar ka la rai pynrem ia kine ki koidi baroh arngut ha kaba ia u Small Phawa la rai pynrem haduh 10 snem bad u dei u briew uba la ju donkti ha ka kam leh beijot ia ka kawei ka khynnah bad ia u Kwal Laloo la rai pynrem ban shah set along baroh shi jingim halor ka jingdon kti ka jong u ban pyniap briew.
Haba kren sha ki lad pathai khubor, u Inspector General of Prison, u Bah M H Kharkrang, u la ong ba ka jingtohkit ka dang iaid ba kumno kine ki koidi ki lait na kane ka jaka bad ka jingthwet ia ki ruh ka dang iaid shakhmat.
Ia ka jingphet tuh jong kine arngut la mudui ruh da ka ejahar pyrshah ia ki.
All the best small phawa and kwal lallo.
Jowai: Ka Joint Action Committee (JAC) kadei ka shatri iatreilang ki lai seng, ka All Jaintia Cement & Clinker Transporters’ Association (AJCCTA), ka Jaintia Hills Truck Owner Association (JHTOA) bad ka Meghalaya Truckers’ Union (MTU) ka la hap ban sdang biang ban iakhih da kaba khang lut ia ki trok kit dewbilat bad Clinker na ki kharkhana dewbilat bapher bapher kiba don ha East Jaintia HIlls.
Kane ka jingiakhih ka JAC la pynlong ha Tahkhniang, Tuberkmai shnong harud ka surok bah NH-06.
Ki dkhot bad nongialam ka JAC kila pynphai da ki palat spah tylli ki trok kit dewbilat bad Clincker ban pynbor ia ki Company pynmih dewbilat ban siew ia ka dor bai kit haba shallan ia kitei ki mar na kitei ki kharkhana sha kiwei pat ki jaka kiba don hapoh jylla.
“Ngi la dawa ba ki karkhana ki dei ban pyntrei ia kane ka rai jong ka sorkar jylla ban kyntiew ia ka bai kali, hynrei kitei ki company kim shym la sngap ia ngi", la ong u Chairman ka JAC, u Nehimaya Tyngkan.
Utei u khlieh ka JAC u la iathuh ba ki la dawa ba kitei ki Company kidei ban siew ia ka bai kali katkum ka dor ba la buh ka sorkar wat lada ki kali ki leit kit shaduh Assam ruh.
“Ngi pdiang ia ka rai jong ka sorkar, hynrei kitei ki Company ki la shim kabu da kaba ong ba kin siew tang ia kiba kit mar hapoh ka jylla" la ong u Tyngkan“Lada ngi kit ia u mar shaduh Assam ruh, to siew ia ka bai kali tad haduh khappud (Border) da ka dor kaba la buh ka sorkar, ia kaba sah nangta, siew ia ngi katba phi mon, lada phim siew ruh ngin pdiang beit", u la bynrap.
Rah placard: Ha ka por ba kane ka jingiakhih ka dangiaid, la wanrah sa da ki placard bad dei ryngkat ba u Chief Minister ka jylla u Conrad Sangma u la iaid lynti lyngba ban leit sha East Jaintia HIlls, katei ka kynhun nongiakhih kila rah ia la ki placard sha jrong bad kawei na kiplacard la thoh,“Hato ka order (hukum) ka sorkar kam don bniat mo? balei ki Company Cement kiba donbor bad ia ka sorkar".
Shillong:U Symbud Myntri Rangbah u bah Prestone Tyngsong u la kyntait ia ka jingkynnoh jong u nongialam ka liang pyrshah, halor ka jingdon ka jingkhaii beain ia u dewiong da kaba ong ba kam don kano kano ka jingkhaii tuh ia u dewiong bad lada u Dr Mukul Sangna u don ia ki sakhi sabut ai ba un wanrah ha ing dorbar ban iatai.
Kum ban shu pynkynmaw ha ki bnai ba la dep, u nongialam ka liang pyrshah u Dr.
Mukul Sangma u la leit ban jurip ia ki jaka buh dewiong ha ki thain Garo Hills bad Jaintia Hilla  bad u la kynnoh  ba u dewiong u ba don ha kine ki jaka ym don shuh 32 lak MT kumba la kam da ka sorkar MDA namar ba ka don ka jingkhaii   beain ia u  dewiong na kane ka jylla ka iaid shait shait  bad kane kadei ruh namar ka jing donkti lang ka sorkar jylla ba ialam daka Meghalaya Democratic Alliance (MDA).
Lah ban kdew ba ha ka sngi sdang ka dorbar synrai, u Dr, Mukul Sangma u la kam ba u la biang lut ki sakhi sabut ba don ka jing shalan tuh dewiong napoh ka jylla Meghalaya.
Ha kaba na ka liang u Symbud Myntri Rangbah u la pynphai nia da ka ba ong ba lada u Dr.
Mukul u don shisha iaki sakhi sabut halor ka jingkynnoh ia ka jingkhaii beain ia u dewiong na kane ka jylla, u dei ban wanrah hapoh ka ïng dorbar.
U bah Prestone u la pynshai ba ka jing iaid ki trok kit dewiong haki surok bah ka jylla kam dei ba ki khaii beain ia u dewiong hynrei ki trok ba kit ia u dewiong ba shah kem, ki bym don nongkam bad ki ba la ai jingbit da ka Court ban die lilam noh.
U la ong “Ka jing die lilam iaki dewiong kadei katkum ka jing bthah ka kashari pyrshah iaki trok kit dewiong beain kiba shah kem bad shah bat bad ki Pulit ne ki bor district, ym ia u dewiong bala dep tih lypa u ba don 32 lak MT u baka sorkar ka dang pynkhreh ban die lilam katkum ka jingbthah ka NGT".
Halor ka jing iohkem ki pulit Assam iaki trok napoh ka jylla ba kit dewiong, naka liang u bah Prestone u la ong ba lada ki pulit ka Assam ki ioh kem shisha ia ki trok kit dewiong kiba dei jong ka jylla Meghalaya balei kim pyntip shaka sorkar jylla hynrei haduh mynta naka liang ka sorkar Meghalaya ka khlem ioh kyrwoh eiei na ka sorkar Assam halor u dewiong.
Halor ka jing kynnoh ba don ka jing shalan tuh dewiong napoh ka jylla, u bah Prestone u la ong ba haduh mynta kam don satia ka jing shalan tuh dewiong napoh ka jylla sha kiwei pat ki jylla ka ri India, namar ka sorkar kala aiti haki bor district naduh ki pulit bad kumjuh ruh ha ka tnat DMR ban tehlakam ia ka jing shalan tuh dewiong bad ban kem ia kiba thmu lane donkti ha kane ka kam beain.
Nongpoh: Hynne ka sngi kaba dei ruh ka sngi kaba la leit ban ontep don burom ia u Bah G.
H Kharshanlor, nongialam ba rangbah ka Hynniewtrep National Youth Front (HNYF) Sengkmie, da ki hajar ngut ki paidbah lem bad heh Nongialam sengbhalang hapoh ka jylla, ki la leit ban sngewlem na ka bynta ban leit ontep ia utei u Bah G.
H Kharshanlor, uba baroh baroh ki la ong ba u la dei u nongialam ban radbah bad u Rishot ka Jaidbynriew Khasi Khara.
Nalor ki heh nongialam sengbhalang kiba la leit ban sngewlem, ki la don ruh ki nongmihkhmat paidbah na ki jaka bapher bapher, kiba la leit ban sngewlem ha ka sngi kaba la leit ban ontep ia utei u nongialam ba radbah ka HNYF ha kine ki snem kiba la leit noh baroh.
Ki nongialam ialang sengbhalang, kiba la leit ban sngewlem ha kaba leit ontep ia utei u Rangbah, ki kynthup naduh u Bah Sadon.
K.
Blah, General Secretary ka HNYF, u Bah Bipul Thangkiew, President ka RBYF, u Samla Donald V.
Thabah, General Secretary ka KSU, Sengkmie, u Bah luistar Lyngdoh, President ka FKJGP ha Ri Bhoi lem bad kiwei.
Katba ki nongmihkhmat kiba la leit ban sngewlem ki kynthup ia u Bah Mayrald Born Syiem, MLA Nongpoh, u Bah Latiplang Kharkongor, MDC Nongthymmai, u Bah Balajied, Ranee, MDC Nongpoh, u Dr.
Celestine Lyngdoh, President ka MPCC lem bad shibun kiwei pat.
Haba kaba leit ban ontep ia utei u nongialam ka radbah ka HNYF, ki la don shibun ki briew kiba la pynpaw ia ka jingsngewsih bad jingbynnud ia utei u nongialam ka HNYF, namar u dei u nongialam ba shisha bad uba ioh ia ka jingieid na baroh ki briew, naduh uba rit haduh uba heh tam.
Ha ka jingkren jong baroh kitei ki heh nongialam sengbhalang, ki la pynpaw ba ka jingkhlad ba kynsan utei u nongialam ka HNYF, ka la wanrah ia ka jingduhnong kaba khraw ym tang ha ka seng, hynrei ka la wanrah ia ka jingduhnong ha ka ri bad Jaidbynriew hi baroh kawei, namar u dei uwei na ki nongialam bas tad ba shemphang bad uba trei shisha na bynta ka jingmyntoi ki paidbah hapoh ka bri u Hynniewtrep.
Ki la don ruh kiba la pynpaw, ba ki nongialam sengbhalang ha kine ki sngi, ki dei ban bud ia ki dienjat kaba la ialam da u Bah G.
H Kharshanlor, namar u la prat lynti halor shibun ki mat bad don napdeng jong kiba la seisoh bad don ruh kiba ym pat seisoh kat haduh kine ki sngi, namarkata ka shong ha ki nongialam kiba mynta ba ki pyndep ia kiba dang sah baroh.
Ki la pynkynmaw ruh ia ki matti u Bah G.
H Kharshanlor, namar u la dei uwei na ki nongialam uba la donkti ha kaba dawa ban pyntreikam ia ka Inner Line Permit (ILP) hapoh ka jylla bad ruh ha kaba iadei bad ka jingdawa ban ker sainar ha ki khappud ka India-Bangladesh bad khamtam eh ha kito ki shnong Khasi kiba don ha kitei ki khappud.
Halor katei ka jingdawa ban ker sainar, ka la don ka Komiti kaba la donlang da ki nongialam Sengbhalang bad ki nongialam shnong, ha katei ka Komiti, kaba la tip kum ka Coordination Committee of International Border (CCIB) bad ha katei ka Komiti u Bah G.
H Kharshanlor u long kum u spokeperson.
Jowai: Ka KSU Hingaria Unit bad ka Southern Border Area Youth Welfare Association ka la dap da ka jingsngewkhia halor ka jingbymdon ka Sub-health Centre ha ka thain Hingaria kaba kynthup ia ki shnong kum ka Huroi, Lailong bad kiwei kiwei kiba ka jingbun briew ka la kot haduh kumba lai hajar ngut eiei.
Haba donkam jingsumar ki hap ban iaid kjat haduh 35 km eiei bad katta shaduh Bataw PHC ban ioh jingsumar.
Kane ka jingeh kaba ki paidbah ka thain ki ia kynduh ka long namar byn don u surok lait noh ka surok khlaw kaba khohruh khohram bad kaba ktieh khatam ha ki por lyiur.
Ha katei ka thain wat ia ka mobile phone ruh ki paidbah ki hap ban pyndonkam da ka SIM Card bad Network kaba la ioh na ri Bangladesh bad bun kiba hap ban leit phah sumar sha Bangladesh namar ka khamjan sha katei ka ri bad sha ki jaka ai jingsumar ka jylla la jong na ka daw u surok, la pynpaw ki nongialam kitei ki ar seng.
Na ka liang kitei ki ar tylli ki seng kiba peit bad trei shitom na ka bynta ka bha ka miat jong u paidah ka thain ki la hap ban thoh ia ka shithi ban kyrpad na ka tnad ka koit ka khiah ka sorkar jylla lyngba u DH&MO ban kyrpad ban buh noh ia ka Sub-Health Centre ha katei ka thain khang ban iada ia ki paidbah na ka jingiap khlem dei por khamtam ia ki longkmie ba ar met kiba hap ban kha shiteng lynti ha ka por ba iarap paidbah ban pynpoi sha ki jaka ai jingsumar.
Ka KSU bad ka SBYWA ka la pynpaw ruh ba ki la don bun ki mynsiem ki ba la duh ha shiteng lynti.
Hooid ia utei u Surok Khlaw ba khohruh khohram la pyndonkam ruh da ki shipai iada khappud, ki BSF bad ia utei u surok la shimti da ka tnad PWD ka sorkar jylla ban shna hynrei ula sah kumjuh haduh kine ki sngi.
Ban poi sha katei ki shnong kiba don ha katei ka thain hap ban iaid na Sonapur lyngba u NH-06 bad lada ka surok ka bha kan iarap ruh ia ki paidbah ka thain ban iasoh ban kiwei pat ki shnong na kitei ki shnong kiba don ha East Jaintia HIlls bad ki shnong kiba don Ha West Jaintia Hills shaduh Muktapur bad Dawki bad kan long ka jingmyntoi ha ka liang ka ioh ka kot bad ka kamai kajih.
Shillong:U nongialam jong ka liang pyrshah, u Dr.
Mukul Sangma myn hynnin ka sngi u la iathuh ba ha ka jingleit jurip ka jong u sha East Jaintia Hills bad sha West Jaintia Hills, la shem ba ka jingpyniaid ia u dewiong ha u bnai Jylliew mynta u snem ka la poi kumba 1.
41 lak metric tons.
Ha ka jingleit jurip jong u, u Deputy Commissioner bd u District Mining Officer ki la kheiñ kyllum lang haduh 1064 tylli ki trok kiba lah ban kit kumba 10 haduh 16 Metric Ton, lads kheiñ sien 1,064 da u 10 lane da u 16, kan nym poi haduh 20,000 Metric ton kumba la ong, hynrei katkum ka kaiphod jong ka Mining and Geology, u District Officer u la aiti sha u DC katkum ka hukum jong u DC, bad ka poi 1.
41 lak Metric ton, hynrei ka jingkylli kaba mih mynta ka long, hato ia u dewiong ladep ban khaïi beaiñ?Na ka liang u Dr.
Mukul Sangma, u la ong, “Mynta kadei ka kamram jongno ban wad bniah wat hadien ba nga ladep ban ai ia baroh ki kot ki sla ba biang.
Ka dei ka kamram jong ka sorkar ban pynthikna ia ka jingbit jingbiang ha ka ioh ka kot jongka jylla.
Sa kaei ka jingshisha ba ki kwah? Ki dei ban wan bad nga bad ngin ia leit ban jurip ia kitei ki jaka.
" Shuh shuh u la ong bad ki la don da ki spah tylli ki sakhi satar.
U la ong ba ka don ka jing ia phiah pisa da ki briew sha kiwei pat hapoh ka jingkhmih jong kito ki nongpyniaid ia ka jingkhaïi beaiñ ia u dewiong.
Haba buh jingkylli halor ki dewïong bym don nongkam, u Dr.
Mukul Sangma u la ong ba ki la don ki dewiong kiba ladep ban tih tangba ym tip ia u trai, ki don ki briew kiba leit ban ujor sha ki DC, katba ki DC ki la phah da ki nongtohkit, hadien ka jingtohkit ka ladep, la phah ban thew ia u dewiong bad la phah ia ki ophisar ban ujor da ka FIR bad hadien kane la lah ban pynthikna ba kine ki dewiong ym don nongkam bad ym don wat ia ki trai.
“Kumno kan don ki dewiong bym don nongkam haba ia ka jaka ba tih ladei trai dano re dano.
Haba leit sha Garo Hills, ki trai jaka ki wan mih shakhmat, ki iaid shakhmat ha ryngkat ka jingtohkit ban wad mano ba trei ki trai dewiong, bad kane ka mut ba ka sorkar jylla kam treikam pura ha kaban wad ia ka jingkhaïi beaiñ bad ban tohkit la ki don shisha ne em kum kine," u la ong.
U la ong ba hadien ba ladep ban leh ia ka jingtohkit, ki trai jaka kiba dei trai ia ka jaka ba lap ia u dewiong, kin shah tohkit bad kin sa phla mano ba dei trai ia u dewiong bad naei u wan mih u dewiong.
“Ngi kwah ba ka sorkar kan wan shakhmat ban pynshai halor kane da kaba khuid.
Lada 1.
41 lak Metric ton u dewiong um don, lane lada ia u dewiong ladep ban khaïi beaiñ, kane ka shong ha ki ban wad lane kadei ka kamram jong nga ban hap iathuh lut? Kane ka dei ka kam jong nga marwei? Kam dei ka kam jong, hynrei ka kam jong baroh ki myntri kiba don ha ka sorkar," u la ong.
U Dr.
Mukul Sangma u la ther tyngeh ruh ia u Myntri Rangbah ka Jylla hadien ba u la ong ba ka liang pyrshah ka long kulmar khlieh.
U la jubab halor kane da kaba ong ba ka liang pyrshah kam kulmar khlieh.
“Balei nga ong iaphi ba phin iaid shakhmat ia ka jingdie lilam kaba 32 lak Metric ton kumba la buh hukum da ka Supreme Court.
Lada phi ia die lilam ia u dewiong tang kumba shi lak metric ton, 2 tak metric ton, haduh katno snem kan dep.
Ka ïingbishar jong ka Supreme Court ka la pynbna ia kane nduh ka 3 tarik July ha u snem ba ladep, hynrei haduh mynta ym pat lilam," u la ong.
“Haduh mynta ki la don 32 lak metric ton kiba hap ban die lilam, bad lada kam don ka jingdie lilam, ka sorkar kadei ban peit thuh bha ban iaid katkum ka aiñ bad ban wad mano badei ban shimti halor ka jingjah jong u dewiong," u la pynkut.
Guwahati:U Himanta Biswa Sarma, myntri ka sorkar Assam, ula ong mynta ka sngi, ba ka jing pyntrei kam ia ka National Registration Certificate (NRC), ka dei kaba bakla bad ula ong ka sorkar Assam, kan sa pynlong biang da kawei pat ka jingshim jingkhein NRC, hadien ka elek shon 2021, lada jia ba ka shah ka Supreme Court.
Ka National Register of Citizens (NRC), la pynmih ha U Nailar 2019, lyngba ka jingpeit bniah jong ka Supreme Court bad ha katei ka jing pynrung kyrteng, la weng ia 19 ngut ki briew.
U Sarma, haba iakren ia ki kotkhubor, u iathuh ba U Prateek Hajela, uba pyniaid ia ka khana samari jong ka NRC, ula leh bakla shibun eh halor ka jingshim kyrteng ia ka NRC.
Ha u snem ba ladep, ka Supreme Court, ka la kynriah kam noh ia U Hajela sha Madhya Pradesh.
U Sarma, u ong shuh shuh ba ka nuksa jong ka jingtrei kam jong Hajela, ka long ba u nongtuh, ula ioh ban rung ialade sha ka kam pulit bad kumta, ula leh ia ka kam kaba bakla suda.
U Sarma, ula ong biang ba ka sorkar BJP, ka la pan jingbit na ka Supreme Court, ba kan peit biang ia ki kyrteng jong kito kiba la dep weng na ka NRC bad kitei ki kynthup ia ki 20 percent kiba don ha ki district khappud jong ka Jylla.
U Sarma, u ong shuh shuh ba ki don ki Mughal kiba thymmai ha kine ki sngi ha Assam, kiba hap ban iakhun tyngeh pyrshah ia ki, tangba U Sarma, um shym la batai satia ia kaei ka jingmut, jong ka kyntien ‘modern Mughal’ lane ki Mughal kiba thymmai.
New York:Mynta ka la thikna ba U Joe Biden, un long u nongjop ia ka elekshon President jong ka Ri America bad un pynhap noh ia Donald Trump, na White House, ha ki khyndiat sngi ban sa wan.
U Biden, ula nang tam mynta ha ka jylla Pennsylvania ruh.
Ka Decision Desk HQ, kaba bud dien ia ka sain pyrthei jong ka America, ka iathuh ba ka Pennsylvania, ka ai ia U Biden, da 20 ki electoral college, kaba long mynta 273 vote.
Haduh mynta, la dep niew vote haduh 95 percent jong ki vote ha katei ka ri.
Guwahati:U Himanta Biswa Sarma, u kam mynta ka sngi, ba ki nong kyrshan jong ka seng sain pyrthei, AIUDF, ki ia pyrta paidbah da ka kyntien “imslem Pakistan" ha kapor ba U Maulana Badruddin Ajmal, u hiar khyndew ha kad liengsuin ha Silchar mynta ka sngi.
U Himanta Sarma, ula pyni ha ka twitter jongu, mynta ka sngi, ia kito ki paidbah kiba ia lum lymbung ban pdiang sngewbha ia U Ajmal, ha kaba ki pyrta paidbah “Imslem Pakistan lane Pakistan Zindabad".
U da kynthoh ruh ba kane ka sei madan ia ka jingshisha, halor ka jinglong ba shisha jong ka seng Congress, ha kaba ki ia trei lang bad kiba kum kitei ki seng sain pyrthei.
Ha kawei pat ka khubor, U Debabrata Saikia, nongialam liang pyrshah ka dorbar Assam, ula pynrem jur, halor katei ka jing pyrta Pakistan Zindabad bad u dawa ba dei ban tohkit mar mar ia kitei ki briew kiba ia lum ha katei ka jaka.
Hynrei ha kajuh ka por, u ong shuh shuh ba ka sur ia pyrta kam da shai bha, la ka dei shisha ne em, namar ba ka don ka jing ia hylla kaba jur bha ha katei ka jaka ha katei ka por.
Na ka liang ka AIUDF, ha ka khubor, ka kynnoh ba katei ka dei ka buin leh politiks jong ka seng BJP bad ka ong shuh shuh ba ka jing pyrta ka long ‘Aziz Khan Zindabad’ hynrei ki don ki media, kiba pynkylla sha ka ‘Pakistan Zindabad’.
Jowai:Ka Seng khihlang bad ka Seiñ Kyntu Seiñ Raij 12 – Daloi, ka pynrem jur ia ki riew runar kiba leit thombor ia ka lumjingtep briew ka Sengkhasi Maw laingut, Lum diengiei East Khasi Hills District.
Kine ki runar kiba kyrteng u Rgh, Jostiss Kharpran ha ryngkat bad ki paralok jong u ki la thombor ia kane ka lum jingtep jong ka Seng Khasi Mawlai ngut, ha ka 20tarik Risaw 2020, ha ka por 3:00 baje nohsngi, ha kaba ki la pom ia ki dieng bad pynpra ia ki kynroh jong ka lumjingtep.
Na ka liang jong Sengkhihlang bad ka Seiñ Kyntu Seiñ Raij 12 Daloi, ka pynrem jur ia kane ka jingleh runar jong kine briew ki byn don shuh katta ka mynsiem ia sngew para briew, kumta ka Sengkhihlang bad ka Seiñ Kyntu Seiñ Raij 12 Daloi ka kyrpad ia ki bor jong ka aiñ ban thwet bad kem bad pynshitom ia kine ki runar katkum ki kyndon jong ka Aiñ, ong ka khubor na u Rgh, S.
Sari uba long u Publicity Secretary jong ka Sengkhihlang bad ka Seiñ Kyntu Seiñ Raij 12 Daloi.
Shillong:Kiba ioh pang covid thymmai mynta ka sngi, ki don 86 ngut.
Mynta ka sngi, ka East Garo Hills, ka don 25 ngut kiba ioh pang, ka East Khasi Hills 21 ngut, Ribhoi District 13 ngut, West Garo Hills 10 ngut, East Jaintia Hills 6 ngut, South West Garo Hills 4 ngut, South Garo Hills 2 ngut.
Kiba la jem na ka jingpang, ki don 91 ngut bad kitei ki kynthup ia 70ngut na East Khasi Hills, 8 ngut na West Garo Hills, 7ngut na West Jaintia Hills, 4 ngut na East Jaintia Hills, iwei na East Garo Hills bad iwei na Ribhoi District.
Kiba dang don ha ka jingpang, ki long 984 ngut bad ha East Khasi Hills, ki don 263 ngut, ba kynthup ia 241 ngut ki riew paidbah.
Ha West Khasi Hills, ki don 14 ngut, South West Khasi Hills, ki don 2 ngut, Ribhoi District ki don 273 ngut, ha kaba ki riew paidbah, ki don 269 ngut, ha West Jaintia Hills, ki don 103 ngut, ha East Jaintia Hills 49 ngut, ha West Garo Hills 146 ngut, South West Garo Hills 17, South Garo Hills 13, East Garo hills 89 ngut bad North Garo hills 15 ngut.
Baroh kiba la jem, ki long 8,904 ngut bad baroh kiba iap, ki long 91 ngut.
Shillong:U Symbud Myntri rangbah ka jylla u bah Prestone Tynsong, mynta ka sngi u iathuh ba ka sorkar jylla ka la shim ia ka rai ban shna ia ka Mini Secretariat ha ki ar tylli ki District Headquater kiba la rim tam kata ha ka West Jaintia Hills District bad kawei ha West Garo Hills District.
Haba ia kren bad ki lad pathai khubor na ka liang u bah Prestone u la ong ban pynia jan ka jing trei kam jong ka sorkar bad ki paidbah ha ki 11 tylli ki District, ka sorkar jylla ka la shim ia ka rai ba kan sdang shuwa ban shna shuwa ia ki Mini Secretariat ha ki artylli ki District ba la rim tam kawei ha Tura bad kawei ha Jowai.
Ha kaba ia dei bad ka West Jaintia Hills District, u bah Prestone u la iathuh ba ka sorkar jylla ka la shim ia ka rai ban ban shna ia ka Mini Secretariat ha ka jaka jong ka PWD ophis bad ia ka Ophis Excutive Engineer Office jong ka Jowai North Division, yn rah noh sha ka shnong Shangpung.
U la ong ruh ba ka jingshna ia kane ka Mini Secretariat kan long ban buh ia baroh ki tnad sorkar bapher bapher, hapoh kawei ka iing bad ka ne kan long kum ka jingkyrkhu ia ki paidbah jong ka West Jaintia Hills District.
U la ong ruh ba kumba long mynta, ka Deputy Commissioner ophis ha Jowai ka long kaba khapngiah, namar ba ka kam don tang ki jaka pynieng kali bad ki briew kiba leit sha kane ka ophis kin hap ban iaid lyngba ka Iaw Moosiang.
Kumta ka sorkar ka la shim ia ka rai ban rah noh ia ka ophis jong u Executive Engineer Jowai North sha ka shnong Shangpung bad ia kane ka ophis jong u EE Jowai North, kan sa pynkylla noh sha ka Mini Secretariat jong ka West Jaintia Hills baroh kawei.
U la iathuh ruh ba ka jingthmu jong ka sorkar ban rah ia ka ophis jong u EE Jowai North Division sha Shangpung, ka long, namar ba kane ka ophis kaba don North Division jong ka tnad PWD ka dei kaba peit ia ka lynti ka syngkien tang na ka bynta ki ar tylli ki Constituency kata ia ka Mookaiaw Constituency bad ia ka Raliang Shangpung Constituency.
Kane ka jingpynkynriah noh ia ka ophis jong u EE North Jowai kan long ban kham pynsuk ia ki nongshong shnong na kine ki ar tylli ki Constituency.
Khliehriat:U Secretary ka District Legal Service Authority, East Jaintia Hills District u la pyntip ba mynta ka sngi la pyllait ia ka skim ban ai jingiarap kaba 2 lak tyngka.
Kane ka skim ka long ka jingiarap ia ki lanot ha ki kam thombor.
Kane ka skim ka dei ba la wan lyngba ka Meghalaya Victim’s Compensation Scheme.
U la ong shuh shuh ba ki lanot lane kiba don jingiadei, ki bahaing hasem ki ba ia kynduh kum kane ka jingjia, lane ka lanot ki lah ban mih sha khmat ban ioh ia kane ka jingiarap da ka ba wan ia kynduh ia u Secretary jong ka District Legal Authority Service, East Jaintia Hills.
Shillong:Ka KSU Leimow Unit bad Jowai Unit mynta ka sngi, ki la leit ïa kynduh ïa u Manager ka Jio Company, ha ka ophis treikam katei ka Company, kaba don ha Jowai halor ka jingtlot ka rukom ai jing shakri katei ka Company ha ka ban pynbiang ïa ka Network ha ka shnong Mootyrchiah, Mukhap bad Mowkaïaw.
Ki nongïalam ka KSU ki ong ba ka jingthut ka network jong ka Jio Company sha katei ka thaiñ ka ktah, ym tang ïa ki kam ki jam, hynrei wat ïa ka pule puthi ki khynnah khamtam mynta ba ki hap ban leh da ka Online Class.
Ka Seng ka la ong ruh ba ka sepei ka jing pynïeng ïa u Tower sha kitei ki thaiñ, katba ka Network pat ka thut bad duna bha.
Ha kajuh ka por na ka liang ka Jowai Unit, ruh ka la ujor sha ki nongpynïaid katei ka Company halor ka jing bym shimkhia jong ki nongtrei katei ka Company ïa ki kam ba ka dei ban leh ha kaba ïadei bad kum kaba hap leit ai Connect Internet sha ïing ki briew wat hadien ba ki lah dep siew ïa ka bai connection.
Haka jing ïakynduh ïa u Manager katei ka Company u la kular ban shimkhia ïa ka jing ujor ka Seng na ka bynta ban suk ki paidbah.
Ïa ki nongialam ka KSU Leimow Unit bad KSU Jowai Unit la ïalam da u Organising Secretary ka KSU Jaiñtia Hills District Unit u Samla Leningrad Tariang.
Khliehriat:U Deputy Commissioner ka West Jaintia Hills, mynta ka sngi u la pynmih ia ka hukum ha kaba iadei bad ka dor ha ka bai kit bai bah ki trok ban shalan ia ka Dewbilat na ki karkhana bapher bapher kiba don ha East Jaintia Hills.
Katkum katei ka hukum, la thoh shai ba ka dor kaba ka sorkar jylla ka la buh kan trei kam tang ia kito ki trok kiba pynpoi dewbilat na kitei ki karkhana sha ki jaka die kiba don tang hapoh ka jylla.
Ki trok kiba shalan sha bar jylla, katei ka hukum jong ka sorkar kan nym treikam satia.
Ka dor ha kaba iadei bad kane ka long, na ka bynta ki kali heh (heavy) bad ki kali ba kham rit (Medium) kaba rit tam ka long ha ka dor 7 tyngka katba ka dor kaba heh tam ha ba iaid ha surok rong ka long 11 tyngka ha man ka shi kilometer.
Na ka bynta kito kiba iaid ha surok maw ka dor ka long 8 tyngka kaba rit tam bad kaba heh tam ka long 12/- tyngka ha man ka shi kilometer.
Na ka bynta kito ki trok kiba iaid ha ki surok khyndew ka dor ka bai kit ka long 10 tyngka kaba rit tam haduh 14 tyngka kaba heh tam ha man la ka shi kilometer.
Jowai:Ka Synjuk ki Waheh Chnong ka nongbah Jowai, kiba pyrshah jur halor ka rai ka sorkar ban kynriah ia ka Jowai PWD North Division na Jowai sha Shangpung, ki la ia kynduh ia u MLA ka Jowai mynta ka sngi hadien ba u MLA ma Wailadmiki Shylla u la shimkhia halor kane na ka bynta ban pynsngewthuh ia ki.
Hynrei kane ka jingiakynduh bad u local MLA ka long ka bym seisoh eiei, namar ka jingiakynduh ka poi shaei shaei bad na ka liang ki Rangbah Shnong ka nongbah kin ieng skhem ban pyrshah ia kane.
U ma Wailad u la iathuh ba kane ka jingthmu ban pynkynriah ia ka Jowai PWD North Division ka long na ka bynta ban ioh ai jaka ia ka Mini Secreteriat ba kan wan ha Jowai ha katei kajuh ka building na ka bynta ka jingmyntoi ki paidbah.
Hynrei na ka liang ka SKWC kim pdiang satia ia katei ka jingthmu, na ka daw ba kane ka jingkynriah ia katei ka tnad ophis PWD jong ka sorkar kan ktah ia baroh ki paidbah ka rilum Jaintia.
U President ka SKWC u ma Alan Niangti haba iakren bad U Rupang u la ong ba na ka liang jong ka Synjuk kin iai ieng ban pyrshah ia kane, namar kane kan ktah jur ia ki paidbah ka rilum West Jaintia HIlls hi baroh kawei ym tang ia kito kiba don sha katei ka thain Shangpung hynrei ia baroh.
Baroh ki tnad Ophis sorkar ki don ha Jowai bad kine ki tnad ophis ki hap ban iatreilang ba katei ka tnad kaba la thmu ban kynriah, ki Contractor khamtam nalor ba ki slem ki bill ban lait kin hap ban pynlut sa ia ki sngi ki por bad ka pisa tyngka ban ia beh na Shangpung sha Jowai bad na Jowai sha Shangpung.
Haduh katno kata ka Mini Secretariat kan ai ka jingmyntoi ia ki paidbah bad kane ka Mini Secretariat kan dei tang ka jaka ban pynlong Cabinet Meeting da kane ka sorkar, kumba la rai bad ym tip shai mano ban ioh jingmyntoi na kane ka jingpynkynriah ia kane ka Ophis sha Shangpung bad kumta ki Waheh Shnong, ki ieng pyrshah jur halor kane, la ong uwei pat u nongialam katei ka kynhun.
Shillong:U Symbud Myntri rangbah ka jylla u bah Prestone Tynsong, myn hynnin ka sngi, u la kyrpad ia ki nongshong shnong ki ba don shabar ka jylla Meghalaya ba kim dei ban ai ding ia ka mat Ishamati, namar ba ka sorkar jylla ka don ban shim khia halor ka shong suk shong sain jong ki nongshong shnong ha ka jylla kynthup ia ki trai shnong bar jylla bad ki Trai muluk.
Haba ia kren bad ki lad pathai khubor, na ka liang jong u bah Prestone u la ong ba kane jingpynkhih win ia ki khubor lamler halor ka mat Ishamati ka lah ban dei na ka jingmyntoi na ki katto katne ki sengsain pyrthei bad ka sorkar jylla ruh kam dei kaba ioh thiah bad ka dang bud dien ia kane bad ula ong shuh ba lada don mano mano, kiba dang bteng ban pynkhihwin kin ngat ha ka ain, wat la ki dei ha ka jylla Meghalaya ne kiba sah sha bar ka jylla.
U la ong ruh ba na ka liang jong u Myntri rangbah ka jylla u Conrad K Sangma u la dep ban ia kren bad u Myntri kam pohing jong ka sorkar West Bangal halor kane ka bynta.
“Na ka liang jong nga, nga kyrpad ia baroh ki briew ba kim dei ban pynmih ia ka jingkulmar jingmut ia baroh ki jaitbynriew halor ka mat Ishamati", ong u symbud myntri rangbah.
Na ka liang jong u Symbud myntri rangbah u la khot sngewbha ruh ia ki briew na ka jylla West Bengal ba kin wan ban ia kren bad ban wad ia ka jingshisha halor kane ka khubor lamler da kaba ong ba ban weng ia ka jingeh kam dei ha Kolkata, hynrei ka dei ha ka jylla Meghalaya bad lada ki kwah ban ia kren bad ban wad ia ka jingshisha ki lah ban wan sha kane ka jylla, hynrei kim dei ban pynkhih win tang sha bar ka jylla halor kane ka mat.
U la ong ruh ba ha duh mynta ka sorkar jylla naduh ba jia ka jingia kajia ha Ishamati, ka la shim khia ban wan rah ia ka suk ka sain bad na ka liang jong ka sorkar jylla ka la dep ban ia kren bad ka sorkar na West Bangal, halor ka jing shong suk shong sain jong ki briew kiba dei na ka jylla Meghalaya kiba sah ha ka jylla West Bangal.
Shillong:Ka KSU NEHU-Unit myn hynnin ka sngi ha ryngkat bad ka KSU Educational Cell, ka la pynlong ia ka jing pyrshah ia ki nong pyniaid jong ka skulbah NEHU ban pynrung klas ia ki khynnah pule tang da kaba nujor ia ka Merit List.
U Samla Riches Malngiang uba dei u General Secretary ka KSU-NEHU Unit, u la ong ba ka seng kan pyrshah beit lada ki nongpyniaid jong kane ka skulbah ki shim da kane ka rai ban pynrung klas ia ki khynnah pule da kaba nujor tang da ka merit list, namar kiwei pat ki khynnah pule kiba wan nabar ka jylla ki kham heh ka percentage ban ia nujor bad ki khynnah pule jong kane ka jylla.
“Ka Seng hi tylli lang ngin ia pynbor ia ki nongpyniaid jong kane ka skulbah ba kan pynlong ia ka Entrance Exam khnang ba ka jingpynrung klas ha kane ka skulbah kan long beit ha ka lynti kaba khuid bad kaba shai," ong u Samla Riches Malngiang.
U la ong ba ka seng hi kam banse ban wan mih da lade shakhmat ban pnsngew ia kane ka jingpyrshah ka jong ki namar ka jingmynthi jong ki nongpyniaid jong ka skulbah NEHU wat hadien ba ka seng ka ladep ban pynsngew ha kine ki sngi ba ladep.
Ha kajuh ka por ka KSU ka la buh ruh ia ka jingdawa na ki nongpyniaid ka skulbah NEHU ban pynkloi noh ia ka jingpynbna ia ki resol jong ki khynnah pule Under-Graduate bad ban pynlong noh ia ka eksamin jong ki khynnah pule kiba hap ban iakhun biang ia ki back paper semester.
Aizawl:Hapdeng ka jing ia kynad khappud jong ka Assam bad ka Mizoram, mynta, la ioh khubor ba ki nong shong khappud jong ka Mizoram, ki la sdang ban tih ia ki krem ha ki jaka ba don ha khappud jong kitei ki ar jylla.
La iathuh ba kitei ki krem, ki dei ha ki bynta jong ka surok bah Lowirpoua-Kan mun ha Karimganj district.
Na ka liang ka Assam, ka kynnoh ba kitei ki nongshong khappud, ki la kurup ruh ia 3 kilometre ki jaka kiba don ha Medlichhara Forest Reserve, ha Patharkandi Assembly constituency.
Ka sorkar Mizo ram, ka la pyn khlain bha ia ki shipai jongka ha kitei ki khappud, haduh ha kine ki sngi, ong ka khubor.
La iathuh ruh ba ki dkhot jong ka Young Mizo Association lem bad kiwei ki nongshong shnong, ki ia lum lymbung lem bad ki riew paidbah bad ki pyrta pyrshah ia ka sorkar Assam.
U Jalnur Rahman, DFO ka Karimganj, ula ujor ejahar ha Ratabari Police Station pyrshah ia ki samla Mizo, kiba leit tur sha ki jaka jong ka Assam.
Ki lad khubor, ki iathuh ba ia ki kopi jong ka soskular iasuk ba la ia soi hapdeng ki bor District jong ka Karimganj bad ka Mamit, la thang da ki nongialam ka seng YMA, namar ba kim mynjur satia ia katei ka jing ia soi iasuk kitei ki bor District.
La iathuh ba ki nongialam ka YMA, ki la leit tur ruh sha ka iing sah u myntri rangbah ka Assam, kum ka dak jong ka jing pyrshah ia katei ka soskular iasuk jong ki arliang jylla.
Ka jing iakhun ia ka elekshon President ha America, ka la poi sha kaba ijli bad mynta ka kynti, U Donald Trump, ula ai da ka mukotduma pyrshah ia ka rukom pyniaid ia ka jingthep vote, kaba la pynjop ia U Joe Biden.
U khun nyngkong jong U Trump, U Eric Trump bad u riewsaid jongu, U Rudy Giulliani, ki la leit sha Philadelphia ban ujor pyrshah sha kashari, halor ka jinglong jingman jong ka jingthep vote ha katei ka Ri.
U Eric, ula ong “Ki la shu leh, da ka kam thok" da kaba kynnoh ia ka seng Democrats.
U Giuliani, ula ong “Ngi dei ban jop ia kane ka elekshon, ha ka jingshisha, ngi la dep jop lypa, ka donkam tang ka jingniew kaba hok".
U Giuliani, ula ujor ruh ba ki don ki jingthep vote, kiba da ka mail, kiba wan hap na u metbneng Mars lane la Canana, lane kaba lah ban long ba uwei u briew, un thep haduh shi lak tylli ki vote.
“Kane ka dei ka elekshon, ka bym iaid satia, katba kum ki kyndon ka synshar paidbah bad kiba ngam pat ju iohi satia" ong shuh U Giuliani, u riew said jong U Trump.
U Joe Biden, ula thikna, ba un ioh rung sha ka White House jong ka America, da kaba ula jop lypa da 264 ki electoral vote, pyrshah ia ki 214 kiba la ioh da U Donald Trump.
Ha kawei pat ka liang, U Donald Trump, uba la don 74 snem ka rta, u kam ba ula shah shet ha kane ka elekshon kaba mynta bad la iathuh ba ki riewsaid na ka liang jongu, ki la leit ban ujor sha Supreme Court, na ka bynta ban pyn sangeh noh ia ka jingniew vote ha Pennsylvania, Michigan, Georgia bad ban niew biang ha Wisconsin.
Nongpoh:Ki san ngut ki briew na ka shnong Nagrabil ha ki thain Umtyrnga bad kiba la shah pynpaw kyrteng dang shen ha ki lad pathaikhubor, halor ka jingshah kynnoh donkti jong ki ha ka kam ban rahbor bad pyniap ia uwei u khynnah 14 snem na shnong Nagrabil, myn hynnin ka sngi ki la mih madan na ka bynta ban pynshai paidbah, da kaba ong ba katei katei ka jingkynnoh ka dei ka bym don nongrim haei haei ruh em, hynrei ka dei tang ka jingthmu ban pynjah burom ia ki.
Kitei ki san kiba la shah pynpaw kyrteng, ki kynthup ia u Bishnat K.
Sangma, Rangbah shnong ka Nagrabil, u Robinson M.
Arengh, Secretary shnong ka Nagrabil, nangta u Sonu M.
Arengh, Rangbah shnong barim ka Nagrabil lem bad arngut kiwei pat ki riew paidbah, kiba kynthup ia u Rohit.
K.
Sangma lem bad u Aplen K.
Marak.
Haba pynshai halor katei ka jingshah kynnoh, u Robinson M.
Arengh bad u Sonu M.
Arengh, ki la ong ba katei ka jingshah kynnoh jong ki ba ki la donkti ha katei ka kam runar, ka dei kaba la bakla shaba palat bad kiba la pynpaw ba ki la lyngoh hi ngain, namar ha ka sngi kaba la lap ia ka metiap jong utei u khynnah, ki la don bynta ban iarap ia kiba haiing jong utei u khynnah, na ka bynta ban pynpoi ia katei ka metiap sha iing.
Ki la ong ruh, ba kumba ia katei ka jingjia, la dep ban aiti sha ki Pulit ban pynlong ia ka jingtohkit, hynrei kumno kitei ki briew ki la nud ban pynmih ia ka kyrteng jong ki bad kaba la ktah shisha ia ka burom ka ijot ym tang ia kitei ki san ngut, hynrei kaba la ktah ruh ia ka burom jong ki Pulit ka Pillangkata Police Outpost bad Khanapara Police Outpost.
Haba iadei bad katei ka jingjia, kitei ki san ngut ki la kyntu ia ka tnat pulit ba ka dei ban pynlong ia ka jingtohkit kaba bniah, khnang ba baroh kiba donkti ha katei ka kam runar kin sa paw pyrthei lut bad ba ki dei ban shah pynshitom katkum ki kyndon Ain.
Halor katei ka jingshah kynnoh ba ki donkti rahbor ban pyniap ia u khynnah 14 snem, kitei ki san ngut ki la dep ban buh da ka Ejahar dawa bai mynrain khmat ha Pillangkata Police Outpost, halor katei ka jingshah kynnoh ba ki la donkti ha ka kam rahbor bad pyniap briew.
Kum ban shu kdew hangne, da ha kine ki Taiew ba la dep ki la don lai ngut, kiba kynthup ia u Jakaiush K.
Marak, u Palous K.
Marak, u Athai K.
Marak, kiba la shah kem bad shong Patok halor ka jingshah kynnoh donkti rahbor bad pyniap ia utei u khynnah 14 snem, ki la wan ban pynshai sha ki Lad Pathaikhubor, da kaba ong ba kim donkti ei ei ruh em halor katei ka jingjia.
Nalorkata ha katei ka sngi la wan ban synranlang da u Monu M.
Aareng, Kpa jong utei u Khynnah uba la shah pyniap Dusmon, nangta ka Rikomoni Marak, President ka Garo Mahila ha Ri Bhoi lem bad kiwei.
Shillong: Ka Fridays for Future(FFF), kawei naka seng kaba ju iakhih bad ju iaphylliew jibgmut halor ka climate change, ka la pynbna ba kan sa pynlong ia ka jingialang paidbah ha Shillong Centenary monument kaba don hajan jong ka State Central Library ha ka 7 tarik Naiwieng 2020(sngi saitjaiñ).
Kane ka jingialang jong ki, ka long shi bynta ban iakhih pyrshah ia ka rai jong ka sorkar ban shna ia ka Barik Shopping Mall kaba yn sa shna hajan ka ophis treikam ka PWD ha Barik bad ia kaneka jingialang yn sa ai kyrteng sin da ka ‘Say no to Barik Mall’.
Kum ban shu pynkynmaw, ka Fridays for Future dang shen ka la iakhih jarjar habar ka ophis jong kaPWD ha Barik hapdeng ka 12 tarik Risaw haduh 17 tarik Risaw ban pyrshah halor ka jingthmu ban shna ia ka shopping mall.
Shillong:U Symbud Myntri Rangbah ka jylla u bah Prestone Tynsong, mynta ka sngi, u la pyntip ba ka cabinet ka la pdiang ia ka Bill ba la wan rah da ka tnad pule puthi ha lor ka St.
Xavier University Bill 2020 bad ia kane ka Bill kan sa rah ha ka ingdorbar thawain ka ban sdang la shai ka sngi.
Haba kren bad ki lad pathai khubor, u symbud myntri rangbah ka jylla u la ong lada ia kane ka Bill la lah ban pdiang ha ka ingdorbar, kane kan sa long noh kum ka Ain bad ki nongpyniaid jong ka St Xavier University kan hap ban iaid kat kum ki kyndon ain.
U la ong ruh ba ka St Xavier University ka dei ka University kaba la pawman ha baroh kawei ka Ri India, hynrei mynta ym pat lah ban ong ba kin shna ha kano ka jaka, namar ba mynta ki dang pynkhreh ban rah ia kane ka Bill ha ingdorbar Thawain bad yn da ka ingdorbar ka la pdiang kan sa long kum ka Ain bad hadien kane ka University kan sa ioh thaw ia ka ophis heh duh ha kane ka jylla.
Na ka liang ka sorkar jylla ka la thaw kane ka Regulatory Board bad ia ka jingtyrwa na ka St Xavier University la phah sha ka Board bad na ka liang jong ka Regulatory Board, ka la ai ia ka jingmut jong ka ban rah ia ka ne ka Bill sha ka iing dorbar ban pynlong ain.
Shillong:Halor ka jingdawa jong ka seng TUR ba ka sorkar ka dei ban pan jingmut shuwa ban wanrah ia ka Meghalaya Right to Public service Bill, 2020, na ka liang jong u bah Prestone u la kylli ba ki dei kiei kita ki TUR.
U Symbud Myntri Rangbah u la pynshai ba kane ka bill ka thew na ka bynta ki tnad sorkar baroh ba ki dei ban pyndep ia ka jingdon kam jong ki paidbah ha ka por kaba la buh namar ka jingbym don ia kane ka bill ka la buh ia ki paidbah ha ka jingeh.
Nongpoh:Ka kynhun jong 5 ngut kiba la shah wengkam kum ki Nongap pahara (Security) ha Central Agriculture University (CAU), Imphal kaba don ha ICAR Umiam, mynta ka sngi ki la wan ban pynshai paidbah halor ka jingkynnoh da u Dean katei ka University, u Prof.
J.
K Chauhan, uba la ong ba ka nongrim kaba la wengkam noh ia kitei ki 5 ngut, ka dei namar ba kyrduh pisa ka CAU, nalorkata ba ki pynkhein Ain bad dih kyiad ha katei ka jaka; hynrei kitei ki san ngut ki la wan ban pynshai paidbah lyngba ki lad pathaikhubor, da kaba ong ba katei ka jingkynnoh, ka dei ka bym don nongrim ei ei ruh em, pynban ka dei tang ka jingaidaw da utei u Dean ka CAU.
Kitei ki san ngut kiba la shah behkam, ki kynthup ia u Bah M.
Makdoh kum u Supervisor Security, u Iaishan Kharsahnoh, Ribashan Makri lem bad arngut ki Longkmie kiba kynthup ia ka Kong Bettiful Lyngdoh bad ka Kong Idalin Rani bad na ka jingiathuh jong ki, la ong ba ki don 17 ngut kiba trei ha kajuh ka kam ha katei ka jaka, ha kaba ka la pynlyngoh ia ki namar la wengkam kynsan kynsan tang ia kitei ki san ngut, khlem da pyrkhat ia ki wat haba ki la trei la bun bun snem ha katei ka jaka.
Haba kren sha ki lad Pathaikhubor, kitei ki san ngut, ki la ong ba katei ka jingshah behkam jong ki na katei ka jaka, kaba ki la trei mynta la bun bun snem, ka dei tang na ka jingle donbor ba shimet da utei u Prof.
J.
K Chauhan, uba dei ruh u Dean ba thymmai hapoh katei ka CAU, uba dang shu wan dang mynta shibnai ei ei.
Ha ka sur jong baroh lang, kitei ki san ngut, ki la pynpaw ia ka jingsngew lyngoh halor katei ka jingshah wengkam kaba kynsan kynsan, namar shwa ban wengkam ia ki, ym shym la don kano kano ka jingpyntip ne ki kynja jingthoh ba la wengkam ia ki, hynrei la shu wan kren sha kitei ki 5 ngut, ba ki dei ban sngeh noh ban wan trei ha katei ka jaka.
Haba iadei bad ka jingkam u Dean ba kitei ki san ngut ki dih kyiad ha katei ka jaka, kitei ki san ngut ki la pynpaw ia ka jingbitar kaba jur, ha kaba ki la ong ba ym ju don kita ki kam iadih kyiad ha katei ka jaka bad khamtam eh ha ka por ba ki dang don ha ka kamram (Duty), ki la dawa na utei u Dean ba u dei ban pynshai ha ryngkat ki sakhi satar halor katei ka jingkynnoh kaba la pynjah burom ia kitei ki 5 ngut bad khamtam eh ia kitei ki Longkmie.
Ha katei ka sngi, kaba kitei ki san ngut ki la wan ban pynshai sha ki lad pathaikhubor, la synranlang ruh da ki dkhot ka HYC Ri Bhoi, kiba kynthup ia u Bah Hercules Suting, President ka HYC, Ri Bhoi, nangta u Byran Sohklet Vice-President lem bad kiwei.
Na ka liang u Bah Hercules Suting, u la ong ba ka seng kam lah ban pdiang halor katei ka jingkren da utei u Dean ka CAU bad ka da pynrem jur, namar katkum ka jingiathuh da kitei ki san ngut kiba la shah wengkam, la ong ba kam don satia kata ka jingia dih kyiad ha katei ka jaka, hynrei ki la shu shah wengkam ha utei u Dean ba dang shu wan thymmai ha katei ka jaka.
Haba iadei bad katei ka jingshah wengkam bad kumba la kren da utei u Dean, ka seng kan sa buddien khlem shongthait, namar ka jingshah wengkam ia kitei ki san ngut, la sngewthuh ba ki dei tang ki nia shu thaw da utei u Dean bad ki bym don nongrim haei haei ruh em, namar u la ai daw bun jait, kata naduh ka jingbym don pisa, pynkhein kyndon bad uba la nud ban kynnoh ba ki ia dih kyiad ha ka por ba ki don ha ka kam ban pahara, u la bynrap.
Shillong:Ka Hynniewtrep Achik National Movement South East Khasi Hills Sohra kaba kynthup ia ki 3 tylli ki block, kita ki long Shella,Laitkroh Khatarshnong bad ka Pynursla block, ka la leit ban ia kynduh ia u Excutive Engineer PWD Roads ha ka 4tarik Naiwieng 2020 Sohra Division, halor ki surok kiba dang iaid sha khmat ba kin pyndep ha ka por ba biang.
Ka Seng ka kyntu jur ba ka department ka dei ban bud dien bha ia ki contractor ba kin trei shaid shaid ia ki kam bad kumjuh ruh ba ki surok kin long kiba biang bad ban neh slem bad skhem.
Katkum ka jingkren jong u E.
E PWD, u kular ba baroh ki surok kiba lah ioh pisa, kin dep ha u bnai Lber 2021.
Ka seng ruh kan iai bud dien ia ki surok bapher bapher wat lada dei ban leit peit leit khmih da la ki jong ki khmat.
Ka seng ka kyntu jur ia ka Sorkar ba kan shim khia halor ka surok Mawmluh sha Mawshamok bad kumjuh ruh ia ka surok na Umwai shaduh Shella namar ka lah duh bad jot rathai bad ba kin sdang noh mardor ban maramot kine ki surok namar ka thain Jong ngi ka dei kaba jur bha u slap te lada pynslem ki paidbah jong ka thain kin sa mad shuh shuh ia ki jingeh.
Ka Seng kam lah khlem da ai khublei ia ka Department jong ka PWD bad khamtam ia u E.
E bad ia ki nong mih khmat jong ka Sohra bad shella kiba la lah ban pynioh ia kine ki projek harum.
Kitei ki kynthup ia ka Lad Ryngud sha Ryngud,Laitiam, Mawshamok sha Nongwar, Mawblang sha Ruiong, Mawkdok sha Khrang, Khrang sha Kongthong, Sohbar sha Tharia, Surok Mawphu bad kiwei kiwei kiba hap ha ka jingpeit jong ka Sohra Division.
Shillong: Ka Langrin Youth Welfare Association (LYWA) ka pynpaw ia ka jingsngewkyndit thret la kum ba iuh tdong bsein hadien ba ka la iohi ia ka jingkhot kyrkieh ia ka jingialang ka ba la long ha ka shnong Wahkaji, South West Khasi Hill District ha ka 3 tarik u Naiwieng 2020, da ka Meghalaya Legislative Assembly Committee on Environment, da ka ba kynthup tang ia ki katto katne ngut ki nongialam shnong, sengbhalang, hima bad ka jingkhot jong ka tei ka Committee ka dei tang ka jingpyndep rukom na ka liang ka Sorkar.
La ong shuh shuh  ba bun na ki nongshah khot ha katei ka jingialang ki dei ki ba ju kyrshan ia ka jingkhlong ia u Uranium bad ki ba ju pynpaw ia ka jingkyrshan iaka Surok Two Lane ha ki snem ba la leit.
Ka jingkhot tang ia ki nongialam jong ki 8 tylli ki shnong ki ba don ha kitei ki thain katba bun na ki shnong ki khlem shah khot satia, ka jingwan ialam ia ki briew jong ka AMD sha katei ka jingialang bad ka jingkhot hak dak ia ki nongialam ka shnong Domiasiat, ka pyni shai ia ka buitpoh bad buit sianti jong ka Sorkar kum kato ka pharshi ba pdiang ha ba shai hynrei dung pat na rieh tang ban ioh thaw ki lad ki lynti ban ioh khlong ia utei u marpoh khyndew.
Ka LYWA ka maham jur ia baroh ki lymbit bad ki suri kupsnieh langbrot ki ba mut ban shu pynbiej bad leh jemnud ha khmat ki paidbah ha kane ka por ba suk ba sain ka pyrthei, ka LYWA ryngkat bad ki paidbah nongshnong jong kane ka dong bad ka thain kam lah ban pdiang da lei lei ruh em ia kino kino ki stad wad bniah ki ba don liang bad ka Sorkar lane ia kino kino ki jaka pule wad bniah ba thmu ban wan mushlia donbor.
“Ka LYWA kan kyndat sha rud ia kano kano ka kaiphod arsap ka ban ai da katei ka committee sha ka Sorkar namar kiba don bynta lang ha katei ka committee ba bun ki dei kiba kwah dik dik ban khlong Uranium, Horkit Hordang ka kyrwoh kaba shai ka LYWA ka maham jur ia kino kino ki briew jong ka AMD,UCIL bad ki briew ba kyrshan ban khlong ia u Uranium ba kim dei shuh ban wan iuh kjat ha ka dong ka thain ka jong ngi na ka bynta ka jingmyntoi shimet jong ki lane ba kin shu pynhun ia kita ki kynrem ki lyndan jong ki namar ngim kwah ba ka jaidbynriew jong ngi kan shah bamduh.
Hynrei ngi kloi ban pdiang sngewbha ia ki lad pynroi khlem da ktah ia u Uranium bad pynsniew dur ia ka Mei mariang" ong ka khubor na U bah BS Lyngdoh, President Langrin Youth Welfare Association (LYWA).
Shillong: Ka Khasi Jaintia Defecit School Teacher Assiociation (KJDSTA), mynta ka sngi ki leit ban ia kynduh ia u Principal Secretary ka tnad pule u bah DP Wahlang ban ai jingmut sha ka tnad pule puthi, ha kaba ia dei bad ka eksamin SSLC bad HSSLC kaba juh pynlong ha u bnai Rymphang dei ban pynjlan noh sha u bnai Jymmang 2021 kumba long lem kiwei ki eksamin jong ka sorkar pdeng, khnang ba ki nonghikai kin ioh ban pynkhreh ia ki khynnah bad kum juh ki khynnah ruh kin ioh ban pynkhreh.
U Babu Kular Khongjirem, haba kren ha ki lad pathai khubor hadien ba la ia kren bad u principal secretary ka tnad pule puthi la iathuh ba ki la ai jingmut ba ia kito kiba ia leh ia ka SSLC selection na ka bynta ki private Candidate ka sorkar kam dei shuh ban pynlong na ka bynta ka jong ki namar ia ka selection na ka bynta jong ki ka juh pynlong ha u Nailar hynrei mynta la poi haduh u Naiwieng.
Ki la ai jingmut ruh sha ka sorkar ba baroh kito ki samla pule kiba pheil ha ka selection test kiba la ia leh ha u snem 2019 ki dei ban ioh ban ialeh ia ka eksamih phainal ka ban long ha u snem 202.
Na ka bynta kito ki khynnah skul kiba la iathuh bad ki bym pat ithuh da ka sorkar kine ruh ki dei ban ioh ban ia leh beit ia ka eksamin phainal.
Ia kane ka jingjia baroh ym dei ban kynnoh ia ki nonghikai ba kim ioh ban hikai, hynrei na ka daw jong ka jinglong ka mariang mynta u snem bad dei na kane ka daw ba ki la ai jingmut sha ka sorkar ba kin shah ia ki ban ia leh ia ka eksamin jong ki khlem da thoh ia ka selection test.
Ha ka elekshon President ha America, U Joe Biden, u kyrtong ka seng Democrats, ula ioh da 224 ki electoral college, katba U Donald Trump, kandidet Republican, u ioh da 213 ki electoral college.
Ha ka jing ioh vote U Biden, u ioh 68,939,873 vote, katba U Trump, u ioh 66,242,204 vote.
Kat haduh ba thoh ia kane ka khubor, kam pat shai satia ka jingjop sha kano kano ka liang, wat la ki dak ki shin, ki pyni, ba U Joe Biden, ula nang tam ia U Donald Trump.
Shillong: Ha ka jingialang Cabinet kaba la long mynta ka sngi, ka sorkar MDA ka lashim ia ka rai ban wanrah ia ka jingkylla ha kaba ia dei bad ka Meghalaya Farmers Commission Amendment Bill 2020.
Kane ka jingpynkylla ka long ban buh ia ki kyndon ba u briew u ba bat ia ka ne ka kam kum u Chairman u dei ban long hapoh ka 65 snem ka rta.
Haba ia kren bad ki lad pathai khubor na ka liang jong u bah Prestone  Tynsong  u la iathuh ba ka ne ka mat ban pynkylla ia ka Meghalaya Farmers Commission Amendment Bill 2020, ka dei ka ba la wan rah da ka tnad ka rep ka riang ha kaba na ka liang jong ka Cabinet ka la mynjur.
U la ong ruh ba  jingpynkylla ia kane kan  long halor ka rta jong u Chairman jong kane ka Commission bad kat kum ka Act kaba la don ka long ba haba  jied ia u Chairman jong  ka Commision kan long  tang  na ka bynta ka 5 snem.
Hynrei  ka sorkar MDA mynta ka la wanrah ia ka jingpynkylla  ha kaba la mynjur ban buh ia ka snem na ka bynta u briew u ban bat ia ka kam kum u Chairman ym  dei ban palat  ka 65 snem ka rta.
Kawei ka rai ka ba la pdiang  da ka Cabinet mynta ka sngi ka long halor ka jing pynjlan ka por trei kam kontrak jong u Secretary jong ka Meghalaya State Consumer Dispute Redressal Forum u HN  Areng sa shisnem.
Nongpoh: Ka Kong Bettiful Lyngdoh, kaba dei ka Longkmie kaba trei kum ka Nongap Pahara (Security), ha Central Agriculture University (CAU), Imphal kaba don ha ICAR Umiam bad kaba la shah wengkam na katei ka jaka trei, ka la pynpaw ba ka sngewktah eh halor ka kyntien kaba la mih na u Dean ka CAU, u la pynmih ia ka kyntien ba la wengkam ia kitei ki san ngut, namar ki dih kyiad ha katei ka jaka, namar ma ka ruh ka la shah kynthup lang ha katei ka jingshah kynnoh dih Kyiad.
Katei ka Longkmie, ka la ong ba ka sngewsih eh halor ka jingkren da utei u Dean ka CAU, namar kum ka longkmie kaba don ia ka jingkitkhlieh ia ka iing ka sem, katno ka la ktah ia ka burom ka ijot jong bad haba mih kum kitei ki jingshah kynthoh, ka ktah ia ka burom ka iing ka sem bad ka shnong ka thaw hi baroh kawei.
“Nga da sngewsih shisha haba nga la iohi ha ki lad Pathaikhubor bad Social Media, kaba la pynpaw da utei u Dean ka CAU, namar nga dei ka Longkmie kaba ri bad da iala ka jong ka burom ka akor, hynrei haba mih kum kitei ki jingshah kynthoh, ka wanrah ia ka jingjah burom, watla ngam shym la donkti ei ei ruh em ha kiba kum kitei ki kam kiba pynjah burom" da kaba sngewsih pynpaw katei ka Longkmie.
Khyndiat haba kren halor katei ka jingshah wengkam, katei ka Longkmie, ka la ong ruh ba ka la trei ha katei ka jaka, mynta la bun bun snem bad kam pat leh ia kano kano ka kam kaba bakla, namar ka pyndep beit ia la ka jong ka kamram kaba ka dei ban leh bad haduh ka sngi ba kan shah wengkam noh na katei ka jaka, kam pat ioh ia kano kano ka jingmaham ne (Warning) halor ka rukom treikam, pynban hadien ba u Prof.
J.
K Chauhan, u la wan ban long kum u Dean ha katei ka jaka, la shu mih kynsan kynsan ka hukum ban wengkam, wat haba na ka liang jong ka, ka khlem leh ia kano kano kaba long pyrshah ia ki kyndon Ain hapoh katei ka jaka.
Shillong: Mynta ka sngi,  ha ka jylla ki la don 60 ngut kiba pang na u COVID-19 bad ki la don 72 ngut kiba koit ha ka shisngi.
Ha East Khasi Hills District kiba pang mynta ka sngi ki don 25 ngut kiba kynthup iwei na ka Armed Forces bad 24 ngut ki riewpaidbah, ha East Jaintia Hills ki don 13 ngut, ha East Garo Hills ki don 7 ngut, ha West Garo Hills ki don 6 ngut, ha West Jaintia Hills ki don 4 ngut, ha Ri Bhoi District ki don 2 ngut, ha South West Garo Hills ki don 2 ngut bad ha West Khasi Hills I don iwei.
Kiba la koit mynta ka sngi na u khñiang jingpang coronavirus ha ka jylla ki la don haduh 72 ngut.
Ha East Khasi Hills ki don 34 ngut, ha West Garo Hills ki don 26 ngut kiba kynthup 10 ngut na ka Armed Forces bad 16 ngut ki riewpaidbah, ha East Garo Hills ki don 3 ngut, ha Ri Bhoi District ki don 3 ngut kiba kynthup iwei na ka Armed Forces bad 2 ngut ki riewpaidbah, ha West Jaintia Hills ki don 3 ngut, ha West Khasi Hills ki don 2 ngut bad ha South West Garo Hills i don iwei.
Baroh kiba la koit mynta ka sngi ki la don haduh 8,752 ngut.
La iathuh ba ha ka jylla ki don 959 ngut kiba dang pang na u COVID-19, ha East Khasi Hills ki don 330 ngut kiba kynthup 25 ngut ki Armed Forces bad 305 ngut ki riewpaidbah, ha West Khasi Hills District ki don 14 ngut, ha South West Khasi Hills ki don 3 ngut, ha Ri Bhoi district ki don 257 ngut kiba kynthup 5 ngut ki Amred Forces bad 252 ngut ki riewpaidbah, ha West Jaintia Hills district ki don 87 ngut , ha East Jaintia Hills district ki don 39 ngut, ha West Garo Hills district ki don 140 ngut kiba kynthup 21 ngut ki armed forces bad 119 ngut ki riewpaidbah, ha South West Garo Hills district ki don 8 ngut, ha South Garo hills ki don 11 ngut, ha East Garo Hills district ki don 54 ngut bad ha North Garo Hills district ki don 16 ngut.
Shillong: Ha ka jylla myna ka sngi ki la don 60 ngut kiba ioh thymmai ia u COVID-19.
Na kine ki 60 ngut, ha East Khasi Hills ki don 25 ngut kiba kynthup iwei na ka Armed Forces, iwei i draibar, iwei i health worker, 16 ngut ki high risk, iwei i ILI case, 2 ngut kiba wanphai na shabar, 2 ngut na Laban cluster bad iwei na Khyndailad cluster.
Ha East Jaintia Hills ki don 13 ngut ki nongtrei karkhana.
Ha East Garo Hills ki don 7 ngut kiba kynthup 2 ngut ki health worker bad 5 ngut ki high risk.
Ha West Garo Hills ki don 6 ngut kiba dei ki high risk.
Ha West Jaintia Hills ki don 4 ngut kiba kynthup 2 ngut ki high risk bad 2 ngut ki ILI case.
Ha Ri Bhoi District ki don 2 ngut kiba kynthup iwei i high risk bad iwei i ILI case.
Ha South West Garo Hills ki don 2 ngut kiba dei ki high risk contact bad ha West Khasi Hills i don iwei iba dei i high risk.
Kiba koit mynta ka sngi ha ka jylla ki la don 72 ngut.
Ha East Khasi Hills ki don 34 ngut kiba kynthup 24 ngut ki high risk, iwei i ILI case, 4 ngut na Laban cluster, 4 ngut na Mawprem cluster bad iwei iba wanphai na shabar.
Ha West Garo Hills ki don 26 ngut kiba kynthup 10 ngut ki Armed Forces, 15 ngut ki high risk bad iwei ba leh ia ka screening.
Ha East Garo Hills ki don 3 ngut kiba dei ki high risk.
Ha ri Bhoi District ki don 3 ngut kiba kynthup iwei na ka Armed Forces bad 2 ngut ki high risk.
Ha West Jaintia Hills ki don 3 ngut kiba dei ki high risk.
Ha West Khasi Hills ki don 2 ngut kiba dei ki high risk bad ha South West Garo Hills i don iwei iba dei i health worker.
Silchar: U Jishnu Barua, U Chief Secretary ka Assam ba kynthup ia U  Bhaskar Jyoti Mahanta, Director General of Police jong ka Assam, ula leit jngoh mynta ka sngi, ia ka them Barak bad ula iakren bad ki bor pyniaid ka District ban peit ia ka jinglong jingman ha katei ka thain.
La iathuh ruh ba ka sorkar Jylla, ka la rai ban phah pahara noh da ki shipai jong ka sorkar India, ha khappud ka Assam bad ka Mizoram, kat haduh ban da poi ka jing ia beit ha u pud u sam jong ki ar jyll.
La iathuh U Barua, ba ki shipai ka sorkar India, kin wan poi ha ka shisngi, ar sngi sha ka Jylla bad kitei kin pahara ha khappud jong ka Mizoram bad ka Assam, ha Cachar bad  Karimganj district.
Jingkyrkhu Blei ki paw shynna,Ki lum ki wah, ki siej, ki dieng,Ka lyer pyngngad ba suhsieng.
Iala ka ri Khasi lajongNamar hangi shisha ki shleiKi jingkyrkhu kyrpang U Blei.
U Nongbuh U Nongthaw;Jingkyrkhu kynsai ngi iohmadHangi shisha ki paw.
Baroh u khun Khasi KharaKi jingkyrkhu b’U Blei U aiIaki halade ngin tyngkai.
Ki jingkyrkhu bangi laiohBan kyntiew kynrong iala ka riKa long lyngba jing iatylli.
By.
Ieibha u thooh TalangShiliang myntang WJH.
Ha ka sien ba  nyngkong eh, ha ka jingim jongu, ba U Kanye West, ula thep vote, ban jied President bad ula thep vote ruh, ban jied ialade hi.
Ha ka twitter, U West, u thoh “Mynta nga thep vote ha ka sien ba nyngkong eh ha ka jingim jongnga, ban jied ia U President bad ka dei ia uba nga shaniah tam bad uta u dei manga hi".
Hynrei ka tnga jongu, ka Kim Kardashian West, kam shym la thep vote satia ia u tnga lajong bad wat la kam shym la iathuh satia iano ka thep vote, tangba la sngewthuh ba ka kyrshan ia U Joe Biden, u kanidet jong ka seng Democrat.
Ha ka jingniew vote mynta ka sngi, ha America, la iathuh ba U West,  ula ioh 60 hajar baroh ki vote jongu, ha kaba ula ioh ia kitei ki vote na ki 12 tylli ki jylla.
Ka jylla, kaba u ioh vote bun eh, ka dei ha Tennessee, ha kaba u ioh  10,188 vote.
Ka jing niew vote, ka dang iaid shakhmat, na ka bynta ka elekshon President jong ka America.
Na ka jing donkam ban ioh ia ki 270 tylli ki electoral College, U Joe Biden, ula ioh haduh mynta ia 219, katba U Donald Trump, u ioh 208.
Ki pulit jong ka Maharashtra, ki la kem mynta ka sngi, ia U Arnab Goswami, uba dei u Editor In Chief jong ka  Republic TV.
Ka jingkem ia U Arnab, ka dei halor ka jingiap jong uwei na ki  nongsuh jain, U  Anvay Naik bad ka kmie jongu, ka  Kumud Naik ha Alibaug ha u snem 2018.
Ka Republic TV, ka kam ba U Arnab, ula shah tan jubor bad shah shoh, ha ka por ba u shah kem.
U Goswami, u kam ruh ba ki pulit ka Mumbai, ki la ktah ktah ia ka kiaw jongu, ia u kthaw jongu, ia u khun jongu bad ia ka tnga jongu ruh.
U Naik, uba 53 snem ka rta, ka kmie jongu, ka  Kumud Naik, ki la iap ha u snem 2018 bad ha ka jingthoh jongki, ki kam ba U  Goswami bad ki arngut kiwei pat, ki dei ban siew ia u T.
5.
4klur.
Katei ka jing ia siew pisa, ka dei ha ka por ba ki tei ia ka  Republic TV studio.
Hadien ba ka kmie jong U Naik, ka tip ia ka daw jong ka jingiap jong u khun jongka, ka la pyniap lang ialade ruh.
U diengsoh kynphor u long uwei na ki jaid jingthung uba long kumta.
Uwei u dieng u don da ki syntiew kynthei, uwei pat u don da ki syntiew shynrang.
ha u soh kynphor dei tang ki dieng kiba don syntiew kynthei kiba bah khun, kata ka mut kiba pynmih soh.
Ha u dieng uba don tang ki syntiew shynrang ym ju don soh.
La kumta ruh, don ki dieng soh Kynphor kiba don teng-teng baroh ar jaid ki syntiew.
Kaba donkam ia u nongrep ban tip shaphang kane ka long ba ia u dieng soh Kynphor shynrang um ju bah khun, la katta ruh ha ka bri soh Kynphor donkam katto-katne ki dieng soh Kynphor shynrang, khnang ba ki soh Kynphor ha u dieng Soh Kynphor kynthei kin heh bha bad kin pynmih symbai.
Don kiwei pat ki jingthung kiba don ar jaid ki syntiew ha uwei u jingthung, kum u riewhadem lane ki pathaw, ki klong bad kiwei kiwei.
Kito kiba thung riewhadem kin kynmaw ba ha u riewhadem don u syntiew ha kliar jong u jingthung, bad uwei pat u jaid syntiew hamar pdeng jong u jingthung riewhadem.
Uto u syntiew uba na kliar u dei uba kit tang ia ki syntiew shynrang; hynrei uto uba hapdeng jong u jingthung u dei uba kit tang ia ki syntiew kynthei.
Ynda ki bynta (elements) na u shynrang kiba ki khot “pollen" ki iakynduh bad ki bynta jong u syntiew kynthei (Ovule) hangta u symbai riewhadem u lah ban long khlem kane ka jingiakynduh kaba ki khot pollination (kynnoh pollineshon), u symbai riewhadem um lah ban long.
Kaba donkam eh ia ki nongrep ban tip ia kine ka long ba lada ki thung arjaid ki riewhadem kiba iapher marjan-marjan, kita ki riewhadem ki lah ban ia poikha bad kumta ki symbai kiba mih na kata ka jingiapoikha kin long kiba arjaid, bad ki khun lei-lei ki lah ban long kiba bun jaid.
Ki nongrep ki lah ban kynmaw ba ha uwei u kop riewhadem don ki symbai teng-teng kiba stem bad kiba saw, lane da kawei-kawei pat ka rong.
Kane ka pyni ba la don ka jingiapoikha hapdeng ar jaid ki riewhadem kiba iapher namar la thung marjan ia ki.
Ia une u pollen uba long kum u phngit uba stem, ka l’er ka lah ban kit na u syntiew shynrang sha u syntiew kynthei jong uwei pat u riewhadem haduh kumba shiteng mail (mile).
Kumta wat leit iathung arjaid ki riewhadem ioh ki ia khleh.
Ia ki pollen jong u syntiew shynrang jong u klong bad u pathaw pat la kit da ki khniang kum ki ngap bad kiwei-kiwei ha ki kjat jong ki.
Haba kine ki ngap ki her na uwei u syntiew sha uwei pat ki iehnoh, khlem tip, katto-katne ki pollen ha u shyntiew kynthei.
Bunsien ki pathaw bad ki klong kim lah ban long bha lada ki ngap kim iarap ia ki ha kane ka jingiapoikha.
Ha ri America ki da ri ngap khnang ha ki brisoh heh, kum ha ki bri sohphoh, na ka bynta kane.
Ha kiba kham bun ki jingthiing pat, ki bynta jong u syntiew shynrang bad ki bynta jong ki syntiew kynthei ki don lang ha uwei bad u juh hi u syntiew.
Ia u syntiew uba kum une ki khot ha ka Botany (kynnoh botani).
Ka jingstad kaba dei ia ki jingthung jingtep, u perfect flower, kata u syntiew ba janai.
U syntiew jong u kynphad, u duma sla, u motor (pea), u sohbaingon saw, u sohmynken, u kba, u kew bad jong kiwei-kiwei ki jingthung u long u syntiew uba janai, kata uba don baroh ar tylli ki bynta hapoh uwei bad ujuh hi u syntiew.
Na ka liang jong u nongrep, kine ki jaid jingthung ki long kiba kham jem ban pyniakyrpang ia ki jaid jong ki.
Kata ka mut ba uwei u jaid kba um iapoikha bad uwei pat u jaid kba, lymda u briew hi u pyniapoikha da kaba shim ia ki pollen na uwei u syntiew kba bad u pyniakynduh bad ki bynta kiba long kynthei jong uwei pat u kba.
Kan long kaba sngewphylla lehse ia kiba bun ban tip ba ki riewstad kiba ki khot ki “Plant breeders" (kynnoh plant bridar) ki ju iapynpoikha ia ki jingthung ha kane ka rukom.
Uwei u riewstad ha America uba kyrteng u Burbank u pyniapoikha ia u sohbaingon saw bad u phan bad u pynmih ia u jingthung uba long shiteng sohbaingon saw bad shiteng u phan.
Hangne ha ri India jong ngi ruh la don bun ki riewstad kiba nang bha ia kane ka kam pyniapoikha hapdeng ki jingthung.
U Sir Venkataraman, u Madrasi, u la lah ban pynmih u jingthung uba long kum u pai bad u siej da kaba pyniapoikha ia u pai bad u siej.
Ngi kwah ban ai jingmut ia ki nongpule shuwa ba ngin iehnoh ia kane ka jingbatai shaphang ki syntiew ba ki syntiew baroh ki don la ki rong kiba iapher-iapher, bad ki dur kiba har rukom khnang ba ki lah ban pyndep ia kane ka kam kaba phylla katta-katta.
U syntiew uba lieh bunsien u donkam ia ki khniang kiba trei kam mynmiet, ban iarap ia ki ban pynkynriah ia u pollen na uwei u jingthung sha uwei pat u para jingthung.
Ki rong kiba iapher-iapher ki ring pah ia ki thapbalieh bad ia ki ngap ban iarap ia ki ha kane ka kam.
Ki jingthung ki bym donkam ia ki khniang pat bunsien ki pynmih ki syntiew ki bym don rong ei-ei, kum u syntiew kba lane u syntiew riewhadem.
U Soh Bad u SymbaiKiwei pat ki bynta jong u jingthung kiba donkam ban batai lyngkot ki long u soh bad u symbai.
Ngi lah ban ong ba u symba u long u khun uba mih na katei ka jingiapoikha ha ki jingthung.
U soh u long tang ka sop kaba ri ia u symbai.
Ki rong u soh, bad wat ka dur ka dar jong u, ka shu iarap tang ban pynlong ia u symbai uba seisoh, bad uba lah ban pynmih khun lashai lashisngi.
Ka rong jong u soh ka iarap ia u ban ring pah ia ki sim ne ki mrad ban iohi ia u kumta ba kin leit rah ia u soh bad ki symbai kiba don hapoh jong u sha kylleng ki jaka.
Kane ka iarap ban pynroi ia uta u jingthung.
Kane imat ka long ka buit jong ka mariang ban ym pynduhjaid ia uno-uno u jingthung.
Ki nongrep ki donkam ban kynmaw ia kane ba ki jingthung baroh kiba long tang na u symbai kim lah ban long khlem u symbai; kumta lada ngi pynjot ia u symbai ngi la pynjot ia u jingthung uba lah ban long na u.
Kiba bun eh na ki niut kiba long ki nognshun jong u nongrep ki long na ki symbai.
Lada ngin ym shah ia kita ki niut ba kin pynmih symbai, kata ngi la lah ban pynduh ia ki.
La kumta ruh, don ki niut, kum u lang pur, kiba roi khlem symbai.
Ki electoral vote, kiba u ioh U Donald Trump bad U Joe Biden.
Donald Trump (89)Alabama (9)Arkansas (6)Indiana (11)Kentucky (8)Louisiana (8)Mississippi (6)North Dakota (3)Oklahoma (7)South Carolina (9)South Dakota (3)Tennessee (11)West Virginia (5)Wyoming (3)Joe Biden (126)Colorado (9)Connecticut (7)Delaware (3)District of Columbia (3)Illinois (20)Maryland (10)Massachusetts (11)New Jersey (14)New York (29)Rhode Island (4)Vermont (3)Virginia (13).
Shillong:Ka sorkar jylla Meghalaya myn hynnin ka sngi ka la shim ia ka sienjam kaba nyngkong ha ryngkat bad ka Ri Israel ki la shim ia ka rai ban seng ia ka Centres of Excellence (CoE) kum shibynta ban pynkiew ia ka ioh ka kot bad ka jingmyntoi jong ki nongrep jong kane ka jylla.
U Myntri Rangbah ka Jylla, u Conrad K Sangma u la iathuh ba ka centre kaba nyngkong, yn tei ha ka shnong Jongksha kaba hap ha East Khasi Hils na ka bynta ki jingthung bad jingrep, katba sa kawei pat ka centre yn tei ha Dawagre kaba hap ha East Garo Hills na ka bynta ki soh.
Ia kane, u Myntei Rangbah ka Jylla u la pynbna ha ryngkat ka jigdonlang jong u nongkitktien syiem jong ka Ri Israel, u Ron Malka.
Na ka liang u Conrad Sangma u la ong ba ka sorkar ka don ka jingthmu ban tei noh kham kloi ia kine ki CoE hadien ka jingiakren bad ka jingiatehlok bad ka Ri Israel.
U la pyntip ba kane ka project ban shna ia kine ki CoE kan poi ha ka jinglut kaba 10 klur tyngka.
Shuh shuh na ka liang u Conrad Sangma u la iathuh ba kim shym lah ban pynioh ia ka jingmyntoi bad ka jingiohnong ia ki nongrep, hynrei da kane ka jingiatehlok bad ka jingiarap ka Ri Isreal, kin lah ban wanrah ia ka jingmyntoi kaba bun ia ki jongrep na kane ka jylla.
Na ka liang u Ron Malka, u la ong ba ka jylla Meghalaya ka long kaba donbok eh ban shim ia kane ka sienjam ha ka jingiateh bad ka Ri Israel haka liang ka jingthung jingtep.
Na ka liang u Malka u la ong ba haduh mynta ki la don haduh 29 tylli ki Centres of Excellence ha baroh kawei ka Ri India.
U la ong ba ha kane ka centre, la wanrah ia bunjait ki kor bathymmai kiba pynbit pynbiang ha ka jingthung ia ki soh bad ki jhur ha ka rukom kaba mynta.
U Malka u la ong ba na ka liang jong u hi u khmih lynti ba kan sa don ka jingpyniaid liengsuin na ka thaiñ Northeast sha Isreal.
Nongpoh:Ka Federation of Khasi Jaiñtia and Garo People (FKJGP), Umling Circle, ka la dawa na u Branch Manager ka State Bank of India, ba u dei ban buh noh kawei ka kor ATM ha shnong Pahammawlein, khnang ban pynsuk ia ki paidbah kiba katei ka thain, namar katei ka thain ka dei kawei na ki thain, kaba la don bun tylli ki shnong bad katei ka jaka, ka dei ka jaka kaba long pdeng na bynta ki paidbah ha kiba bun tylli ki shnong.
Halor katei ka jingdawa ban buh kor ATM, u Bah Banroy Wahlang, General Secretary ka FKJGP Umling Circle, u la ong ba ki paidbah ki don hapdeng ka jingeh kaba khraw ban sei pisa haba don kino kino ki kam kyrkieh bad kaba la wanrah jingeh ia ki paidbah, ba leit sei pisa shaduh Byrnihat.
Kumta na ka liang ka liang FKJGP, ka dawa na u Branch Manager ka SBI Nongpoh, ba u dei ban iakren sha ki bor bahalor na ka bynta buh noh kawei ka kor ATM ha katei ka jaka, khnang ba kan pynsuk ia ki paidbah ha katei ka thain hi baroh kawei.
Nongpoh:Hadien ba la ioh ia ka Kaiphod na u Project Director ka National Highway Authority of India (NHAI) ba ka jing kieng Dwar Ksuid kaba don ha Umroi Shillong Bye-Pass, ba kam long shuh kaba shngain ban iaid ki kali Kitkhia ne ki kali ba kit palat pud, ka Kong RM Kurbah, Deputy Commissioner ka Ri Bhoi, myn hynnin ka sngi ka la pynmih ia ka hukum ba ym shah shuh ban iaid ki kali kiba kitkhia, hynrei yn shah tang ia ki kali kiba hapoh ka 10MT.
Ka nongrim kaba la pynlong ia ka Deputy Commissioner ka Ri Bhoi, ban khang pyrshah ia ki kali kitkhia, ka dei hadien ba la ioh ia ka Kaiphod na ki stad peit jingkieng ka NHAI, kiba la kdew ba ki don ki bynta hapoh ka katei ka jingkieng kiba la orpait bad kaba lah ban wanrah jingma, lada iaid ki kali kitkhia na katei ka Jingkieng.
Namarkata, na bynta kito ki trok bad ki kali kitkhia kiba wan na ki thaw Jowai, kim dei ban iaid lyngba ka surok Shillong Bye-Pass, hynrei ki dei ban iaid lyngba ka surok na Nongbah Shillong.
Shillong:Hadien ka jing mih khubor halor kaba jingsdang orpait jong ki jaka pynlang jaboh uranium ha Nongbah Jynrin SWKHD, bad halor jingjur jong ka ka er bih (radiation) ha katei ka thain, ka kynhun jong ka Environment Committee Meghalaya Legislative Assembly ba la lam khmat da u bah S.
K Sun kum u Chairman lem bad kiwei ki MLA mynta ka sngi ka la hiar sha Wahkaji na ka bynta ban sngap ia ka sur u paidbah jong kane ka thain.
Ha katei ka jingialang kaba la khot pynlong da katei ka Committee hapoh ka shnong Wahkaji, la wan ban iashim bynta lang ruh da ki nongialam shnong jong ki 8 tylli ki shnong ha katei ka thain, ki nongialam Sengbhalang bad kumjuh ki ophisar napoh ka District.
Na ka liang jong ka Committee, ha katei ka sngi ka la ailad ia ki nongialam shnong bad kumjuh ki Sengbhalang ba kin pynsngew halor katei ka mat ha kaba kiba bun hi ki la pynpaw ha kaba la iashim bynta ban ai jingkren da ki nongialam shnong jong kitei ki 8 tylli ki shnong ha ryngka ki nongialam Sengbhalang ba kynthup ia ka Seng KSU, FKJGP, HYC bad HANM.
Ki nongkren na ki nongialam shnong kham bun hi ba ki la pynpaw ba ka la long shisha kumba la paw ha ki lad pathai khubor bad ka don shisha ka jing orpait ka dam pynlang jaboh uranium ha Nongbah Jynrin ha kaba kala buh jingma ia ki paidbah namar ka jingkiew jong ka erbih (radiation), hynrei don ruh ki nongialam shnong kiba pyrshang ban ong ba ka jingbatai ia kata ka jingkiew ne jinghiar ka erbih (radiation) kam long kaba lah ban shu pdiang, namar ym lah ban pynshisha.
Ka sur kaba mih na katei ka jingialang ka long beit ba ka sorkar ka dei ban thung da ka kynhun kaba laitluid na ka bynta ban wad bniah halor katei ka jingorpait ka jaka pynlang uranium ha Nongbah Jynrin bad ruh ban wad bniah ia ka jingkiew jong ka erbih (radiation) bad ia ka koit ka khiah jong ki paidbah nongshong shnong katei ka thain.
Haba pyrshang ban kylli ba balei ka Commiittee kam leit hi ban jurip sha Nongbah Jynrin, na ka liang jong u bah S.
K Sunn u la ong ba ka Committee ka la phiah ar kynhun kata kawei ka kynhun ban iakynduh ia ki paidbah ha Wahkaji, katba kawei pat ka kynhun ka ban leit sha Nongbah Jynrin ha ryngkat ki briew ka AMD, ban jurip ia ka jinglong jingman bad ban leh ruh ia ka jingwad bniah.
Shuh shuh u la ong ruh ba hadien ba la ioh ia ka kaiphod, na ka liang jong ka Committee kan sa shong pyrkhat lang bad baroh ki dkhot bad ban bishar ia kaei kaba ka committee kadei ban leh ia kaba kan sa phah ruh sha ka sorkar.
Ha kaba iadei bad ki jingpynsngew halor ka koit ka khiah jong ki paidbah ka thain, na ka liang jong u bah Sunn, u la ong ba ka Committee ka la wan ialam ruh ia ki Doctor ba kin sngap ba ma ki ruh kin sa rah ia kaei kaba ki paidbah ki la pynsngew shapoh ka Department ka jong ki.
U Joe Biden, ula jop ha ki 10 tylli ki jylla, katba U Donald Trump, u  jop ha ki phra tylli ki Jylla, kat haduh mynta, ha ka jing ia niew vote President ha America.
Haduh mynta U  Joe Biden, ula khur ia 57 ki electoral vote bad U  Donald Trump, u ioh 42.
Ka number, kaba rai jop, ka dei 270 vote.
Kine  harum, ki long ki Jylla bad ki electoral vote, kiba ki arngut ki kandidet, ki la nang jop haduh kane ka khyllipmat.
Donald Trump — 42Indiana: 11Kentucky: 8Oklahoma: 7Tennessee: 11West Virginia: 5Joe Biden — 57Delaware: 3District of Columbia: 3Maryland: 10Massachusetts: 11New Jersey: 14Vermont: 3Virginia: 13.
Ha ka elekshon President ha United States of America, U Donald Trump, ula jop ha ka jylla Indiana, katba U  Joe Biden, u kandidet jong ka seng Democrat, ula nang tam ha  Florida bad ha Georgia, katba ka jingniew vote, ka dang sdang iaid shakhmat.
Ka CNN, ka iathuh ba  Joe Biden, un jop ia ka jylla Massachusetts.
Ki don 11  ki electoral vote ha Massachusetts.
Ka donkam 270 ki electoral vote ban jop ia ka elekshon President.
La iathuh ba U Donald Trump, ula jop ruh ia ka South Carolina.
U Trump,  u jop ia ka elekshon 2016 na katei ka Jylla, ha ka jing iakhun pyrshah ia ka Hillary Clinton.
Ka South Carolina, ka dang shu leit thep vote President ha kane ka sien, hadien ba kam shym la thep vote shuh, hadien ka jingjop U Jimmy Carter, ha u snem 1976.
Kiba thep vote hynnin ka sngi, ki poi sha ka 160 million ngut, kaba long 67 percent kiba leit thep vote.
Ki result kiba kham shai, ki iathuh ba U Trump, ula jop ia ka Indiana, Kentucky bad ka West Virginia, baroh ki jylla, kiba u jop ha u snem 2016.
U Biden, ula jop ia ka Vermont bad ka  Virginia.
Haduh mynta U Trump, ula ioh 24 ki electoral vote bad 16 ia U Biden.
Ka depression kadei kata ka jait jingshitom kaba ktah shi katdei ia ka jingmut jingpyrkhat khamtam ha kine ki sngi bad kane ka jingshitom ka kynrei bad ktah ha satlak ka pyrthei.
Ka jingjur ka jingiakop ha kane ka juk mynta bad ka jing banbor haka jingmut jingpyrkhat ka pynlong ia u briew ban sngew syier bad sngewduh jingkyrmen haka jiingim kaba ialam shaka jingshah ktah ka bor jabieng bad kane ka ialam shaka depression.
Lada ka jingsngewsih ka neh tang kumba katto katne por, kam pher, kane kam da ktah eh ia ka jingmut jingpyrkhat hynrei lada ki neh pat daki taiew ne da ki bnai, phi lah ban don ia ka depression.
2.
KA DAW JONG KA JING SHAH KTAH NA KA DEPRESSION: Ka depression kadei ka jingshitom kaba pynsuhsat ym tang ia ka met ka phad hynrei ia ka rukom im ba man ka sngi ruh.
Ki Katto katne ki daw kiba ialam ia u briew sha ka depression kilong:2.
KA JINGPYNDONKAM IA U DROKS : Ym don uwei ruh u jait droks uba wanrah jingbha ha ka jingkoit jingkhiah haka jingim jong u briew.
U dei u jait jingdih u ba ktah shikatdei eh ym tang iaka jingkoit jingkhiah hynrei ha baroh ki liang.
Ka jing dih droks ka pynjngai ia u briew na kiba haïng hasem, na ki paralok bad na ka imlang sahlang, ka jingbymlah ban iajan bad kiwei ka pynlong ia u briew ban bun jingmut jing pyrkhat bad kane suki suki ka ialam ia u briew sha ka depression.
3.
KA JINGPYNDONKAM IA KI JINGDIH PYNBUAID : Ym tang u droks, hynrei ki jingdih pynbuaid ruh kim ju wanrah jing kmen haka jingim.
Ka jing kyrni ban dih ia ki jingdih pynbuaid nyngkong ka pynsngewheh mynsyiem ia phi hynrei suki suki ka pynsngew marwei pat, bad kane ka ktah ym tang ia ka met, hynrei wat ia ka jingmut jingpyrkhat kaba kyntiew halor ka jingma ban ioh ia ka depression.
4.
KA JINGTHUT JONG KA JINGKOIT JINGKHIAH : Katto katne ki jinglong jingman ki ba buh ka jingma kaba khraw iaka jingkoit jingkhiah kynthup ka jingma na ka jingpang kiba shyrkhei, na ka jing bymiohthiah bha haka por miet, ka jing ktha jur ka met lane kata kaba ki ong ka attention -deficit hyperactivity disorder (ADHD), kine ki pynjur ban nang pynbanbor haka jingmut jingpyrkhat kaba kyntiew arshah halor ka jingma jong ka jingkoit jingkhiah kaba ialam beit beit ia u briew shaka depression.
5.
KA JINGDUH JINGKYRMEN HAKA JINGIM : Kane ka ju jia borabor ha man ka jingim jong u briew.
Ka jingbym seisoh ha kano kano ka kam ne ka jing thmu kaba phi thmu ban leh bunsien ka pynduh jing kyrmen ia phi bad kane ka ktah shi katdei eh ia ka jingmut jingpyrkhat jong phi bad kat nang iaid ki por, ka jingbym lah ban tehlakam ia kine ki jingeh ha ka jing ialeh ka nang pynthut ia ka jingmut jingpyrkhat ka ba kyntiew iaka jingma ban shah ktah ha ka depression.
KI LAD JINGIADA BAN IALEH PYRSHAH IA KA DEPRESSION:1.
KA JINGKILAN MET: Ka jingkilan met da kaba iaid kjat kumba 15 -30 minit man la ka sngi ka long kaba don kam.
Nalor ka jingiaid kjat, phi lah ruh ban shim bynta ha ki jingshad, iaid kai pyngngad ne ha kino kino ki jing ialehkai.
Ki briew kiba don lypa ka depression kilah ban ym sngewtynnad ban shim bynta ha kino kino ki bynta, hynrei phi don kam ban shim bynta la ka long hakano kano ka bynta.
Kane kan iarap pynduna ia ka jing banbor ka jingmut jingpyrkhat bad ka jingkhuslai.
Ka jingkilan met ka pynbha ia ka jinglong ha kaba kyntiew halor ha jingpyrkhat ia kiei kiei kiba bha ki ba lah ban ialeh pyrshah ia ka depression.
2.
KI JINGBAM BA TEI : Ka depression ka lah ban ktah ia ka jingthngan ka met.
Ki don ki briew ki bym kwah da lei lei ruh ban bam ban dih, bad don ruh ki ba bam khlem sahngeh haba shahktah na kane kajingshitom.
Ho’oid ka bam ba tei ka shim ia ka bynta ba kongsan ha ka koit ka khiah jong ka jingmut jingpyrkhat bad ka met hi baroh ka kawei.
Katto katne ki ba lah ban pynlait iaphi na ka depression katba katto katne ki lah ban nang pynjur shuh shuh ia ka depression ha phi.
Haba phi don ia ka depression kam dei kaba suk ban jied iaki bam kiba dei, hynrei ialeh shitom ban bam ban ialeh pyrshah ia kane ka jingshitom.
Ha kum kane ka por phi donkam ban jied bad bam bha ia ki jingbam ba tei.
Ki jingbam kynthup ia shibun ki jait soh, ka dohkha, ki symbai ka dohsyiar, ki sla jhur jyrngam bad ki nuts.
Kine ki jait jingbam batai ki iarap halor ka koit ka khiah jong ka jingmut jingpyrkhat bad iarap ban pyllait na ka depression.
3.
SNGEWTHUH IA KI JINGEH, WAT YM SHONG SAH HA KI :Pyrshang ban sngewthuh ia kino ki bynta jongka jingeh kiba wallam ia ka jinglong depression haphi.
Haba phi la sngewthuh, pyrshang ban iakren bad kiba ha iing hasem ne bad ki paralok kiba phikir ia phi.
Kren ha kata ka rukom kaba lah ban sei lut iaki jingsngew jong phi bad ban ioh jingmut pat naki.
Hadien ba phi lah sngewthuh wat ym ailad ba kan shong neh haphi, pynleit jingmut ha kiwei kiwei ki kam kiba bha bad shim ia ka rai ban nang shemphang ha kiei kiei bad kiba lah ban iarap ialeh pyrshah ia kino kino ki jingialeh kiba phi ia kynduh.
Shillng: Mynta ka sngi,  ha ka jylla ki la don 63 ngut kiba pang na u COVID-19 bad ki la don kumba 101 ngut kiba koit ha ka shisngi.
Ha East Khasi Hills District kiba pang mynta ka sngi ki don 19 ngut, ha Ri Bhoi District ki don 11 ngut, ha East Jaintia Hills ki don 8 ngut, ha West Jaintia Hills ki don 8 ngut, ha West Garo Hills ki don 6 ngut, ha West Khasi Hills ki don 4 ngut, ha East Garo Hills ki don 3 ngut, ha South Garo Hills ki don 2 ngut, ha North Garo Hills I don iwei bad ha South West Garo Hills I don iwei.
Kiba la koit mynta ka sngi na u khñiang jingpang coronavirus ha ka jylla ki la don haduh 101 ngut.
Ha East Khasi Hills ki don 7 ngut, ha West Khasi Hills ki don 40 ngut, ha West Jaintia Hills ki don 23 ngut, ha East Garo Hills ki don 11 ngut, ha Ri Bhoi District ki don 11 ngut, ha West Garo Hills ki don 5 ngut, ha East Jaintia Hills ki don 3 ngut bad ha North Garo Hills i don iwei.
Baroh kiba la koit mynta ka sngi ki la don haduh 8,680 ngut.
La iathuh ba ha ka jylla ki don 971 ngut kiba dang pang na u COVID-19, ha East Khasi Hills ki don 339 ngut kiba kynthup 24 ngut ki Armed Forces bad 315 ngut ki riewpaidbah, ha West Khasi Hills District ki don 15 ngut, ha South West Khasi Hills ki don 3 ngut, ha Ri Bhoi district ki don 258 ngut kiba kynthup 6 ngut ki Amred Forces bad 252 ngut ki riewpaidbah, ha West Jaintia Hills district ki don 86 ngut, ha East Jaintia Hills district ki don 26 ngut, ha West Garo Hills district ki don 160 ngut kiba kynthup 31 ngut ki armed forces bad 129 ngut ki riewpaidbah, ha South West Garo Hills district ki don 7 ngut, ha South Garo hills ki don 11 ngut, ha East Garo Hills district ki don 50 ngut bad ha North Garo Hills district ki don 16 ngut.
Shillong: Mynta ka sngi, ha ka jylla ki la don kumba 63 ngut kiba pang mynta ka sngi.
Ha East Khasi Hills ki don 19 ngut kiba kynthup 14 ngut ki high risk, 2 ngut kiba wanphai na shabar bad 3 ngut ki ILI case.
Ha Ri Bhoi District ki don 11 ngut kiba kynthup 6 ngut ki high risk, 3 ngut kiba wanphai na shabar bad 2 ngut ba leh ia ka screening.
Ha West Jaintia Hills ki don 8 ngut kiba kynthup 7 ngut ki high risk bad iwei iba wanphai na shabar.
Ha East Jaintia Hills ki don 8 ngut kiba kynthup 5 ngut ki high risk, 2 ngut ki ILI case bad iwei iba wanphai na shabar.
Ha West Garo Hills ki don 6 ngut kiba kynthup 2 ngut ki high risk bad 4 ngut ba leh ia ka screening.
Ha West Khasi Hills ki don 4 ngut kiba kynthup 3 ngut ki high risk bad iwei I health worker.
Ha East Garo Hills ki don 3 ngut kiba dei ki high risk.
Ha South Garo Hills ki don 2 ngut kiba kynthup iwei I high risk bad iwei ba leh ia ka screening.
Ha North Garo Hills I don iwei iba dei i high risk bad ha South West Garo Hills i don iwei iba dei I high risk.
Kiba koit mynta ka sngi ha ka jylla ki don 101ngut mynta ka sngi.
Ha West Khasi Hills ki don 40 ngut kiba kynthup iwei I pulit bad 39 ngut ki pulit.
Ha West Jaintia Hills ki don 23 ngut kiba kynthup 21 ngut ki high risk, iwei iba wanphai na shabar bad iwei iba leh ia ka screening.
Ha East Garo Hills ki don 11 ngut kiba kynthup 10 ngut ki high risk bad iwei i pulit.
Ha Ri Bhoi District ki don 11 ngut kiba kynthup 10 ngut ki high risk bad iwei iba wanphai na shabar.
Ha East Khasi Hills ki don 7 ngut kiba dei ki high risk.
Ha West Garo Hills ki don 5 ngut kiba kynthup 3 ngut ki high risk, iwei ba leh ia ka screening bad iwei ba wanphai na shabar.
Ha East Jaintia Hills ki don 3 ngut kiba dei ki high risk bad ha North Garo Hills i don iwei iba dei i high risk.
Ngim lah ban len kum ka jaidbynriew ngi la mad shibun ki jingeh bad ki jingtynjuh naduh ki por mynshuwa bad haduh mynta.
Ka jaidbynriew na ka por sha ka por ka shah pyndik bad shah pynthut ha kiba bun ki liang.
Te kumta kum ka jaidbynriew ka lah dei ka por ia ngi ba ngin long kiba stad bad kiba sian ha ka rukom iaid lynti nangne shakhmat.
Bad kaba kham kongsan eh kalong ba ngi donkam ia ka jingkylla ha baroh ki liang ne ki bynta bad kata ka jingkylla kadei ban sdang naduh na la rympei ban pynkhlain ia ka iing ka sem.
Ngim lah ban len ba kat shaba phai mynta ki longiing longsem mynta ki long kiba synjor bad kadei ka kamram jong ngi ban wad iaki lad ki lynti ban pynskhem ia ka longiing bad ban pyneh daw biang ia u Riew rangbah bad Riew ialeh.
Bad kumjuh ruh bad khmatam eh ia ka synshar ka khadar.
Haba ngi bishar bniah la bun tylli ki snem ngi lah dawa ia ki hok jong ngi bad ngi lah iai ap na kawei ka snem sha kawei pat ka snem bad kala shim por da ki bun tylli ki snem hynrei ngi iohi ba kita ki jingdawa jong ngi kim shem la pynhun ia ngi kum ka jaidbynriew namar ba haduh mynta kim pat urlong.
Te ka lah dei ka por iaki nongialam kiba stad ba kin pyrkhat thymmai noh sa da kiwei pat ki rukom ia khih kiba kham khlain shuh shuh khnang ba ngin ioh ia u soh jong ka jingjop ha ka jingialeh jong ngi.
La ju sakhi na ka por sha ka por ba bunsien hi la ju iohi bad iohsngew ba ka jingbym iatylli bad ka jingiapait ia pra bad hateng hateng ka ju don ruh ka jingiapher jingmut kawei ka kynhun bad kawei pat.
Te hato kam pat dei ka por ban ngin klet noh iakine kiei kiei baroh kiba lah dep bad ban pyrkhat thymmai noh khnang ba ngin lah ban wanrah ia ka jingiatylli sa shisien pat.
Lada ngi wad ngi thud, ngi khein ngi bishar bha te ngin shem ba ngi dei kawei ka jaidbynriew.
Ngim lah ban len ia ki jingshisha ba ki Hima toi ki bun hynrei kam shym mut ba ngi iapher iwei ia iwei pat hynrei ngi dei kawei ka jaidbynriew.
Kum ka jaidbynriew ngi kynmaw ieit kynmaw burom ia la ki longshuwa ki manshuwa ki jong ngi, bad ngi ju sngewtynnad bad sngewsarong sha u nongwei, u mihsngi u sepngi, u shatei u shathie; hooid ha ki jaidbynriew ha kylleng satlak ka pyrthei ia la ka burom ba ngi dei ki khun ki ksiew jong u Hynniewtrep.
Te kumta ka don ka jingong ba kano kano ka jaidbynriew kaba klet bad ka bym tip ia la ka jong ka (geography) u pud u sam  bad kumjuh ruh ia la ka jong ka mynnor (history) kata ka jaidbynriew ka lah ban poi shaduh ban jah noh lane duh syndon (disappeared) na kane ka pyrthei.
Hynrei kum ka jaidbynriew la ngi rit pait katno katno ruh ngim kwah ban duh ne jah noh na kane ka sla pyrthei, bad ngim mon satia  ban ym tip eiei shaphang la ka jong ka mynnor (history) la ka long ka juk kaba la leit noh ne ka juk mynta ruh.
Te kumta kum ka jaidbynriew ngi dei ban long kiba stad bad ngi dei ruh ban long kiba khlain ha ka bor pyrkhat ban wanrah ia ka jingiatylli khnang ba ka lawei ki longdien ki mandien kan shong shngain.
Te kumta ka lah dei ka por iangi  ban pyrkhat kumno ban pynkhlain ia ka jaidbynriew khamtam eh ia ki katto katne ki mat kiba kongsan bad kiba hakhmat eh ban ia pyrkhat lang da baroh khnang ba kumno ban ngin nang  ban pyneh rngiew, pyneh bok; bad ban pynskhem ia ka nongrim kumba lah dep ban suit ban shor da u longshwa u manshwa jong ngi.
Ka jingpynkhlain ia ka jaidbynriew lyngba ki longiing longsem, kane ka long ka jingshisha ba kano kano hi ka jaidbynriew kaba khlain ka longiing longsem kadei ka jaidbynriew kaba khlain bad kaba skhem.
Ka dawbah jong ka jingiapait iapra hapdeng para mangi bad kumjuh ruh ka jingtroin jong ka jaidbynriew jong ngi ka dei ka jingsynjor jong ki longing longsem khasi.
Hooid ka long ka jingshisha ba ki longshuwa ki manshuwa jong ngi ki long kiba stad bad shemphang, haba ki seng nongrim ne ki leh ia kano kano ka kam ki leh da kaba sngewthuh bad ka long kaba biang eh katkum kita ki por ba ki im.
Hynrei mynta ngi iohi ia ki jingkylla kiba khraw, te kumta ngin hap ban pyrkhat ban pynjanai ruh ia ka rukom im jong ngi katkum ka jingiaid jong ka por.
Shuh shuh ha kine ki sngi kiba ngi im kam don shuh ka jingiaryngkat lane ka jingiaryntih ha ka longbriew ka manbriew, ka daw ka long ba mynta ka spah ka synshar la jan iwei pa iwei bad la iohi ruh ba ka spah ka la khamkor ban ia ka akor ka burom, kane ka shait jia ha kiba bun ki bynta uba don spah u kham ioh shibun ka jingburom uba duk pat teng teng ka burom briew ka kham jngai na u.
Te kum ka jaidbynriew kaba la shah khot ka ri ba la ai kyrpang da u Blei ba wat u Deputy Prime Minister barim jong ka Ri India por ba u wan iuhkjat iakane ka ri khasi u SARDAR VALLABHBHAI PATEL u ong kumne “your’s is a land of God to live in.
Its air, its natural scenary, its pure atmosphere, its sweet water would attract even God if you’re heart are pure"  Te ngi dei ban kynmaw ba ngim dei ban ailed ia ka spah pyrthei bad ka bor pisa kan long kham halor jong ka akor ka burom khasi.
Ngi dei ban pynkhlain Ia ka jaidbynriew lyngba ka Imlang ka sahlang ka mut ba ngi hap ban sdang naduh na ki iing ki sem, ki shnong ki thaw.
Kaba donkam eh ka long ba ngi dei ban pynkhlain ia ki Dorbar shnong da kaba pynkup bor ia ki lyngba ka Article 371.
Bad ngi la ju iohsngew ba ki don katto katne kiba ong ba ngi la don ia ki District Council dei lyngba ka Article 244(2) ba ngi lah ban pynkup bor ia ki Dorbar Shnong.
Khnang ba ngin sngewthuh shai kaei ka Article 244(2) bad kaei ka Article 371, te khyndiat ngin iapeit ia ka jingiapher ha ka rukom treikam.
Ka bor jong ka District Council ka treikam pura tang haki jaidbynriew ki bym pat ioh ia ka jylla ba pura nuksa kum ka, Ladakh, Karbi Anglong, Bodo Territorial Council.
Te hangne ha ri Khasi jong ngi ruh naduh ba la wanrah ia ka ADC (Autonomous District Council) haka 27 June 1952 ka la don ka jingpyrshah na ki khynnah pule bad kim shym la pdiang ia ka.
Te hadien ba la iakhih ban ioh noh ia la ka jong ka jylla kaba pura ban lait noh na ka jingsynshar jong ka sorkar Assam, te ki nongialam  Hill state ki la smai ban ialeh haduh ban da ioh ia ka jylla ba pura kata dei tad haduh ka 21 tarik u Kyllalyngkot 1972 ngi la ioh ia la ka jong ka jylla ba pura, bad hadien ba la ioh ia ka jylla ba pura ka Iingdorbar Thawain (parliament) jong ka ri kala bsuh ia ka para 12A ha ka Sixth Schedule ban pyntlot ia ka bor jong ka Sixth Schedule ka mut ba lada ka ain ba la thaw da ka District Council bad ia ki ain ba la thaw da ka  Sorkar jylla ka iatyngkhuh ia ki ain jong ka sorkar jylla kin ieng.
Ha kajuh ka por ka long kaba ktah jur ba ka ain United Khasis Jaintia Hills Autonomous District Appointment And Succession Of Chief And Headman Act 1959 bad jan baroh ki Act ki rule bala mynjur da ka ADC ki long bunsien kiba iatyngkhuh bad ki riti dustur ka Bri u Hynniewtrep ka Ri Khasi, khamtam kadei ka Act 1959 kaba la pynhiar kyrdan bad ktah jur ia ka long rynieng jong ka jaidbynriew Khasi.
Hynrei katba ki kyndon ain lyngba ka Article 371 ki kren shai ba wat ki ain ka Sorkar India kim lah ban mushlia than ia ki ain jong ka sorkar jylla hakaba iadei bad ka imlang sahlang , ka mane Blei, ka Riti ka Dustur, ka jinglong trai ia ka khyndew ka shyiap, ia ki marpoh khyndew, ka jingpyniaid ia ka bishar ka khadar kat kum ka Riti ka Dustur kaba ngi bishar.
Nalor kine ki mat kiba donkam ki don sa katto katne ki mat kaba donkam ia ngi kum ka jaidbynriew ban pyrkhat ka long ka jingialeh ban wanrah ia ka jingiatylli bad khamtam eh ka Ktien Khasi kaba ki ong ka Ktien Sohra ba ngi dei ban shim ba kadei ka ktien jongka jaidbynriew bad dei lyngba kane ka ktien kaba ngi lah ban sngewthuh ban iakren para ma ngi para khasi wat lada ngi don makna ki ktien shnong ktien thaw ruh; wat lada u War u don laka jong ka ktien, u Bhoi  la ka jong , u Maram u Lyngngam u Khynriam u Pnar ruh kumjuh hynrei pat ngi don ka ktien Khasi kaba la tehsong ia ngi kum ka jaidbynriew mynta la bun pateng.
Ka long kaba dei ban ieit iaka ktien jong ka dong ka thain ba ngi wan hynrei kaba hashuwa eh ka long ban ngin ieit ia kata ka ba la teh song ia ngi naduh mynwei kumba ngi ieit ia la ki kmie ki kpa jong ngi lane ia kita kiba ri ba sumar ia ngi naduh ba ngi dang lung kiba long ki tynrai jong ka jingiaid lynti jong ngi bad ruh kiba long ki radbah ban pynlum pynlang ia ngi.
Bad khadduh khadwai ngi lah ban ong“Naduh Rilang haduh KupliBaroh kadei ka Ri jong ngi".
Shillong: U MLA jong ka Mawlai Konstitwensi, U Bah Process Sawkmie u la kyrpad ia u Myntri Rangbah ka Jylla bad ia u Symbud Myntri Rangbah ka Jylla ba kin pyrkhat ban pyllait noh ia ka jingshakri ha ki iingmane lane ki jaka shakri Blei hadien ba la iohi ba ki iew ki hat, ki cinema hall, ki paidbah bad wat ki kali ruh ki la ioh ia ka hukum ba ki la lah ban thep briew kumba ki ju thep baroh shi katta bad ka bai kali biang kumba ju long.
Wat la ka Sorkar ka la shah ia ki iingmane ba kin plie noh bad shakri, hynrei ki kyndon ba dei ban bud ki dang teh beit.
Kumba ka long mynta ki iingmane baroh ki dang hap ban buh la ka por ka por, na ka bynta kawei pa kawei ka dong bad kim ioh shuh ban ia don lang baroh na ki dong ha kajuh ka por kumba long mynshwa.
Kumta na ka liang u Bah PT Sawkmie, u la kyrpad ia ka sorkar ba kan shah noh ia ki paid riew ngeit ba kin ia don lang ha kajuh ka por ban ia shakri lang, ym ban don la ka jong ka jong ka por bad ka jingiajan kan long beit kum ba long baroh shirta.
Shillong: Mynta ka sngi ki nongshong shnong jong ka shnong Mawpen, ki la wan tur sha ka ophis trei kam jong ka Khasi Hills Autonomous District  Council ban pynpaw ia ka jingpyrshah halor ka jingthung ia u Acting Rangbah shnong da u Syiem ka Bhowal, khlem ka jingiamynjur lang jong ki nongshong shnong kane ka shnong.
Haba ia kren bad ki lad pathai khubor, na ka liang jong u bah Aibor Suna u wei na u dkhot jong ka Executive Committee barim, u la iathuh ba ki nongshong shnong ki la wan ban ia kynduh ia u EM incharge jong ka Elaka u bah Jambor War ban pynpaw ia ka jingpyrshah halor ka jingleh donbor jong u Syiem ka Hima Bhowal, u Paiem Kynsai N Syiem, ha ka ba u la thung sop sop ia u Acting rangbah shnong.
U la iathuh ruh ba ka jingpyrshah jur jong ki nongshong shnong pyrshah ia u Acting Rangbah shnong u bah Bikendro Kharbani, ka long namar ba u  Syiem ka Hima Bhowal u la thung sop sop ia u acting rangbah shnong khlem ka jingtip jong ka shnong.
U la iathuh ruh ba ka jingpynpaw ia ka jingpyrshah mynta ka sngi ka long  namar ba u Syiem bad u Acting rangbah Shnong ki la pan jubor ban aiti noh ia ki kot ki sla jong ka shnong sha u acting Rangbah shnong, hynrei  kat kum ka kyndon jong ka shnong Mawpen ka long ban aiti ia ki kot ki sla jong ka shnong kan long tang hadien ba la ioh ban jied ia u rangbah shnong ba pura ym ia u acting rangbah shnong u ba shu thung sop sop da u Syiem.
Ki la kynnoh ruh ba ka jingbym hun ia u Acting rangbah shnong ba la thung sop sop da u Syiem ka long namar ba ha ki por ba kham mynshuwa u bah Bikendro Kharbani, haba u la bat kum u rangbah shnong ka shnong Mawpen u la leh bakla ha ka kam shnong bad dei na kata ka daw ba na ka liang jong ka shnong ki la weng noh ia u tang shiteng por,  hynrei mynta u Syiem u la thung sop sop biang  ia u kum u acting rangbah shnong.
Shillong: Ki dkhot jong ka Meghalaya Meghalaya Joint Action Commitee of Commercial Vehicle, ki pynbna ba naduh ka 3 tarik u Rymphang 2021, baroh ki kali kamai kin sdang da ka jingiakhih da kaba kin sangeh trei kam kaba khlem buh por, haduh ba ka sorkar kan khot ban iakren ia ki.
Kane ka long hadien ba na ka liang ki dkhot ka MJACCV, ki la wan ban iakynduh ia u symbud myntri rangbah ka jylla u bah Prestone Tynsong ban kyrpad ia u ban shim khia lang halor ka jingkiew palat ka dor bai petrol bad diesel, hynrei namar ba ki khlem ioh kano kano ka jingkular ka ba thikna, ki la rai ban sangeh trei kam noh.
Haba iakren bad ki lad pathai khubor na ka liang u President jong ka MJACCV,u bah Wandonbok Jyrwa u la iathuh ba baroh ki kali kamai naduh ka sngi balang ka 3 tarik u Rymphang 2021 kin sangeh trei kam kaba khlem buh por haduh ba ka sorkar kan leh eiei halor kane ka bynta.
U bah Jyrwa u la kyntu ia baroh ki trai kali ba kin snohkti lang bad kane ka rai jong ka MJACCV, namar kane ka jingleh jong ka sorkar jylla kadei ka jingiuhroit ia ki briew ki ba im jakpoh da ki kali kamai.
U la ong ruh ba kane ka jingrai jong ka MJACCV ka long ruh namar ka jingnion beit jong ka sorkar halor ka jingbym map jong  ka sorkar ia ki khajna, kiba ki nongniah kali kin hap ban siew.
“Na ka daw ba wan ka khlam Covid -19 bun na ki nongniah kali ki khlem ioh shuh ban kamai, hynrei ka sorkar jylla mynta la shi snem ka la phah ban siew ia ki tax khlem kano kano ka jingmap lane ka jingpyrkhat ia ki"u la ong.
U la ong ba naduh ka 3 tarik u Rymphang 2021, kan don ka jingsangeh trei kam jong ki kali kamai bad ki trai kali bad nongniah kali, lada ki mih ha kine ki sngi ba sangeh trei kam lada ka mih kano kano ka jingkynrum kynram ka seng kan ym bah khlieh.
Khliehriat:Ka Hynniew trep Youth Council East Jaintia Circle (HYC-EJHC), ka kwah ban kyntu ia ki nongpyniaid, ki artylli ki jaka jngoh kai pyrthei, kata ka Sah ksaw bad ka Rynji fall kiba don hapoh East Jaintia Hills District, ban mana ia ki nong jngoh kai ban shong ha kito ki jaka kiba don jingma; ki nongpyniaid katei ka tourists Spot ki dei ban mana, kata ba ki nongwan jngoh kai, kin ym bit ban leit sha ki jaka synrang lane ban shongkai ha khlieh jong ka kshaid Rynji.
La ong ba ki don ki nongwan jngoh kai ki shait shong kai ha khlieh duh jong ka kshaid Rynji bad kane ka buh jingma ia ka jingim ki nongwan jngoh kai sha kitei ki jaka.
Ka seng ka kyntu ia kito ki volunteers ba la buh da ki nongpyniaid ban peitngor bha ia ki nongwan jngoh kai kat bym pat dier ka por lane kat bym pat jia ki jingjia ba sngewsih bad ban buh da ki jingker ban mana ia ki paidbah ba ym bit ban leit sha kito ki jaka kiba kham don jingma.
Ka seng ka kyntu ruh ba ki nongpyniaid ka Sah ksaw kim dei ban shah ia ki paidbah ban iaid bun briew ha ka jingkieng doi doi kaba dang shu dep shna, namar ba lada iaid bun briew ha katei ka jingkieng,kan buh jingma ia ki paidbah bad khadduh ka seng ka kyntu ia ki paidbah kiba wan jngoh kai sha katei ka thain ban long kiba leh khuid ia katei ka jaka bad ban nym bret pathar ia ki plastic khnang ba katei ka jaka kan long kaba khuid, pynkut ka kyrwoh na u Vice president ka HYC East Jaintia Circle.
Shillong:Ka KSU Wa pung Unit, hadien ba ka la ioh ia ka jingujor na ki nongshong shnong jong ka shnong bad hadien ba la shem hi ruh da lade ba ki network kum ka JIO bad BSNL, ha katei ka shnong ka long kaba tlot bha bad ka la pyndik shi katdei eh ia ka jingdonkam ban pyniaid iaki kam khamtam ha kane ka juk ba la shaniah ha ka bor jong ka phone bad internet, kumta ha ka 30tarik Kyllalyngkot 2021, ki dkhot ka KSU Wapung Unit hapoh ka jingialam u Vice President U Samla Nidalut Siangshai, General Secretary U Samla Shwari Ryngkhlem bad U Publicity Secretary Samla Shibait Rymbai ki la leit mar mar ban kynduh ia kitei ki Manager jong kitei ki artylli ki kompeni ha ophis treikam jongki.
Lah ban pynkynmaw ruh ba ka Jio telecom kompeni hapoh jong ka shnong ka long kaba pyndik bha, namar wat tang shu lip light ka network ruh kam don satia shuh bad kam trei kam shuh.
Ki dkhot jong ka seng, hadien ba la ioh ban pynsngew sha u manager jong kane ka kompeni, u la pynsngew sha ki nongialam ka seng ba ka daw bymbiang network ka jio ha katei ka shnong dei namar ba tlot ka battery jong katei ka network tower bad u la kular ruh ba ia ka network la kumno kumno kan long biang kumjuh hadien 3, 4 sngi hadien ba la kylliang ia ki jingdonkam jong utei u tower.
Haba iakren pat bad u manager jong ka BSNL ruh u la kular ban pynbiang network, ha katei ka shnong ka kine ki sngi ban wan.
Ka seng ka la kyntu ruh ia kine ki kompani ba kin shim khia mar mar bad lada ha ki sngi ban wan kam pat biang ka network, ka seng kam banse ban pyrkhat da kiwei pat ki lad ki lynti, ong ka kyrwoh na u samla Shibait Rymbai, Publicity Secretary, KSU Wapung Unit.
Nongpoh:Ha ka sngi Thohdieng, ki nong kitkam ka Byrnihat Market Management Committee, ki la leit ban jurip ia ka Iew Byrnihat, kawei na ki Iew ha Ri Bhoi kaba don ha khappud ka Meghalaya-Assam bad ha katei ka jingjurip, kitei ki nongkitkam katei ka Committee, ki la ba don ki briew nabar ka jylla kiba la sah beain ha katei ka Iew bad nalorkata, ka Committee ka la lap ruh ba don kiba la sdang ban kyntur ia u pud u sam jong katei ka Iew.
Ia katei ka jingleit jurip, la ialam da u Paiem Wanphrang Syiem Nongshai, Sirdar ka Elaka Nongpoh Sirdarship bad uba dei ruh u Chairman katei ka Market Committee, ha ryngkat ka jingdon u Bah Victor Ranee, MDC Jirang bad uba long kum u Secretary ha katei ka Committee, nangta ki Rangbah shnong ka thain, kiba kynthup ia u Bah Johny Syiem Rangbah Shnong ka Lum Nongrim, u Bah Jaslin Syngkli Rangbah Shnong Byrnihat Proper, Bah Bihu Ronghang Rangbah Shnong Ronghona lem bad kiwei.
Ha katei ka jingjurip jurip, kitei ki nongkitkam ka Committee, ki la lap ruh ba ki don shibun ki jingduna, kata naduh ki dukan jong ki nongshong iew, kiba la sdang ban julor bad nalorkata ki jaka bret nuit ruh kim biang shuh bad khamtam eh ba ka Iew ka la jot jot.
Haba iadei bad ka jinglap na katei ka jingleit jurip, ki nongkitkam katei ka Committee kin sa shong pyrkhat bha bad ruh kin sap hah da ka jingthoh sha ka District Council, khnang ban weng ia ki jingeh kiba don hapoh katei ka Iew, khamtam eh haba iadei bad ka jingwan sah beain da ki briew nabar bad ruh halor ka jingdon ki briew kiba la pyrshah ban kyrtud ia u pud u sam jong katei ka Iew.
Nongpoh:Ki khynnah skul barim ka St.
Vianney’s Higher Secondary School, kaba don ha Umsohlait, Mawhati ha Ri Bhoi, hynnin ka sngi Saitjain ki la thaw da kawei ka kynhun kaba la tip kum ka St.
Vianney’s Past Pupil Association, kata ka long ban lum ban lang ia baroh ki khynnah skul barim, na ka bynta ban wanrah ia ka jingiajan bad ka jingiatylli hapdeng baroh ki khynnah skul barim ka St.
Vianney HSS bad ha kajuh ruh ka por khang ba yn nanglah ban kyntiew shuh shuh ia katei ka skul.
Kiba la donlang ha katei ka sngi ba la thaw ia katei ka Association, ki kynthup ia u Fr.
Leo Iawbor, Principal katei ka skul, nangta u Fr.
Sherman Khongshei, Headmaster katei ka skul, ki dkhot jong ka School Member Committee lem bad kiwei.
Lyngba katei ka sngi la jied ia ki nongkitkam jong katei ka Past Pupil Association, ha kaba u Bah Mathias Mynsong, u la shah jied kum u President, u Bah Richard L.
Marshillong kum u General Secretary, katba u Principal bad Headmaster jong ka St.
Vianney HSS kin long kum ki Adviser hapoh katei ka Association.
Katei ka Association, ka don ruh ia ka jingangnud ban iarap kyrpang ha ka jingpynkhreh ka skul, ha ka ban rakhe ia ka jingdap ba 50 snem katei ka skul bad kaba yn sa plie ha ka 21 tarik u Rymphang mynta u snem.
Kumta na ka liang ka Association, ka khot ka wer ia baroh ki khynnah skul barim jong ka St.
Vianney HSS ba kin wan iasnohktilang bad ka Association ryngkat bad ka skul, khnang ba katei ka jingrakhe dap 50 snem kan long kaba shongkun.
Shillong:Hadien da ki phew phew snem ka jingiaid lynti hapdeng ka jingsohsat bad raieh raidam ha ka leit ka wan ki nongshong shnong ka thaiñ Khatarshnong, Hima Sohra, mynta ka kynti da ka jingshim jingkitkhlieh ba radbah u MLA ka Sohra Constituency, Bah Gavin M Mylliem ka surok rong na Mawkdok sha Khatarshnong ka la poi haduh Shnong Khrang, kaba dei kawei ka shnong pdeng jong ka thaiñ Khatarshnong baroh kawei.
Ha ka Sngi Saitjaiñ, une u MLA ka Sohra u la hiar ban leit plie paidbah ia ka surok ka ban pyniasoh ia ka Shnong Warwar haduh Shnong Khrang kaba don ia ka lynter kaba 5 KM ia kaba la mang tyngka na ka skhim Sorkar Pdeng ka Central Road Fund (CRF) ha ka jinglut kaba long 3 klur 65 lak tyngka.
Ka jingpynrung skhim ban shna ia kane surok ka la iai tyllun na u snem sha u snem tad haduh kane ka kynti ba la lah ban pynpoi surok rong shaduh Shnong Khrang.
Ka surok na Mawkdok sha Khatarshnong ka dei ka surok kaba la rim tam ha ka Jylla bad la survey ia kane ka surok naduh ki snem 1960 naduh ba dang hap lang ha ka Jylla Assam.
Ka jinglah ban pynpoi ia kane ka surok haduh katei ka Shnong kan long ka jingmyntoi ia ki nongshong shnong ka thaiñ kiba dang im ha ka rep riang bad ka dei ruh ka jingurlong ka jingangnud ki paidbah ha katei ka thaiñ kiba la shah ieh khunswet la bun bun snem.
U Bah Gavin, haba ai jingkren u la pynpaw ba ka jinglah ban pynurlong ia kane ka surok ka dei ka jingïatreilang naduh ki bor Sorkar ba kynthup naduh u Myntri Rangbah, u Symbud Myntri Rangbah, ki ophisar ka tnad PWD haduh ki nongtrei ryngkat ki nongialam shnong bad ki paidbah ka thaiñ.
“Ha ki khyndiat sngi nga la ïohi ha ki rynsan social media ba don u wei u samla rangbah uba la ai jingkren ha ka rakhe ia ka Republic Day ha Kongthong ban ialam bakla ia ki paidbah halor kane ka surok", la ong une u MLA.
U la ong ba utei u samla rangbah haba ai jingkren u la kam ba ia ka surok na Warwar sha Khrang bad kumjuh ka surok na Laitmawsiang sha Sohkynduh ba la wanrah da uwei u wei pat.
“….
naduh ba ka Sorkar MDA ka la shim ban pyniaid ia ka Jylla ha u 2018 ka la buh ia saw tylli ki mat kiba kata ka Koit ka Khiah, ka Pule Puthi, ka Surok bad ka Um.
Kum u nongmihkhmat nga ruh la khot ia ka jingialang jong ki ophisar ka tnad PWD", u la iathuh.
“Nga la pan ia ki estimates hynrei kaba sngewsih ka long kam shym la don satia ka jingpynrung ia kane surok (Warwar sha Khrang) ha kane ka thaiñ ha ki snem kiba la dep tad haduh ba ka Sorkar ka la mang tyngka ia ka ha u Nohprah, 2018.
Lehse utei u samla rangbah u kren da ka jingshida ha ryngkat ka ha ka jingshah ialam bakla hano re hano", u la ong da kaba kdew ba ka suk ban bun dorkhas hynrei ban pynrung mang tyngka ia kano kano ka skhim kam dei kaba jem.
U la ong ba kiwei kiwei ki surok ki dang iaid sha khmat ha kaba pyntrei ia ki ha ki shnong bapher bapher ka Constituency.
U la ong ba haduh mynta ki don 42 tylli ki shnong ha ka Constituency kiba ym pat poi surok bad tang na ka thaiñ Khatarshnong ki don 34 tylli.
“Ki don ruh ki surok kiba la donkam ban pynbha bad mynta na ka 1 KM -4 KM kane ka surok ruh ka jingtrei ka dang iaid sha khmat.
Ngi don ka road length kaba 172 KM ha ka thaiñ Sohra bad ngi la ïoh mang tyngka ban pyndep la kumno kumno 90 KM", la ong u Bah Gavin.
Kiba la ia sakhi lang ha kane ka sngi ki kynthup ia u Bah TG Nengnong, Secretary ka Sorkar Jylla ba dei peit ia ka tnad PWD (Roads and Building), u Bah PS Tynsong, BDO ka Khatarshnong-Laitkroh C &RD Block, u Paiem Freeman Sing, Syiem ka Hima Sohra, Bah N Shabong, Rangbah Shnong Khrang lem ki ophisar ka tnad PWD Roads (Sohra Division), ki nongialam shnong bad kiwei kiwei.
Kumjuh ruh ka la sneng la kraw ia la u khun ba u dei ban leh tipsngi bad kohnguh ia la u Kni bad ka Nia.
U Bhalang u la thep ia la ki jain ki nep hapoh kawei ka erbak heh tangba kaba la kham rim.
U kpa ruh u la sneng jur ia u ban long uba kohnguh.
Ha ka step kaba bud ki la mih 7 baje mynstep na shnong.
LYNNONG – 3Haba u la sah shitaiew u la sngewthuh ia ka jngiapher bak-ly-bak na ka jingim nongkyndong.
Ka ktien ka thylliej, ka riam ka beit, ka rukom im jong ki briew, ka jinglong ka shnong ka thaw, ka jingbun ki motor, ka jingkhapngiah, ka jingsawa, ki rukom shna iing, ki surok shnong, ki lynti shnong, ki dukan jait pa ki jait bad ka jinghui-hui hai-hai ha ki liang baroh.
Hynrei kaba shoh eh ia ka jingmut jingpyrkhat jong u ki dei ki dukan die top op (jingbam mobai) kiba la thoh ha ki dak bah baheh – ‘pocket internet’ liak u kynmaw sha la i shnong ba ju iohsngew na ki para khynnah ia ita i kyntien ‘internet’ um pat sngewshlur ban kylli na kita kiba ha iing hynrei u la shu pyrkhat ba ha kawei ka sngi un sa nang bad tip suki-suki.
Ka jingsah kaba tang shitaiew ha sor kam pat ktah ei ei ruh em ia u Bhalang.
Hynrei ka jingmlien jong u ban thiah dang kloi ha la shnong ka la khate ia ka por thiah jong u.
Ha shnong tang hapoh 10 baje ki la iohthiah lut katba haneng ha sor pat ka dang dei ka por bamja.
Hadien kata ruh sa ka peit ia ki ‘durkhih’ (Tv).
Kumba don ka jingong haba ngi sah ha sor ngi hap bud hi 3 powa ka jingim sor – kata ka mut ia kito ki nongkyndong kiba wan pule bad trei ha Shillong.
U bah Sokon u la kren bad sneng ia la ka menkmie bad la ki khun ba ki dei ban ieit ban pyniaryngkat lang ia u Bhalang, uba dei u bakha trai, u khun ka Niakha trai.
U da sneng kyrpang ia la ka tymmen ba ka dei ban sneng lem bad pyni lem ia u ym da ka jingbitar hynrei da ka jingieit.
Ka ruh ka la mynjur bad artat ruh ba ka dei ka briew kaba bha bad kaba jemnud.
Ka sniehdoh kaba iong sawdoh, ka dur khmat kaba pyllun, u shniuh u bym da jrong.
Ka met kaba i khlain bad kaba i eh.
Ka sur kaba jem bad ka rynieng kaba palat ia ka 5 phut tam.
Kaba shu pdeng briew ha ka jingsngaid tangba haba ka iaid ka met ka long kdor khyndiat.
Ka kyrteng jong ka ka dei ‘Rimai’.
Nangta shuh shuh ka shu shong iing hynrei ka shu thaw pisa ialade da kaba tyrwa jain sha ka dong ba ka sah.
Ki jain ki kynthup ia ka jainsem kiba rem bad ka tad dor, ka jaintapmoh.
Kane ka kam ka long kaba iaid iew bad ka ju leit tyrwa kumto hadien ka 4 baje shaneng.
Ban kham pynjem ka shu ai instalmen ne kata kaba ki ong siew pat 2 sien 3 sien katkum ka jingiakut por.
Kane ka dei ka buit treikam ba la plan da u tnga jong ka uba dei u kontraktor ba paw ha ka shnong wat shabar shnong ruh.
Katba ym pat sdang skul, kine shi khun shi kmie ha ryngkat bad u Bhalang ki la bunkam ha ka pynkhuid kper ban thung-kper.
Ka jaka jong ki ka dei kaba heh bad kaba kylluid bha kaba ym duna ia ka 12 hajar skwer phut.
Ka jingwan sah u Bhalang ka long ka borbah na ka bynta jong ki khamtam ba u dei u shynrang.
U bnai Kyllalyngkot sa ban khylliap noh bad u Nai Rymphang lah ha khmut.
U bah Sokon u la pyrkhat ba ka jingsiew bai skul ka la jngan tiaw kat haduh 4 ngut, 3 ngut ki khun jong u bad uwei pat u pyrsa jong u.
Ha kawei ka miet 2 tarik u Nai Rymphang, u bah Sokon u la iashongkai kyrpang bad la ka tnga ban iakren ia ka kam leit skul.
U la leh kumne khnang ban ia sngewthuh lang baroh.
Watla ka tnga jong u ka shaniah tylli ha u hynrei kum u briew uba sian bad pyrkhat jngai u kwah ban ioh lem ia ka jingai jingmut jong ka.
New Delhi: U Rakesh Tikait, u dei u nongialam ba ha khlieh duh jong ka Bharatiya Kisan Union (BKU) bad u don mynta ha khappud jong ka Delhi, la ar bnai kynthih, ban dawa ia ka sorkar India, ba kan weng noh ia ka ain nongrep.
U Tikait, ula dei kham mynshwa, u pulit langrut ha Delhi bad ula shah set phatok, la 44 sien, ha ki jing iakhih, kiba pher bapher, kiba dei halor ki hok jong ki nongrep.
U Tikait, ula dei ban shong 39 sngi ha phatok ha Madhya Pradesh, ha ka jing iakhun jongu, pyrshah ia ka ain shim khyndew jong ka sorkar lane ka Land Acquisition Act.
U Rakesh Tikait, ula shah set ruh ha Tihar Jail, ba u leit iakhih ha khmat ka Parliament ha Delhi, ba u dawa ban kyntiew ia ka dor jong u pai bad ula shong patok ruh ha Jaipur, na bynta ka jing iakhih ki nongrep hi.
U Rakesh Tikait, mynta ula shah ujor halor ka jing kulmar, ha ka 26tarik Kyllalyngkot 2021 ha Delhi.
U Tikait, ula kren shai, ba un nym kynran dien satia, na katei ka jing iakhih, hynrei, kan bha, ba un pyniap noh ialade, ban ia kaba u leit phai sha la iing, khlem ka jingjop.
La kha ia U Rakesh Singh Tikait, ha ka 4tarik Jylliew 1969 ha ka shnong Sisauli jong ka Muzaffarnagar district.
U kpa jongu, U Mahendra Singh Tikait, u dei u President barim jong ka Indian Farmers Union.
La thaw ia ka Bharatiya Kisan Union, ha u snem 1987, ha ka por ba ki nongrep, ki iakhih pyrshah ia ka sorkar Uttar Pradesh, ha Karmukheri jong ka Shamli District, ha ka jingialang U Mahendra Singh Tikait, ha kaba ha katei ka sien, ki don arngut ki nongrep, kiba la iap, ha ka jingshah siat ha ki pulit.
U Rakesh Tikait, u dei uba la pule ia ka LLB bad ula ia poi kha bad ka Sunita Devi, ha u snem 1985 bad ka dei ruh ha utei u snem, ba U Rakesh Tikait, ula sdan trei kum u pulit langrut ha Delhi.
Ha ki snem 90, U Rakesh Tikait, ula iehnoh ia katei ka kam bad ula ia trei ryngkat bad u kpa jongu, U Mahendra Singh Tikait bad iakhih pyrshah ia ki ain ka sorkar India, ha Red Fort ha Delhi.
Hadien ka jingiap noh jong U Mahendra Singh Tikait, la thung ia U Rakesh Tikait, kum u nongrep jong ka kynhun jong ka Indian Farmers Union bad U Naresh Tikait, mynta u dei u president jong ka seng.
La iathuh ba wat ha ka por, ba U Naresh Tikait, u dei U Preident ka Indian Farmers Union, hynrei baroh ki rai kiba kongsan, la shim da U Rakesh Tikait.
U Rakesh Tikait, ula iakhun elekshon ha u snem 2007, kum u kyrtong shimet na Khatauli assembly seat Muzaffarnagar bad ula iakhun ia ka elekshon Lok Sabha election na ka seng Rashtriya Lok Dal na Amroha district ha u snem 2014 bad u rem ha baroh ar tylli ki elekshon.
Ha ka sngi thohdieng, kito kiba kyrshan ia ka Bharatiya Kisan Union (BKU), ki la leit thyngngian ha ka surok bah Delhi-Meerut bad katei ka long, hadien ka jingkhanglad jong ki bor district ia ki nongrep, ba kin don ha katei ka jaka.
Haduh ka por 1baje dang step phyrngab, ki nongrep, ki ia shong lang ban synran ia U Tikait, uba la shah ker kut ha ki pulit na ki bun ki liang.
Ka jingleit khap Ribon bad plie maw nongrim khah khah ki Minister ka Meghalaya ha kine ki por ka la long kaba i thamula bad i shyrkhei bha.
Kim tip shuh ban pynleit jingmut ia la ka kamram ne duty la jong ha office Secretariat hynrei imat tang ban ioh khap ribon bad plie nongrim ki la hun hi pduk wat lada sah kut ne sah teng lut ki kam pynroi paidbah ha Secretariat.
Ha ka jingshisha, ha ki por mynshwa,ha ka por ba synshar ka party APHLC, lada jah u Minister tang shi kynta ar kynta ruh(namar ki Minister ki don tang khyndiat ngut ha kito ki por) ka jingduh nong jong ka state kan long da ki phew klur.
Lada u jah lei baroh shi sngi,kata,ki kam pynroi pynpar paidbah(development works) kin shu sah kut lut namar ym don Minister ban sign file ne ki kot donkam.
Ka jingdon jong ki minister ha office jongki ka long kaba donkam eh ha ka kam shakri paidbah.
Ha kine ki por,imat ki Minister jongngi ki kham sngew muja bad sngewtynnat ban shu leit plie function baroh baroh ne leit khap ribon lang ia ki project bapher bapher ban kham shngain imat.
Kim da salia than ne pynleit jingmut eh shaphang ki kam ba donkam jong ka state.
Ban ioh leit pyni ne paw ha ki media lei lei ka dei ka thong kaba hakhmat eh jong kine ki nongsynshar jongngi.
Ym tang kumta,wei la leit plie u Chief Minister,kin ia bud bad iaknieh ban ia leit lang baroh baroh naduh Deputy Chief Minister haduh Minister 3/4 ngut.
Kam don jingmut ka jingbuh Deputy Minister ba kin trei ha bym don ki Minuster,Kum kine ki rukom pyrkhat ka mih imat ban kham sngew khain lada ioh leit lang ne leit bud lang bad u Chief Minister.
Man ka por,ngu iohi ba,ym duna ia ka 4/5 ngut ki Minister kin ia leit bad bud lang ia u Boss jongki.
Ka jingleit bud lut ki Minister baroh baroh sha ka jingkhap ribon ne plie maw nongrim kam don jingmut satia hynrei tang ka kam sngewbha bad pynlut phut suda.
Kaba kham kongsan eh ka dei ka jingpyndep ia ki project ba ki la ai ba ki dei ban trei hok bad pyndep hok ia kato ka kam.
Shisien ba la dep,plie da u Sordar ne Rangbah shnong ruh biang,plie da ki Engineer ne BDO kiba peit bad don bynta ha kine ku project kam don jingpher.
Ka jingkwah burom bad kwah nam palat ka pynjot bad pynkordit ia ka state jongngi.
Kane ka rukom pyrkhat ban leit khap ribon ne plie maw nongrim da ki Minister man ka sngi kat haduh ba kim don por shuh ban ia kynduh briew,ban pyrkhat bad saindur ia ka lawei ba bha jong ka jylla jongngi,la dei ban pyrkhat thymmai noh ba ka paw biej artad hakhmat ka pyrthei.
Lada pynia puh syiar ruh,u Minister un long chief Quest,lada ia dur masi ruh hap wan u Minister bad lada plie pain khana lei lei te,lada jah u minister kum u Chief Quest ym long satia.
Ki briew jongngi ruh ki dei ban tip bad sngewthuh ba ka jingjah u Minister na Secretariat ka long ka jingduh nong kaba khraw ia ka state baroh kawei.
Sa tang kiba dei bynta ne bym lah kiar shuh khamtam ki project kiba heh ba heh shisien lano re,kata kam lei lei.
Pyrkhat bad pynleit jingmut noh ia ki kam shisha bad ki kam ba bha lada kwah ba ka state jongngi kan roi bad iaid shisha shakhmat.
U Satya Pal Malik, U Lat ka Meghalaya, ha ka jing iakren bad ka  kotkhubor, The Indian Express, hynnin ka sngi, u ai jingmut ia ka sorkar India, ba kam dei ban leh niew bein ia ki nongrep, ha kane ka dur, hynrei, ka dei ban iakren bad ban pynkut noh ia kane ka jing ia pyni bor.
U Malik, uba dei u nongialam ki jaitbynriew Jat, na  Western Uttar Pradesh, u ong ba kane ka kam, ka la nang sniew shi katdei, namar ba ki pulit jong ka UP, ki thmu ban kyndang jubor ia ki nongrep na  Ghaziabad.
“Nga dei u briew, uba bat ia ka kam jong ka riti synshar ri bad ngam dei ban kren ha kane ka dur, hynrei ka dei ka ishu jong ki nongrep bad ngam lah ban shu sngap jar bad nga la kyrpad ia U Narendra Modi, myntri rangbah duh, ban pynbeit ia kane ka kam, lyngba ka jingiakren" ong U Malik, haba iakren da ka phoen bad katei ka kotkhubor The Indian Express.
“Ym lah ban shu beh niewbein ia ki nongrep.
Phim lah ban leh niew bein ia ki  bad pynphai noh na ki jaka jong ka jing iakhih.
Phi dei ban iakren bad ki" ong Malik.
“U myntri rangbah duh, u don ka jingshaniah kaba khraw na ki nongrep.
U don ia ka bor bad u dei ban don ka jingsngew ban iakren bad ki" ula ong shuh shuh.
Naduh ka sngi thohdieng, ki nongrep na  Uttar Pradesh bad na Haryana, ki la nang tuid wut shi wut sha  Ghaziapur, ha kaba ki leit kit ia ki mar bam bad ka um da ki tractor bad ki trok sha ka jaka iakhih paidbah.
U Malik, u dei uba la khlieh ia ka kynhun jong ki heh BJP, ha kaba peit bniah ia ka ain shim khyndew jong ka sorkar ha u snem 2015, ha kaba ula ai jingmut, ba dei ban weng noh ia katei ka ain.
Hadien kata, la kynriah noh ia u kum U Lat na Patna, ba un long kum U Lat ka Jammu and Kashmir ha u snem 2018 bad hadien kata la rah sha Goa, ha u snem 2019 bad hadien kata, la kynriah ia u sha Meghalaya.
U Malik, la ju tip, ba u dei u briew, uba kren beit ia kano kano ka phang, kaba u sngew iahap bad u dei u nongbud jong U Charan Singh, uba dei u myntri rangbah duh barim bad uba dei ruh nongialam jong ki nongrep.
U Malik, u sngew pyrshah ruh, halor ka jingktah kti ki pulit ia ki nongrep ha Ghaziabad, ha kaba ula ong “Ka jing iakhih ha Ghaziabad, ka la pynbitar ia ki nongrep bad mynta, ka la nang pur sha  Western Uttar Pradesh bad sha Haryana.
Baroh ki surok sha Delhi mynta ki la khang lut".
Ki pulit ka Uttar Pradesh, ki la ai ejahar pyrshah ia U Siddharth Varadarajan, uba dei U Editor ka Wire, namar ba u tweet halor ka jingiap jong u nongrep, ha ka sngi jong ka jing iakhih ki nongrep ha ka sngi Republic.
U Editor jong ka Wire, ula shah pyn ngat ha ki kyndon 153-B (imputations, assertions prejudicial to national-integration) and 505(2) (statements conducing to public mischief) of the Indian Penal Code (IPC).
Ha UP, ka dei ka kam pyniap briew ia ki kotkhubor, ba kin lum jingtip, na kiba ha iing jong kiba iap, lada jia ba kim hun satia ia ka rai jong ki pulit, halor ka jing iap jong uba ha iing jongki.
Kham mynshwa, ki pulit, ki la ejahar ia U Rajdeep Sardesai jong ka India Today, nangta U Mrinal Pande jong ka National Herald’s, U Paresh Nath jong ka Caravan magazine, nangta ia U Editor jongka makasin, U Anant Nath bad U executive editor, U Vinod K Jose bad nangta ia U Editor ka Qaumi Awaz, U Zafar Agha, halor ka jing ialam bakla jongki, ia ka jingiap jong u nongrep, ha ka 26tarik Kyllalyngkot 2021, ha ka sngi jong ka jing iakhih ki nongrep ha Delhi.
Shillong: Ka seng Congress ha u bnai ban wan kan sa pynmih ia ki kyrteng jong ki kyrtong ki ban ia khun na ka bynta ka election Garo Hills Autonomous District Council (GHADC) ha ka 9 tarik u Iaiong 2023.
U nongaiktien jong ka party Congress u ba long ruh u MLA jong ka Rangsakona u Zenith Sangma, u la iathuh ba na ka liang ka party ka la long ka ba pynkhreh ban iakhun na ka bynta kane ka election ha u bnai Iaiong.
“Ngin sa pynkhreh ia ki list jong ki kyrtong (candidates) ha u bnao ban wan ngi la wanrah ruh ia ka party’s manifesto na ka bynta ka GHADC election,"u la ong.
U Sangma u la iathuh ba ka Congress ka dei ka party ka ba heh bad ka party ka ba la rim tam bad kan iakhun, na ka bynta ki  29 seats.
“Ngin pyn iakhun ia ki kyrtong na ka bynta ki  29 tylli ki seat".
Ka khubor telebishon jong ki shipai Myanmar, ka iathuh ba ki shipai jong katei ka Ri, ki la knieh noh ia ka jing synshar, ha katei ka Ri, na ka bynta shisnem kynthih.
La pynmih ia katei ka jing pynbna, ha ka telebishon jong ka  Myawaddy, mynta dang step phyrngab.
Ka Aung San Suu Kyi, kaba dei ka State Counsellor, ka don mynta ha ka jingshah set slung hapoh iing jongka, ong ka khubor.
Ka phone bad ka internet, kam trei kam shuh satia ha ka jaka sah jong ka Suu Kyi, ha  Naypyitaw, kaba dei ka jaka sah jong katei ka nong ialam ba ha khlieh duh ka seng  National League for Democracy.
