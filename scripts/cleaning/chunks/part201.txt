Ïa kine jaiñ la aiti noh sha ka ophis Custom kaba don ha Dangar.
Shillong, Jymmang, 15: Ka Khasi Students’ Union (KSU), West Jaiñtia Hills Unit ha ka Lah Sngi U Blei ka la dawa ïa ka Sorkar Meghalaya ba kan pynbeit shwa ïa ka jingeh jong ki paidbah ka shnong Khanduli, West Jaiñtia Hils Distrcit kiba don hapdeng ka jingïakynad bad ki Karbi ka West Karbi Anglong District shwa ban jam sha ka jingïakren pynbeit pud bad ka Jylla Assam ha ka wat kaba ar.
Dang shen ka la mih ka jingïakynad hadien ba ki nongshong shnong jong ka shnong Khanduli ki la shah kthong ha ki Karbi katba ki dang leit rep sha ki lyngkha bad kane ka la pynmih ruh ïa ka jingshongsyier ha khappud.
Ha ka jingïakren bad ki lad pathai khubor u President jongka KSU West Jaintia Hils u samla Laitphar Syngkrem u la ong ba ka jingïakynad hapdeng ki jaidbynriew Pnar bad ki Karbi ka la mih namar ka jingbuh jong ka Karbi Anglong Autonomous Council (KAAC) ïa ka khyrdop khrong khajna hapoh ka shnong Khanduli kaba dang hap hapoh u pud u sam jong ka jylla Meghalaya.
U la ong ba ka jingdon jong kane ka khyrdop khrong khajna jong ka KAAC bad ka jingshah pakhang lynti jong ki nongrep na ka shnong Khanduli ka la pynmih jingeh ïa ki paidbah namarba ki hap ban siew khajna nalor ba kim ïoh ban leit sha ki jaka rep.
“Hadien ka jingweng noh ïa ka khyrdop lum khajna jong ka KAAC ha Khanduli, ka jingïakynad ka la jah noh hynrei kynsan kynsan ka jingïakynad ka la sdang biang hadien ba ki Karbi ki la wiang ding ïa ka iing trep bad khang lynti ïa ki Khasi-Pnar ban leit sha ki jaka rep watla ki jaka rep ki dang hap ha u pud u sam ka Meghalaya," la ïathuh u samla Laitphar Syngkrem.
U ong ba ka KSU bad ki paidbah ka thaiñ khappud ki dawa ïa ka sorkar Meghalaya ba ka dei shimkhia ïa kane ka jingshah pyndik jong ki Pnar kiba don hapoh ka shnong Khanduli namarba kane ka jingshah pyndik ki paradoh parasnam ka dang bteng haduh kine ki sngi.
Shuh shuh u la ong ba ka seng ka la ïakynduh ïa ki bor synshar jong ka West Jaiñtia Hills bad West Karbi Anglong District hynrei haduh mynta ki jaidbynriew Pnar ki dang ïai mad ka jingshah pyndik ha ki Karbi kiba sah ha u pud sam jong ka jylla Assam.
“Ngi dawa ïa ka Jaiñtia Hills Autonomous District Council ba kan shimkhia ïa kane ka jingeh jong ki paidbah ka shnong Khanduli ban ïakren bad ka Sorkar Assam bad ïa ka Karbi Anglong Autonomous Council khnang ba ki nongrep na ka shnong Khanduli kin lait na ki jingshah pyndik bad ba ka shongsuk shongsaiñ kan wan phai biang," la bynrap u Samla Laitphar Syngkrem.
Shillong, Jymmang 15: U Myntri kam Pohïing ka Ri Amit Shah, ula hukum ia u Myntri Rangbah ka Manipur u N Biren Singh ban leh da kaba tyngeh N Biren Singh N Biren Singh N Biren Singh ïa kiba thaw jingkulmar bad jingïakynad jaidbynriew ha Jylla Manipur haba kular ba ka Sorkar pdeng kan ai ka jingkyrshan ba pura ban ïarap wanrah pat ïa ka jingsuk hapoh kane ka Jylla ka thaiñ Shatei Lam Mihngi.
U Amit Shah ula pynmih ïa kane ka hukum hadien ki jingïalang bad u Myntri Rangbah ka Jylla Manipur N Biren Singh, ki Nongmihkhmat na ka Jaidbynriew Meitei bad Kuki lem bad kiwei kiwei ki kynhun, kaba long hynne ka sngi Nyngkong ban bishar ïa ki sienjam bala shim ban wanrah pat ïa ka jingshongsuk ha Manipur.
U Amit Shah ula kular ruh ba ka Sorkar Pdeng kan shim ïa baroh ki sienjam ha kaban ai ka jingïada ïa ki jaidbynriew bapher bapher hapoh ka Jylla Manipur.
Ha kane ka sngi, u Myntri kam pohïing ula ïakren ruh bad kine ki kynhun bapher bapher ban pynphriang ïa ka khubor ka jingsuk bad kular ba ka Sorkar kan sa ai ïa ka jingbishar kaba hok.
Ula ban jur ruh ban pynsted wut wut ïa ki kam ai jingïarap ban kham pynsting noh ïa ka jingim jynjar jong ki paidbah.
Kiba la ïadonlang ha kane ka jingïalang ki kynthup ïa 4 ngut ki Myntri ka Sorkar Manipur kiba synran ïa u N Biren Singh, u MP ka Rajya Sabha.
Shillong, Jymmang 15: U Myntri Sorkar Pdeng ba dei khmih ïa ki tnat Ports, Shipping & Waterways bad Ayush, u Sarbananda Sonowal haba kren ha ka jingplie paidbah ïa hynriew tylli ki jingtei ba thymmai kum shi bynta ka Project II jong ka North Eastern Institute of Ayurveda & Homoeopathy (NEIAH).
u la kuntu ïa ki nonghong shnong ka jylla ba kin long kiba sumar ïa ka mariang ha ryngakt ki dawai ki kynbat kiban long ki jingsumar ïa u briew haba u pang u shitom.
“Ka mariang ka la ai ïa ki dawai ki kynbat bad kum ki briew ba ïoh jingmyntoi na ka mariang ngi dei ban sumar ïa ka bad ka jingïaid shakhmat jong ngi ha ka ïoh ka kot kam dei ban wanrah ïa ka jingjot ïa ka mei mariang," u la ong,.
U la ong ruh ba kumba ka jylla Meghalaya la ïoh kyrpang ïa ka jingkyrkhu na u Blei da ki psha mariang ka dei ka kamram jong baroh ban ïada ban pynneh pynsah ïa ka.
Na ka liang ka Kong Ampareen haba kren ha kane ka sngi ka la kyntu ïa u Myntri ka tnat Ayush ba un kynthup lang ïa ka rukom sumar tynrai jong ki jaidbynriew Khasi bad Garo kum kawei na ki lad ai jingsumar ha ka tnat Ayush bad kujuh ruh ba ka North Eastern Institute of Ayurveda & Homoeopathy (NEIAH) kan pynlong ïa ka jingtih bniah halor ka bor treikam ki dawai kynbat kiba ju pyndonkam ban sumar hapdeng ki Khasi bad Garo la da ki bun bun spah snem ba la leit,Ha ka jingaikren bad ki nongthoh khubor, ka Kong Ampareen ka la ïathuh ba na ka liang u Sarbananda Sonowal u la khot sngewbha ïa ka sha ka jingïalang bah jong kane ka tnat kaban sa long ha ka 18 bad 19 tarik Jymmang ha Delhi na bynta ban ïakren bniah ïa kane ka mat.
Ka la ong ruh ba na ka liang jong ka kan sa buddien bha ïa kane ka ma khnang ba ki nongsumar tynrai kin ïoh lem ïa ka lad ban pynpaw pyrthei ïa ka sap sumar jong ki ha kane ka prokram kaba ïar ka sorkar India bad ba kin ïoh jingbtin lynti lem ha ka jingtih bniah shuh shuh na kane ka jaka pule.
Shillong, Jymmang 15: Ka Myntri jong ka sorkar jylla ka Kong Ampareen Lyngdoh ha ka sngi Nyngkong ka la ong ba na ka liang ka MDA shen kan sa shong ïa ka jingïalang ban ïatai halor ka Reservation Policy bad ka Roster System.
Haba ki nongthoh khubor ki kylli halor ka jingaipor ba 48 kynta ka VPP ïa ka sorkar jylla ban pynsahngeh shuwa ïa ka jingpynrungkam ha ki tnad katba ym pat lah ban pynbeit kumba la dawa, ka Kong Ampareen ka la ong ba na ka liang jong ka shimet ka ong ba ka jingleh ka VPP ka dei ka kamram jong ka Liang Pyrshah ïa ka sorkar ban pynbor ïa kino kino ki mat kiba ha ka jingsngew jong ki ki long kiba donkam.
“Ngam lah ban kren na ka bynta ka sorkar hynrei na ka jingsngew jong nga shimet hi ba ka jingïatai na bynta kane ka mat kan sdang shuwa hapdeng ki paralok ba don ha ka MDA nagnta lehse bad kiwei pat ki seng saiñ pyrthei, ki seng bhalang, ka kynhun ki samla pule namar kane ka mat ka long kaba buh jingma (Sensitive).
" ka la ong.
“Ka long kaba bha lada ki dkhot ka Liang Pyrshah ki pynbor ïa ka sorkar bad na ka liang jong ngi kum ka sorkar ngin shim ïa ka por ban shim ïa ka rai tang shu wan poi u Myntri Rangbah ha Shillong," ka la bynrap.
Ka la ong ruh kaba bakla ban ong ba na ka liang ka sorkar ka pyrshang ban thet ban ïakren ïa kane ka mat namar ka sorkar kan sa khot shen ïa ka jingïalang ban ïakren halor kane.
Shillong, K’lyngkot 13: U Chief Election Commissioner jong ka ri India, u Rajiv Kumar, u la ong ba ka Election Commission kum ka jingïaleh tyngeh ban wanrah ïa ka elekshon kaba khuid ba suba, ka la shna da kawei ka app, ba la tip kum ka C-Vigil ha kaba ki paidbah kiba la lap ne ïohi ïa ki briew kiba sam pisa ki lah ban shondur ne ring video bad ki lah ban phah shah ka Commission lyngba kane ka app.
Haba ïakren ba ki nongthoh khubor ha Shillong hadien ka jingïakynduh bad ki nongïalam jong ki Party, ki bor sorkar bad ki bor Pulit bad bor syntiat, u Kumar, u la ong ba lyngba kane ka app, ki paidbah ki lah ruh ban shon dur ne ban ring ïa kino ki jingleh bym dei jong ki Kyrtong ne jong ki Party bad ban phah beit lyngba kane ka app.
“Lyngba kane ka app, ngin ïaleh pyrshah ïa kino kino ki kam beaiñ ha ka por elekshon", la ong u Kumar, da kaba bynrap ruh ba ki bor ne ki ophisar ba peit bad pynïaid ïa ka elekshon tang hapoh shi bynta ba ki ïoh ïa ka jingujor ki la lah ban poi sha ka jaka ba jia.
Shuh shuh u la ong ba ka Commission, ka la buh ruh ki kyndon ba kino kino ki kyrtong kiba don ki Criminal Record ne ki kiba la shah pynngat case ki ban ban pyntip ha ki lad khubor haduh lasien laiwat ïa kita ki kam jong ki.
Hadien ladep pynmih kumne, kin hap ban pynshai ïa kita ki kam.
Nalorkata ki Party ba ki ïeng ruh kin hap ban pynshai lang ïa kane ka kam ba ki leh.
Haba la kylli na ka liang ka Commission kan leh pat kumno lada jia ba kine ki kyrtong ne ki Party kim pynshai ha ki lad pathai khubor, u Kumar u la ba kiba bun ki kyrtong ki ju pynmih kumba la bthah, hynrei lada kim lah ban leh kumta, na ka liang ka Election Commission ka don la ki jong ki kyndon ban pyntreikam.
Haba la kylli halor ka jingkular skhim da ka pisa da ki katto katne ki Political Party shuwa ka elekshon, u Kumar, u la ong ba ki Party ki don ka hok ban kular shuwa ka elekshon, namar ki kyndon ki shah ïa kane.
Nangta ki paidbah ruh ki don ka hok ban tip ïa kine ki jingkular.
Tangba ka shong pat ha ki paidbah ba ki sngewthuh haudh katno kine ki jingkular ki lah ban treikam.
Ngi ju ïoh sngewbha ïa ka ktien kaba ong “Ai te yn sa ai pat haphi" (Lukas 6:38) bad dei halor kane ka nongrim ba ngi ïohi ba la pynshlur shibun eh ïa baroh, bad bun ki pyrshang ban leh ïa kane ka kam babha naduh ki khristan bad kiwei pat ki jait jingngiet, ki Hindu, ki Muslim bad kiwei pat ki niam jong ka pyrthei.
Kiwei ki niam lei ki da don da ka sngi ba ki la buh kyrpang ban leh ïa ki jingai isynei sha kiwei pat kiba duk ba toi bad khamtam kito ki khrong.
Ka long shisha ka jingkyrkhu na ka bynta kito kiba kutlad ban ïoh ïa ka jingiarap na ki para briew kiba synei ïa ki lyngba ka pisa, ki jain ki nep ka bam ka dih bad kiwei pat ki jingdonkam.
Hynrei ka don kawei ka jingong kaba ong “Lada ngi ai dohkha ia u briew ngi bsa ia u tang shi sngi ne ar sngi, hynrei lada ngi hikai ïa ki ban khwai dohkha ngi bsa ïa ki shi jingim"Ka long kaba shisha ngin ym lah ban ïai ai sah ne leh synei sah ïa ki juh u briew ha ki por baroh namar kine ki jingai ki don u pud bad kham ñiar eh ba kata ka jingai kan lah ban wanrah ïa jingkylla ha ka jingim jong jong kiba bun.
Hynrei ka long sngewtynnad haduh katta katta ban ïohi ba ki don shibun ki riew shimet, ki kynhun ne ki seng khaïi bapher bapher kiba ïai trei ban ïarap kyrpang ïa kito kiba donkam na ka por sha ka por.
Don napdeng jong ki kiba ai na ka bynta ban ïoh burom sha lade hi ki don pat kiba ai na ka daw ba ki isynei bad kim ju khmih lynti ban ïoh ïaka bainong da kaba shim ka burom sha lade.
Kumjuh ruh kum ki kmie ki kpa kat kum ka jingbuh beit buh ryntih jong U Blei, ngi lah ban ai ïa ka jingim sha ki khun jong ngi, da kaba lyngba ka poi kha poi man ngi kha ïa ki khun jong ngi sha kane ka pyrthei.
Kane ka dei ka jingai jong ka jingim ha ka doh bad kam kut tang katta hynrei kum ki kmie ki kpa baroh ka jingim jong ngi ka long beit na ka bynta ki khun.
Ka ktien U Blei kat kum ka Salm 127: 3-4 ka ong “…ki khun ki long ka jingioh kynti U Trai: bad u soh jong ka kpoh u long ka bainong.
bad ki long kum ki khnam ha ka kti u ba khlaiñ bor….
" kumta ki khun ki long shisha ka lawei jong ki kmie ki kpa bad ka lawei jong kata ka longiing hi.
Kumta ki kmie ki kpa kim ju tyngkai ei ei ruh naka bynta ban ai ïa kata kaba donkam sha la ki jong ki khun.
Hooid baroh ki jingai bad ki jingpyrshang ki long kiba myntoi na ka bynta ki khun.
Ka jingpyrshang ban ïarap ia kiba duk ba toi ka long kum ka dohnud jong ki kmie ki kpa kaba kwah ban ai ei ei kaba bha sha la ki jong ki khun ki kti.
Ki kmie ki kpa kiba bit ba biang ki kwah ban pynïoh ïa ka iing ka sem kaba biang bad ka jaka sah kaba biang sha baroh ki khun jong ki.
Kumjuh ruh ka jingiarap ban pynioh ïa ki iing bad jaka shong kumtei ka long ka kam kaba don ïa ka dohnud jong kata ka jinglong kmie jinglong kpa ka kwah ban ai ia ki jingai babha ka wan na ka dohnud jong u Blei hi kumba ka ktien ka ong ka khambha ban ai ban ïa kaba shim.
Hynrei kitei ki jingai baroh ki don ïa u pud bad ki long tang na ka bynta ka jingim doh ha kane ka pyrthei, bad lada kito kiba ïoh pdiang ki sngewthuh ïa ka jingkyrkhu kan iarap ïa ki ban ïoh ïa ka jingim kaba lam sha ka akor kaba bha bad ruh ka jingiadei kaba jan bad U Blei.
Hynrei ngim lah ban len ïa ka jinghisha ba ka jingai babha tam ka dei ka jingai ïa ka jinghikai babha ïa ka akor ka burom bad ia ka jingngeit kaba lah ban kyrshan bor sha ka jingim kaba jop bad kaba hok.
Kawei kaba long shisha kaba eh ban ai bynta sha kiwei pat ka dei kata ka akor ka burom ne ka jinghikai sha ka jinglong riew Blei.
Ngi ïohi bad sakhi ba wat la ki kmie ki kpa ki pyrshang ban ai ïa kaba bha tam hynrei lada na lade kim don ia kata ka jinglong riew Blei kumno pat keiñ kin ai pateng ïa kata sha la ki jong ki khun ki kti.
Ngi ïohi ba kam long kaba eh ban ai ïa ki jingdonkam ba kynja doh jong ki khun jong ki, hynrei kumno shaphang kata kaba kynja mynsiem pat keiñ.
Ha kawei ka jingjia u kpa jong ka ïing u long u briew uba la pdiang ïa ka jingngeit, hynrei na kaei kaba paw shabar la ïohi ba ha lade hi um don ia kata ka jingngeit, namar ba um shym la lah ban aibynta lang ïa kata kaba kordor eh sha ki khun ki kti jong u.
Kine ki khun baroh ki don shabar jong kata kaei kaei kaba kordor bad kata ka dei ka jingngeit, ba haduh ka sngi jong ka jingkhlad noh jong u.
Ka long shisha kaba khia ba kumno keiñ ngin ai bynta ïa kata kaba ngim don halade naduh napoh jong ka jingim jong ngi.
Kolkata, Kyllalyngkot 14 : Ka Jamshedpur FC ka la pynliem da 2-1 kol pyrshah ïa ka East Bengal FC ha ka jingïalehkai jong ka lympung Indian Super League (ISL) 2022-23 ha ka jingïalehkai ha ka janmiet sngi Thohdieng ha Salt Lake Stadium, Kolkata.
Ka Jamshedpur FC ka la pynkut ruh ïa ki shiphew sien ïalehkai da kane ka nam jop kaba nyngkong ha ka jingïalehkai shabar na la ïing.
Ïa kitei ki ar kol la thep da u Harry Sawyer bad u Ritwik Das kaba la ïarap ïa ka kynhun ba kan khur ïa ki lai poiñ.
U Cleiton Silva u la thep nyngkong ïa ka shi kol ha ka jingïalehkai jong ka kylla step bad kadei ka kol kaba khyndai na bynta jong u mynta ka samoi, kaba la pynlong ïa ka East Bengal ban duh rung sha ka playoff mynta ka samoi ha ryngkat ka Bengaluru FC kaba dang ïaknieh rung sha ka playoff bad kaba dang sah sa shisien ïalehkai.
Ka East Bengal FC ha katei ka jingïalehkai ka la pynkyllla ka rukom pynmih madan ha ka thup ki khatwei ngut.
U Sarthak Golui u la mih bujli ha ka jaka jong u Jerry Lalrinzuala kum u wing, bad u Suhair VP u la wanphai biang hadien ba u la shha sospon ha ka jingïalehkai kaba khatduh.
U Charis Kyriakou u la mih bujli ha ka jaka jong u Jordan O’Doherty bad ïalehkai ha ka bynta ba shapdeng.
Katba ka Jamshedpur FC ka la pynkylla tang arngut, ha kaba u Pratik Chaudhari bad u Boris Singh ki la wanphai biang bad mih bujli ha ka jaka jong u Jay Thomas bad Ishan Pandita.
Ha ka jingïalehkai ba dang ïaid 12 minit, u Alex Lima u la ïoh ban khyrwit ïa ka bol kaba la leit dei noh ïa u dieng kol bad poi sha ki kjat jong u Naorem Singh.
Utei u wing u la ïoh ban khyrwit sha ka kol ba la ïoh ban kyrda da u Vishal Yadav, pynban ka bol ka la neh biang hapdeng madan ha kaba u Silva, uba la ïoh ban bat ïa ka bol khlem da pynlehnoh ei u la thep suk ïa ka bol shapoh ka jar.
Hadien hynñiew minit, ka Jamshedpur FC ka la ïoh ka kabu ban pynïakhaid hadien ba u Eli Sabia u la shut ïa ka freekick ba la ïoh ban bat ïa ka bol da u Ritwik Das hynrei ka bol ba u la khyrwit ka la lait noh sharud.
Ka jingïalehkai ka la nang ïakhaid ha kaba baroh arliang ki la ïakhun tyngeh ban ïathep kol, hynrie haduh kaba kut jong ka kylla step, ka East Bengal FC ka la lamkhmat da 1-0 kol.
Haba wanphai sha ka jingïalehkai jong ka kylla miet, ka Jamshedpur FC watla ka la ïakhun shabar na la ïing pynban ka la sei la ki bor bad k ibuit ban pynshat bad pyllait bol na ki rangïalehkai ka East Benggal kiba la ïakhun tyngeh ban khanglad ïa ki jingpyrshang thpe kol.
Dei ha ka minit ba 61 u rangïalehkai dien ka East Bengal u khlem ïoh ban bat ïa ka bol ha kaba u Pandita u la ïoh ban knieh ïa ka bol bad khyrwit sha ka kol hynrei u Lalchungnunga u la ïoh ban kyrda shwa ba u Sawyer un ïoh ban thep ïa ka kol pynïakhaid.
Lyngba katei ka jingthep ba mar shi kol ka jingïalehkai ka la nang ïathnem ha baroh arliang, hynrei dei ka Jamshedpur FC kaba la ïoh ban thep ïa ka kol pyntam kaba la wan lyngba u Ritwik Das uba la thep ha ka minit ba 85 bad haduh kaba kut ka Jamshedpur ka la lah ban teh lakam bad khur ïa ka nam jop.
Ka East Bengal FC ka dang neh ha ka kyrdan ba khyndai shadien ka Bengaluru FC kaba dang sah sa shisien ïalehkai.
Ka East Bengal FC kan sa ïakhun khatduh pyrshah ïa ka Hyderabad FC ha ka 20 tarik Kyllalyngkot 2023.
Ka Jamshedpur FC ruh ka neh ha ka kyrdan kaba shiphew bad duna da lai poiñ ïa ka East Bengal FC kaba don ha ka kyrdan ba khyndai.
Ka Jamshedpur FC kan sa ïakhun pyrshah ïa ka Bengaluru FC ha ka 18 tarik Kyllalyngkot.
Jowai, K’Lyngkot 14 : U District Election Officer, West Jaintia District, Jowai ula pyntip ba ha kane ka General Election jong ka Meghalaya Legislative Assembly, 2023, ka Election Commission jong ka India ka la ai lad ïa ki briew ba duna ha ki dkhot met (Person with Disability) ki nongthep vote kiba don jingduna kumba 40% disability shaneng bad ba la kdew ha ka Electoral Roll bad ki riew tymmen (Senior Citizen voters) kiba la palat 80 snem shaneng ka rta ban ïoh thep ïa ka vote jong ki da ka Postal Ballot.
Kane ka lad ba la ai da ka Election Commission jong ka India ka long ban pynsuk ïa kito ki PwD voters bad ki riew tymmen ki ba shem jingeh ban leit sha ki Polling Station ban thep vote na ka daw jong ka jingshitom bad kiwei kiwei ki jingeh jong ki.
Ki PwD voters bad ki Senior Citizen voters ki lah ban apply ïa ka Postal Ballot lyngba ka Form 12D, ka ba yn sa wan sam da ki BLO bad kino kino ki PwD bad Senior Citizen voter kiba kwah ban apply Postal Ballot, ki lah ban pynpoi biang ïa kitei ki form sha U/Ka BLO hapoh 5 sngi ba la pynmih ka notification jong ka Election.
Ki PwD voter kiba kwah ban apply Postal Ballot ki dei ruh ban suhlang ïa ki Certificate ba kila ïoh katkum ka aiñ jong ka Rights of Persons with Disability Act, 2016.
ïa ka sngi bad ka por ban wan ki Polling Officers na ka bynta ban thep vote yn sa pyntip sha kito baroh kiba la apply Postal ballot sha U/Ka Returning Officer jong ka Assembly Constituency.
Mawkyrwat, K’lyngkot, 14: Ka United Hynñiewtrep Movement (UHM) jong ka Mawkyrwat Circle mynta ka sngi ka la ïoh ban noh synñiang da ki jaiñ kup thiah sha ki briew kiba thiah pang hapoh Mawkyrwat CHC, South West Khasi Hills District ha kaba ïa kane ka kynhun la lam khmat da u bah Joy Wanniang, Relief Secretary jong ka UHM Mawkyrwat Circle bad uba bat ruh kum President jong ka UHM Mawmerang Unit.
Lah ban kdew ba kiba thiah pang hapoh kane ka Mawkyrwat CHC haduh mynta ïa kaba ka UHM Mawkyrwat Circle ka la ïoh ban noh synñiang ki don baroh 28 ngut.
U bah Joy Wanniang, Relief Secretary jong ka UHM Mawkyrwat Circle haba kren ha ki lad pathai khubor u la pynpaw ka jingsngewkmen ban ïoh kane ka lad ban ïadon bynta lang bad ki briew kiba donkam ka jingïarap ha kaba mynta ka kynti ki la ïoh ban leh ei ei na ka bynta ki briew kiba thiah pang hapoh jong ka Mawkyrwat CHC.
“Ka jingïoh ban noh synñiang jong ki kam long kaba heh hynrei tang kum ka dak jong ka jingaimynsiem bad ïasnohktilang lem bad ki, ngi la ai da ki jaiñ kup thiah ïa ki 28 ngut ki nongthiah pang hapoh ka Mawkyrwat CHC", ïathuh u bah Joy.
Namarkata, u la kyrpad rit ba kin pdiang ïa kine ki jingaisngewbha watla ki long kiba rit kin long pat ki jingmyntoi haba ki pyndonkam ha ka thaih ka dem kum kane ka por tlang.
Ha kajuh ka por u kyrmen ruh ba U Blei Trai Kynrad na jrong Un nym ieh noh ïa ki ha kum kane ka por hynrei Un sa ai noh ha ki ïa ka met kaba koit kaba khiah ba kin lah ban pyndep ïa ki kam kiba bun khamtam eh ban sngewnguh ïa U Nongthaw Uba long U tynrai jong ki jingkyrkhu baroh.
Haba kren pynkut u bah Joy u la pynpaw ruh ka jingaikhublei na ka bynta ki nongtrei hapoh jong Mawkyrwat CHC kiba la ïaleh shitom ban pynbiang ïa ki kyrteng jong ki nongthiah pang bad kaba la wanrah ruh ka jingïaid beit ïaid ryntih jong ka kam.
Nalor ki nongthiah pang hapoh Mawkyrwat CHC, na ka liang ka United Hynñiewtrep Movement (UHM) jong ka Mawkyrwat Circle ka la ïoh ruh ban leit ai jingïarap ïa ki briew kiba donkam ki lad jingïarap sha shnong Marshillong, Mawranglang bad Mawlangwir.
Ha kane ka sngi la synrang lang da ki nongkitkam bad ki dkhot jong ka United Hynñiewtrep Movement (UHM) jong ka Mawkyrwat Circle.
Nongpoh, Kylla Lyngkot 14: Kum ka jingdon bynta lem bad kiba bun ki longiing ba duk jong ka shnong Sohkhwai bad khamtam kum ka jingrakhe ïa u snem thymmai, ka seng Hynñiewtrep National Youth Front, Womens Wing Umling Circle mynta ka sngi kala leit ban ai sngewbha da ki jaiñ kup syaid sha kumba 36 tylli ki longiing ba duk ha katei ka shnong.
Ha katei ka sngi ka jingleit ai sngewbha ïa kitei ki jaiñ kup syaid la sakhi ruh da ka jingdonlang ka kong Rihun Namsaw President, ka kong Bitterly Doloi Secretary, ka kong Phrinsibon Kharmuti Secretary ka Womens Wing sengkmie, u Bah Edilbert Nongrum Secretary ka Northern Region, Bah Sylvester Shangpliang bad kiwei kiwei ki riew rangbah bad nongïalam shnong.
Naka liang ki nongïalam jong ka HNYF Womens Wing Umling Circle haba kren ha katei ka sngi kila pynpaw ba katei ka dei ka sienjam ba kum ka seng kala shim kum ka jingdon bynta lem bad ki longiing ba duk ba rangli jong ka shnong Sohkhwai ki bym iohlad ban thied ïaki jaiñ kup syaid kaba dei ruh shibynta ka jingrakhe ïa u snem thymmai.
Kila pynpaw ruh ba bun naki longiing ba duk ba rangli kim iohlad ban rakhe ïa u snem thymmai bad kim iohlad ban thied ïaki jaiñ kup syaid bad dei halor katei ka nongrim kum ka seng kaba don ka jingkitkhlieh ki la shim ïaka rai ban don bynta lem bad kitei ki longiing watla ka dei tang ka dak bad ka jingïarap barit jong ka seng bad kyrmen skhem ba katei ka jingïarap jong ki kan long ka jingkyrkhu ïa kitei ki longiing baduk ha katei ka shnong.
Shillong, K’lyngkot, 14: U Bah Rocky Hek uba long u kyrtong jong ka National Peoples Party (NPP) na Pynthorumkhrah Constituency ha ka sngi Saitjaiñ u la plie paidbah ïa ki paiñkhana ha ka dong Lumshyiap, Nongmensong ïa kiba u la pynshna da kaba bei pisa na la ka jong ka pla haduh T.
1.
90 lak.
Ha ka jingplie ïa kine ki paiñkhana la sakhi lang da u Deputy Rangbah Shnong jong ka shnong Nongmensong u Bah Khonglah, u Rangbah Shnong u Bah Micky Nongrang, ka President jong ka NPP Women’s Wing ka Kong P.
Nongpluh bad ki paidbah nongshong shnong.
U la ong ruh ba lada ka jingangnud jong u kan urlong ha une u snem 2023 kumba u la mih shakhmat ban ïakhun ïa ka elekshon sha ka Iingdorbar Thawaiñ, khlempep un trei shitom ban wanrah ïa ki song pynroi ha kane ka shnong kaba dang donkam bun ki song pynroi.
Nongpoh, Kyllalyngkot 14: Kum shibynta ban pynsuk ban pyntyllun ïaki kam jong ka Party BJP ha Jirang Constituency bad kumjuh ban nang pynkhlaiñ shuh shuh ïaka rukom treikam jong ka Party, na ka liang kane ka party mynta ka sngi ka la ioh ban plie paidbah syndon ïaka ophis trei kam ba pura ha Jirang Constituency.
Ïa katei ka ophis treikam jong ka BJP la wan ban plie da u bah Ernes Mawrie State President ka BJP haka jingdon ryngkat lang da u Bah Lee Bareh uba dei ruh u kyrtong ka BJP u ban ïakhun na Jirang Constituency, District President Bah Skhem B Swett, Bah Babul Suting Incharge Ribhoi, District General Secretary Bah Bariphylla Mawphniang, District Vice President u Bah Micheal Madur, u Bah Francis Ryntathiang uba dei kum u Mandal President, ki nongkyrshan jong ka BJP kiba kynthup naduh ki samla ki rangbah bad ki longkmie jong ka Jirang constituency.
Haba kren ha katei ka jingïalang naka liang u bah Mawrie u la khublei ïaki nongïalam kiba ha khmat jong ka BJP kiba na Jirang Constituency ba ki la lah ban trei shitom haduh ba ka ophis treikam kan ïeng bad ban ioh syndon ban plie paidbah mynta ka sngi, bad u la ai mynsiem ruh ba kin dang ïai trei shitom khlem kynran dien khnang ba ka BJP Jirang kan ioh ïa ka jingjop ha kane ka election ka ban wan.
Shuh shuh u la ong ïa ki paidbah nongkyrshan kiba la wan ban sakhi lang ha katei ka jaka, ba kin kyrshan naduh ka mynsiem ïa u kyrtong ka BJP u ban sa ïeng ban ïakhun na Jirang bad u la ong ruh ba kim dei ban shah pynbiej haki party bapher bapher kiba thmu ban pynbiej daki skim bad daka pisa, hynrei ki dei ban peit ïa u briew u bat rei hok ïaka kam kumba ka party BJP ka don ka jingangnud ban wanrah ki jingkylla ha katei ka thain.
Amlarem, K’Lyngkot 14: Ka ophis u Sub-Divisional Officer (Supply) jong ka Amlarem Sub–Division kala pynbna paidbah ïa ka bhah jong u Khaw rashon uba hap hapoh NFSA (AAY, PHH) bad Non-NFSA jong u bnai Kyllalyngkot, 2023 la dep pyllait sha ki dukan Fair Price Shop haduh ka 15 tarik u bnai Kyllalyngkot, 2023.
Na ka bynta ka bhah jong u khaw AAY yn sam 35 kilo shi sha manla kawei ka thliew ïing, ïa ka bhah jong u khaw PHH – yn sam ha ka jingthew kaba 5 kilo shi khlieh khlem donkam ban siew pisa, katba ïa u khaw Non-NFSA yn sam ha ka dor kaba ym dei ban palat ïa ka Rs.
14.
00 tyngka shi kilo.
Lada don kino kino kiba shim tam ïa ka pisa ne ki bym ïoh ïa ki tei ki mar jong ki, ki lah ban ujor sha ka ophis jong u S.
D.
O.
(Supply) da ka ba thoh shai ïa ka kyrteng bad ka shnong jong ki khnang ba yn lah ban pynshitom ïa ki, ha ka juh ka por lah ruh ban ujor ha kine ki Number harum.
SDO – +918822922422, Sub-Inspectors- 9436110184/8731025753 lane Email: sdo_amlarem@outlook.
com.
Shillong, K’Lyngkot, 14 : Ka shnong Myrkhan ha ka sngi Thohdieng ka la ïoh pdiang da ka surok ba 2.
82 klur tyngka ka ban pynïasoh ïa kane ka shnong bad ka shnong Mawklot, Upper Shillong kaba jia ryngkhat ruh shwa ban long ka Presbytery ha katei ka thaiñ mynta u snem.
Ïa u mawnongrim ban shna ïa katei ka surok ba don kumba 700 mitar la wan ban plie da u Deputy Chief Whip ka sorkar jylla, Bah Pynïaid Sing Syiem ba dei ruh u MLA ka Mawryngkneng ha ryngkat u Bah Hamlet Dohling, MLA ba dang shu dep resain shen na ka kam.
Haba kren ha ka jingïalang, u Kongsan, u la ong ba ha ka jingim briew hi ka surok kadei ka bynta kaba kongsan tam ban pynsuk bad kyntiew ïa ka ïoh ka kot khamtam eh ha ki nongkyndong ba dang im daka rep ka riang bad ka ri jingri.
U la ai ruh ka jingïaroh ïa u Bah Hamlet uba nalor ba u trei borbah na ka bynta ka constituency u la noh synniang ruh shibun na bynta ka jylla khamtam eh ha ki ishu kiba ktah wat ïa ka constituency jong u.
“Dei u MLA jong phi kum u Myntri uba la weng noh ïa ka notification kaba ïadei bad ka building bylaws jong ka sorkar kaba ngi ki shnong ha Mawryngkneng ruh ki mad bad khih pyrshah jur bha ha kito ki snem haduh ba ngi la jngem lut na ka jingshah tied," ong u Bah Pynïaid.
U Bah Hamlet u la pynpaw ka jingsngewnguh ïa ki trai jaka kiba la shah ban pynïaid ïa katei ka surok na jaka jongki ban poi sha Sohtyngab, Myrkhan.
“Dei ka jingstad jong phi ban jied ïa ki nongmihkhmat ba mynta phi la ïoh ïa kane ka surok kaban sdang pyntrei noh naduh ka taiew ban wan.
Kane baroh ka urlong dei na ki jongphi hi," u la ongNalorkata, u la ïathuh ruh ba u la trei shitom bha ban pynurlong ïa katei ka surok khamtam haba katei ka thaiñ kan pdiang artad ïa ka Presbytery mynta u snem.
Shwa kane, ki nongïalam shnong na Myrkhan ki la pynpaw ba kiban kmen nyngkong eh lada dep katei ka surok dei ki khynnah skul kiba ju pyndonkam daka lynti ïaid kjat ban leit skul kum sha Mawklot bad ki jaka ba marjan.
“Kane kan ïarap ïa kiba na Laitmynsaw bad Nongpyiur ruh kumjuh kaba don ka dheng kali namar nangne kan mih sha Mawklot, Nongumlong ter ter sha Umlyngka bad Kynton," u la ong.
Ha kane ka sngi la donlang ruh ki nongïalam shnong na kitei ki shnong ba marjan bad khamtam ki paidbah nongshong shnong kiba la mih ryntih ban pynpaw ïa ka jingkmen ba khatduh kin sa ïohi noh ïa ka surok ban poi sha shnong jong ki.
Ha kane sngi, u Bah Hamlet u la pyntip ruh ba shen yn pynbha noh ïa ka madan ïalehkai kaba don ha ka thaiñ ha ka jinglut kaba kot sha ka 70 lak tyngka.
Shillong, Kyllalyngkot 14 : U Myntri ka tnad ka koit ka khiah u James P.
K Sangma mynta ka sngi Saitjaiñ u la plie paidbah ïa ka ïew ki nongrep ne ka Farmer’s Market ha Jengjal kaba jngai kumba 36 Km na ka nongbah Tura.
Kane ka ïew kaba la ohdur pynitynnad bha ka don harud ka surok NH 51 ha Jengjal, West Garo Hills.
ïa kane ka ïew la bei pisa da ka tnad Tribal Affairs jongka sorkar pdeng haduh 9.
82 klur tyngka bad la pyntreikam ban pyndep ïa kane ka jingtei da ka District Rural Development Agency (DRDA).
La sdang ban tei ha u snem 2020 bad la lah ban pyndep tang hapoh arsnem.
Lyngba kane ka ïew ki nongrep kin ïoh ban die bad buh ruh ïa ki mar jongki ba kin ym pyut.
Kane ka ïew kan long kum ka phang pdeng ïa ki nongrep ba kin pynïaid ïew ïa ki mar rep jongki bad khamtam kan ïarap ïa ki SHG, ki Cooperative Society, ki producer group ba kin pynïaid ïew ki ïa ki marrep.
Ha kane ka jaka ki nongrep ki lah ban lum thup ïa u kwai, u sying, u sohmarit, u pathaw bad kiwei kiwei ki marrep.
Haba kren haka jingïalang, u myntri James P.
K Sangma u la ong “ ïa kane ka ïew la tei ha kata ka nongrim da kaba peit jngai kumno ba kan ïarap ïaki nongrep nangne shakhmat bad hapoh ka jylla ki don tang ar lane lai tylli ki ïew kiba kum kine.
Ka sorkar ka la leh ïa kane da ka jingthmu ban kyntiew ïa ka rep ka riang khnang ban riewspah ki nongrep na kaba ki ïoh ban die ïa ki mar rep jongki.
Ka sorkar ka la ïarap bha ïa ki nogrep da kaba pyntreikam ïa ki skhim bapher bapher kum ka 1917 Agriculture Transport Vehicular Scheme, Focus ad Focus+ ha kaba lyngba kine la ïarap ïaki nongrep da ka pisa ba kin thied ïa ki symbai bad ki sboh ban pynkhlaiñ shuh shuh ïa ka rep ka riang jongki.
Kine ki skhim kila ïarap da shisha ïaki nongrep namar ki ïoh ruh ban ri ïa ki jingri.
Ka sorkar ka leh kumne ban kyntiew ïa ki nongrep namar ha kane ka jylla kumba 70 % ki nongshong shnong ki dang shaniah ha ka rep ka riang".
U la ong shuh shuh ba kane ka ïew ba thymmai kan long kum ka jingkyrsiew bad ai mynsiem ïa ki nogrep ha katei ka thaiñ.
U la kyntu ïa ki briew ba kin ri kin sumar ïa kane ka ïew bad shim ba ka long kum ka nongkynti jongki.
U la ïathuh ruh ba yn sa thaw da ka committee ban peit bad pynïaid ïa kane ka ïew ha ka rukom kaba bit ba biang.
U James uba dei u MLA jong ka thaiñ ula buh mawnongrim ruh ban teng ïa ka Jengjal Multipurpose Indoor Sport Complex kaba don hi marjan bad kane ka ïew.
ïa kane yn tei kat kum ka Khelo India Scheme ha ka jingmang tyngka ba 8.
54 klur tyngka.
Shillong, K’Lyngkot, 14: Da kaba kynthoh ïa ka report card jogn ka NPP, u Myntri Khynnah ka tnad Skill Development and Entrepreneurship bad Electronics & IT, u Rajeev Chandrasekhar ha ka sngi Thohdien gu la ong ba ka dei ka jingmlien jong bun ki Myntri Rangbah bad bun ki sorkar kiba ym don ei ei ban pyni ba kin hap ban shu kam-ei lang ïa ki skim bad ki kam jong u Myntri Rangbahduh ka Ri, u Narendra Modi.
Kane ka jingkren jong u, kadei hadien shisngi ba ka NPP ka la pyllait paidbah ïa ka kaiphod treikam jong ki da kaba kam ba ka la lah ban pyndep ïa ki kular ba ka la khlei ha u snem 2018.
Da kaba kam ba kam dei shuh kaba phylla ba ki seng saiñ pyrthei kiba khlem lah ban trei ei ei ba hynrei ban shu kam burom ïa ki kam jong u Myntri Rangbahduh, u Chandrashekhar u la ong, “Kane hi kadei ka kyrwoh sha ki nongthep vote jong ka MEghalaya ba lada don kano kano ka roi ka pa ha Meghalaya, kane kadei lyngba ka jingtrei shitom bad ka jingshimkhia jong u Myntri Rangbahduh ka Ri, na bynta ka jingkiew ka Meghalaya.
Shuh shuh u ong ruh ba ki don ki Myntri Rangbah bym dei na ka BJP kiba la shim burom ïa ka jingtrei shitom u Myntri Rangbahduh ka Ri, kata naduh ka jingbei pisa kiba ka sorkar India da kaba kam ba kitei ki skim ki dei ki skim jong ki.
“Hynrei kadei pat ka kamram jongngi ha ki rynsan elekshon ban pynshai ïa ka jingshisha sha ki paidbah bad ki nongthep vote jong ka Meghalaya.
Bad lada ka jingthok jong kito ka dang kham lah ban ïa ka jingshisha jongngi, kata tang ki nongthep vote hi kiba lah ban rai hynrei lada ka jingshisha jongngi ka ieng, ki nongthep vote kin kyrshan ïa ngi," u la bynrap shuh shuh.
Haba jubab halor ka jingkylli, balei ba ka BJP kam weng noh na ka sorkar MDA ba ïalam da ka NPP, u Chandrashekhar u la ong, “Kadei ka jingkylli kaba kyllaiñ, hynrei ngi long kiba kylluid ban ïa kren bad no bad no ruh kum ki nongshong shnong, kum ki riewshimet bad kum ki sengsaiñ pyrthei kiba ngeit bad don ïa ka thong ban trei na ka bynta ka roi ka pa, kaba lait na ka bamsap bad ka roi ka pa na bynta baroh.
".
Shillong, Kyllalyngkot 14 : Ka sorkar synrop lang Meghalaya Democratic Alliance (MDA) hapoh ka jingïalam jongka NPP bad u Myntri Rangbah ka jylla u Conrad K Sangma ka la wanrah ka jingkylla kaba khraw ha ka nongbah Tura, ong ka NPP.
“ Hapoh ka jingïalam jong u Myntri Rangbah ka nongbah Tura ka la kylla dur bak-ly-bak bad mynta ka la long ka nongbah kaba itynnad bad khring ïa ki paidbah namar ka la kiew ha baroh ki liang" ong ka khubor na ka NPP.
Ka NPP ka la ong ba khatduh eh ka Tura ka la ïoh ïa kane ka jingpynbha briew bad pynitynnad ïa kaba ka la duh baroh shikatta bad long kawei na ki nongbah ba sahdien.
La ong shuh shuh ba kane ka jingkylla ha ka nongbah Tura kan long ruh ka jingkhring ïa ki nongwan jngohkai ban wan sha ri lum Garo namar ha ri lum Garo ruh ki don ki jaka jngohkai ba itynnad kum u Nokrek, ka krem Siju bad kiwei kiwei ki jaka jngohkai pyrthei.
Ka NPP ka la ong ba ka Tura ka dei ban ïoh ka jingïaroh namar kane ka jingkylla dur jongka.
La ïathuh ba ïa ka PA Sangma Footbal Stadium kaba heh bad ngiam ban shong 9500 ngut ki nongwan peitkai ruh la dep tei bad kane ka dei ka stadium ba nyngkong eh ban tei da ki nar kiba la dep shna lypa PRE-FAB bad la lah ban pyndep ïa ka hapoh arsnem.
Kane ka stadium mynta ka la biang lut nadong shadong bad la lah ban pynlong ïa ka jingïalehkai phutbol mynmiet ruh.
ïa ka Chanmari Stadium ruh la dep pynbha bad la shna da u artificial turf bad kane ruh ka ngiam ban shong kumba 3000 ngut ki nongwan peit kai.
ïa ka Tura PRIME Hub kaba la tei ha ka jingheh kaba 3200 Sq.
Ft la dep plie bad mynta la sdang ban treikam bad kane ka long khamtam ïa kito kiba sengkam seng jam lajong.
Kane ka jaka ka ngiam ban trei kumba 40 ngut ei ei bad ka dei kaba la pynbiang lut nadong shadong ryngkat ki computer.
Nalor kane la dep buh mawnongrim ruhban tei ïa ka Tura Integrated Hospitality & Convention Centre, ong ka NPP.
Kane ka Convention Centre kan don ka bynta ban pynneh pynsah ïa ka kolshor bad ka jinglong tynrai jong ki Garo.
Ka NPP ka la ïathuh ba ki dang don shuh shuh bun ki projek kiba u myntri rangbah u dang pynkhreh ban wanrah ha Tura bad khamtam ban pynitynnad ïa ka nongbah da ka jingthung dieng, ban pynheh ïaki surok, ban dro jingdro ha ki kynroh ban pynthaba da ka bording bad ter ter.
Shillong, K’lyngkot, 14: U Myntri Rangbah jong ka Jylla u Conrad Kongkal Sangma ha ka sngi Saitjaiñ u la pyllait paidbah ïa ka 5G jong ka kompeni Airtel.
Ka jingpyllait paidbah ïa ka 5G kan long sa uwei u mawjam ka jingïaid lynti jong ka Airtel ban ai jingshakri ha ka jylla Meghalaya lyngba ka Airtel 5G Plus ha kaba ki nongpyndonkam ïa ka Airtel kin sa ïoh jingmyntoi ha kaba ïadei bad ka jingstet jong ka Network.
Ka jingpyntreikam ïa ka 5G kan long katkum ka bynta ba la buh.
Lyngba ka 5G ki nongpyndonkam ïa ka Airtel kin sa ïoh ïa ka Network kaba kham stet khlem da donkam ban siew tam ïa ka dor.
Ïa mynta, ka Airtel ka la pyntreikam ïa ka 5G ha Laitumukhrah, Lapalang, Nongrah, Governor House, Lummawbah, Jaïaw Laitdom, Pines Colony (Laban Red Cross), Mawpat, Riat Sohkhlur bad ha ki katto katne ki shnong.
Ka Airtel kan sa nang pynïar shuh shuh ïa ka jingshakri ha ki bynta bapher bapher jong ka nongbah Shillong sa kham katto katne por.
Ka Airtel ka dei ka kompeni banyngkong eh ban pyllait paidbah ïa ka 5G ha kane ka thaiñ Shatei Lammihngi bad mynta ka sngi ka nongbah Shillong ka la ïoh mad nyngkong eh ha kaba pyndonkam ïa ka 5G.
Da kane ka jingpyllait paidbah ïa ka 5G, ka Airtel kan sa nang ïai bteng ban pynurlong ïa ka jingpynïasoh lyngba ka Digital ha kane ka jylla Meghalaya ha kaba la khmihlynti ba kan poi sha kiba bun ki paidbah bad ka ri India kiba la ïoh ban pyndonkam ïa ka 5G technology.
Shillong, K’lyngkot, 14: Ka Meghalaya Transport Corporation (MTC), jong ka Sorkar Jylla, ha ka sngi Saitjaiñ ka la ïasoi ïa ka soskular bad SpiceJet na ka bynta ban sdang noh ïa ka jingpynher liengsuiñ na Shillong sha Delhi.
Ka jingpynher liengsuiñ kan long tang ar sien shitaiew, kata tang ha ka sngi Lah Sngi U Blei bad ha ka sngi Thohdieng.
Lah ban kdew hangne ba ka jingpyrshang ban sdang ïa ka jingpynher liengsuiñ na Delhi-Shillong-Delhi ka dei kaba la shimkhia da ka Sorkar Jylla ha u snem 2020.
Ha ki snem baladep, ka jingpynher liengsuiñ ka long tang ïa ka Big Charter Pvt Ltd (FlyBig).
Ka FlyBig ka la phah da ka liengsuiñ Bombardier Dash 8 Q400 ban kit ïa ki nongleit jingleit da kaba shim wai na ka SpiceJet.
Hynrei na ka liang jong ka FlyBig ka la pynpaw ïa ka jingbymlah shuh ban dang bteng ïa ka jingpynher liengsuiñ.
Mardor ka Sorkar Jylla ka la pynlong ïa ki jingïasyllok bad ka FlyBig bad ailad ruh ban wad ïa ki lad ki lynti.
Hynrei namar ka jingbym lah shuh jong ka Flybig ka Sorkar ka la hap ban pyndam noh ïa ka jingïasoi soskular bad kane ka kompeni pynher liengsuiñ.
Na ka liang jong ki bor pynïaid ka SpiceJet kiba ïakren bad ka Sorkar Jylla bad tyrwa ban pynher ïa ka liengsuiñ ban kit ïa ki nongleit jingleit na Delhi-Shillong-Delhi katkum ki kyndon ba la ïasoi bad ka MTC.
Ka SpiceJet ka don 23 tylli ki liengsuiñ Bombardier Dash 8 Q400.
Ïa kane kajuh ka liengsuiñ yn sa kit ïa ki nongleit jingleit na Delhi-Shillong-Delhi.
La khmihlynti ba ka jingsdang ban kit ïa ki nongleit jingleit kan long naduh u Rymphang, 2023.
Ka SpiceJet ka la buh ïa ka thong ban pynurlong katkum ka soskular ba la ïasoi bad ka Sorkar Jylla bad ban pynurlong ïa ka jingangnud jong ki paidbah nongshong shnong ka jylla Meghalaya da kaba kit tista ïa ki nongleit jingleit na Shillong sha Delhi.
Shillong, K’lyngkot, 14: U Myntri Khynnah ka Sorkar Pdeng uba peit ïa ka Skill Development and Entrepreneurship and Electronics & Information Technology u Rajeev Chandrasekhar ha ka sngi Thohdieng u la ong ba ka Bharatiya Janata Party kan sa bud ryntih ïa ki jingbthah jong ka Election Commission of India da kaba ai jingtip ïa ki kyrtong ka BJP kiba la don dak sniew.
“Kane ka dei ka bynta kaba kongsan tam mynta la bun bun snem na ka bynta ki kyrtong kiba hap ban ai jingtip kata shwa ka elekshon.
La ka long ha Karnataka, ha Pondicherry, ha Gujarat, ha Uttar Pradesh ngi hap ban bud ïa ki kyndon kiba la buh da ka Election Commission," u la ong ha ka jingïakren bad ki lad pathai khubor.
Haba pynpaw ba ka thong jong ka BJP na ka bynta ki paidbah ka jylla Meghalaya ka long kaba kham pher, u Chandrasekhar u la ong, “ngi don hangne ban ai ka jingshakri ïa ki paidbah ka Meghalaya bad ban ïatreilang na ka bynta ban wanrah ïa ka lawei kaba phyrnai bad ïa ki paidbah bad ki nongthep vote ka jylla Meghalaya ban shah skhor ïa kata lane ban shah rong noh ha ki jingshim kabu saiñpyrthei da ki seng saiñpyrthei lane da ka party kaba wan na West Bengal.
Kane ka long na ka bynta ki paidbah nongthep vote ka Meghalaya ban ai ïa ka rai.
"“Ngin nang trei shitom ban ïoh ïa ka jingshahniah na ki paidbah," ula bynrap.
U la ong ba ka BJP hapoh ka jingïalam jong u Myntri Rangbahduh Narendra Modi ka Meghalaya ka don ïa ka lawei kaba phyrnai ban ïa kino kino ki seng saiñpyrthei kiba la don lypa nadun 50 snem mynshwa.
“La ka dei ka party rim lane ka party kaba dang shu lap ha dang shen ba ha West Bengal ka khih phaloh namarkata ki hap ban peit nuksa na kiwei ki jylla, nga ngeit ba ngin sa lah ban leh ïa kaba bha tam bad ban shakri khambha ïa ki paidbah jong ka Meghalaya bad kata ka dei ka jingthmu jong ngi bad ngi kyrmen ba ki nongthep vote ruh kin ailad ïa ngi ha kane ka kynti," la ong shuh shuh u Chandrasekhar.
Tura, K’lyngkot 14: Ka jingïoh jingkyrshan jong u Dr Mukul Sangma kum u kyrtong ban ïakhun na Tikrikilla constituency la lah ban sakhi ha ka jingïalang paidbah kaba la pynlong ha ka sngi Saitjaiñ ha Tikrikilla ha kaba palat 5000 ngut eiei ki paidbah ki la wan sha kane ka jingïalang ban sngap ïa ka jingkren bad ki jingpynshai kiba u Dr Mukul sangma ryngkat bad kiwei ki nongïalam ka TMC ki don ban pynshai sha u paidbah.
Haba kren ha kane ka sngi u Dr Mukul u la pynpaw ïa ka jingsngew myllung mynsiem ban ïohi ïa kane ka jingwan kyrshan ki paidbah da kaba wan shim bynta ha ka jingïalang wat la ha ka jingshisha ka dei ka por ba bun ki tamasa kum ka Bihu bad kiwei.
U la ong ruh ba kumba ka ri India la seng ha u païa ka jingïatylli wat hapdeng ka jingbym ryntih bad kumba ka jylla ruh ka dei kaba shong ym tang kawei ka jaidbynriew hynrei ka jinglah ban tehsong ka dei namar la tehsong lang ïa baroh da ka jingieid bad jingburom ba markylliang.
“Ka ri jong ngi ka dei ka ri kaba shong da ki jaid bynriew kiba pher bad ki jingngeit ruh kiba bun jait hynrei ngi ïa tylli wat hapdeng ka jingbym ryntih bad kumju kane ka jïa ruh ha ka jylla ka dei namar ki kpa tymmen jong ngi ki la ai pateng ba ngin ieid bad burom mar kyllïang bad kane hi kan dei u sai hon sha ka lawei ba phyrnai jong ka jylla.
Ka dei ruh ka kamram jong ngi ban trei ban kynjoh sha kane ka thong bad dei na kane ka daw ba kum ka party ngi don hangne," u la ong.
Shuh shuh u la kyntu ïa ki paidbah ba kin long ki atiar ka jingkylla da kaba rai na ka vote ba khlaiñ bor jong ki.
“Lada phim hun ïa kaei kaba ki nongïalam jong ngi ki trei, ka don ka kabu ban wanrah jingkylla da kaba kin pyndonkam ïa ka atiar ba la pynkupbor lyngba ka shi vote ban wanrah ïa ka jingkylla kaba phi angnud," u la ong.
Ha kane ka sngi kumba 60 ngut ki nongïalam jong ka NPP ki la wan ban pynïasnoh sha ka TMC ban kyrshan ïa u Dr Mukul ha kane ka elekshon ban sa wan.
Shuh shuh ha kane ka sngi la wan shim bynta lag ruh da ki nongïalam ka party kiba kynthup ïa u State General Secretary ka party u Mukul Das, Dr.
Mizanur Rahman Kazi bad Dr.
Prabir D Sangma.
Lah ban kdew ba u Dr Mukul ha kane ka elekshon kaba mynta un aireng na Tikrikilla nalor ka Songsak kaba dei ka constituency kaba u jop kum u MLA ha u 2018.
Shillong, K’Lyngkot 14 : Ka sorkar Meghalaya hynnin ka sngi ka la pyllait paidbah ïa ka Helpline jong ka State Mental Health lyngba u – 14410, ha kaba ki paidbah ki lah ban phone ban ïoh ïa ka jingsyllok haba ki ïa kynduh ïa kum kitei ki jingshitom.
“Kadei ka sngi kaba khraw na ka bynta jongngi, namar kadei hadien shibnai ba ngi la wanrah ïa ka State Mental Health Policy, mynta pat ngi la lah ban wanrah bad pyntreikam ïa une u Mental Health Helpline, kaba long ka sien pyrshang kaba radbah bha ban ai ka jingshakri na ka bynta ki nongshong shnong kiba donkam ïa kitei ki lad jingïarap ha ka por kaba biang," ong u Myntri ka tnad ka Koit ka Khiah ka sorkar jylla, James K Sangma ha ka sngi ba pyllait paidbah ïa utei u helpline ha ryngkat ka jingdonlang u P.
Sampath Kumar, IAS, Principal Secretary, Kong RM Kurbah, IAS, Secretary, Ramkumar S, IAS, Mission Director ka National Health Mission, Dr.
YA Phira, CEO, State Mental Health Authority, Meghalaya bad Dr.
SS Nongbri, Director, DHS (MI/MCH&FW) cum Jt.
MD of National Health Mission, Meghalaya.
La pynbna ruh ba utei u numbor bym donkam siew ei ei haba phone, un treikam naduh ka por 10.
00 baje mynstep haduh ka por 5:00 baje janmiet naduh ka sngi Nyngkong haduh ka sngi Thohdieng ha kaba ki paidbah ki lah ban ïoh ïa ka jingshakri ha ka ktien Khasi, Garo, Pnar bad ruh ha ka Hindi lane English kum ka ktien ïa kren.
La pyntip ruh ba kin don haduh 50 ngut ki riewshemphang kiba lah ban ïa syllok ha kylleng ki distrik lyngba katei ka helpline.
Ha kajuh ka por, katei ka helpline kan treikam ruh baroh 24×7 bad kan poi lang ha ka Tele-MANAS Network (Tele Mental Health Assistance and Networking Across States) jong ka sorkar pdeng.
La ong ruh ba kito kiba phone yn pynïasoh pat bad ki sha kito ki stad ba dei peit kyrpang ne ki specialist kum ki psychiatrist, social worker, ki nos lane ki psychologist katkum ka jingdonkam.
Lada jia ba ki paidbah ki kwah ban kynduh markhmat, lah ban pynbeit ba kin leit mih sha ki health and wellness centre lane sha ki primary healthcare kumjuh sha ki tertiary healthcareDang ha u bnai Nohprah, ka Meghalaya ka kylla long ka jylla kaba nyngkong ha ka thain shatei lam-mihngi jong ka ri bad kaba lai ha ka Ri baroh kawei ban don la ka jong ka Policy ba kyrpang na ka bynta kito kiba don jingthut ha ka bor pyrkhat, da ka thong ban ai ka jingïarap bad ka kyrshan lang na bynta jong ki.
Shillong, K’lyngkot 14: U MLA jong ka South Shillong uba dei ruh u Myntri ka sorkar jylla u Bah Sanbor Shullai, ha ka sngi Saitjaiñ u la kren bynñiaw halor ka jingbym pyndonkam hok ki paidbah Khasi khamtam eh kiba shong ha ka Constituency jong u ban pyndonkam ïa ka iktiar ba khlaiñ bor jong ki ha ka synshar paidbah da kaba leit ban thep ïa ka vote jong ki.
U la ong ba wat la ka sorkar jylla bad sorkar India bad ki tnat treikam baroh kiba don ha ka jylla ki ai shuti ha ka sngi thep vote hynrei ha jaka ban leit tyhep vote bunsien ki leit bam piknik pynban sha lum sha wah.
Haba kren ha ka jingplie ïa ki maw kyrteng sah nam ïa ki surok kiba la ai nam ha ki riew khraw bad ki riew rangbah jong ka dorbar Shnong Laban, u Bah Sanbor u ong ba ka jingkhlaiñ bor jong ki paidbah ban rai ha ka synshar khadar ka dei ha ka por elekshon da kaba kin leit thep vote ïa uno u kyrtong uba ki mon ban mih khmat hynrei ki Khasi bunsien ha jaka ban pyndonkam hok ïa kane ka iktiar ki kheiñ dew thala pynban da kaba ki leit kai lei muja bam piknik ha ka sngi thep vote.
“Ka sorkar bad ki ophis baroh ki ai shuti khnang ha ka sngi thep vote khnang ba u paidbah un ïoh lad ban leit thep vote ki jong ngi ha jaka ban pyndonkam ïa ka iktïar ba la pynkupbor ki rah khiew rah syiar pynban sha lum sha wah ban leit bam piknik bad kane ka jingleh jong ngi kum ka jaidbynriew kam dei ban bteng satia ha kane ka elekshon ban wan," u la ong.
U la bynrap shuh shuh, “Lada ngi peit ha ka elekshon MDC ha u 2019 ha kaba ki nongthep vote jong ka Laban ruh ki dei tang ki Khasi katba tang 40 na ka 100 kiba leit ban thep.
Lada phi peit kiwei ki jaidbynriew wat kiba la tymmen ruh ki phah rah ban pynpoi sha ki jaka thep vote ba kin ïoh pyndonkam ïa ka hok jong ki bad nga kwah ba ki jong ngi ruh kin shim nuksa na kiwei ki jaidbynriew halor kane ka bynta khamtam ba mynta lei kiba pang bad ki tymmen ki kro ki lah ban thep vote wat na iing ne kamra ba ki thiah pang ruh.
"U la ong ba kum u nongmih khmat uba ki paidbah ka Laban ki la jied u trei shitom shibun eh ban pyndep ïa ka kamram kaba ki paidbah ki la bynshet ha u kum u MLA ha kaba wat ka pisa kba ka sorkar ka mang na bynta man uwei pa uwei u MLA ba un leit kai sha kiwei kiwei ki ri ne jylla ruh um shym la pynlut kumba ki 59 ngut ki MLA ki leh namar ka jingban khia ka kam kaba u hap ban pyndep kum u MLA.
Ha kane ka sngi u Bah Sanbor u la plie ïa ki mawnam jong ki surok kiba la jer kyrteng ha ki riew rangbah jong ka shnong Laban ki kynthup ka surok ba la ai nam ha u Babu Hajom Kissor Sing Nongbri, Phinton Mylliemngap, Nomiwell Rynjah, Dennis Dunn, Moshondro Roy bad u Bringtong Mylliemngap.
Ha kane ka sngi la wan sakhi lang ïa kane ka jingplie da ki baha iing jong kine ki riew rangbah kiba la shah pynsahnam ryngkat ki nongïalam shnong bad ki paidbah nongshong shnong ka Laban.
Shillong, K’lyngkot, 14: Kan long ka jingsarong ïa ka jylla Meghalaya hadien 50 snem ka la ïoh ïa ka kynhun Women Commando Unit ba nyngkong eh ha ka sngi Saitjaiñ.
Ïa kane ka kynhun ba la jer kyrteng kum ka Meghashakti Commandos Warriors, la pynrung ha ka Special Force (SF)-10 ha ka jingleh burom kaba la long ha 1st MLP Battalion ha Mawiong, ha kaba la sakhi lang da u Myntri Rangbah ka Jylla u Conrad K.
Sangma.
Haba kren kum u Kongsan u Conrad Sangma u la ïaroh ïa ka Meghashakti Commandos Warriors, bad ong ruh ba ka Sorkar ka la trei borbah ban pynbiang ïa ki jingdonkam na ka bynta ka tnat Pulit khnang ban wanrah ïa ka shongsuk shongsaiñ ha ka Jylla.
Shuh shuh u la ong ruh ba ka Sorkar ka dang bun ban leh na ka bynta ka tnat Pulit.
U la ai khublei ruh ïa ka tnat Pulit jong ka Jylla kiba la trei shitom bad kiba la aiti lut met bad mynsiem na ka bynta ban ai ïa ka jingshakri sha ki paidbah nongshong shnong ka jylla.
U Director General of Police ka Jylla u Dr.
LR Bishnoi u la ïathuh ba ïa kane ka kynhun la ai jinghikai pyntbit ban khynra lehnoh, ban pyllait im ïa kiba shah rahbor bad ban pahara ïa ki heh ki haiñ.
Haba pynpaw ba kane ka kynhun kan long ka jingsarong ïa ka jylla Meghalaya, u Bishnoi u la ong ba ka Meghashakti Commandos Warriors ka dei ka kynhun kaba ar hadien ka Veeranganas ha ka jylla Assam.
U DGP u la ai khublei ïa ka Sorkar Jylla bad ïa ka tnat Kam Pohing kiba la ai ka jingkyrshan ban pynurlong ïa kane ka jingthmu.
“Ha kaba sdang eh ngi la khot haduh 200 ngut ki kynthei bad hadien ba la bishar bniah ïa ka bormet, ka rukom kilan met, ka jingstet mareh, ka bor pyrkhat bad ïa ka jinglong jong ki bad na kine ngi la jied tang 70 ngut ha ka wat kaba nyngkong bad na kine la jied sa tang 52 ngut kiba kham tbit," la bynrap u DGP.
Ampati, K’lyngkot 14 : Khatduh ka Jylla Meghalaya kala dei ban sngewsarong namarba hadien 50 snem ba la ïoh ïa la ka jong ka Jylla, dang mynta ka sngi ka la ïoh bad don la ka jong ka State University ne ka Skukbah la ka jong.
ïa kane ka skul bah la plie mynta ka sngi da u Myntri Rangbah u Conrad K Sangma.
Kane ka Skulbah ka Jylla (State University) ka dei ka Captain Williamson Sangma State University (CWSSU).
La plie ia ka ha ka jingïalang bala pynlong hapoh ka Campus ha Shnong Balalgre, South West Garo Hills District.
U Myntri Rangbah ka Jylla ula ai burom ïa kane ka State University ba nyngkong eh ka Jylla kaba la ai ha ka kyrteng jong u Myntri Rangbah ka nyngkong eh ka Jylla, u Captain Williamson Sangma, sha ki paidbah ka Jylla ha ka jingdap 50 snem jong ka Jylla.
U Chief Adviser jong u Chief Minister, Thomas A.
Sangma, Commissioner & Secretary, Education, B.
D.
R.
Tiwari, Secretary, Education, Ambrose Ch.
Marak, Vice-Chancellor CWSSU, R.
D.
Shira, Tura Municipal Board Chairman, J.
D.
Sangma, Chairman KVIB, Subir Marak, Registrar, CWSSU, bad ki Khlieh jong ki jaka pule, ki Ophisar ka South West Garo Hills bad ki Nokma lem bad ki paidbah ka thaiñ, kila ïadonlang ban sakhi ïa kane ka jingplie paidbah ïa kane ka skulbah ka Jylla.
Haba ai jingkren, u Myntri Rangbah ula ong “Kane ka skulbah ka dei ka Technical University kaba don tang katto katne ki Courses (lain pule) hynrei namar ki katto katne ki daw bad ki jingtynjuh ba ngi ïakynduh ha kine ki snem bala leit noh bad ban pynthikna ba ka Jylla kan don noh la ka jong ka skulbah, ka Kynhun Myntri kala rai ban pynkylla ïa kane ka Technical University sha ka State University ba pura".
“Ngi la shim ïa ki sienjam ba donkam baroh bad ka kam ka la ïaid ha kaban pynmih ïa ka Ordinance ka ban sa pynbna paidbah da u Lat ka Jylla" ula ong.
Haba jubab ïa ki jingeh bala pynsngew da u Vice Chancellor ba ïadei bad ka jingduna ki jingtei hapoh ka Univerisity, u Myntri Rangbah ula kubur ba ki jingtei kim pat biang satia.
“Ngi donkam ban khmih kumno ban shna ïa ka blueprint bad ka master plan bad pynthikna ba kane ka University kan don ïa baroh ki jingdonkam kiba donkam da ki samla pule bad ba ka University kan treikam ha ka rukom kaba dei.
Nga kular ha phi baroh ba kane ka dei kaei kaba ngi plan ban leh" ula ong.
Haba sam jingtip halor ka jingshna pynbha ïa ka campus, u Conrad ula ong “Nalor ki kam barit baria kum ka kynroh kaba la dep mang pisa mynta bad la khmih lynti ruh ban sa sdang pyntrei noh shen, ngi la dep mang pisa ruh ban pynïasoh surok na ka surok bah sha ka campus bad ïa kane ka Building hangne ruh ngi khmih lynti ban sdang pyntrei noh shen.
Kumba ai jingmut, ngi la dep sdang ïa ka kam kat kum ka jingïohi jngai, ka plan ba hadien habud ba shano kane ka university kan poi ha ki snem ban wan".
“Ki dang don bun ki kam ba ngi hap ban leh ban pynthikna ba ngi pynkhlaiñ ïa baroh ki kam bad ban pynlong ïa kane ka university, ka State University lajong kum kawei na kaba biang bad hadien habud, kum ka university kaba biang tam hapoh ka thaiñ" ula bynrap.
Da ka jingdon ïala ka jong ka Univeristy, kane kan ailad ïa ki samla pule ka Jylla ban ïaid lait ïa ka Common University Entrance Test (CUET) bad ailad ruh ïa ki College jong ka Jylla ba kin jied ha ka ban pynïasoh bad la ka jong ka State University ban ïa ka NEHU.
Shillong, K’lyngkot, 14: nongïalam ka Congress uba dei ruh u MP sha ka Rajya Sabha u Mukul B Wasnik ha ka sngi Thohdieng uba la wan sha ka jylla ryngkat kiwei pat ki nongïalam jong ka All India Congress Committee (AICC) ban ïakynduh bad ki nongïalam ka Meghalaya Pradesh Congress Committee (MPCC), ha kaba ïadei bad ka jingpynkhreh ïa ka elekshon, u la ong ba ka party kan ym kular kum kiwei pat ki party ïa kino kino ki mat ha ka Election manifesto kiba yn ym lah ban pynurlong ynda ka party kan thaw sorkar.
“Ngin kular ïa kaei kaba lah ban pynurlong ynda ngi thaw sorkar kum ka jingïohkam ïohjam ki samla, ka pule puthi ka shong shaiñ ki kynthei bad ka jingpynkupbor ïa ki bad kaei kaba ngin kular lyngba ka manifesto kin dei kiba ngin lah ban pynurlong ynda ngi thaw sorkar," u la ong ha ka jingïakren bad ki lad pathai khubor.
“Lada phi peit ïa kaei kaba kum ka party ngi kular ha ki snem kiba la dep lada dei ha ka jylla ne ha ka elekshon ha ka ri, ngi kular ïa kaei kaba ngi lah ban pynurlong ym ban thok ïa u paidbah da ki jingkular bym lah kynjoh shuh," u la bynrap.
Haba ïadei bad u kyrtong Myntri Rangbah, u Wasnik u ïathuh ba ki bun bah kyrhai ki nongïalam jong ka party ha ka jylla bad ha ki sngi ban wan baroh sa tip hi kiei ki sienjam kiba kum ka party kin shim.
Haba kylli halor ka jingthmu ka Congress ban pynïakhun da ki kyrtong kiba dang thymmai ha kane ka elekshon bad la hato haduh katto ka party ka kyrmen ba kin jop, u Wasnik u la jubab, “Ngin ym leit sha u paidbah tang lyngba ki kyrtong hynrei ngin leit kum ka party Congress bad ki nongrim kiba ngi la ïeng baroh shi katta bad ki kam kiba ngi la leh bad nagm ïohi ba kan don ka jingdunong lada ngi pynïakhun da ki kyrtong kiba dang thymmai ha ka jylli ka saiñ pyrthei.
"“Kaei kaba ki party ki leh bad kaei kab ki party ki kular ka long kabym ïahap satia bad dei namarkata nga ngeit skhem ba ki paibah kin ym ngat shuh ha ka buit shukor jong kine ki party ba don ha ka sorkar," u la bynrap.
Haba la kyllila ka party kan pynrung ïa ka ILP ha ka manifesto jong ka, u Bah Vincnet H Pala u la ong ba ka party da kaba shai ka kren ba kan ym pynrung satia ïa ka ILP ha ka manifesto kaba kan sa pynlait shen.
Shillong, K’Lyngkot 15 : Ka kynhun ki nongmareh na Meghalaya ki la ïoh ban khur bun tylli ki takma na ka lympung mareh ba pawnam ha ka Ri, ka Mumbai Marathon kaba long ha kane ka sngi u Blei.
Na ki 14 ngut ki nongmareh na ka jylla kiba ïoh ban khur takma ki kynthup ïa u Bah Marvin Kharkongor uba la wan ha ka kyrdan ba ar ha ka rta kiba 25-30 snem, nangta u Bah Jomsing Ramsiej ha kiba 35-40 snem bad u Bah Tlanding Wahlang ha ka thup kiba40 – 45 snem.
Ha ka liang ki shynrang pat ka Darisha Ïangjuh ka la ïoh ban wan balai ha ka liang ki Amateur runner katba ha ka thup kiba 25-30 snem pat ka la wan ha ka kyrdan kaba nyngkong.
Katba ka Bandasharai Marwein pat ka la ïoh ban khur ïa ka kyrdan kaba lai.
Ha ka thup kiba 40 – 45 snem pat, ka Kong Snora Lyngkhoi ka la wan ban khur ïa ka kyrdan kaba lai katba ha ka thup kiba 70 snem shajrong ïa ka nam jop la ïoh da i Kong Kmoinlang.
Na ka liang ka kynhun nongmareh na Meghalaya ki pynpaw ruh ba ka jingleit shim bynta jong ki ha katei ka lympung ka long ruh ban kynmaw burom ïa kawei na ki dkhot jong ka kynhun kaba la khlad noh shisnem thik mynshwa.
Shillong, Kyllalyngkot 15 : Ka Baroda ka la kamai 273 duh noh 5 wicket ha kaba sdang jong ka U-25 Col CK Nayudu Trophy ha ka jingïakhun pyrshah ïa ka Meghalaya ha ka sngi U Blei ha Mangaldai, Assam.
Ka Meghalaya kaba la jop ïa ka jingkynting pisa ka la kam ban kawang bol nyngkong bad ïoh ban pynhap wicket mar ïa sdang kawang bol ba la ïoh da u Ram Gurung (1/17) uba la ïoh ban pynhap ïa ka wicket u rangtied sdang u Kinit Patel lyngba ka lbw.
Ka Meghalaya ka la lah ban ïalehkai bha ha ka liang ka kawang bol ha kaba ka Baroda ka la hiar ka jingkamai ron da 27 ron duh noh 3 wicket bad hadien kane ka la tied 78 ron ha ka jingduh noh 4 wicket shwa ba u Abhimanyu Singh (109) bad u MR Solanki (85 not out) ki la ïarap ïa ka kynhun ban kamai 153 ron ha ka jingduh noh san wicket.
Ïa ka wicket jong u Abhimanyu Singh uba kamai 109 ron la ïoh da u Manish Sharma uba khur 2 wicket ai kamai 78 ron katba u Roshan Warbah u ïoh 1 wicket ai kamai 28 ron bad u PM Santhosh (1/33).
Nongstoiñ, K’lyngkot, 15: : Ka West Khasi Hills ka dei ka District kaba kynrei bha ki jaka jngoh kai kiba itynnad haduh katta katta, hynrei na ka daw jong ka jingbym don surok bad ka jingtlot jong ka tnad shangkai, ki jaka ba itynnad ki shu sah shrah kumto kumba ki long haduh mynta.
Haduh mynta hi dei tang ka Dewlynnong Nongkhnum ba ka tnad jngoh kai ka la pyntreikam ha ryngkat ka jingïatip lang bad ka sorkar.
Kiwei ki long tang u Lum kyllang, u LumMawthadraishan bad ki jaka ha Mawphanlur lait.
Haba phai sha kiwei pat ki jaka jngoh kai kiba kham jan na ka sor Nongstoiñ kum ki ar tylli ki bynta kiba don ha ka wah Rwiang kum ka thaiñ Mawsetlun, ka kshaid Thupthup bad ka thwei Koh Langheit kaba don haneng jong ka kshaid Thupthup ki dei ki jaka kiba itynnad haduh katta katta.
Ka kshaid Thupthup ka dei ka kshaid kaba don ar bynta kawei ka bynta ba shapoh bad kawei pat ka bynta ba kham sha jrong.
Ka kshaid kaba don ha ka bynta ba kham shapoh ka kham lyngkot bad ka jingkynjang ka lah ban don kumba san phew phut ei ei.
Hynrei ka kshaid kaba don ha ka bynta ka kham sha jrong pat ka kham jrong bad ka jingkynjang kam duna ïa ka hynriew haduh hynñiew phew phut.
Katei ka kshaid ka noh rymphum na jrong ki mawramsong bad ha ki snem ba kham mynshuwa man ka por lyiur, ki briew ki ju leit tong ïa ki doh jei kiba kiew na katei ka ka mawsiang da kaba teh da u tyllai na ka met bad hiar sha marshiteng ki sa pynap da ka jar bad tynruh da ki dieng ha kaba shisien tan ïa ka jar ki ju ïoh shiphew haduh khatsan kilo.
Kham shaneng na katei ka kshaid ka don kawei ka thwei kaba pyllun bad kaba ïar bha kaba la ju khot ka thwei koh Langheit.
Ha ki snem kiba kham mynshuwa katei ka thwei ka long kaba itynnad bha namar baroh sawdong la ker da ki khlaw, hynrei mynta u snem la lap ba mar shilliang jong katei ka thwei la dap da u shyiap bad ka la kylla long thik kum ka beach ha Nongkhnum.
Hynrei kaba sngewsih ka long ba lada leit sha kitei ki jaka ym don surok satia, lait noh ka surok ba leit kit dieng bad kit rnga ki trok na ki khaw kiba don baroh ar liang ka wah Rwiang haduh katei ka jaka ba don ka kshaid Thupthup bad ka thwei Koh Langheit.
Lada ïaid da ka kjat na jingkieng Rwiang kaba don ha ka surok bah National Highway 44 (E) Shillong Tura, ka shim por shikynta shiteng haduh ar kynta tang haduh ka kshaid Thupthup bad Kshaid haduh ka thwei koh Langheit ka dang shim por kumba khatsan minit ei ei.
Ka don kawei pat ka lynti na ka shnong Mawsiangbah kaba shim por kumba shi kynta ei ei kat kum ka jingïathuh jong ki briew na ka shnong Mawsiangbah bad kaba kham suk ruh ban ïaid, namar ha ka por tlang ki kali ki lah ban poi haduh ka shnong Mawsiangbah tangba lada ki bym pat ju leit ki shem jingeh.
Ha kaba ïadei bad kiba kum kitei ki jaka kiba itynnad, ka sorkar ka la dei ban pynkhlaiñ ïa ka tnad jngoh kai bad ba kan shimkhia ban pynpoi surok, khnang ba ki nongshang suwari kin ïoh ban leit bad kan long ruh kum ka lad ban kyntiew ïa ka ïoh kam ïoh jam bad kamai kajih ka ïoh ka kot jong ki paidbah ka West Khasi Hills baroh kawei.
Mynta kat shaba phai la ïohsngew ba kane ka elekshon kadei ka elekshon kaba remdor tam na ki elekshon kiba la pynlong ha ka jylla naduh ba ïoh la ka jong ka jylla ba pura.
Ym tip haduh katno kata ka jingremdor ka elekshon hato kadei ba la rem ka dor ki nongthep vote lane dei na kino kino ki daw.
Kaba pynkyndit eh ka long ba ka jingïakren sharum shaneng ba ka jingpynlut na ka bynta kane ka elekshon kam dei shuh tang ki da ki khyndiat klur hynrei kan poi da ki phew klur ha ki katto katne ki constituency kaba don ïa ki kyrtong kiba kham heh spah.
Man ka por la ju ïohsngew ba tang shu jan ka elekshon sha ka Ïing Dorbar Thawaiñ ka jylla, ka jingïakren na ki nongïalam jong ki kyrtong bapher bapher ka long beit ba hap ban ïakhun ïa ka bor pisa, kaba thew beit ba baroh kito kiba jop kidei beit kiba thong da ka pisa ïa ki.
Hynrei, lada kren ïa kane ka bynta ruh bun kiban kyntait namar don ki kyrtong kiba ong ba ki jop khlem da donkam ban theh pisa shibun.
Kumta lada ïathir bha ïa kane ka bynta, kumba 50 persen ki kyrtong kiba ïakhun kin ong beit ba kim don pisa hynrei ki kwah ban mih bad aireng namar ki kwah ban ïoh ïa ka jingjop da ka jingieid u paidbah.
Tangba, don pat ki jaka kiba ju pynpaw ba kam myntoi ban kren shaphang ka jingieid ne ka jingshaniah na ki paidbah namar tang shu poi ka por thep vote ki paidbah ki la klet lut ïa kaei kaba ki nongmihkhmat ki trei hynrei ki kynmaw beit tang ïa kaei kaba ki ïoh ha ka khyllipmat ha lynti sha jaka thep vote.
Lada kum kitei ki jingkynnoh ki ïai mih, ym sngewnang shuh ïano shuh yn kynnoh, la yn kynthoh ïa u nongai ne ïa u nongshim.
U kyrtong ba pli tang ban pyntikna ba un ym jop um banse ban theh lut katba don ei da ka jingkyrmen ba un jop kum u MLA.
Kane lehse ka jingkynthoh kaba ju mih ha shwa ka elekshon kam dei kaba treikam ha baroh ki constituency hynrei ki don ki jaka ba ka treikam borbah bha ka bor pisa.
Ym lah ruh ban len ba kane kadei ruh ka juk kaba kito kiba kham duna ka pla tyngka kim nud shuh ban mih aireng kumba long ha ki khyndiat phew snem mynshwa ba ki paidbah ki mih hi ban synniang lang na ka bynta u kyrtong.
Pynban ka jinglong jingman ha kine ki por mynta ka long markhongpong ha kaba ki paidbah ki khmih lynti ban ïoh khambun bad kim da salia than ruh ban leit mih bunsien sha ïing ki nongmihkhmat lane ki kyrtong ban leit pan jingïarap da kaba ai daw laiphew rukom.
Ka Meghalaya lada ka kwah shisha ban ïoh ïa ki nongmihkhmat kiba stad, kiba shemphang bad kiba la ih bha ha ka saiñpyrthei ka la dei ban kyntait lut ïa kito kiba wan thong da ka pisa bad lada ki shim ruh ki dei pat ban rai da ka jingsngewthuh jingmut lane da kaba pyrkhat 100 sien na ka bynta ka lawei jong ka jylla bad ïa ka pateng jong ki khun ki kti.
Haba phai pat sha ki constituency kiba kham shai bad lah ban ong kiba eh bha ban shah pynbiej ha ka bor pisa, hangne pat ka long ba kin pynap shibun ki jingkylli ïa kito ki MLA jong ki haba ïadei bad ka rukom treikam jong ki ha ki saw snem tam.
Lada dei pat na ka bynta ki kyrtong ba dang shu mih thymmai, ki jingkylli ba kin buh kan long kiei ki jingduna ba u MLA u don kaba pynshlur ïa ki ba kin mih ban ïakhun.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Kumta, lada katei ka jingïakren ka long shisha kaba dei, kan sa poi ka por ba ki briew kiba sngewthuh ïa ka jingkordor ka vote kin ym lah shuh ban ïakhun bad kito kiba leit ban thep vote da ka jingpynbor ka pisa kaba lah ban long ka jingma kaba khraw pat ïa ka jylla bad ka pateng ban sa wan.
Nongstoiñ, K’lyngkot, 15: Ka jingshah thombor jong ki paidbah ba shong ha shilynter u pud bad ka jylla Assam, ka dei ka mat kaba hakhmat eh ba ka sorkar jylla lada synshar mano mano ruh, ka la dei ban shimkhia bha bad ban leh ei ei mardor.
Haba phai sha katei ka jingeh ba ki paidbah nongshong shnong ki mad, kam dei tang na kawei ka jaka ne tang na kawei ka District, hynrei ka long na baroh sawdong na shatei, na mihngi bad sepngi la shah thom bor ha ka sorkar Assam bad na shathie pat da ki briew na ka ri Bangladesh.
Watla ka jingshah thombor na ka phang shathie kam da ktah eh ïa ka sorkar jylla, namar ka dei ka mat ba ka sorkar pdeng ka hap ban shimti.
Ha ki bynta jong ka jylla naduh sepngi, shatei haduh mihngi ba kynthup naduh Garo Hills, West Khasi Hills, Ribhoi, Block I & II kiba dei ki jaka kiba ka sorkar Assam bad Meghalaya ki hap ban shimkhia.
Tangba, haduh mynta ka jingshah thombor jong ki paidbah ha kitei ki jaka khappud, imat ka la kylla long ka mat kaba ki politician jong baroh ki seng saiñ pyrthei ki la iehnoh bad buh tyngkai kyrpang tang na ka bynta ban pynlong ishu ha ki por election.
Kaba kham sngewsih ka long ba ka jingthom bor jong ka Assam ïa ki paidbah ha ki shnong khappud, ka la ktah ym tang ïa ki kam pynroi kiba la mang pisa na ka sorkar jylla bad na ka sorkar pdeng, hynrei ka la ktah ruh ïa ka kamai kajih, ka ïoh ka kot bad wat ïa ka hok longbriew man briew.
Ka jingshah beh krad jong ki paidbah na ka thaiñ langpih ha u snem 1979, ka jingsiat ïap jong ki pulit Assam ïa saw ngut ki rangbah Khasi ha Langpih ha ka 14 tarik Jymmang 2010.
Ka jingbeh krad ïa ki paidbah nongshong shnong ha Sabuda, Block I & II, ka jingshah beh krad jong ki 575 ngut ki paidbah nongshong shnong ka Huhuapara ha ka miet 8 tarik Nailur u snem 2018, ka jingthmu ban tei dam ha wah Khri harum Kyrshai kaba lah ban pynkylla phetwir ïa ki paidbah jong 16 tylli ki shnong namar ka jingtap ka um.
Halor kitei ki jingeh ba ki paidbah ka jylla ki ïakynduh na ka por sha ka por, ka sorkar Meghalaya ka la dei ban pyni kam noh bad ban ym shu shah pyndem tdong ha ka sorkar Assam.
Namar ba ka sorkar BJP na Delhi ka ai lad bha ïa ka sorkar Assam ba kan leh katba mon namar ha Assam ka BJP ka ïoh ban synshar marwei.
Mawkyrwat, K’lyngkot, 15: U MDC jong ka Mawkyrwat Constituency, u bah Carness Sohshang ha ka sngi saitjaiñ jong ka taïew u la ïoh ban plie bad aiti syndon ïa ka work order kaba T.
10 lak tyngka ban shna ïa ka Multipurpose Hall jong ka Balang Presbyterian Sakwang, South West Khasi Hills District.
Kane ka jingaiti jong u ïa ka work order, ka long kum shibynta jong ka jingpynkhreh jong ka Balang na ka bynta ka Jingïaseng jong ka KJP Synod Sepngi ka ban sa long ha u snem 2025 bad kane ka dei lyngba ka MP skhim jong u Ma Vincent H.
Pala, u MP na ka party Congress jong ka Shillong Constituency.
Lah ban kdew ba ha kajuh ka sngi, u bah Carnes Sohshang u la ïoh ruh ban plie pyrda noh ïa kawei ka ïing jong ka Balang Presbyterian Sakwang kaba la dep ban shna kaba la kot T.
3 lak tyngka ba la ïoh jingïarap napoh jong ka Khasi Hills Autonomous District Council (KHADC) jong u snem 2019-2020 ha kaba kane ka jingtei ïa kane ka ïing kaba kham phylla kaba long ban pynneh pynsah katkum ka juk ba mynhyndai (Heritage) ba ki la tei tang da maw ba la oh shrong kaba ki la pyndonkam katkum ka juk u hyndai hynthai.
U bah Carness Sohshang haba kren ha ka jingïalang, u la pynpaw ka jingsngewnguh ïa ka Balang Presbyterian Sakwang kaba la pdiang sngewbha ïa u ha kum kane ka sngi kaba kyrpang bad kaba long ruh ka sngi jong ka jingkyrkhu ba lyngba ka jingdon ryngkat jong U Blei Trai Kynrad ngin ïaid ruh ïa une u snem uba thymmai ha ka jingsuk jingkmen.
U long ruh ba ka jingwan jong ka Jingïaseng Synod kan long ka jingkyrkhu ym tang ïa ka Balang Presbyterian Sakwang hynrei ïa ka shnong ka thaw hi baroh kawei.
Kumta u la ai ka jingkyrkhu kyrdoh, ba ai ba kane ka jingpynkhreh jong ki ïa kane ka jingïaseng kan long kaba ïaid beit ïaid ryntih ryngkat ka jingkyrkhu ki jong U Blei.
Ha shwa ban plie ïa ka ïing (Heritage) la pynlong ka jingïalang ba lyngkot ha phyllaw jong Ïingmane ka Balang Presbyterian Sakwang ha kaba la ïoh ruh ka jingkren na u Pastor S.
I.
Iawphniaw, ka jingduwai na u Tymmen Basan I.
S.
Ramsiej ha ryngkat da ka jingïadon lang ki Pastor, ki Dkhot jong ka Committee Balang Presbyterian Sakwang, u Myntri bad ki paidbah kiba la wan ban sakhi lang ha kane ka sngi.
Mawkyrwat, K’lyngkot, 15: U bah Pius Marweiñ, MLA/MDC jong ka Ranikor Constituency ha ka sngi saitjaiñ jong ka taïew u la ïoh ban plie paidbah ïa ka Community Hall hapoh shnong Lower Rajapara kaba hap hapoh jong ka Ranikor Civil Sub Division, South West Khasi Hills District bad ha kajuh ka por u la ïoh ruh ban aiti ïa ka ha u Myntri jong ka shnong.
Lah ban kdew ba ïa kane ka Community Hall ba la plie paidbah la shna lyngba ka MLA kaba ha ka jingmang pisa kaba T.
10 lak tyngka.
U bah Pius Marweiñ kum u kongsan haba kren ha ka jingïalang ba lyngkot u la ong ba ka jingplei ïa kane ka Community Hall kan sa long kawei na ki lad jong ka jingïarap ïa ka shnong ha kaba kin ïoh ban pyndonkam bad pynlong ïa ki jingïalang ba bun jait.
Ha ka juh ka por u la pynkynmaw ruh ba ka jingïoh ban plie ïa kane ka Community Hall ka dei hadien ka jingangnud jong ka shnong lah da ki phew snem, hynrei lyngba ka jingtrei shitom jong u ryngkat ka jingïasngewthuh jingmut lang bad ki nongpynïaid shnong ha kaba ha ka 14 tarik u Kyllalyngkot, 2023 ka jingangnud jong ki ka la urlong.
“Ka jingdon jong kane ka Community Hall kan long ka jingïarap ïa ki paidbah ym tang ha ki jingïalang jong ka shnong ka thaw hynrei ban kiwei de kin ïoh ban pyndonkam namar kane ka shnong ka dei kawei na ki shnong ba mar khap bad ka Bangladesh khnang ba ki shipai BSF ruh kin ïoh ban pyndonkam ban pynlong ki jingïapyrkhat ban wanrah ïa ka jingshongsuk shongshngaiñ jong ki paidbah", ong u bah Pius.
Ha kane ka sngi la ïadonlang naduh u Myntri Shnong jong ka Shnong Lower Rajapara, ki paidbah jong ka Shnong naduh ki longkpa longkmie, ki samla bad kumjuh ruh ki riew rangbah jong ka dong ka thaiñ.
Nongstoiñ, K’lyngkot, 15: Ka jingbuhteng ban ïa pynbeit ïa u pud u sam hapdeng ka Meghalaya bad Assam, ka la buh ïa ki paidbah kiba shong ha ki shnong khappud ha ka jingeh na ka daw jong ka jingwan tuklar jong ki pulit Assam.
Ka jingtuklar jong ki pulit Assam ka long haba ki pyntrei ïa ki kam pynroi ym tang kiba la bei pisa da ka sorkar jylla, hynrei wat ïa ki kam pynroi kiba la bei pisa da ka sorkar pdeng, kum ïa ka jingpyntrei ïa ka skhim Mahatma Gandhi Rural Employment Guarantee Scheme bad kiwei kiwei.
Kum ban shu pynkynmaw ba ha ka taïew ba ar u Kyllalyngkot jong u snem ba la lah, ki pulit Assam kiba na Langpih BOP hadien ba ki Nepali kiba shong ha Lawbah ki la pyntip ba ka don ka jingpyntrei ïa ka surok ha ka shnong Umwali kaba dei na ka skhim MNREGS, kumta ki la wan bad ki la pynsangeh mar dor.
U nongthoh khubor haba ïoh ban ïakynduh ïa ki nongshong shnong, ki la ïathuh ba naduh katei ka sngi ba ki pulit Assam ki la wan ban pynsangeh kim shym la trei shuh haduh mynta.
Kum ban pynkynmaw ba saw snem mynshuwa, ki pulit Assam kiba don ha Langpih ki la pynsangeh ïa ki nongtrei jong ka MePDCL katba ki dang trei ïa ka laiñ ban pynpoi bording sha ka shnong Mawdiangsnam bad katei ka jingtrei ka la sah kut haduh mynta.
Ki paidbah na katei ka shnong Umwali, ki la kynnoh ruh ba katkum ka jingtip jong ki, ka jingtuklar bad pynsangeh jong ki pulit Assam na Langpih ban pyntrei ïa katei ka surok, kam dei satia kaba la bthah da ki bor ba halor hynrei ka dei tang ka jingleh jong u Incharge na Langpih.
Kitei ki nongshong shnong ki la dawa ruh ba ka sorkar ka la dei ban pynbeit noh kloi ïa u pud u sam, khnang ba ki paidbah kin ym shah pyndik ha ki pulit Assam man la ka por.
Nongstoiñ, K’lyngkot 15: Ka jingryngkang dieng-kper jong ki nongmihkhmat na kawei ka party sha kawei pat, ka dei ka jingbym neh jingmut bad ka jingbym sngewthuh ïa ki nongrim treikam jong ki party kiba ki la jop ha ka sien ba nyngkong jong ka jingïaleh elekshon, kyn-thoh ki nongïaleh Hill State ïa ki nongmihkhmat kiba ju mlien ban phet na kawei ka party sha kawei pat, khamtam eh ïa kiba la jop na ka party HSPDP kum u bah Renikton Lyngdoh Tongkhar MLA ka Maw-kyrwat, u ba bat ruh mynta kum u Myntri ka tnad sam umbam umdih, u ba la leit pynïasoh noh sha ka United Democratic Party bad ïa u bah Samlin Mal-ngiang MLA ka Sohïong constituency, u ba dang shu leit pynïasoh shen sha ka National Poples Party.
Katto katne ngut ki nongïaleh Hill State ba kynthup ïa u bah O.
Lyng-doh, Bah D.
Lyngdoh, Bah S.
Myr-thong haba ïakren bad u nongthoh khubor, ki la ong ba kum ki riew rangbah kiba la mih shkhmat ban ïa shim bynta ha ka jingïakhih ban dawa na ka sorkar India ban ai noh da ka jylla ba pura, ki sngew diaw haduh katta katta ban ïohi ba ki nongmihkhmat ha kine ki sngi kim ju neh ha kajuh ka party, wat la ki dei ki party kiba la pynjop ïa ki naduh ba ki sdang ban ïaleh Election, la ka dei ha ka Election MDC ne MLA ruh.
Kitei ki rangbah ki la ong ruh ba kane ka jingphet party, ka la sdang naduh ka por ba dang shu ïoh ïa ka jylla ba pura da ki nongmihkhmat kiba la jop na ka party HSPDP bad ka raibi ka la hiar haduh kine ki sngi.
Ki la ong ba ka jingphet party ka dei ka raibi ka bym lah shuh ban pynduh, lymda don ki aiñ kiba khlaiñ ban pynshitom ïa kiba phet na kawei ka party sha kawei pat.
Nalor kata ki la ong ruh ba ki daw kiba pynlong ïa ki nongmihkmat la ki dei na ka Congress, HSPDP, UDP, KHNAM, PDF, BJP bad kiwei kiwei ki don bun bha.
Katto katne ki daw ba ki la jer ki long ba ki nongmihkmat ki bym sngew ei ei lada ki phet noh na ki party ba ki la jop, ki long ka jingbym shkem ka jingmut jingpyrkhat, ka jingbym sngewthuh ïa ki nongrim treikam jong ka party kaba ki la jop bad wat lada ki sngewthuh ruh, kim khieñ kor namar ki nongrim treikam jong baroh ki party ki dei na ka bynta ban ai jingmyntoi ïa ki paitbah, ym na ka bynta jong ki shimet namar ki la ïoh da ka tulop.
Ki la ong ruh ba kiwei pat ki daw ki lah ban dei na ka jingkwah long Minister, lane Chairman, kwah long CEM, EM khnang ba ki paitbah kin burom bad kin ïoh shibun ki jingmyntoi.
Ki la ong ruh ba ha kine ki sngi lei lei ka jingphet party jong ki nongmihkhmat, ka la pyni jaboh bad pynjah burom khait ïa ka saiñ pyrthei hapoh ka jylla.
Ym lah ban len ïa ka jingshisha, ba nyngkong eh ka sdang na ki MDC kum u bah Batskem Ryntathiang u ba jop kum u MDC na ka Congress, hynrei hadien u wan rung sha ka HSPDP mynta pat u la leit phai biang sha ka Congress.
Nangta ki san ngut ki MLA Congress ki la leit pynïasoh noh sha ka National Peoples Party, namar ka Congress ka la suspend ïa ki bad lada kin neh sah ha ka Congress kin duh ban ïaleh election.
Kitei ki rangbah ki la ong ruh ba baroh shi katta kitei ki nongmihkhmat kiba la leit pynïasoh sha ka NPP, ki ju kynnoh bad ki byrthen ïa ka UDP, HSPDP, KHNAM, PDF ba ki dei ki team B jong ka BJP.
Katba mynta ïa lade pat ki kylla team C, da kaba ong ba kampher wat la ki MLA ka BJP ruh ki don lang ha ka sorkar MDA tang ban ïoh ïaleh elekshon biang.
Katei ka jingleh jong ki kam dei tang ba ka pynjah burom ïa ka saiñ pyrthei ha ka jylla, hynrei ka pynishai kdar ba ka jingrung jong ki sha ka saiñ pyrthei, ka dei namar ba ki kwah spah, kwah bor, bad kwah burom ïalade bad kim salia ban thok ban lamler ïa ki paitbah ha ki por ialap election.
Hynrei ynda ki la jop ki die tad dor pat ïa ki paitbah kiba la pynjop ïa ki, tang na ka bynta ka shuki hato kaei ka ban jia lada ki paitbah kin shaniah kum ïa kitei ki nongmih-khmat.
Ki la ong ba dei hangne keiñ ba ka jingkren jong u (L) bah Hopingstone Lyngdoh ba uno uno u ba shet kylla ïa ka party un ïap hi.
Kumta lada ki nongmihkhmat ha ka jylla kim pyrkhat thymmai bad kim kylla kaba mut nangne shakhmat, ka jingïap kam dei ïa ki hynrei ka ngat ha ki rit ki ria ki rangli ki juki.
Khliehriat, Kyllalyngkot 15: Ka kong Santa Mary Shylla, kaba dei ka kyrtong ka ban ïaleh ïa ka Assembly Election 2023 na Sutnga-Saipung Constituency, hynnin ka sngi saitjaiñ ka la pyllait paidbah ïa ka kali kit nongpang (Ambulance) ha shnong Umkiang bad ïa kane ka kali la aiti sha ka Seng Samla Shnong Umkiang.
Haba kren ha ka jingïalang, ka kong Santa Mary, ka la ïathuh ba kane ka jingioh ïa kane ka kali kit nongpang ka dei kaba la ïa don bynta lang ma ka kum ka kyrtong ka ban ïakhun election, u bah Kynjaimon Amse, uba na Umkiang bad u bah Daiapherbha Lamare, uba na Sonapur ha kaba ki la bud dien man ka por na u Conrad Sangma haduh ban da urlong bad la ïoh ïa kane ka kali Ambulance na ka Chief Minister Special Development Fund bad kane ka long ka jingmyntoi ïa ka imlang ka sahlang ban ïarap ha ka por ba wan lap ka pang ka shitom, ka la ai ka jingkitbok kitrwiang ïa baroh ki paidbah jong ka shnong Umkiang bad ki shnong ba mar Jan, ka la kyntu ruh ïa kiba pynïaid ïa kane ka kali ba kin sumar bha ïa kane ka kali, ka ai ka jingkyrkhu kyrdoh ïa uba ñiah ïa kane ka kali bad kitbok kitrwiang ruh ba u Blei un don ryngkat lang ban lait na kano kano ka jingjia ba angewsih.
Ka la ai khublei ruh ïa u Conrad Sangma ba um ju kyntait ban ïarap lem ban kyntiew ïa ka thaiñ Narpuh ha kaba u la ai ruh ïa ka Lumshnong C&RD Block, u la ïarap ruh ha kaba ïadei bad ka surok khappud, kaba la dep pyllait ïa kaba mang tyngka kaba T126 klur tyngka, halor kane ka ai khublei ruh ïa ki nongïalam jong ka Borser Area JAC bad ki dkhot ki a la trei shitom, kumjuh ruh u Conrad Sangma u la pyllait ïa ka mang tyngka kaba T 14 lak tyngka ha kaba la ïoh ban shna ïa kawei ka jingkieng ïaid kjat ha shnong Lumphyllut bad kane ka la ïarap shibun ïa ki paidbah nong shong shnong ban jam na shiliang sha shiliang ka wah, ka la ong ruh ba kan sa ïarap shuh shuh ban pynioh noh da ka surok rong kaba paka ha shnong Lumphyllut kaba don hajan Umkiang.
“Kaba kordor tam ha kane ka thaiñ Narpuh kaba dei ka jingkyrkhu ïa ki paidbah ka thaiñ ka dei ka Lumshnong C&RD Block kaba dang shu dep plie myn ha ka 6 tarik u nohprah 2022 ka ban kham pynsuk ïa ki paidbah ha kaba kim donkam shuh ban leit shaduh Wapung C&RD Block kaba jngai haduh kumba 75 kilo mitar ka jingjngai" ong ka kong Santa.
Halor shibun ki jingleh bha ka sorkar kaba la ïarap ïa ka thaiñ, ka kong Santa Mary Shylla ka kyntu ïa ki paidbah ka thaiñ ba kin sngewbha ban ïarap lem ban ai ka jingkyrshan ïa ka ban ai ïa ki vote sha ka party NPP ba kan poi sha ka thong ban dup lah ban wanrah shuh shuh ki jingmyntoi ha ka thaiñ bad ka constituency hi baroh kawei ba ka jingïatreilang kan dang ïai bteng shuh shuh ban kyntiew ïa ka thaiñ.
Na ka liang u MDC Sutnga, u bah Seiborlang Shadap, u ai ka jingkhublei ïa ka kong Santa Mary Shylla kaba la lah ban pynioh ïa kane ka kali kitnongpang ha shnong Umkiang ka ban ai ka jingshakri ia ki paidbah ka thain kiba dei ruh ki shnong ba marjan bad ka Umkiang, u kyntu ia ki nongpyniaid ba ki sumar bha ia ka kali, namar kane ka kali ka long ka ban ïarap ïa ki paidbah kiba pang ba shitom ka ban ai ka jingshakri ïa ka imlang ka sahlang.
Nongpoh, Kyllalyngkot 15: Uwei u samla u la mynsaw bad dribar ka Auto Rickshaw ula lait thaw na ka jingmynsaw kaba dei hadien ba ka Auto Rickshaw ka la shah tynrah ha kawei ka Kali Volkswagen kaba la jia mynta ka sngi Blei ha ka por 12 baje ei ei mynsngi ha ka surokbah National Highway-6 ha jan Bethany Hospital Nongpoh.
Katkum ka jingtip ba la ioh lum, kane ka Auto Rickshaw kaba la shah tynrah ka don ïa u Number ML 10 A 8361ba la niah da u Starling Dohling na ka Shnong Mawdiangum bad katei ka Kali Volkswagen pat ka don ïa u Number AS 01 FF – 5590 kaba la ñiah da u Kautav K Kalita kaba dang wan na Guwhati ban leit sha Shillong.
Ha kane ka jingjia, u Subas Maring na ka Shnong Mawdiagum u la mynsaw bad u Starling Dohling u la lait salit na ka jingmynsaw.
Ka tyllong khubor ka ïathuh ruh ba ki Pulit ka Nongpoh ki la hiar mardor sha kane ka jingïatyngkhuh Kali ban pynlong ïa ka jingtohkit bad ïa utei uba la mynsaw la rah noh sha Bethany Hospital ban ioh ïa ka jingsumar bad hadien ba la ioh ïa ka jingsumar la pynlait biang noh ïa une uba la mynsaw ha kaba ki pulit pat ki dang pynlong ïa ka jingtohkit kaba bniah halor kane ka jingjia, ong ka tyllong khubor na ki Pulit.
Ha kane ka jingjia, ka Auto Richshaw ka la julor kham bun bad katei ka Kali Volksawgen ruh ka julor.
Nongpoh, Kyllalyngkot 15 : Haba sam ïa ka ktien ka Jong U Blei ha ka Jingïaseng District 12 Lyngdoh Shatei kaba 34 kaba la long ha ka Balang Presbyterian Umgtyrnga, u Rev.
B.
Swer,u la kyntu jur sha ki paid riengeit ba ngi dei ban phai sha U Blei bad ngi dei ban pynjanai ïa ka jinglong Khristan kaba pura.
Kane jingïaseng District 12 Lyngdoh Shatei kaba 34 ka la sdang naduh ka 13 tarik u Kyllalyngkot 2023 bad la pynkut noh mynta ka sngi U Blei, hakaba u Rev.
B.
Swer u la long u nongsam ïa ka ktien ka jong U Blei sha ki hajar ngut ki paid riewngeit ka Balang Presbyterian kiba la wan ban shim bynta ha kane ka jingïaseng kaba hap ha ka Umling Pastorate.
Ki nongkren ha kane ka jingïaseng ki kynthup naduh u Tbn.
M Mawphniang, u Tbn, G.
Namsaw, bad u Bah Shemphang M Khongjoh bad u Rev.
B.
Swer u la dei u nongkren ba kham kongsan ban pashat ïa ka ktien ka jong u Blei sha ki hajar ngut ki paid riewngeit ha ka Jingïaseng noh phai sngi mynta ka sngi u Blei.
“Kum ki khun Khristan ngi dei ban pynjanai ïa lade ba ngi long kita ki khun Khristan bad ngi dei ruh ban pyni sha ka pyrthei ba ngi long ki Khristan, kaba ngi dei ban im shisha kum kita ki khun Kristan" ong u Rev.
B.
Swer bad bynrap ha kine ki sngi ba mynta la kynrei tang ki kam sniew bad ka daw hi ka long ba ngi phai lyndet na u Blei.
U la ong ruh ba u Blei u la ieit shisha haduh katta katta ïa ka pyrthei ha kaba u la phah ïa la u jong u khun ban wan siew spah ha kane ka pyrthei ym ba long uta u Syiem lane u Kynrad, hynrei u la wan da ka jingsngewrit ban shakri bad ym ban shah shakri.
U la sot ruh na ka Ktien ka jong u Blei na ka Gospel u Ioanis na ka Lynnong kaba 12:20-22 kaba kren shaphang ka jingthrang jong ki Greek ban iohi ïa u Jisu kum uta u Nongpynim bad ïa kane u la pynphalang sha ki paid riewngeit ba ki dei ban kwah ban iohi ïa u Blei ne ban jan sha u Blei bad ym ban kyrsum ha ki kam sniew jong kane ka juk ba mynta ba bun ki la klet ïa u Blei bad ki la pynlong Blei ïa ki jingsngewbha jong kane ka pyrthei.
U la ong ruh ba wat la ka pyrthei ka la jyrsih da ka pop kaba ngi la ngop ha kiba bun ki kam snniew, ka jingshah pynshoi, ka jingshah ïalam bakla, ka jingbishni bad ka jingpihuin, hyrnei u Blei u dang ieit kyrpang ïa ngi bad ka dei pat ka kamram jongngi kum ki khun Khristan ba ngin jan sha U Blei bad lada ngi dang lyndet hi na u Blei kan poi ka por ba ngi hap ban mad ïa ki jingeh kiba khraw kaba u Blei un sa pynshitom ïangi.
Namar kata, u la kyntu ïa ki paid riewngeit ba ngi dei ban phai sha u Blei khnang ba ngin lait na shibun ki jingshah pynshoi bad ki jingshah ïalam bakala ha u soitan bad kum ki khun Khristan ngi dei ruh ban pynjan sha u Blei da kaba pynïasuk ïa lade bad u Blei bad dei hangtan ngin ioh mat shibun ki jingkyrkhu bad ruh ba u Blei un dup pynlait ïangi na shibun ki nem sniew, u la bynrap.
Ha kane ka jingïaseng District la wan ruh ban pynshngaiñ da u MLA ka Jirang, u Bah Sosthenes Sohtun, u MDC ka Nongpoh, u Bah Balajied Rani nalor ki nongïalam niam bad ki paid riewngeit kiba la wan ban shim bynta ha kane ka jingïaseng.
La ai mynsiem bad pynshongshit ruh ïa kane ka jingïaseng da ki jingrwai Choir na ki kynhun blang bapher bapher jong ka District 12 Lyngdoh.
Nongpoh, Kyllalyngkot 15: Ki paidbah jong ki shnong khappud ba marjan bad ka Assam kiba hap ha Nongpoh Constituency kila pynpaw ka jingsngewkmen kaba khraw hadien bun phew snem ba kila ap khmih lynti ki skhim pynroi bala mang kyrpang naka bynta ki shnong khappud bala tip kum ka Inter State Border Area Development Programme mynta kila sdang ban treikam naka bynta ka jingmyntoi bad ka jingdonkam jong ki paidbah ka thaiñ khappud.
Kum ban shu pynpaw ba katei ka Interstate Border Area Development Programme kaba dei ka skhim bala mang kyrpang sha ki paidbah ka thaiñ khappud kaba ki shnong ha katei ka thaiñ Nongpoh Constituency baroh shi katta kim pat ioh, hynrei naka jingshimkhia u MLA bun na kitei ki shnong kiba don kumba 23 tylli ki ba shah kynthup ha katei ka skhim kila sdang ban ioh ïaki kam pynroi bad myntoi.
Nalor ki skhim bala dep pyntrei naka liang u MLA ka Nongpoh hynnin ka sngi u la sam sa kumba 3 tylli ki Work Order bala mang pisa lyngba katei ka skhim naka bynta shna ïaki kamra klas ban kyntiew ïaki skul, ba kynthupÏaka Sacred Heart Secondary School Marmaiñ bala mang pisa haduh 2 lakh, ka Raid Marmaiñ Secondary School Khulia bala mang pisa haduh 2 lakh bad ka KJCE LP UP School Dondral bala mang pisa haduh 5 lakh.
Shuh shuh ha katei ka juh ka sngi naka liang u MLA ka Nongpoh u la leit ruh ban sam ïaki Work Order sha ki shnong ka thaiñ Marngar bala mang pisa lyngba ka District Mineral Fund ba kynthup 5 lakh naka bynta ka St.
Alfred Secondary School Marngar, 3 Lakh tyngka naka bynta ka Auditorium ha Borgang, 3 Lakh tyngka naka bynta ka shnong Sarikushi, 2 lakh tyngka naka bynta ka shnong Lalumpam, 1.
50 lakh naka bynta ka shnong Borkhatsari, 1.
50 lakh naka bynta ka shnong Umtham.
Ha katei ka sngi la sakhi ruh da ka jingdonlang ki nongïalam shnong, ki nongïalam jong ka Raid Marngar, ki longkmie longkpa bad ki khun samla na kitei ki shnong bapher bapher.
Haba kren ha katei ka sngi naka liang u Bah Mayral Born Syiem kum u MLA u la pynpaw ba ka jingkyrkhu ïaki shnong khappud ha Nongpoh Constituency hadien ba kumba 23 tylli ki shnong ha katei ka thaiñ kila shah kynthup haka skhim ba kyrpang bala tip kum ka Inter State Border Area Development Programme ha kaba kila don ki shnong kiba la ioh pdiang bad pyntrei ïaki skhim pynroi bad ki don ruh kiba dang shu ioh pdiang ïaka work order.
U la ong ruh ba kum u MLA u don ka jingkitkhlieh ban wanrah ïaka roi ka par ïaki shnong bapher bapher bad dei namarkata ka daw ba kum u MLA u la leit ban plie bad ban sam ruh ïaki kam pynroi ha katei ka sngi naka bynta ka jingmyntoi jong ki nongshong shnong ha katei ka thaiñ bad kyrmen ba ki paidbah kin pyndonkam hok bad pyntreikam hok ïa kitei ki skhim kumba la mang bad kyrmen skhem ba shibun ki kam pynroi kin dang wan tang lada ki paidbah ki snohkti lang ban ai ka jingïatreilang.
Nongpoh, Kyllalyngkot 15: U Bah Ernest Mawrie President ka BJP haka jylla Meghalaya u la ther tyngeh ïaki 2 tylli ki skhim bala pynmih da ka party Trinamool Congress haka jylla bad ka jingkular ban peit kyrpang ïaki samla bad ki longkmie da kaba pynmih ïaka MYECard bad ka WeCard kaba la pynkhih win ïaki samla bad ki longkmie haka jylla ban pynrung kyrteng ïalade da kaba kular ruh ban ai 1000 shibnai ïaki samla ki bym donkam bad kumjuh ruh 1000 shibnai naka bynta ki longkmie ha kaba u la ong ba kine ki dei tang ki kam thok kam shukor suda jong ka party TMC haka jylla ban pynbiej elekshon ïaki paidbah haba kren haka jingïalang plie ophis jong ka Party BJP ha Jirang Constituency.
Ha kane ka sngi u la ther tyngeh ruh ïa ka Focus ka NPP kaba la kam ba ka dei kata ka skhim kyrpang na ka bynta ki nongrep bad ki sasmla kiba ym don kam don jam kaba la pyntreikam shuwa ka election ba ka dei tang ka kam pynbiej election bad ban pynkhih win ïa ki paidbah ba kin ioh ïa ka jingkyrshan na ki paidbah ha kane ka election, hynrei ha ka jinghisha kine ki dei tang ki kam pynbiej election bad kiba pynbiej ïa ki paidbah ba bun ki la shah ïalam bakla lyngba kitei ki kam skhim ba la pyntreikam da ka TMC bad NPP.
U la ong ruh ba ka jingdon jong ki nongthep vote ha man la ki constituency haka jylla la sakhi ba ki ba bun hi ki dei ki longkmie, hato ka TMC ka lah ban ai bad pyndep kumba ka kular? Naei kan ioh pisa? La buh jingkylli u Bah Ernest da kaba pynpaw ruh sha ki paidbah ba hapoh West Bengal kiba bun naki paidbah kila shah shet shukor ha ka TMC kaba la kular ban siew bnai ïaki samla bad ki longkmie pynban kam lah ban pyndep ïaki jingkular bad kadei tang ka kam thok kumba ka TMC ka pynmih man ka sngi haki kot khubor ban pynbiej ïaki paidbah khamtam ki longkmie.
Kum u nongïalam jong ka BJP haka jylla u Bah Ernest u la kren shai ruh ba u la iohi dala ki jong ki khmat halor ka jingshah lehbeiñ ki trai muluk bad ki paidbah ha West Bengal ba kim shym la ioh pdiang kumba la kular da ka party TMC bad ki paidbah jong ka jylla kim dei ban biej ïaka buit poh jong ka party TMC kaba la shu kular ïaki paidbah lada ka wan haka bor.
U la ong ruh ba kane ka party kaba dang thymmai haka jylla ka don ruh ki MLA kiba la phet naka seng Congress ki phet shaka TMC bad kim don lad da kiwei ki lynti kila pynmih da kata ka WeCard bad ka MYECard hana ban aikam aijam ïaki samla bad ki longkmie da kaba kular ruh ban pyndep tang lada ka TMC ka wan haka bor.
Namarkata naka liang u Bah Ernest u la ther tyngeh ba ki paidbah kim dei ban ngeit biej bad shah pynngop haka TMC hynrei kidei ban dang puson bad pyrkhat sani bha, hynrei ban phai khmat sha ka BJP kaba don ruh ka bor synshar haka sorkar pdeng lada ki paidbah ki kwah ïaki jingkylla bad ka roi ka par, u la bynrap.
Shillong, K’lyngkot 15: U Myntri Rangbah ka jylla u Conrad K Sangma ha ka sngi Saitjaiñ u la plie pyrda ïa ka shlem treikam kaba nyngkong eh jong ka Medusind ka kompeni na ri US kaba dei ha ki laiñ IT bad ITES.
U Myntri Rangbah ka jylla u pynpaw ba da kane ka jingwan ka kompeni kan lah ban aikam ïa ki samla jong ka jylla.
Na ka liang ki heh nongpynïaid kane ka kompeni ki pynpaw ba ka jinglong ka jaka bad ka jingdonsap ki samla ban trei ïa ki kam kiba ka kompeni ka ai jingshakri ïa ki briew na kiwei pat ki ri.
Shillong, K’lyngkot 15: U kyrtong jong ka Congress na Pynursla constituency u Bah Neru Suting ha ka jingïakren bad u Mawphor u la pynpaw ïa ka jingsngew skhem ba ki paidbah ka Pynurla constituency kin phah ïa u sha Assembly kum u MLA ka thaiñ ha kane ka kynti kaba mynta namar ki la sngewthuh shai ba ka jingangnud bad ka thong kaba ki khmih mynta na u MLA ba la jop 20 snem tam ki shu kut tang ha suin.
Haba kren bad u Mawphor u Bah Neru u ong ba kane ka constituency kaba u Symbud Myntri Rangbah ka jylla ka dang shadien shibun eh khmata ha kaba ïadei bad kaei kaba ki nongrep ki khmih lynti na u kum u nongmih khmat ka thaiñ.
“Lada phi leit sha ki shnong jong ka Pynursla kiba bun hi ki nongshong shnong ki dei kiba im ja na ka kam rep kwai bad tymmpew hynrei sngew pangmet ban ïathuh ba kine ki nongrep kim ju ïoh jingkyrshan na ka sorkar new u MLA kumno ban pynbha ïa ka rukom rep ban kyntiew ïa ka ïoh ka kot jong ki," u la ong.
U la ong ba ka jingpynpoi um sha ki wahli (jaka rep tympew) wat la kiba jngai katto katno ruh ki long ki nongrep kim ju ïoh jingkyrshan na ka sorkar hynrei kin hap kit khlieh hi beit ban pynpoi um lyngba ka shyngiar wat ka dei kaba suk ba ka sorkar kan ïarap ïa ki ban pynpoi um sha ki jaka rep.
U la ong ba ka iew ka hat u kwai ruh katba nang mih ki snem ka nang hiar bad kum juh ka jinsei soh lada peit tang ha kine ki khyndiat snem kiba la leit.
Haba jubab balei ba u ïakhun noh na ka congress ym shuh na ka UDP kaba u la ïakhun ha u 2018 kaba u shu rem salit, u Bah Neru u la ong ba ka jingbym ïakhun shuh jong u na ka UDP ka dei namar u la lap ïa ki buit poh arsap kiba kane ka party ka don bad buh shadien ïa ka jingdonkam ki paidbah.
“Ka UDP ka dei tang ka rongser ka NPP bad ha ka jingpeit jong nga lei lada kine ki party kin wan biang ha ka bor ngin shah rong umsat lut lyngba ki policy pyrshah paidbah bad nongrep jong ki bad nga nud ban ong ba kaei kaba kane ka sorkar hi ka leh ka dei beit kaba la leh da ka jingïatip bad sngewthuh jingmut lang hapdeng ka UDP bad NPP," u la ong.
Haba la kylli halor ka jingïaid ka khubor ba ka jingïakhun jong u ka dei namar ba u Bah Prestone u pynïeng namar u tieng eh ïa u Bah Anthony Kongwang u kyrtong ka UDP, u Bah Neru u la ong ba kane ka dei tang ka buit shukor jong kiwei pat ki party ban pynduh jingshaniah na u paidbah ka Pynursla.
“Nga ruh nga ïohsngew ba ka pur bha kane ka khana bad don lei kiba ong ba hadien ka elekshon 2018 nga shitom haduh ba ym long shuh hynrei lyngba kane ka khubor nga kwah ban kren shai ba nga koit nga khaliñ bad nga ïakhun ruh namar ka jingsngew khia ïa ka thaiñ ym kumba la kynnoh da mano re ba la pynïeng ïa nga da u MLA ba mynta," u la ong.
Haba kylli ïa ka daw ba u jied ïa ka Congress ka party kaba ym don shuh wat tang uwei u MLA ruh, u Bah Neru u ong ba dei ki nongrim jong ka party ka ïeng kaba la pynïapmat ba un lei ïakhun noh na kane ka party.
“Ka Congress ka dei ka jhad titanic kaba thymmai bad ki captain ruh ki dei kiba thymmai suda bad dei na kane hi ka daw ba nga jied ïa ka congress ban ïa kaba ïai neh bad ka party rongser jong ka NPP," u la ong.
Shillong, Kyllalyngkot 14: Ka long ka burom ïa ka jylla Meghalaya ha kaba mynta ka sngi la lah ban plie ïa ka “Court Yard Marriott Hotel" ha Jail Road, kane ka dei ka hotel kaba heh tam hapoh ka thaiñ shatei lam mih ngi ka Ri India.
Haba plie ïa kane ka Hotel u myntri rangbah ka jylla u Conrad K Sangma la ong ba kane ka dei ka burom ïa ka jylla kaba rakhe ïa ka jingdap 50 snem ka jylla, da ka jingplie ïa kane ka jaka sah kan kyntiew ïa ki kam jngohkai pyrthei ha ka jylla.
Kane ka jaka kaba la shna ïa kane ka Hotel ka dei ka ophis jong ka Shillong Municipal Board, ïa ka ophis jong ka la rah sha kiïiing bala shna ban pynsah ïa ki briew kiba sah ha Themetor bad mynta la pynkynriah ïa ka ophis jong ka SMB na katei ka jaka.
Hapoh kane ka sorkar MDA kaba la ïalam da u Conrad K Sangma kum u myntri rangbah ka jylla, la lah ban pyndep ïa ki ar tylli ki Hotel kiba la sah teng la bun snem, ka Vivanta kaba la sdang tei ha u snem 1986 la lah ban plie mynta bad ïa ka Marriott kaba la ai kyrteng “Court Yard" la lah ban plie ha kane ka sorkar MDA kaba mynta.
Shillong, K’lyngkot, 15: Ha ka jingkhynra kaba jop pyrshah ïa ki snar khaiï drok, ka kynhun jong ki Pulit ka Jylla ki la ïoh kem ïa arngut ki snar khaiï drok bad ïoh kurup haduh 10 synduk u drok uba shongdor T.
70 lak ha ka jingkhynra hynnin ka miet sngi Saitjaiñ.
Nalor kaba ïoh kurup ïa u drok, ka kynhun ki Pulit ka East Khasi Hills District kiba la ïoh jingtip kaba bniah na ki tnat syntiat, ha kane ka jingkhynra ki la ïoh kurup ruh ïa kawei ka kali Swift bad ar tylli ki mobile phone na ka met jong ki arngut ki snar khaiï drok.
U Myntri Rangbah ka Jylla u Conrad Sangma haba ai jingïaroh ïa ka kynhun Pulit ha ka rynsan Twitter u la ong, “ka jingjylli jong u drok ka la buh jingma ïa ka jylla bad ka thong jong ngi ka long ban pyllait ïa ka jylla Meghalaya na u drok.
"Dang shen ka kynhun Myntri jong ka Sorkar Jylla ka la mynjur ïa ka Drug Reduction, Elimination and Action Mission (DREAM) ban pyllait ïa ka jylla Meghalaya na u drok.
Shillong, K’lyngkot 15: Jan hadien shibnai ba ka sorkar lyngba ka ophis u deputy Commissioner (DC) u la pynmih ïa ka hukum ban khang sbak ïa ka rung ka mih ki bos saw bad kiwei dei ki jaid bos ba kamai lyngba ka Motphran, na ka liang u Mawphor u la ïoh ban ïakren bad ki katto katne ki nongleit nongwan khamtam kiba sah sha ki thaiñ Mawlai kiba ju pyndonkam bha da kine ki bos ha ka leit ka wan jong ki.
Ha ka jingïakren bad ki paidbah ki pynpaw ba kane ka jingleh ka sorkar ka la pynsyllang shibun eh ïa ki namar ka jingbym shah kamai ïa ka bos ka mut ka jinghap pynlut ar shah ka bai kali ban shim da ki taksi kamai.
“Lada ngi leit da ka bos na Motphran haduh Mawlai Petrol Pump kin shim bai kali 10 tyngka katba lada ngi leit da ki taksi ngi hap ban siew bai kali haduh 30 bad phi sngewthuh ka ktah ne em ïa ngi u duk u suk," ong kawei ka long kmie.
Shuh shuh kawei pat ka long kmie ka ong ba ym tang ba lada shah ïa ka bos ban kamai ka pynduna ia ka jinglut hynrei ki nongleit ruh ki sngew shngaiñ namar ha kano kano ka por ka bos ka don beit kaba leit buh ia ki nongleit pong wan.
“Ki ai daw ba lada shah kamai ïa ki bos jur kata ka dheng kali hynrei peit hi ma phi dheng kali ne em mynta bym shah ïaid bos shuh.
Nga te nga nud ban ong phi ba kane ka dei tang ka jingai daw ka sorkar namar ka kwah ban khñiot ïa ngi ki duk ki rangli kiba im da kaba bylla mynsngi bam da miet.
La kumno kumno ngi kwah ba ka sorkar kan ai lad biang ïa kine ki bos ba kin kamai khnag ba kan ïarap ïa ngi," ong kawei ka kong kaba die wai dong ha Motphran.
Haba ïakren bad katto katne ki nongñiah bus ki ruh da kawei ka sur ki pynpaw ba ym tang ba ka ktah ïa ki paidbah ba leit ba wan kiba ju pyndonkam da ka bos hynrei wat ïa ki kiba im ja na kane ka kam ñiah kali.
“Ngi ba la kamai da kane ka kam la 8-10 snem ka la ktah ym tang ïa ka kamai hynrei ïa ka ïap ka im syndon hi keiñ namar mano shuh ban dang leit da ka bos haba ym shah shuh ban kamai sha Motphran," ki la pynpaw.
Shuh ki ong ba ka long kaba sngew bynñiaw ba u MLA bad MDC kim ïohi kat ïa kane ka jingeh kaba ki nong Mawlai ki mad.
“Namar ka sorkar ka la khñiot eh ïa ngi, ki nongmih khmat ruh kim ïohi ïa ka jingeh ba ngi mad ngi kham shaniah sa tang ki seng bhalang ba kin ïarap lem ïa ngi ïa kane ka bynta," ong ki nongleit nongwan bad ki draibar ruh.
“Ban kamai bos ma ngi sha Mawlai ai daw ba ngi wanrah ïa ka dheng kali ban shna dara ki dkhar ban lehniam puja wat ha ha surok ruh ka sorkar ka ailda beit ïa ki bad kane hi ka pyni ba kane ka sorkar ka dei kaba long pyrshah ïa ka bit ka biang uba duk ba kyrduh", ong uwei sa uwei pat u nongñiah bus.
Shillong, Kyllalyngkot 15: Ka jingkhot ïa ki kyrtong ban thep kyrteng kiba kwah ban ïa khun ia ka MLA election na ka party BJP kala kut mynta ka sngi bad ïa ki kyrteng baroh kin phah sha ki nongïalam jong ka party sha Delhi ban jied ïa ki kyrtong.
U bah M Kharkrang IPS ne u heh pulit ba la shongthait u dei uwei na ki kyrtong uba kwah ban ia khun ïa ka MLA elekshon na 17-North Shillong na ka party BJP.
U bah Kharkrang u la thep kyrteng mynta ka sngi lyngba u president ka Mandal u bah Malcolm Najiar bad ïa ka shithi pan tiket la aiti sha u State President u bah Ernest Mawrie da u President ka Mandal.
Ha kane ka jingthep kyrteng la don lang u Dipayan Chakraborty, u bah G S Nongbet State General Secretary bad u Shewan Jhunjhunwala ba bat ïa ka pla pisa ka party BJP ha jylla, nalor kitei la don ruh kiwei kiwei ki nongïalam ka party BJP.
Ha kane ka jingleit ban buh ïa ka shithi pan tiket la synran lang ruh ïa u bah M Kharkrang da ki nongïalam ka BJYM, Mahila Morcha ka North Shillong lem bad ki nongïalam napoh ka konstitwensi ban pynpaw ïa ka jingkyrshan jong ki ïa u bah Kharkrang ba kwah ban ïa khun na ka BJP.
Na kane ka Konstitwensi kiba pan tiket ki don ar ngut nalor u bah M Kharkrang u don ruh sa u bah Micheal Kharsyntiew, ha kine ki sngi kala paw shai ba kine ki ar ngut kila trei la ka kam ban pan ïa ka jingkyrshan na ki paidbah ha ka kyrteng ka BJP.
Shillong, K’Lyngkot 15 : Ka Chairperson jong ka All India Trinamool Congress (AITC) ka Mamata Banerjee kan wan biang sha Meghalaya ha ka 18tarik mynta u bnai ban ïalap elekshon ha North Garo Hils District.
Kane kadei ka sien kaba ar ba katei ka hehduh jong ka Trinamool Congress kan wan sha ka jylla kaban sa jied shen ïa ki nongmihkhmat kiba thymmai.
Ïa katei ka nongïalam jong ka TMC yn synran lang ruh da u National Secretary jong ka party, u Abishek Banerjee.
Nalor ki nongïalam jong ka party, kiban poi sha katei ka jingïalang kin kynthup ruh naduh u MP ka AITC, ba dei ruh u nongïalam ki MP ha Rajya Sabha, u Derek O’Brien, nangta u nongpeit ïa ka Meghalaya, u Manas Bhunia, u President ka AITC Meghalaya Bah Charles Pyngrope bad ruh u nongïalam ka Liang Pyrshah u Dr.
Mukul Sangma nalor kiwei kiwei, ong ka kyrwoh ba phah na katei ka party ha kane ka sngi U Blei.
Lah ba kdew hangne, ba dang ha u bnai ba la dep, ka Mamata Banerjee ka la wan sha kane ka jylla bad pyllait paidbah ruh ïa ka skim jingkyrshan pisa na bynta ki longkmie kaba la ai kyrteng ka ‘We Card’, kaba mynta ka la ïoh ïa ka jingpynrung kyrteng haduh kumba lai lak tam.
Katba nang jan ka por jied MLA (nongthaw aiñ) katta nang sawa ki jingtem jingput, ki jingrwai pynshoh biej ïa ki nongsngap, ki jingpynïalehkai phutbol bad kiwei kiwei ki jingleh rong leh tamasa sa bad ka leit bamkhana.
Mynta lei lei baroh baroh ki ïakren ïa kata ka jingsam pisa kaba lah kiew sha ka san hajar shi ïing.
Tip kane ka pisa ka wan na ka pla lajong ki nongai reng, ne ka dei shi bynta jong ka skim MLA ruh ym lah ban ong tang lada leh da ka RTI.
Kane ka rongphong ka thmu ban pynshaïong shipor bad pynkmen toh-hoh ïa ki paidbah nongjied khnang ba kin ym sngew dukha ha ine I khyndiat taiew shuwa ban jied MLA bad ba kin jied ïa kito ki kyrtong kiba kham lah ban ai pisa bad pynbiang ïa ki jingdonkam shimet jong ki.
Man la ka san snem kajuh shi kajuh la khanatang.
Ngi ki nongjied MLA ngim peit ïa ka jinglong jong u/ka briew bad ïa ka Party (seng) kaba u ne ki ki ïeng namar kane ruh ka long kaba donkam eh.
Kynmaw ngi jied ïa ka sorkar ka ban sa shimti ïa ka synshar -khadar ha u bnai Lber 2023 bad ka ban bat ïa ka jingsynshar haduh san snem.
Ki la ïaid ki jingbatai na ki nongpynïaid elekshon ha ka jylla ba ka 5000 kaba u ai u MLA mynta kam shongdor ei ei ruh ha ki san snem ki ban wan.
Te balei ba ki briew jongngi ki jied tang ïa kiba ai pisa khlem da pynshongnia la uta uba ai pisa u long shisha mo uba kloi ban kit ïa ka eh ka shon jongngi ki paidbah.
Balei ba donkam ban siew pisa na ka bynta ki vote lada u ne ka kyrtong ki la trei hok ïa la ka jong ka kam baroh 5 snem? Balei ban pynkylla long nongkhrong ïangi baroh bad ban pynhiar dor ïa ka longrynïeng jong ngi? Ngi la ïohi ïa ka elekshon naduh u snem 1972 hynrei ym ju ïohi ne ïohsngew satia ban don ba siew pisa ïa ki nongthep vote.
Dei tang naduh u snem 2003 ter ter ba ka jingsam pisa shuwa ka elekshon ka la da kiew syndet bad klang kum ka ding ka bym lah shuh ban pynlip.
Kane ka jylla Meghalaya ka la nang hiar bha ha kiba bun ki bynta kum ha ka pule-puthi, ka koit ka khiah, ka jingïoh um bam um dih, ka jingsniew ki surok, ka jingbymdon kam don jam ïa ki samla bad ka jingkiew ka jingshim ram jong kane ka sorkar MDA na ki nongai ram kiba har rukom.
Ha ka liang ka rep ka riang ruh don bun ki jingeh.
Don ki nongrep kiba hapoh ka Mawkynrew Constituwensi kiba ju ïoh kamai na ka jingrep ‘strawberry.
’ Ha u snem 2022 kim shym la ïoh tynrai satia bad kat ba lah ban tip ki la duh ei ka kamai.
Kane ka jylla kan jin da lah die bha ïa ki jingrep kiba khlem da ai dawai pynheh (fertiliser) lane ki dawai pyniap khniang (pesticides) kiba long ka daw bah jong ka jingpang Cancer.
Naduh ki snem 2013 ter ter la ong ban pyndonkam noh tang da ka sboh eit masi ne kiwei pat ki kynja sboh kiba ym don dawai kiba khot ki organic fertiliser.
Kane ka long namar ba u jhur uba thung tang da ka sboh organic u lah dor bha nalor ba u ai ka jingkoit jingkhiah.
Hynrei syndet syndet kane ka sorkar MDA ka la sdang ban ai lad biang ïa ki kompeni die dawai kiba nabar ba kin wan die ïa kin dawai sboh bad dawai pyniap khniang laiphew jait.
U Minister ba dei pait ïa ka rep ka riang u ong hana ba ki nongrep hi ki kwah ïa kine ki dawai nabar jylla.
Hato ka dei shisha kumta ne ka dei ba ki kompeni shna dawai ki ju bei pisa ïa ki minister ba dei peit ïa ka rep ka riang?Hapoh ka sorkar MDA ym don uwei ruh u minister u ban leh ïa kano kano ka kam tang ban myntoi ki paidbah.
Baroh kaba ki leh lah thew lypa ba kin ïoh klop pisa na ka bynta ïalade shimet.
Peit ïoh ngi klet ba wat u khaw uba dei ban sam ia kiba duk tam ruh la lap ba die tuh sha kiwei pat ki jylla.
Haba ki tyllong khubor ki pynmih ïa kane ka jingjia, U Chief Minister Conrad Sangma u ong ba yn thung da ka enquiry committee kaban tohkit ïa kane ka jingjia.
Hynrei haduh mynta ruh ym shym mih ei ei na kata ka jingtohkit.
Ym dei tang katei ka jingjia, hynrei don kiwei ruh ki kam bam sap kiba da ki spah klur kiba dei bad ka jingbuh ïa uta ïa smart meter uban thew ïa ka jingpyndonkam bording elektrik jong man ka kawei ka ïing ïa kaba la sdang ha ki katto katne ki jaka, kynthup ïa ka Garo Hills.
Nalor ba ka sorkar kmie ka la maham ba ym dei ban pyndonkam da u smart meter uba la thaw ha China, hangne pat uta u kompeni Global Satnam u pyndonkam beit da uta u jait meter.
ïa kane ruh ynda haba la mih ha ki kot khubor ka sorkar MDA ka ong ban thung sa kawei ka enquiry committee ban tohkit la ka don ne em ka jingbamsap.
Hynrei ïa kita ki nongtohkit la jied hi da ka sorkar bad haduh mynta ruh ym pat pynmih paidbah ïa kata ka jingtohkit.
Kumne shi kumne, ka sorkar MDA ka la shu pynthame ïangi ki paidbah bad mangi ruh ngi long kiba klet kloi.
Peit ïa katei ka jingtei ïa ka ïing dorbar thaw-aiñ kaba la khyllem uta u ‘dome.
’ ïa kato ruh ym pat tip balei ka jia.
Ngi dei ban kynmaw ba kum ki nongjied MLA kiban sa thaw sorkar hadien ka elskshon, ngi ki paidbah ngi dei ban pan jingkheiñ tiak pa tiak.
Ka pisa kaba ka sorkar ka pynlut ka dei ka pisa jongngi ki paidbah (public money).
Ym don uwei ruh u minister ne MLA uban sei pisa na pla lajong, Baroh ka pisa kaba sam shane shatai ka dei ka pisa paidbah kaba dei ban pynlut ha ka ban pynbha ïa ki surok, ki ïing skul, ban siew thikna ïa ki nonghikai, ban pynbiang ïa ki lad ai jingsumar bad ban pynbiang ïa ka um bam um dih.
Lada ngim pat ïoh ïa kine baroh mynta lah 50 snem naduh ba ïoh ïa ka jylla lajong, ka daw ka long ba ngim shym la kit khlieh bad pyrkhat bha ïa kum kino ki MLA ngi jied.
Kum ban shu pynkynmaw kato ka jingkhie-khohreh halor ka Them Metor ruh lah shu klet noh.
Shaei keiñ kata ka jingkit khlieh jongngi kum ki nongjied nongthaw aiñ? Ki riewstad ki ong, ngi ïoh ïa ka sorkar kaba ngi jied.
Hato ngin dang jied ïa ka sorkar kaba la ngam ha kiba bun ki kam thala, kam bamsap ha ka synshar khadar? Dei hangne keiñ ba ngi donkam ïa ki nongjied kiba shemphang.
Shillong , K’lyngkot, 15: Da ki phew hajar ngut ki samla jong ka Balang Catholic hapoh ka shatri jong ka Shillong Archdiocesan Catholic Youth Movement (SACYM) ki la ïakynduh lang ha ka lympungbah kaba lai sngi jong ki samla kaba la long ha Good Shepherd Jongksha Zone IV, East Khasi Hills District kaba la kut noh ha ka sngi U Blei.
Ka phang pdeng jong kane ka lympungbah ka long “Ym slem, hadien ka Maria ka la khreh la khrum bad ka la leit bak bak sha rilum, sha ka shnong ha Judea.
" (Luk: 1: 39).
U Archbishop jong ka Jylla Niam Bah Shillong u Most Rev.
Victor Lyngdoh u la long u Kongsan ban pynmynta ïa ka nguh ka dem Blei h a ka por mynstep bad ka jingmane Sakrament Bakhuid ha ka por nohphai sngi, katba u Fr.
Jameris Shylla u la ài ki kyntien sneng na ka jingthoh Bakhuid.
Ha ka por mynstep u Lamphang jong ka Iingdorbar Thawaiñ ka Jylla u Bah Metbah Lyngdoh u la sakhi lang bad pyllait paidbah ruh ïa ka Shithi Sharai ba la thoh da u Most.
Rev.
Victor Lyngdoh ïa kaba la ai kyrteng, “On Listening to the Priests, the Religious and the Faithful of the Archdiocese of Shillong.
" Katba ha ka por nohphai sngi la sakhi lang da u Director General of Police (DGP) ka Jylla u Dr.
R L.
Bishnoy uba la long kum u Symbud kongsan kynthup ruh u Bah Pynïaid Sing Syiem uba long u MLA ka Mawryngkneng Constituency, u Diocesan Youth Director u Fr.
Jameris Shylla, u President ka SACYM u samla Alvin Savio Kharkongor bad ki nongkitkamU Archbishop Victor Lyngdoh haba ai jingkren sha ki samla u la pynkynmaw ba ki dei ban im ïa ka jingim ka bakhuid bad kaba lait na ki sniew baroh.
U la ài nuksa na ka mat phang pdeng jong SACYM ba la sot na ka Kospel u Lukas kaba batai ba ka Maria ka la long kaba la khreh la khrum ïa ka jingim na ka bynta U Blei.
U la bynrap ka Maria ka long nuksa ïa ki samla ha ka Balang ban khmih thuh ïa ka jingim ba bha.
Ha ka nohphai sngi ka SACYM ka la pynlong ïa ka lympung jingïamir jingmut halor ka mat jong ki samla ïa kaba la ïoh jingkren na u President ka Seng SACYM u Samla Alvin Savio Kharkongor ha kaba u la ai ruh ïa ka kaiphot treikam jong ka Seng bad hadien kane la pynkup burom bad ài khusnam ïa ki samla kiba la pas bha ha ka jingpule bad ha ki kam ki jam.
Ban pynrhem ïa ka jingngeit ki khun samla, ka SACYM ka la pynkut ïa kane ka lympungbah da ka jingpynhiar noh ïa ka lama da u Most Rev.
Victor Lyngdoh ha ryngkat u Director Youth Diocesan u Fr.
Jameris Shylla bad pynbud sa ka jingrwai Anthem jong ka Seng bad ka jingaiti noh ïa ka lama jong kane ka lympungbah sha u President ka SACYM.
Ïa ka lympungbah kaba 22 jong ka SACYM yn pynlong ha St.
Dominic Savio’s Church, Parish Mawlai ha u snem 2025.
Shillong, K’Lyngkot 15 : U Myntri Rangbah ka Jylla, ha ka step sngi Thohdieng u la wan ban plie ar tylli ki mawnongrim na bynta ban pynpoi umbam sha ki lai hajar tam tylli ki longïing kiba don ha Umlyngka bad Nongkseh lyngba ka Jal Jeevan Mission (JJM) kaba la kot baroh sha ka 44 klur tam.
Ka Umlyngka WSS kaba la mang ha ka jinglut kaba 28.
88 klur tyngka kan pynmyntoi haduh 2242 tylli ki longing katba ka Nongkseh kaba la mang ha ka jinglut kaba 15.
84 klur tyngka kan pynmyntoi ïa ki 1230 tylli ki longing ha katei ka thaiñ.
Ïa kitei ki ar tylli ki mawnongrim, u Myntri Rangbah ryngkat u Bah Hamlet Dohling ki la plie ha ka jingïalang kaba long ha phyllaw jong ka skul San Shnong SS, Umlyngka – Nongkseh ha ryngkat ka jingdonlang ki ophisar ka tnad PHE, ki nongïalam shnong na kitei ki thaiñ bad ruh ki paidbah.
Haba kren ha katei ka sngi, u Myntri Rangbah u la ong, “Ka jingkynthup lang ïa baroh ki Census Town jong ka jylla ha ka Jal Jeevan Mission ka plie lad ïa ki shnong kiba khlem pat ïoh ïa ka umbam umdih kaba khuid ba suba.
Kumba phi tip ka um kadei ka jingim, kumta ngi sngewkmen ban pyntip ïa phi ba ka jingpyrshang jong ngi ban pynkohnguh ïa ka sorkar pdeng ban kynthup lang ïa ki census town ka la urlong bad mynta kine ki shnong kin myntoi lang na kane ka projek," u la ong.
“Nga kwah ruh ban ai khublei ïa u Bah Hamlet ba dei namar ka jingïohi jngai bad jingïakhun jong u, mynta baroh ki census town ha kiwei ruh ki constituency kin ïohlang ïa ka umbam umdih ha ki ïing jong ki," ong u Myntri Rangbah.
U la ong ruh ba dei lyngba ka jingtreiborbah jong kane ka ka sorkar MDA ba ïalam da ka NPP, ba ka Meghalaya ka la kiew mynta na ka kyrdan kaba sha trai duh sha ka kyrdan kaba shakhmat ha ka jingpyntreikam pura ïa ka JJM ha ka ri baroh kawei.
U ong ruh ba kane baroh ka urlong dei tang namar ka jingïatrei lang jong baroh khamtam eh da ka jingïai buddien bad ka jingtrei borbah jong u MLA ka thaiñ Bah Hamlet Dohling.
U Bah Hamlet pat ha ka jingkren kum u Symbud Kongsan u la pyntip ba ki shnong kiba hap ha ka census town kim ju ïoh shuh ïa ka skim JJM namar kadei kaba la mang kyrpang tang naka bynta ki shnong nongkyndong.
Hynrei u la ïathuh pat ba katei ka la urlong hadien ba u la thoh da ka shithi da lade hi sha ka Ministry of Rural Development bad da ka jingbuddien lang u Myntri Rangbah mynta ym dei tang ki shnong ba hap ha Mylliem constituency kiba ïoh jingmyntoi lang hynrei baroh ki shnong kiba hap ha ka census town ki ïoh lang ïa ka jingkyrkhu.
U ong ruh ba ka Umlyngka bad ka Nongkseh ki dei ki shnong kiba la heh bha bad kidei ruh ki shnong kiba mad ïa ka jingkyrduh um kaba jur hynrei mynta lyngba katei ka projek bun ki longing kin sa ïoh um noh ha la ïing.
U Bah Hamlet u la ong ruh ba mynta lada u leit kylleng kylleng ka constituency u sngewphuh mat ba watla u ïoh ban trei tang lai snem na ka daw ba ar snem don ka khlam COVID, pynban ki kam pynroi ba u trei ki la pynhun ïa jan baroh ki shnong ki thaw ha ka constituency.
Shillong, Kyllalyngkot 15 : U Bah Banteidor Lyngdoh, MLA ka Mawkynrew bad Myntri ba dei khmih ïa ka tnad kam rep ka Sorkar Jylla u la ong ba ha ka por ba bhah kam Myntri ha ka Sorkar Meghalaya Democratic Alliance (MDA) baroh ki la kyntait ïa ka tnad kam rep bad ma u pat u la shim ïa ka namar ba ki nongshong shnong ha Constituency jong u ki dei ki nongrep.
Haba kren ha ka jingïalang plie mawnongrim ban sdang noh ïa ka skhim sam um kaba 9 klur tyngka tam ha shnong Thynroit myn ha ka 14 tarik u Kyllalyngkot, 2023, ka sngi kaba u dap 46 snem ka rta, u Bah Banteidor u la ong ba mynshwa ki Myntri kiba peit ïa ka tnad kam rep ki dei ki Garo kumta kam don ka jingïakren.
Halor ka ka jingai lad biang ka Sorkar ïa ki nongrep ban pyndonkam dawai sboh, u la batai bniah shaphang ka jingïaid lynti haduh ban da pynurlong ïa ka jingangnud ki paidbah nongrep bad shen kin sa ïoh noh ha ka taiew ban wan lyngba ki Retailer kiba la ïoh license bad ïoh jingithuh da ka MeCOFED.
“Ha u 2018 ha ka por ba dang ïaid ïalap elekshon la buh jingkylli ïa nga kaei kaba ngan leh lada nga jop bad nga la jubab ba ki mat ba ha khmat eh dei ka lynti syngkien, ki kam ban kyntiew ïa ka jingsumar, ka pule puthi lyngba ki skul kiba paka, ka kam ïalehkai ban kyntiew, ban kyntiew ïa ki nongrep bad kam jngohkai pyrthei ha ka thaiñ “, u la ong.
U la ong ba ha kine ki san snem ki projek sam um ha ka Constituency kiba u la pynïoh ki long baroh 113 klur tyngka, ki surok kumba 200 klur tyngka bad ki jingtei ban kyntiew kam ïalehkai jan kot 50 klur nalor kiwei pat.
“Ngam ïaid da ka thok ban jop elekshon “, u la ong ba da ka jingkyrkhu u Blei nalor bad ki paidbah ba u jop MLA u ïoh ban long Myntri ha ka Sorkar MDA.
“Ha ka por ba bhah kam Myntri baroh ki kyntait ïa ka tnad Kam rep bad nga kynmaw por ba long MDC ki nongrep ki la ïakhih pyrshah ïa ka jingkhang pyndonkam dawai sboh.
Nga shim namar nga don ka jingsngewkhia bad nga kynmaw ïa ka Constituency kaba ki nongshong shnong ki dei ki nongrep", u la ong.
U la ong ba u khlem ïaid marwei hynrei donkam ki paralok nongai jingmut kumno ban leh ïa ka dawai sboh bad da ka jingïatreilang la lah ban leh eiei na ka bynta ka jingdonkam bad jingmyntoi ki nongrep.
“Ngi ïaid sha khmat bad ka la urlong hynrei donkam pat ban ïaid katkum ki jingbthah ym ban shu ïa leh ne ïakren ban ïohnong saiñ-hima", u la ongDa kaba ong ba hap ban tip bniah ban nym shah ïalam bakla, une u Myntri u la ong, “Kiei kiei ki jia ki jingshah ïalam bakla ki paidbah ka dei ha ka por elekshon bad baroh baroh ki ïa wan leh bha bad wan ïarap.
Hynrei ka jingïatyllun lang baroh 10 snem kum u MDC bad MLA ki kam ki la kren kham jam".
U la ong ba mynta na ka bynta ka dawai sboh u la dep ïakren haduh khmat u Myntri Sorkar India bad la ïoh biang.
“La dep thep pisa 1 klur 30 lak lyngba ka tnad ban ïoh ïa ka dawai sboh bad ha ka taiew ban wan kan sa poi noh bad yn sam lyngba ki Retailer", u la ong.
Ha kane ka jingialang la ïa donlang da u Bah A Khongwir, Executive Engineer PHE Hills Division, ki ophisar, u Bah Harkin Warjri, Sordar Thynroit, U Bah Egenstar Kurkalang, Dr Amanda A Pakynteiñ, u Bah Tympang Pohshna, uba la pynïaid ïa ka jingïalang bad ki nongshong shnong ka Thynroit nalor kiwei pat.
Shillong, K’Lyngkot 15 : Ka ktem jong ka Trinamool Congress ha Pynursla ka la pra phum hadien ba 26 ngut ki nongïalam ba hakhmat eh jong ki samla TMC ki la resaiñ noh na katei ka party, kaba la dep ban pynbna ruh ïa u kyrtong ban ïakhun pyrshah ïa u Bah Prestone Tynsong ha kane ka elekshon MLA 2023.
Ïa kitei ki nongïalam ba hakhmat jong ki samla TMC Pynursla la pdiang sngewbha da u District President jong ka NPYF East Khasi Hills, Bah Khraw Sohkhlet ha ryngkat ka jingdonlang u President bad ki nongïalam ba hakhmat jong ka NPYF Pynursla ha kane ka sngi Saitjaiñ ha ophis treikam ka party.
Kitei ki nongïalam jong ki samla TMC ba wan ban pynïasoh ha katei ka sngi ki kynthup lang naduh u President ka youth wing, samla Wanshwa Nongrum bad ruh u vice president samla Shining Khongthaw bad kiwei kiwei ki nongkitkam kynthup lang ïa ki dkhot.
Haba kren ha ka jingïalang, u samla Mewanshwa u la ong ba ki la don haduh 8 ngut ki nongïalam ba hakhmat eh jong ka party kiba la resaiñ lang hadien ba ki lap ba ka rukom treikam ha katei ka party kam long satia kumba ki khmih lynti.
La kynnoh ruh ba kaba ki sngewsih eh kadei ba jan ha baroh ki kam la shu khyrwait beit da ki bor ba nabar khlem da sngap shuh ïa ki kum ki nongïalam ha ka party.
“Na kitei ki 8 ngut kiba hakhmat eh ki nongïalam 6 ngut ki la don bad ngi bad arngut kiwei pat ki la leit ban pynïasoh sha kiwei pat ki party.
Mynta ngin dang ïa kren ruh ïa kiwei pat kiba dang sah ba kin wan treilang noh bad ngi," u la ong.
U la ïathuh ruh ba hadien ba ki la resaiñ ki la don bun ki party kiba la ïa kren ban treilang na bynta ka elekshon 2023 hynrei dei hadien ba ki la ïatai sani bad ruh hadien ka jingïakynduh bad ki nongïalam ba hakhmat ka NPYF ba ki la shim ïa ka rai ban pynïasoh bad treilang bad ka NPP.
Shuh shuh u ong ruh ba ki don ka jingkyrmen ba da ka jingïatrei lang ryngkat ryngkat kin pyntikna ba u kyrtong ka NPP ba dei ruh u Symbud Myntri Rangbah ba mynta, Bah Prestone Tynsong un tam bun ha kane ka elekshon MLA kaban sa long shen.
Na ka liang u Bah Khraw Sohkhlet haba pdiang burom ïa kitei ki samla u la pynpaw ïa ka jingkmen kaba khraw ba kitei ki samla na ka party Trinamool Congress ki la ïohi bad sngewthuh ba dei tang ka NPP kaba trei na ka bynta ka bit ka biang jong ki samla bad khamtam eh na ka bynta ka roi ka pa ïa baroh.
“Ngi ruh ngi don ka bynta kaba khraw kum ki sengbhalang ha ka sorkar ym ban dawa ha surok hynrei markhmat beit ha Secretariat ban ïa kren na ka bynta bad ka sorkar," u la ong.
Shuh shuh u ong ruh ba kadei ka kamram jong ki, kum ki samla ba don ha ka party ba bat ïa ka sorkar ban tynrong lang ïa ki kam jong ka sorkar khnang ba ka jingmyntoi kan long pura.
Nalorkata, u ong ruh ba nalor ba ki la dep tikna lypa ba u kyrtong jong ka party un jop da kaba suk ha kane ka elekshon, hynrei kaba ki kwah kum ki samla pat ka long ban pynïar ïa ka rukom treikam khnang ba ka jingshakri kan long kaba kham paka bad kaba janai ha ki liang baroh.
Shillong, K’lyngkot, 15: Hadien ka jingphet noh jong u Bah Samlin Malngiang sha ka National People’s Party (NPP) ka Hill State Peoples Democratic Party (HSPDP) ka la pynkhreh ban sei bujli da u President jong ka HSPDP Youth Wing u samla Sandondor Ryntathiang ban pynïakhun na Sohïong Constituency ha ka elekshon sha ka Iingdorbar Thawaiñ ka ban sa long shen.
U Bah Samlin Malngiang uba la jop ïa ka Elekshon MLA ha u snem 2018 na ka tiket jong ka HSPDP dang shen u la iehnoh ïa ka jinglong MLA jong ka Sohiong Constituency shwa ban pynïasoh sha ka NPP da kaba ai daw ba u angnud ban pynkhlaiñ ïa ka NPP tang kum kawei ka seng saiñpyrthei kaba bun paid khnang ba kan ïoh synshar marwei hadien ka elekshon 20233.
U samla Sandondor u la rung sha ka jylli jong ka saiñpyrthei da kaba pynïasoh kum u dkhot jong ka HSPDP naduh ki snem 2014-2015 mynba u dang pule ha St.
Edmunds’ College, Shillong hapoh ka jingïalam jong u President barim u Bah Ardent Miller Basaïawmoit ha u snem 2016 ha ka Bye-election MDC.
Kum u dkhot jong ka party u la shah jied kum u President jong ka HSPDP Youth Wing Krang Unit bad ha kajuh ka por kum u Secretary jong ka HSPDP Krang Unit.
Ha u snem 2018 u la shah jied kum President jong ka HSPDP Youth Wing East Khasi Hills District bad ha u snem 2021 u la shah pynkhamti kum u President jong ka HSPDP State Youth Wing bad ha ka juh ka por kum u Vice President ka HSPDP East Khasi HIlls District.
Une u samla uba la don mynta 27 snem ka rta u dei ruh uba la pyndep ïa ka kyrdan pule ha ka Master of Science (M.
Sc) Mathematics na ka skulbah North Eastern Hills University.
Ha ka jingïakren bad u Mawphor u samla Sandondor u la ong ba ka jingmih shakhmat ban tyrwa ïalade sha ki paidbah ka Sohiong Constituency ka long namarba u angnud ban shakri kham bha ïa ki paidbah lyngba ka saiñpyrthei.
“Nga don ka jingangnud ban ai ka jingshakri ïa ki paidbah ka Sohiong Constituency da kaba nga la rung sha ka jylli jong ka saiñpyrthei hadien ba la bud ïa u MLA barim ka Sohïong Constituency ha ki san snem mynshwa.
Dei kane kaba la pynkhih ïa ka mynsiem jong nga ban mih shakhmat ha kane ka kynti ban aireng ha kane ka elekshon sha ka Iingdorbar Thawaiñ ka ban sa long shen," u la ong.
Shillong, Kyllalyngkot, 15: Ar ngut ki rangbah nongïalam jong ki nongrep bad nongïalam shnong kiba la ïakhun pyrshah ïa ka jingkhang pyndonkam dawai sboh da ka tnad Agriculture ha ka Jylla naduh u snem 2014, kata u Bah Egenstar Kurkalang bad u Bah Harkin Warjri ki la ther tyngeh ïa ka jingkam ei u kyrtong ïakhun elekshon MLA 2023 ka seng NPP na Mawkynrew Constituency, Bah Kansing Lynshiang halor ka jingjop ki nongrep halor katei ka mat ïakren.
U Bah Egenstar, uba dei ruh u nongïasaid aiñ, u la ong “Ka tnad kam rep ka Sorkar Jylla ka la pymih ïa ka Notification ban khang pyndonkam dawai sboh ha ka 12 tarik u Jylliew, 2014 bad hadien katei ki nongrep ki hap ban shu thied tuh ïa ka dawai sboh ha ka dor kaba rem.
U la ong ba ki nongrep ki la ïakren ïa la ki MLA ha ki Constituency jong ki ha kitei ki snem hynrei ka jubab ka long ba ym lah ban leh eiei shuh.
“Dei tad ha u snem 2015 ynda ngi la ïalum ïalang ngi la pynlong ïa ki jingïakhih kiba bun ban pyrshah ïa ka Sorkar ryngkat ki jingdawa ban pynduh ïa katei ka Notification namar ki nongrep na ki shnong bapher bapher kim lah ban shu ïaid syndet sha kata ka kam rep khlem pyndonkam dawai sboh namar ki la mlien baroh shi katta bad ka jingpynmih mar rep kan ktah khlem dawai sboh", u la ong.
U la ïathuh ba la phah bun tylli ki shithi sha ka Sorkar Jylla barim ha ka jingïalam ka Congress ban ïakren halor katei ka jingdawa hynrei khlem lah leh eiei nalor ki jingïalang ïakhih bapher bapher.
“Ka dei haduh da wan kane ka Sorkar ha ka jingpeit u Bah Banteidor Lyngdoh kum u Myntri ïa ka tnad kam rep la ïoh ïa ka jingiakren ha u snem 2020 ter ter", u la ong.
“Ka por ka la ïaid bad ka dor dawai sboh ka la nang kiew khamtam ha u snem 2021 bad la ïakren biang ha ka jingïalang bad phah jingthoh sha u Myntri.
Ka dei ha ka 03 tarik u Risaw, 2021 hadien ka khlam COVID-19 la ïoh ïa ka jingïalang ïamir jingmut bad ka tnad kam rep ha ka jingïalam u Bah Banteidor bad bud pat da kiwei ki jingïalang", u la ong.
Da kaba kynthoh ba kiwei ki nongïalam saiñ-hima kim nud ban ïakren eiei ruh halor kane ka jingdawa, u Bah Egenstar u la ong, “Hadien bun bnai ki jingpynwit ha ki tnad treikam ka Secretariat, u Bah Banteidor u la leit shim hi ïa ka file bad rah sha u Myntri Rangbah ban phah soi bad ïoh ïa ka jingmynjur ban ïoh pyndonkam biang ïa ka dawai sboh ki nongrep".
U la ong ba hadien bun bnai ki jingïaid lynti ka tnad Chemical and Fertilizer ka Sorkar India ka la mang ïa ka bhah dawai sboh sha ka Jylla Meghalaya ha ka 05 tarik u Kyllalyngkot, 2023 kaba long 1300 ton.
“Nga la bud dien namar ka MeCOFED ka dei ka ban sam ïa ka dawai sboh sha ki nongrep lyngba ki Retailer bapher bapher kiba don license ki ban ai pat ïa ki jingbatai sha ki paidbah ynda la dep shah hikai", u la ïathuh.
Da kaba kynnoh ba um dei beit na MeCOFED sha Thynroit kumba la ïalam bakla da kiwei pat ban ïohnong saiñ-hima bad pynbieit ïa ki paidbah, u Bah Egenstar u la ong ba ki Retailer ki dei ki ban sam ïa ka dawai sboh ryngkat ki jinghikai.
Kum ban shu kdew ba u Bah Kansing tang kum u kyrtong ka NPP u la rah da ka trok kit dawai sboh ha ka 13 tarik u Kyllalyngkot, 2023 ha ka jingïalang ha Thynroit bad plie ïa ka dala trok kum ka dak ka jingpyllait paidbah ïa ka dawai sboh sha ki paidbah kiba la rah star ban ïoh kit hynrei khlem ïoh satia.
Na ka liang u Bah Harkin Warjri uba dei ruh u Sordar ka shnong Thynroit da ka jingsngewdom u la kynther tyngeh ïa u Bah Kansing Lynshiang da kaba ong ba une u kyrtong u la thok bad ïalam bakla ïa ki nongshong shnong halor ka ‘subsidy’ dawai sboh bad pyrshang ban wanrah jingïapait ha shnong ha thaw.
U Bah Harkin u la ñion tyngeh ïa utei u kyrtong ka NPP u ba la kynnoh ba ka jingbym wan ïa donlang u Bah Harkin kum u Sordar ha ka jingïalang kaba la long ha ka 13 tarik u Kyllalyngkot, 2023 ha katei ka shnong ka dei ka jingleh shiliang khmat.
“Kumno ngan leit sha katei ka jingïalang khlem ka jingkhot ïa nga", la ong u Bah Harkin.
“Ki nongshong ki la ïathuh ïa nga ba wan kata ka jingsam dawai sboh bad ki la rah star ban kit hynrei la shu plie tang ïa ka dala trok bad phah biang noh shaei ruh ym tip ïa ka dawai sboh" u la ong da kaba pynpaw ka jinglyngngoh balei ki wan kheiñ bieit ïa ki nongshong shnong ka Thynroit.
“Shu kam ei lut kat ïa kaba leh kiwei bad lada ka jingthok ka lam na khmat tip shaei yn ïa poi", u la pynkut.
Shillong, Kyllalyngkot 16 : Ka jingïalehkai kynjatbol ba la pynïaid da ka Eibanroy Langstieh Channel ha ka shnong Ladmawreng, ka la poi sha kaba kut ha ka sngi Saitjaiñ jong ka taïew ba la dep ha kaba ka Mawreng Jr Academy ka la ïoh rah nam lahduh da kaba pynliem da 1-0 kol ïa ka Lumsohriew.
Ha kane ka sngi la wan ban pynshong shit da u nongrwai ba paw u Bah Wanjop Sohkhlet bad la don lang ruh ka Kong Ibamut kurbah bad la pynïaid ïa ka jingïalang da u samla Pynbhalang Lyndoh, la ïoh jingkren ruh na u Bah Banroi Kharbangar, Eibanroy Langstieh, C.
Kurbah ba dei u Rangbah Shnong Ladmawreng uba la ai mynsiem ïa ka kynhun ba kan nang ïai trei shitom.
La ïoh ruh ka jingkren na u Kongsan u Bah Beyond Kurbah, uba dei u kyrtong ka UPD ban ïa aireng ha ka elekshon MLA 2023 na Mawphlang Constituency uba mih ha ka jaka jong u Bah Eugeneson Lyngdoh.
Ha katei ka sngi u Bah Beyond u la ong ba ki rynsan social media ba kynthup ka Youtube ha kine ki sngi kadei ka lad ai kam ai jam ïa ki khynnah ki samla kiba nang ban pyndonkam ïa ka, ym tang ha ka rwai hynrei ha kiwei kiwei ruh lah ban ak khnang bad ban pynbyrngia ïa u paidbah uba ju sngewtynnad ban peit.
U la ai nuksa ruh kum kiba na Laitjem ki don ki Youtube Channel kiba nangbha ban ak bad itynnad, “Ka long kaei kaei kaba pynlait ïa ki briew na ka jingsniew jong kane ka pyrthei," ong u Bah Beyond da kaba ai ruh ka jingkitbok ïa ki player jong ka Mawreng bad ka Lumsohriew ba kin nangtrei shitom bad nang nangkiew shaphrang ha ka kam jingleh kai sport.
Ha kane ka sngi la don lang ruh u player ba paw jong ka Jylla Meghalaya u Bah Weone Kurbah, uba dei u para trai jong u Bah Beyond Kurbah.
Shillong, Kyllalyngkot 16 : Ka Meghalaya kan sa aireng nyngkong ha la ïing pyrshah ïa ka Bihar ha ka jingïakhun semifinal jong ka lympung ïalehkai Ranji Trophy na ka Plate Group kaban sdang naduh lashai ka sngi Ba ar ha madan Polo.
Ka jingïalehkai kan sdang naduh ka por 8:30 baje mynstep, bad la shah sngewbha ïa baroh ki riew ieit kriket ban wan sakhi ïa katei ka jingïalehkai.
Ka BCCI ka la pynbeit thymmai ka rukom pynïalehkai na ka Plate Group mynta ka samoi, ha kaba ki saw tylli ki team na ka jingïalehkai group stage kin ïoh rung sha ka semifinal.
Ki nongjop na kitei ki ar tylli ki jingïalehkai kin ïoh rung sha ka final bad kin ïoh ruh ban rung sha ka Elite Group ha ka samoi ban wan.
Ka Meghalaya ka la ïoh rung da kaba pyndep ha ka kyrdan ba nyngkong na ka Plate Group, da kaba khur nam jop sawsien pyrshah ïa ki kynhun kiba khlaiñ.
Ka Sikkim ka don ha ka kyrdan kaba ar, ka Manipur ha ka kyrdan ba lai bad ka Bihar ha ka kyrdan kaba saw.
Ka Meghalaya ka la pynliem teng ïa ka Bihar mynta ka samoi ha ka jingïalehkai ha la ïing, ha kaba ka la lah ban wanphai da kaba pynliem da saw wicket ha ka jingïalehkai ha ka 29 tarik Nohprah 2022.
Kumta ka kynhun ka buh thong ba kan ïalehkai bha ha ka semifinal, da kajuh ka rukom ïalehkai ha kaba ka la ïalam ïa ka kynhun ban bat kyrdan ba nyngkong na ka Plate Group.
Shillong, Kyllalyngkot 14 : Ka BJP mynta ka la sdang ban kular har rukom bad pynbieij ïa ki paid nongshong shnong ka jylla namar ba la dei ka por election.
U myntri ka sorkar pdeng uba dei na ka BJP u Rajeev Chandrasekhar uba dei peit ïa ka tnad Skill Development and Entrepreneurship and Electronics & IT u la kular ba lada ki paidbah ki jied ïa ka BJP ban wan ha ka bor ka BJP kan ai lut ïa baroh ki mat ba sahteng jongka Meghalaya kynthup ïa ka ILP.
Lada u kular ban ai da ïoh bat ïa ka jingsynshar kan eh aiu ban ai mynta namar lai snem tam mynta ki paidbah lyngba ki Nongthaw Aiñ jongka ïing Dorbar Assembly ka jylla ki la dep mynjur da ka Resolution naduh u Nohprah 2019 bad ai sha ka sorkar pdeng hynrei ka BJP ka sngap man man halor kane kam ai ktien shi kyntien ruh.
Man ba leit ki heh sorkar ka jylla sha Delhi ka jubab ba ïoh dang bishar shi dang bishar bniah.
Mynta pat kynsan kynsan tang namar ka election utei u myntri u wan bad kular ban ai ILP lada ki paidbah ki pynjop ïa ka BJP.
Hato ki paidbah ki nud ban ai jingshaniah ïa ka BJP namar tang ban wan ha ka bor kular lut lada ym wan ha ka bor te ym long ban ai ïa kaba dei hok ban ai kata ïa ka ILP bad pynrung ïaka Ktien Khasi bad Garo ha ka Khyrnit kaba phra.
Na ka liang jongka Khasi Students Union (KSU) ka la phah da u kyrwoh uba shai sha ka Bharatiya Janata Party (BJP) ba kam dei ban shu dawa ban pynurlong ïa ka jingdawa Inner Line Permit lymda ki paidbah ka Jylla Meghalaya ki pynjop ïa ka BJP ha kane ka elekshon sha ka Iingdorbar Thawaiñ ka ban sa long shen mynta u snem.
U Myntri Khynnah ka Sorkar Pdeng uba peit ïa ka tnat Skill Development and Entrepreneurship and Electronics & IT u Rajeev Chandrasekhar ha ka jingïakren bad ki lad pathai khubor ha ka sngi Thohdieng jong ka taiew baladep u la ong ba ka BJP kan weng lut ïa ki jingeh kiba la sahteng kynthup ruh ïa ka Inner Line Permit (ILP) lada ka ïohbat ïa u lakam synshar ha kane ka jylla Meghalaya.
Ka Sorkar Jylla ka ladep phah ïa ka Resolution sha ka Sorkar Pdeng ban pyntreikam ïa ka Inner Line Permit ha Meghalaya hadien ka jingmynjur jong ka Iingdorbar Thawaiñ ha u Nohprah, 2019.
“Naduh u snem 1985, 2001 bad 2013 ngi la dawa ïa ka Sorkar Pdeng ba kan pyntreikam ïa ka Inner Line Permit ha kane ka jylla jong ngi hynrei haduh mynta ka Sorkar Pdeng ka shu sngap kuman wat hadien ba ka Sorkar Jylla ladep ban phah ïa ka Resolution ban pyntreikam ïa ka ILP mynta la lai snem tam," ong u General Secretary ka KSU u samla Donald V.
Thabah haba ïakren bad u Mawphor lyngba ka telephone.
“Ka jingkren jong u Chandrasekhar ka long kumba shu dawa na ki paidbah ka jylla Meghalaya.
Naduh u snem 2018 ka BJP ka la don ha ka Sorkar Meghalaya Democratic Alliance (MDA) ba ïalam da ka National Peoples Party (NPP) hynrei ka jingdawa jong ngi kam shym la urlong satia," ong u samla Thabah.
“Ai shwa ha ngi ïa ka jingdawa ILP bad kata ka jingdawa ka dei ban sa wan hadien," u la ong.
U la pynkynmaw ruh ba ka KSU bad kiwei kiwei ki sengbhalang ki ladep phah ïa ka jingthoh ban dawa ILP sha u Myntri Rangbahduh ka ri u Narendra Modi bad sha u Myntri ka tnat Kam Pohïing u Amit Shah bad aiti ruh ïa ka dorkhas ha u Shah ban pynkynmaw ïa u ïa kane ka jingdawa.
Ka elekshon ha Meghalaya naduh ki katto katne snem mynshuwa, ka la kylla long ka elekshon kaba ïakhun hapdeng kiba riewspah bad kiba duk lane hapdeng ki Party heh spah bad ki Party baduk ba kyrduh.
Kumba arphew snem eiei mynshuwa ki rynran ïalap elekshon kim da pylleit jingmut than ha ka jingïakren ïa ka theh tyngka ne ka jingai pisa por elekshon.
Hynrei dei naduh ka snem 2008 ter ter ba ka pisa la sdang ban kren briew namar ba la mh ki kyrtong heh spah bad ki paidbah ruh ki la sdang ban ïabeh sha kita ki kyrtong ba sam pisa.
Ka Election Commission jong ka ri India ha ka por ba long CEC u TN Seshan, nangta sa u MS Gill bad u Bah JM Lyngdoh, haba ka la iohi ia kane ka jingtheh pisa por elekshon, ka la wanrah ïa ki jingpynkhlaiñ ïa ka Commisison ha kaba la wanrah bun ki jingpynbha ha ki kyndon bad kata ka long da kaba wanrah ïa ka Model Code of Conduct, khnang ban ïaleh pyrshah ïa ki kam buit tuh bad ki kam beaiñ jong ki Political Party bad ki Candidate.
Hynrei ka Model Code of Conduct wat lada ka la lah ban teh lakam ïa kiba bun ki bynta, hynrei ha kaba ïadei bad ka jingmih ki kyrtong heh spah kiba bun na ki, kidei ki Contractor ne ki Businessman, kam shym la lah ban khanglad.
Dei namar kane ka daw ba sa sdang mih ka jingsam pisa ha ka por elekshon, namar ba kiba kum kine ki ïoji beit ba da kaba sam pisa khlem pat da shakri ha ka imlang sahlang kin jop beit ia ka elekshon.
Shisha ka la jia kumta haba kiba bun kine ki heh spah ki la jop kum ki MLA jong ka Meghalaya, ha kaba bun na ki, ki la bat ruh ruh ïa ka ktrdan kum ki Minister jong ka sorkar.
Hynrei hapdeng kane ka jingmih ki kyrtong heh spah bad ka jingïabeh ki paidbah nongthep vote sha kita kiba don spah.
La ïohi ba ki la mih ruh ki kyrtong ne ki Party jong ki briew ki bym dei satia kita ki heh spah bad kiba nud ban leit sha ki paidbah ruh da ka lynti kaba kren pyrshah ïa ka jingpyndonkam daka bor pisa ha ka por elekshon.
Kiba kum kine ym dei ba ki la shu mih, hynrei ki paidbah ruh ki da jied ïa ki ban long ki nongmihkhmat jong ki.
Kane ka pyni wat hapdeng ka jingtyllep ka spah jong ki Party heh spah ne ki kyrtong heh spah, ki dang don ki briew kiba peit ïa ka jinglong u briew ne ka briew ne ki jied ïa ka jinglah jong u ban shakri bad ban ïasaid na ka bynta ki jingeh jong ki bad khamtam eh ban iasaid na ka bynta ki jingeh jong ka jylla.
Ha kane ka elekshon 2023 la ïohi ba wat naduh ka rukom pynlong ïa ki jingïalang paidbah haduh ki buit ba ki pyndonkam ban ïalap elekshon ruh ka don ka jingleh kaba pyni ïa kino ki Party kiba don pisa bad kino ki Party ki bym don pisa ne ki kyrtong ruh kumjuh.
Kane ka sakhi naduh ka rukom shna ïa ki rynsan ne ki pandal.
Ka rukom wai kali, ka rukom aibam bad kumta ter ter.
Hynrei ha kaba khatduh hi, ka rai kadei ka jong u paidbah, la ka long ïa u Kyrtong ne ka Party heh spah ne ka Party duk ne u kyrtong duk.
Dei u paidbah nongthep vote u ban ban ai ïa ka rai ïano ne mano kitra ki 60 ngut ki ban long ki nongïasaid ha ïingdorbar Thawaiñ ka jylla.
Nongstoiñ, K’lyngkot 16: U Bah Diostarness Jyndiang, u rangbah ba la jop teng ïa ka bye elekshon MLA na ka party HSPDP, u la iehnoh noh ïa kane ka party kaba u la jop bad pynkhreh mynta pat ban rung noh sha ka BJP.
Nalor kata, ki khubor ki ïathuh ba u lah ban ïakhun noh na kane ka party ha kane ka elekshon ban wan.
Ïa ka shithi iehnoh kam u dkhot ba pura jong ks HSPDP u la dep ban aiti ha u President rangbah naduh ka 6 tarik mynta u bnai.
Hynrei, u dang pyllait khubor pat mynta ka sngi 16 tarik, namar ha ka 18 tarik un rung noh sha ka BJP bad yn pdiang burom ïa u da ki heh ki haiñ ka party BJP na Shillong ha ka jingïalang ka ban long ha Bishop Hall.
Haba pyrshang ban ïakren bad u Bah Dios, u la ong ba ka daw jong ka jingmih noh na ka HSPDP ka dei ka daw shimet jong u.
Hynrei, mynta pat u la pynkhreh ïalade ban ïakhun noh na ka BJP bad ha kaba ïa dei bad kane ka rai lehse yn sa ïa kren bha ha katei ka sngi ryngkat ki heh BJP.
U la ong ruh ba u don ka jingkyrmen ba un jop na Nongstoiñ Consituency, da kaba pyndonkam ïa ki buit treikam kiba u don.
Nalor nangta u pynpaw ruh ka jingkyrmen ba ka BJP ha kane ka elekshon ban wan, la kumno kumno kan jop beit 12 lane 13 seat.
Nongstoiñ, K’lyngkot 16: Ka jingtrei shitom jong ki ar ngut ki nongïalam jong ka Bharatya Janata Party Rambrai Jyrngam Mandal, na ka bynta ka election ka ban sa long ha u bnai ban wan, ki la ïaid shait shait ha man la ki shnong ban pan jingkyrshan na ki paitbah ba kin pynjop ïa ki ha kaba ki paitbah ruh ki la sdang ban phai khmat bad pynïasoh kum ki nongkit kam bad ki dkhot ha man la ki shnong.
Kine ki rangbah ki long u babu Spastarlin Nongrem bad u Francis Pondit R.
Sangma u ba dei ruh u MLA barim ka Mawshynrut ki la ïaid shait shait ha man la ki shnong ban pan jingkyrshan na ki paitbah ba kin pynjop ïa ki ha kaba ki paitbah ruh ki la sdang ban phaikhmat, namar kitei ki nongïalam ka party ki leit ban pynlong jingïalang jan man ki shnong.
Kum ban pynkynmaw ba u Francis Pondit R Sangma u la don ka jingthmu ban pan tiket na ka All India Trinamool Congress ba la ïalam da u Dr.
Mukul Sangma.
Hynrei, ym tip na kaei ka daw um shym la aplai tiket shuh na katei ka party.
Hadien kata u la pyrshang ban ïakynduh sa ïa ki nongïalam jong ka West Khasi Hills District Block Congress Committee, ban ïa sngewthuh jingmut na ka bynta ba un aplai tiket.
Hynrei na ka liang jong ki Nongïalam ka District Congress Committee kim pdiang ïa ka jingtyrwa jong u.
Kumta utei u MLA barim ka Mawshynrut hadien ba u la shah kyntait na kitei ki party, ha u bnai Jylliew jong u snem ba la lah, u la sdang shait shait ban leit sha ki paitbah ban ïaphylliew jingmut kumno un leh ha kaba ki paitbah ki la ai jingmut ïa u ba un pynrung kyrteng noh sha ka Bharatya Janata Party lada u don jingmut ban ïaleh election.
U bah Sangma u la ong ba kum u rangbah u ba la long teng u nongmihkhmat, u lap ba kane ka sorkar NPP kaba la ïalam da u Conrad Kongal Sangma, ka dei ka sorkar kaba bam duh ïa ka ïoh ka kot jong ki paitbah bad ka dei ruh ka sorkar kaba sarong kyreit da kaba kam trai lut ïa ki skhim bad ki kam pynroi kiba la dep leh da ka sorkar barim.
U la ong ruh ba kum u nongmihkhmat barim u isynei haduh katta katta ïa ki paitbah namar ki shah shet shukor ha kiba bun ki liang, kum ka jingpynsangeh ban pynmih ïa ka resol thungkam pulit, ka jinglehbeiñ ïa ki nonghikai, ka jingthok jong u Conrad Sangma ïa ki paitbah ha Shallang ha shuwa ka elekshon 2018, ba un pyllait noh ïa ka jingtih bad shalan dewïong hapoh hynriew bnai, hynrei haduh mynta ym pat lah ban pyllait luid kumba ju long.
Dei halor kitei ki nongrim ba kum u rangbah u ba la shah jied teng kum u nongmikhmat u hap ban rung sha ka BJP na ka bynta ban ïasaid na ka bynta ki jingeh jong u paitbah hapoh ka constituency.
U babu Spastarlin Nongrem u ba dei ruh u Organiser jong ka party u ba la ïaid shaid shaid haman la ki shnong ban leit ïakynduh ïa ki paitbah ban pan jingkyrshan na ka bynta ka election ban wan, u la ong ba wat la um pat tip la ka party kan ai tiket ne em ïa u ba un ïaleh na katei ka constituency ha u snem ban wan hynrei haba u ïohi ba ki paitbah ki mad shibun ki jingeh ha baroh ki liang um banse ban wad ki lad ki lynti kumno ban ïarap ïa ki.
U la ong ruh ba u la ïohlad ruh ban leit sha Delhi bad u la ïakynduh markhmat ban u Narendra Modi Myntri Rangbah duh ka ri ha kaba u la pynsgew ha u ïa ki jingdon kam kiba bun na ka bynta ban kyntiew ïa ka ïoh ka kot, ka kamai kajih, ka rep ka riang, ka jingpynïoh kam ïoh jam ïa ki samla bad kiwei kiwei ha kaba u Myntri Rangbah duh u la pdiang da kaba sngewbha.
Kumta u kyrmen ba ki nongïalam ba ha khlieh duh jong ka party hapoh ka jylla kin bynshet ha u kum u kyrtong u ban ïakhun ïa ka elekshon ha u snem ban wan.
Mawkyrwat, K’lyngkot 16: U Nongmihkhmat jong ka Ranikor Constituency, u bah Pius Marweiñ hadien ka jingïoh ïa ka mang pisa na ka sorkar lyngba ka tnad pule puthi kaba long shibynta ban pynbha ïa ki ïing skul jong ka sorkar jaka sngi saitjaiñ jong ka taïew ka 14 tarik u Kyllalyngkot, 2023 u la ïoh ban plie paidbah ïa ki ar tylli ki ïing skul kiba la dep ban shna pynbha.
Ïa ki ar tylli ki skul sorkar ba la dep ba shna pynbha ha ka jingmang kaba mar 37 lak tyngka kawei ka dei ka Largoa Government Lower Primary School bad kawei pat ka dei ka Lower Koltapara Government Lower Primary School ha kaba ïa kine la plie ha ka jingsakhi lang da u bah D.
G.
Nongsiej, Sub Division School Education Officer (SDSEO), South West Khasi Hills District bad kumjuh ruh ki paidbah jong kitei ki shnong.
U bah Pius Marweiñ haba kren ha ki ar tylli ki jingïalang, u la pynpaw nyngkong eh ka jingkhublei ïa ka Sorkar lyngba ka tnad pule puthi kaba la ai ka bhah kaba kyrpang na ka bynta ka konstitwensi ha kaba haduh 10 tylli ki ïing skul sorkar la dep ban mang ban pynbha ïa ki bad 7 tylli na ki la dep ban pynbha bad 3 pat ynsa leh nangne shakhmat.
“Ka pisa ba la mang ka long baroh 1 klur 80 lak tyngka", ïathuh u bah Pius.
Ha kajuh kapor u la ong ba lada ka skul ka don hynre khlem ki nonghikai kam long kaba dei, ka skul bad ki nonghikai khlem ki khynnah skul ruh kam lah ban long, namarkata, ka long kaba donkam ïa ka jingïatreilang na baroh ki liang ban pyntyllun ïa ka jingnang jingstad hapoh ka dong ka thaiñ.
U bah Pius Marweiñ ha ka jingkren jong u u la kyntu ruh ba kum ki kmie ki kpa kim dei ban khuslai shuh ba phah ïa ki khun ha ki jaka pule namar ha ki skul sorkar ym donkam jingsiew ei ei bad ki ïing skul ha kane ka thaiñ ruh ki la biang pura ym tang ki ïing skul hynrei wat ki nonghikai ruh.
Haba kyntu ïa ki paidbah nongshong shnong, ula ong ruh kum ki paidbah jong ki shnong ki thaw ki dei ban sumar ïa kane ka ïing skul kum ka ïing la jong bad wat ïaleh ne ong ba ka dei ka mar sorkar ba kin ïa leh katba mon, hynrei wat leh kumta.
Mawkyrwat, K’lyngkot 16: Ka ophis jong u District Medical & Health Officer (DM&HO) ka South West Khasi Hills District, Mawkyrwat mynta ka sngi ka la sdang ïa ka Special Campaign ban ai tika ïa ki khyllung naduh ba dang kha haduh kiba la dap 2 snem ka rta ha Aganwadi Centre, Mawten ha kaba u bah T.
Lyngwa, Deputy Commissioner ka South West Khasi Hills District u la long u kongsan.
Haba kren ha ka jingïalang u bah T.
Lyngwa u la ong ba u ñiangpyrsit u dei u jingpang uba ïa bit bad pur stet ha ki por kiba mynshuwa bad u neh haduh kumba 10 haduh 12 sngi.
Une u jaid khñiang ki ju ïoh bha ki khynnah bad u pynshitom bha hynrei ha kine ki sngi kiba mynta une u khñiang u la kham duna namar la lah ban ïada lyngba ka jingai tika.
Ula kyntu ruh ïa ki longkmie ba armet ban shimkhia bha ïa ka koit ka khiah ha ka por ba ki armet khnang ba kan ym wanrah jingeh ïa ki hadien habud da kaba leit phah check up tista bad da kaba pynkynmaw ïa kiba ki dei ban leit kha barobor ha ki jaka sumar khnang ban lait na kino kino ki jingma ne jingmynsaw kiba lah ban mih hadien ba la dep kha ïa ki khyllung.
Ha kajuh ka por u la kyntu ïa ki ban ai tika ïa ki khunrit khnang ban ïada na ki jingpang kiba eh bad ban weng ïa ka jingngeit biej kaba lah ban long ka daw bah jong ka jingbymtreh jong ki ban phah aitika ïa la ki jong ki khun.
Namarba ka jingkoit jingkhiah ka long kaba donkam, namarkata, u la ban jur halor ka jingdonkam ban sumar ïa la ka jong ka met ban lait na ki jingpang kiba bunjaid kiba wanrah ïa ka jinglutksan bad kiba tuh ïa ka por bad ka bor.
Hadien kane u la ai dawai ïa iwei na ki khyllung da kaba kyrmen ba kane ka campaign kan long kaba jop.
Haba kren ha kane ka sngi u Dr.
W.
L.
Narry, Medical Health Officer, Mawkyrwat u la ong ba kane ka prokram ka dei hapoh ka National Health Mission (NHM) bad kaba ka jingthmu jong ka, ka long ban pynduh jaid ne rat dyngkhong ïa u ñiangpyrsit lyngba ka jingai tika ha ki jaka ai jingsumar khlem donkam ban da siew dor.
Shuh shuh u la ong ba kane ka jingai tika ka long naduh kiba dang kha haduh kiba la dap 2 snem karta bad ruh ïa kito kiba khlem pat ïoh ïa kane ka tika.
U la kyntu bad hikai ruh ïa ki kmie ki kpa ban shim ïa ka PCV bad RVV tika ban ïada ïa ki khyllung na ka Pneumonia bad prie pynhiar.
Ha kajuh ka por u la pynthikna ruh ba kine ki tika ki dei kiba la dep test bad kim don jingma ynda la dep ai bad lada jia ba i khyllung i khie shit ki dei ban pyntip mar mar sha ki ASHA bad ANM da kaba kyntu ïa ki ban shim ïa kine ki tika khlem kano kano ka jingsheptieng na ka bynta ka koit ka khiah bad ka jingsan jingpura ki khun ki kti.
U bah.
E.
Tariang, Child Development Project Officer ruh u la kren ha kane ka jingïalang.
U Dr.
F.
R.
Lartang, District Medical & Health Officer (DM&HO) u la pynïaid ïa ka jingïalang.
Kham ha shwa u bah L.
Lyngdoh, Rangbah Shnong Mawten u la ai ïa ki kyntien pdiang sngewbha katba ka kong A.
Lyngkhoi, BPM ka la ai ki kyntien khublei.
Nongpoh, Kylla Lyngkot 16: U Bah Shemphang Lyngdoh kyrtong ka party NPP u ban sa ïakhun na Mawhati Constituency mynta ka sngi u la leit ban aiti syndon da ka Work Order kaba T.
15, 73, 800/- sha ka skul RCLP School Mawshut kaba don ha Mawhati Constituency naka bynta ban pynbha ïaki kamra klas bala mang pisa lyngba ka Chief Minister Special Development Fund.
Haba kren ha katei ka sngi naka liang u Bah Shemphang Lyngdoh kum uwei naki riew rangbah u ba la thmu ruh ban aireng ha kane ka elekshon ban wan u la pynpaw ba u dap da ka jingsngewkmen kaba khraw hadien ka jingshimkhia jong u Myntri Rangbah ka jylla u Conrad Sangma ban pynmang skhim naka bynta katei ka skul kaba la donkam eh ka jingïarap bad u bym shym la kyrngah ïaka jingkyrpad.
U la ong ruh ba ka Mawshut RCLP School ka dei kawei naki shlem ai jinghikai kaba ju mad jingeh haki snem bala leit noh namar ka jingkhapngiah jong ki kamra klas bad ka jingnang kiew jong ki khynnah katba nang mih ki snem, bad kum ki bor pynïaid skul ki shem jingeh ban pynrung klas khambun ïaki khynnah namar ka jinglong jingman jong ka skul.
“Hynrei lyngba katei ka jingpynmang tyngka ban shna pynbha ïa katei ka skul kum uwei naki riew rangbah ba don ka jingkitkhlieh nga ngeit skhem ba kan long ka jingkyrkhu ïa kiba bun ki khynnah skul ha katei ka thaiñ ba kin ioh ban rung klas ha katei ka skul hadien bala dep ban shna pynheh bad pynbha ka ban long ruh kum kawei naki shlem hikai ba kongsan ha katei ka thaiñ, khamtam ba ki nonghikai kin dang lah ban kyntiew ïa katei ka skul haka liang ka pule ka puthi" la ong u Bah Shemphang.
Naka liang u Bah Shemphang u la ai ruh ka jingkhublei ba kyrpang ïa u Myntri Rangbah ka jylla u Conrad Sangma halor ka jingshimkhia jong u ban pynmang skhim ïa katei ka skul bad u bym shym la kyrngah ïaka jingkyrpad jong u naka bynta ka jingdonkam jong katei ka skul bad ban pynsuk ïaki kmie ki kpa ha katei ka thaiñ ba kim donkam ban phah skul ïaki khun sha jngai.
Jowai, K’Lyngkot 16: Ka Dorbar Shnong Sohmynting, West Jaiñtia Hill District lyngba u Waheh shnong bad ki dkhot Executive Committee haka jingïalang bala pynlong haka 11 tarik mynta u bnai kala shim iaka rai ban pyntip paidbah kano kano ka jingïalang election kam shah ban pynlong haki dong ki shat, hynrei dei ban pynlong beit haka Dorbar Hall jong ka shnong.
Naka liang ka dorbar shnong ka pdiang sngewbha ïa baroh ki Candidate ka 2-Jowai Constituency ba kin pan jingbit naka Dorbar Shnong ban pynlong jingïalang ha Dorbar Hall ha kano kano ka por.
Ka daw bala rai ban pynlong jingïalang tang ha Dorbar Hall dei ba ka shnong ka pyrkhat ïaka bha ka miat jong ka shnong ka thaw ha kiba bun ki liang, kumjuh ruh naduh ka khuid ka suba.
Kumta ka Dorbar Shnong ka kyrpad ruh ïaki nongïalap Election ban burom ïaka rai jong ka shnong da kaba ïatreilang naka bynta ka bha ka miat.
Khliehriat kyllalyngkot 16: U Deputy Commissioner ka East Jaiñtia Hills District, Abhilash Banarwal, IAS mynta ka sngi u la sam paidbah haduh 500 tylli ki shawla sliew ding sha ki nong shong shnong jong ka Tuber Kmai Shnong bad yn sa sam shuh shuh sa kumba 100 tylli, ïa kine ki shawla la tip kum ki Eco-Friendly Smokeless Chulha, kine ki jait shawla ki pynduna ïa ka jingmih ka tdem bad lada pyndonkam ïa kine ki shawla kan ïarap ban pynduna ïa ka jingpyndonkam shibun ki dieng ban thang namar lada thang tang khyndiat ki dieng ruh ka lah biang eh ban shet jingshet, kane kan ïarap shibun ruh ban pynduna ïa ka jingpom dieng thang na ki khlaw bad kan ïarap ban pynneh pynsah ïa ka mariang.
Haba kren kum u kongsan, ha ka jingïalang ba la pynlong ha madan Ait Nar ha Tuber Kmaishnong, u Deputy Commissioner, u la ïathuh ba hapoh ri India man la u snem ka jingiap ki briew na ka daw ba ki pyndonkam ïa ki shawla ba ju thang (Local shawla) ka poi haduh 13 lak ngut, namar ka jingring mynsiem ïa ka tdem kaba mih na ki local shawla kaba ktah ïa ka koit ka khiah, kumta u la ai khublei ïa ka shnong Tuber Kmaishnong, kaba la mih sha khmat bad shim ïa ka synjam ha kaba ki nongpyniaid shnong ki la pynpoi ïa ki kyrteng jong ki nongshong shnong kiba kwah ban pyndonkam da kine ki shawla (Eco-Smokeless Stove) bad ong ruh ba ka jing pyndonkam 500 tylli ki smokeless stove (Shawla) kan ïarap ban pynneh pynsah haduh 7500 tylli ki dieng ha ka mariang ha ka shi snem, namar ka pynduna ïa ka jingpom dieng na khlaw ban shet jingshet ha kajuh ka por kane kan ïarap ban pynneh pynsah ïa ka mariang, ha kajuh ka por kaba pyndonkam ïa kine ki shawla kan ïarap ban pynduna ruh ïa ka jinglutksan kaba kot haduh kumba T 7000 haduh T 8000 tyngka ha kaba pynlut ha kaba thied ïa ki dieng thang ha ïing, kane kan ïarap ruh ïa ka koit ka khiah jong ki longkmie kiba shet jingshet bad ki khynnah kiba don ha ïing.
La ong ruh ba ki nongshong shnong kiba ïoh ïa kitei ki shawla ki siew pisa tang mar shiteng na ka dor bad shiteng ka dor la ïarap siew da ka District Mineral Funding Trust lyngba ka jingïarap u Deputy Commissioner bad u la kular ruh ba un sa pynioh ïa kiwei kiwei ki shnong ruh.
U Waheh Shnong Tuber Kmai Shnong, u bah Miki Lyngdoh u ai ka jingkhublei sngew nguh, sngew burom ïa u Deputy Commissioner, u Abhilash Banarwal, ïa u Additional Deputy Commissioner, u bah Jonathan Shylla, ïa u Project Manager jong ka DMFT, bah Lumlangki Pohti, u Assiatnat Technical Enginerr jong ka DMFT, u bah O.
Pariat bad kiwei kiwei ki heh sorkar kiba la ïarap ban pynioh ïa ki lad ki lynti kiba wanrah jingmyntoi ïa ka shnong ka thaw bad ki nong shong shnong, u la ong ba ka jingpyndonkam ïa kine ki shawla ba pynmih duna tdem kan ïarap shikatdei eh ban pynneh pynsah ïa ki dieng ha khlaw, kan ïarap ha ka koit ka khiah bad kum u Waheh Shnong, u angnud ba baroh ki longiïng hapoh shnong kin pyndonkam da kine ki jait shawla kiba ju khot ki Eco-Friendly Smokeless Chulha bad la khmih lynti ba u Deputy Commissioner un sa pynpoi shuh shuh ïa kum kine ki shawla hapoh shnong.
Kumjuh ruh, u Shongknor ba pynïaid ïa ka prokram, uba dei u Secretary Shnong Tuber Kmaishnong, u bah Telme Phawa, u ai ka jingkhublei sngewnguh ïa u Deputy Commissioner bad ki heh sorkar kiba la ïarap ïa ka shnong ka thaw da kaba wanrah shibun ki jingmyntoi hapoh shnong ki ba ïarap ban kyntiew ïa ki nongshong shnong ha kiba bun ki bynta bad ong ruh ba na ka liang ka shnong ruh kan ïai ai ka jingïatreilang bad ki bor district man ka por.
La pynbyrngia ïa ka prokram da ki jingshad tynrai na ki longkmie bad ki khun samla jong ka shnong Tuber Kmaishnong.
Jowai, K’lyngkot 16 : Kawei na ki seng treimon sngewbha kaba dang shu mih thymmai kaba la tip kum ka ‘Volunteer for a Better Jaiñtia’ (VBJ) mynta ka sngi hapoh ka jingïalam u Co.
Convener ma Phrangsngi Sutnga, kala leit ban buh ka jingkyrpad na ki nongïalam shnong (Waheh Shnong) hapoh ka Ri-Lum Jaiñtia halor ka nongrim ban jied ïa ki nongmihkhmat sha ki ïing dorbar thawaiñ lyngba ki jingïalang paidbah ki ban pynlong hapoh ki Dorbar Shnong bapher bapher.
Na ka liang ka seng ka buh ka jingkyrpad na kitei ki nongïalam shnong da kaba leit ïa kynduh markhmat bad ban aiti ïa ka jingthoh ha u President ka Synjuk Waheh Chnong Jowai ma A.
Niangti, General Secretary ma Riquoma Rq Laloo bad u ma Bishar Shylla General Secretary Synjuk Waheh Shnong Ri-Lum Jaiñtia.
Kane ka jingthmu jong ka seng ‘Volunteer for a Better Jaiñtia’ ka long shi bynta ban pynsngew sha ki nongthep vote baroh ba kin sngewthuh ïala ka jong ka hok ban jied ïa ki nongmihkhmat ha ka liang ka shynshar paidbah ba laidluid jong ka Ri India.
Na ka liang ka seng ka la ai jingmut ba ka rukom jied nongmihkhat naduh ki MLA/MDC/MP, ha ka por ba ki wan ïalap kambas Election shapoh ki Dorbar Shnong ki dei ban shah tang ïa u Kyrtong lem bad ki saw ngut ki nongbud.
La pynsngew ruh ba ki dong kiba la pyntreikam ïa kane ka jingmut naduh mynshwa kita ki long ka Dorbar Shnong Khimusniang bad ka Dorbar Shnong Panaliar, ka seng ka ong ba kane ka ai ïa ka nuksa kaba bha tang ban jied nongmihkhmat.
La ai jingmih shuh shuh ha ka por ba don ki jingïalang paidbah hapoh ki Dorbar Shnong dei ban don tang ki trai shnong kiba wan ban sngap lem bad kitei ki saw ngut ki nongbud jong u ne ka kyrtong.
Nongpoh, Kyllalyngkot 16 : Ka Aide et Action kawei naki kynhun kaba ju ai jinghikai ïaki samla kiba la pep skul shiteng por bad kumjuh ruh ïaki kynhun SHGs ha Ri-Bhoi District, kala pynlong da ka prokram ba kyrpang ban ai jinghikai ïa ki dkhot jong ki SHG bapher bapher na Ri-Bhoi District haka jingsnohkti lang bad ka Bhoirymbong C&RD Block halor ka rukom seng kam lajong ne Enterprise Promotion for Sustainable Development ryngkat bad ka jingïatreilang bad ka Meghalaya State Rural Livelihood Mission (MSRLS).
Ka thong jong katei ka prokram ai jinghikai ka long ban kyntiew ïaki nongseng kam seng jam khamtam ki kynhun SHGs ba kin lah ban seng kam bad ban ïeng hala ki jong ki kjat naka bynta ban kyrshan ïaka iing ka sem bad khamtam ki para longkmie haki kynhun SHGs bapher bapher ba ki don, ha kaba kumba 70 ngut ki longkmie kila ioh ruh ïaki syrnod naka Aide et Action hadien ba kila pyndep ïa katei ka prokram ai jinghikai.
Ha katei ka sngi ka jingsam ïaki syrnod sha kitei ki longkmie la don ryngkat ruh da ka kong Banri Khongjee Young Professional na MSRLS, Bah H Shylla Network Development Manager ka Aide et Action, Bah F Dkhar Cluster Co-ordinator, kong Lanosha Sun Field Officer ka Aide et Action bad kiwei kiwei ki riew rangbah.
Haba kren ha katei ka sngi naka liang kitei ki nongïalam jong ka Aide et Action kila pynpaw ka jingsngewkmen kaba khraw hadien ba katei ka project kala long kaba ïaid beit ïaid ryntih bad ba ki longkmie kila wan ban shim bynta shitrhem naka bynta ka jingmyntoi ba ki lah ban ioh kum haka sengkam sengjam la jong bad kiwei kiwei kiba lah ban kyntiew ïaki longkmie khamtam haki kynhun SHGs ba ki don.
Shuh shuh kila ong ba katei ka project kan long ka jingkyrkhu ïaki longkmie kiba la pyndep ïaki prokram ai jinghikai ba kin lah ban ieng hala ki jong ki kjat kumba ka sorkar ka ju kyrshan lyngba ka MSRLS ïaki longkmie haki kynhun SHG ba ki don bad kane ka project jong ka Aide et Action ka long kum ka prokram hikai ïaki longkmie ba kin dang lah ban bteng bad pyntyllun ïaki kam jong ki ba ki trei bad khamtam ban ieng hala ki jong ki kjat.
Shillong, K’lyngkot : U Additional Director of Health Services (SS), Civil Hospital, Shillong, da kane u pyntip ba ka don kawei ka metïap jong uwei u briew uba kyrteng u Sarkar Paul 38 snem rta uba shong ba sah ha Lawmali, Polo, Shillong.
Une u briew u la wan shah sumar hapoh kane ka hospital ha ka 10.
01.
2023 bad u la khlad noh ha ka 14.
01.
2023 ha ka por 9:20 mynstep.
Kumta la kyntu ïa kiba haïing hasem bad kiwei pat kiba don jingïadei bad une u briew ba kin sngewbha ban wan shimti noh mardor ïa kane ka met na ka jaka buh metïap jong ka hospital shwa ban aiti noh sha ka Shillong Municipal Board ba kan leh ïa kaba donkam.
Shillong, K’lyngkot 16: Ka Bank of India ha ka 11 tarik mynta u bnai, ka la hiar sha ka Shnong Mawlynnong, ka shnong ba khuid tam ha Asia ban leit jngoh ïa kane ka Shnong bad ban ai sngewbha ruh da ki jaka theh ñiut ne ki dusbin bad ki sopti phong ba shet jingshet ne ki apron sha ki paidbah jong ka Shnong.
Ïa kine ki jingïarap ba la ai lyngba ka skim CSR la sam da u AK Das, uba long u MD jong ka Bank ryngkat ka jingïadon lang u General Manager (NBG-East) u Manoj Kumar Singh, nangta u Zonal Manager, u Ramesh Kumar bad kiwei kiwei ki ophisar bad nongtrei jong ka Bank.
U Das haba kren ha ka jingïalang ryngkat ka jingïadon lang u Rangbah Shnong bad ki paidbah, u la pynpaw ka jingsngewkmen ba u lah ban poi sha kane ka Shnong kaba la ïoh ïa ka nam ka burom namar ka jingkhuid jong ka.
“Nga da sngew sarong ba ha ka ri jong ngi, ka don kaba kum kane ka Shnong kaba pawnam namar ka jingkhhuid jong ka", la ong u MD.
U la ïaroh ïa ki nongshongshnong namar ka jingtrei shitom jong ki ban wanrah ïa ka jingkhuid bad u la ong ruh ba kane ka jingnoh synñiang jong ki ka long ban nang ïarap bad pynshlur ïa ka jingtrei shitom ha ka liang ka jingkhuid jingsuba.
Lah ban kdew hangne ba ka Shnong Mawlynnong kaba don ha thaiñ Riwar Mihngi, ka la ïoh ïa ka nam kum ka Shnong ba khuid tam ha ka ka khyndew bah Asia.
Hadien katei, kane ka Shnong ka la kiew sted ha ki kam shang pyrthei bad kane ka la pynlah ïa ka Shnong bad ki paidbah nongshongshnong ki la kiew ha ka ïoh ka kot lyngba kane.
Ha kajuh ka por kane ka jingkiew ha ka kam shang pyrthei ka la buh ka jingma ia ka shnong ba ka lah ban jur ka jingtuid ki nongshang pyrthei bad ka lah ban ktah ia ka jingkhuid jingsuba jong ka Shnong.
Shillong, K’lyngkot :Ka jingwanrah ïa ki mat treikam ha ki jingïalap ilekshon da ki party saiñ hima kim ju kham urlong satia, kata khamtam ha kaba ïadei bad ka jingpynkup bor ïa ki kynthei.
Ka jylla Meghalaya kaba ai jait sha ka kynthei la ngeit ba ki kynthei ki kham ïoh ïa ki hok haba ïa nujor bad ki shynrang haba phai sha ka jinglong jingim, ka jingpynïaid ïa ki kam pisa pilaiñ bad kiwei pat, kata ym kumba long ha kiwei pat ki bynta jong ka ri ha kaba ki kynthei ki kut tang ha ki sawkynroh jong ka ïing bad pyndep ïa baroh ki kam ïing kam sem bad kiwei kiwei pat.
Hynrei, haba phai halor ka jinglong jingman ka jingshisha hi kam long kumba ka paw haba phai halor ka jingïoh lad ha ka pule puthi, ka jinglong nongïalam, ha ka liang ka sumar sukher na ka bynta ki kynthei armet, ka jingpynïoh ïa ka umbam umdih kaba shngaiñ bad kiwei pat.
Ki kynthei kiba kynthup 50% na ki nongshong shnong ka jylla ki la ngat ha kiba bun ki jingshah ïalam bakla nalor ka jingduk tasam bad ka jingbym ïoh ïa ki lad jingsumar kiba biang.
Khah khah ki la kylla long ki nongbsa ïa ka ïing ka sem haba ki kurim jong ki, kila ngop noh ha ka kyiad bad kiwei pat ki jingkyrni.
Ban ïaleh pyrshah ïa kane ka jingshah banbeiñ ka donkam ïa ka jingshim ïa ki sienjam ki ban wanrah ïa ka jingkylla, kata tad lada la pdiang mar kumjuh ïa ki kynthei ha kaba ïadei bad baroh ki jingtreikam kiba ïadei bad ka ïoh ka kot bad ka roi ka par.
Kumta ruh na ka liang ka sorkar Meghalaya ba la lamkhmat da ka NPP ka ngeit skhem ba yn lah pat ban wanrah ïa ka jingkylla tad lada plielad ïa ka jingïashim bynta jong ki kynthei ha baroh ki bynta jong ki jingtreikam ha ka liang ka ïoh ka kot bad ka roi ka par.
Da kaba shimkhia halor kane ka bynta, na ka liang ka sorkar jylla kala kyntiew ha kaba ïadei bad ki jingtreikam jong ki kynhun SHG ha ka jylla khnang ban lah ban kyntiew ïa ka ïoh ka kot bad ka roi ka par hapdeng ki longkmie bad ki kynthei ha ki thaiñ nongkyndong.
Da ka jingshimkhia lang da ki kynhun nongshong shnong bad lyngba ka jingtrei borbah ka sorkar, ka jingtreikam jong ki kynhun SHG kila nangkiew shaphrang ha ka jylla.
Wat hadien jong ka pandemic, hynrei ka sorkar ka la lah ban aijingkyrshan sha palat 4.
2 lak ngut ki kynthei da kaba thaw ïa ki 43,000 tylli ki SHG, kata kaba la kyntiew haduh hynniew shah ka jingdon jong ki SHG ïa kiba la thaw ha kine ki saw snem kiba la dep.
Kine ki SHG kila ïoh ïa ki jingïarap pisa ban kyntiew ïala ki jong ki jingtreikam, kata ha ka rukom jong ka ram kaba rit na ka bynta ban seng ïa ki dukan rit, ki jaka die marbam, ka jingthied ksai na ka bynta ki kam thaiñ jingthaiñ bad kiwei pat.
Namar ka jingeh ha kaba ïadei bad ka jingtreikam bad ki bank namar ka jingshitom ban ïohlad ïa ki jingmyntoi lyngba ki skhim ka sorkar pdeng bad sorkar jylla, ki briew kila hap ban leit sha ki jaka kiba jngai ban plie ïa ki bank account jong ki.
Ban weng ïa kine ki jingeh, ka sorkar kala pyntreikam da ka Banking Correspondents (BC) model ban poi sha ki nongshong shnong kiba pajih.
Ki la don haduh palat 1000 ngut ki BC kynthei ha ki bynta bapher bapher ka jylla kiba la ïoh lad ruh ha ka ïohkam ïohjam bad ban ïarap ban pynïar ïa ki jingtreikam jong ki bank ha ka jylla.
Na ka liang u Myntri Rangbah ka jylla u Conrad K Sangma u ngeit skhem ba ka jingkiew ha ka liang ka ïoh ka kot bad ka roi ka par kan urlong tang lyngba ka jingïashim bynta shitrhem jong ki nongshong shnong kiba dei ki kynthei.
U sngew ruh halor ka jingdonkam ban ïa ki nongïalam kiba dei ki kynthei naduh ka tynrai.
Da kaba jingshim khia halor kane ka mat, ka sorkar ka la shim ïa ka rai ban bhah 50% ki seat na ka bynta ki kynthei hapoh ki Village Employment Councils (VEC).
Nalor ka jingeh kiba ïadei bad ka jingïoh ïa ka umbam umdih kaba biang ha kane ka thaiñ jaka lum ha kaba ki longkmie ki hap ban ïaid jngai ban leit tong um na ka bynta ki jongdonkam kiba man ka sngi, na ka liang ka sorkar Meghalaya ka la shimkhia halor kane ka mat bad pynthikna ba ka um kan wan poi ha man la ki thliew ïing.
Kumta ruh da ka jingthmu ban kyntiew ïa ka jinglong jingim jong ki kyntheim la sorkar ka la lah ban pynïoh um sha ki 2,80,000 ki thliew ïing ha ka jylla, kata lyngba ka jingpynïasoh bad ki 4,500 tylli kat haduh u snem 2018.
Kumjuh ka sorkar jylla kala shimkhia ruh ha kaba ïadei bad ka koit ka khiah bad halor ki jingkhlad jong ki longkmie ha ka por ba kha khunlung namar ka jingbym don ki jaka sumar kiba biang ha ki thaiñ kiba pajih.
