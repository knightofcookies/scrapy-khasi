Myrboh, Honorary Secretary, Bah Gideon Kharkongor, Treasurer nalor ki nonghikai.
Baroh ki 26 ngut ki samla pule ki la ïoh pdiang ruh ïa ka diploma certificate kata ka ba kynthup ïa phra ngut ki shynrang bad 18 ngut ki kynthei.
Ha kawei pat ka bynta na ka liang ka YMCA Computer training centre ka khot admission na ka bynta ka batch ka ba thymmai na ka bynta ka course DCA bad Tally ka ban sdang naduh u bnai Jylliew mynta ka snem.
Kane ka long katkum u kyrwoh lyngba u bah Gideon Kharkongor.
Shillong, Jymmang :Ka NSS Cell, NEHU hynne ka sngi kala pynlong ïa ka prokram ba shi sngi halor ka ‘Yoga’ hapoh Community Hall, NEHU, kata kum ka jingpynkhreh halor ka jingrakhe ïa ka “International Yoga Day" ka ban long ha ka 21 tarik u Jylliew 2022.
Ha kane ka prokram ba la pynlong ryngkat ka jingïatreilang bad ka Meghalaya Yog Samiti, Shillong la wan ïashim bynta da shibun bah ki dkhot volunteer ka NSS na ki kolej bad ki jaka pule bapher bapher jong ka nongbah Shillong.
Ha kane ka prokram la ïa don lang ruh u Prof.
S.
B.
Prasad, Vice-Chancellor Incharge kum u Kongsan bad u Bah F.
Rumnong, State NSS Officer, Govern ment of Meghalaya kum u Symbud Kongsan.
Na ka liang u Dr.
M.
M.
Khymdeit, NSS Programme Coordinator, NSS Cell, NEHU u la ai ïa ka jingkren pdiang bad ïa ka jingkren ai khublei la ïoh na u Dr.
S.
Kharmawphlang, NSS Programme Officer, NSS Unit, NEHU, Shillong.
Hadien kane la pynbud da ka jingïashim bynta ha ka jingleh yoga kumba la kdew da ka Ministry of Ayush ha ka jingïalam jong ka kynhun na ka Meghalaya Yog Samiti.
La pynkut noh ïa kane ka prokram da ka jingsam ïa ki syrnot sha baroh ki nongwan ïashim bynta da u Bah F.
Rumnong, State NSS Officer, Government of Meghalaya, Shillong.
Shillong, Jymmang, 13: Lai phew hynriew ngut ki samla pule jong ka St.
Edmund’s College ki la hiar sha ka shnong Khweng, Ri Bhoi district ryngkat lang bad ki nongïalam jong ka NESFAS ban leit jngoh ïa ki jaka rep kiba don ha kane ka shnong.
Kine ki samla ki dei kiba dang pule ïa ka Second Semester jong ka Bachelor of Social Work.
Ka thong kaba hakhmat eh kaba kine ki samla ki la leit jngoh ïa kane ka shnong da ka jingtreilang bad ki kynhun trei mon sngewbha ka long kum shi bynta ka jingpule ka jong ki khnang ban dup sngewthuh kham bha haba ïohi da la ki khmat ïa ki kam ba la trei da ki kynhun bapher bapher.
Ha kane ka jingleit jngoh, ki samla pule ki la ïoh jinghikai ha kaba ïadei bad ka rukom rep tynrai, ki jingtip u mynbarim bad ban sngap ruh ïa ki khana kiba ai mynsiem ïa ki nongrep.
Ka Shnong Khweng ka dei kaba don bun jait ki jingrep tynrai katkum ka jinglum jingtip bad ka jingbuh jingkheiñ ba la pynlong da ka NESFAS.
U Adviser and Innovation jong ka NESFAS u Bah Khrawborlang Wahlang u la ïathuh ba ka jingrep tynrai ha kane ka shnong ka la pynmyntoi haduh katta katta ïa ki nongrep bad pynlong ruh ïa ka khyndew kaba lait na ka jingshah pynjaboh ha ka sboh dawai.
U la ong ba ka NESFAS ka dei ka kynhun kaba ju trei ban ai jingkyrshan ïa ki riewkynthei kiba long ki nongïada ïa ka mei mariang.
Ha kane ka sngi, ki samla pule ki la leit jngoh ïa ki jaka rep kiba don ha ki sawdong sawkun jong kane ka shnong.
Shillong, Jymmang 13: U Symbud Myntri Rangbah ka Jylla Bah Prestone Tynsong hynne ka sngi thohdieng ula ong ba ka Sorkar kala bthah ïa ka National Highways & Infrastructure Development Corporation (NHIDCL) ba kan bteng beit ïa ka jingtrei jong ka surok Shillong-Dawki ba 95 km wat hapdeng ka jingwan kloi jong ka lyiur.
“Ngi la dep bthah ïa ka NHIDCL ban bteng beit ïa ka jingtrei jong kane ka surok namar ngi kwah ban ïohi ba kane ka project kan dei kloi noh kat kaba lah.
Namar kata, kat kaba long ban trei bad kat ki jaka ba ibit ban trei la ka dei wat ha ka por slap ruh ki lah ban trei hynrei ki donkam pat ban hap husiar bha ban lait na kino kino ki jingjia" ong u Bah Prestone haba ïakren bad ki nongthoh khubor.
Hynrei ula pynpaw pat ïa ka jingartatien ba kane ka project kan dep hapoh ka por kaba buh kata ha u snem 2024.
“Artatien bha naba ha Meghalaya, ka por treikam ka long tang hynriew lane hynniew bnai bad saw-san bnai ka dei ka lyiur.
Kane kan ktah beit ïa ka jingtreikam naba ha ka por lyiur, ki nongtrei ki lah ban nym ïoh trei na ka jing hap u slap" ula ong.
U Bah Prestone ula ong “Nga la bthah ïa u Secretary ka PWD, ïa u Chief Engineer (NH) ban buddien bad pynthi kna ba ka kam ka dei ban dep noh kloi kat kaba lah".
U Symbud Myntri Rangbah u pyntip ruh ba bun ki kali hynne ka sngi kila sahkut ha kane ka surok namar ka jing twa khyndew ha Riat Rngain bad tang hapoh arkynta, ki Engineer, u SDO bad ki Contractor kila leit ban pynkhuid noh ïa kane ka khyndew.
“Ngi la bthah ïa ka NHIDCL ba kan buh beit ïa ki Engineer ha ka jaka trei khnang ba lada don kano kano ka jing twa khyndew, ki lah ban leit pynkhuid kham kloi kat kaba lah" ula ong.
Haba pynpaw ba ka jingkylli ban sangeh ïa ka kam kam mih satia, u Bah Prestone ula ong ‘Lada ngi sangeh mynta ruh lane ngim sangeh, ki jaka ba la dep tih ïa u lum ka lah ban don ka jingtwa khyndew.
Haba jur hi u slap, kum kine ki jingjia kin jia beit".
Halor ka jingshlei um ha surok Shillong-Guwahati, u Symbud Myntri Rangbah ula ong ba ka Sorkar kala ïakren bad ka National Highway Authority of India (NHAI) ba kan leh eiei noh halor kane ka kam.
“La bunsien u MLA ka Nongpoh u ju kren ïa ka jingshlei um ka surok ha Nongpoh hynrei mynta ka jingshlei um kala kham duna naba ka NHAI kala dep shna ïa ki katto katne ki bynta jong ki culvert ba pynïaid lynti ïa ka um sha ki jaka bala ithuh ne buh kyrpang" ula pyntip.
Shillong, Jymmang, 13: Ki nongdie syiar kiba kynthup naduh ki nongkhaii, ki nongdie khutia bad kiwei kiwei kiba don hapoh ka shatri jong ka All Meghalaya Poultry Supplier and Retailer Association (AMPSRA) ki la ïakynduh mawsiang bha ha kaba ïadei bad ka jingpynïaid iew ïa ka jingdie doh syiar na ka daw ka jingshim kabu shaba palat jong ki nongkhaii kiba nabar ka jylla Meghalaya.
“Ngi kyntu ïa ki nongdie bad ki nongkhaii ba kin ïapoi lang ha ka jingïalang ka ban sa long ha ka 24 tarik mynta u bnai ha Assam Club, Laban ban ïathir ïatai sani khnang ban dup lah ban pynbeit ïa ka dor ka mur.
Ngi kyntu ïa ki nongdie syiar naduh kiba die khutia bad haduh ki nongkhaii ba kin pynrung kyrteng ha ka Seng khnang ba kan ym don ka jingdkoh treikam bad ban dup lah ban tehlakam ïa ka jingwan rung jong ki bar jylla kiba la knieh ïa kane ka kam kaba suk kaba ki Khasi ruh ki lah ban trei da kaba leit rung shaduh ki kyndong ki kynshrot jong ka jylla," ong u President ka AMPSRA u Bah Wanshailang Kharshandi ha ka jingïakren bad ki lad pathai khubor ha ka sngi Palei.
Katkum ka jingïathuh jong une u nongïalam AMPSRA, ka dor jong ka doh syiar Broiler kaba shu die khutia ha iew ha hat ka long T.
220 kaba dang im bad T.
320 kaba ladep pynkhuid.
“Tang ha Iewduh ka jingdie ïa ki syiar ha ka shi sngi kam duna ïa ka 10 ton,"u la ong.
Haba kylli u la ong, “ha ka Jylla jong ngi lada ïakren ïa ka jingpynmih syiar, ym pat don eiei.
Lada ïakren ïa ka Iew Polo, ka Iew Nongmensong, ka Iew Shyllong, ka Iew Happy Valley, ka Iew Laban kine kin poi haduh 30 haduh 40 ton ha ka shi sngi ka jingdie ïa ka doh syiar.
"“Ka jingshim kabu jong ki nongkhaii bar jylla ka long ba ha ka por mynshwa ym don pat ki Khasi kiba die doh syiar bad ki don tang katto katne ngut ki Khasi kiba trei ïa kane ka kam.
Namarba ka dei ka kam kaba kham eh, ki Khasi ki kham salia ban tur shakhmat, hynrei naduh u snem 2015 shajrong namar ka jingkyrduh kam jong ki samla, ki la sdang ban tur shakhmat.
Da ka jingtur jong ki samla shakhmat, ngi ïohi ba ki khyllah jait ki pyndonkam ïa ki Khasi jong ngi ban pynïaid iew ïa ka syiar," la ong shuh shuh une u nongïalam ka AMPSRA.
U la kynnoh ruh ba ka jingdkoh treikam jong ka Khasi Hills Autonomous District Council (KHADC) namarba ym shym la tohkit ïa ki nongkhaii bar jylla ki bym don ïa ka Trading License.
“Ha u snem 2019 ngi la ïakynduh wat ïa u Executive Member i/c Trade bad u la kular ban sa leh ïa kaba donkam bad ka kam ka sahkut noh hadien ka jingwan lynshop jong ka khlam jingpang COVID-19," u la bynrap.
Shuh shuh u la ïathuh ba ki bar jylla kiba wan shalan ïa ki syiar ki dei na Barpeta, Assam, ha Howli bad kiwei kiwei kiba dei hi ki Muslim.
“Lada ïa kren lei lei sa ïa ki Retailer ki bun bha, lada peit sha ka thain Jhalupara, Polo, Nongmensong, Laitumkhrah ki bun bha ki nongdie syiar bar jylla.
U la ong ruh ïa ki syiar kiba la die ha nongbah Shillong ki dei kiba la wan kit naduh ka Jylla West Bengal bad tang ka bai kit kam duna ïa ka jinglut kaba T.
35 hajar eiei bad tang ha Checkpost ha Serampore la hap ban siew T.
10 hajar bad sa kiwei kiwei de ki jinglut ha lynti kat haduh ban da wanrah shaduh Shillong.
U la ong shuh shuh ba kine ki nongkhaii bar jylla ki ju ïasylla bad ki Kompeni da kaba khñiot dor ïa ki nongdie syiar trai jylla kiba buh ïa ki Farm ri syiar.
“Ka daw baroh ka dei ba ngim don la ka jong ka Hatchery ka jaka pdem jong ki syiar bad ki Mill," u la ong.
U shynrai Lakadong na Meghalaya u long uwei napdeng ki shynrai bakynsai tam ha ka pyrthei bad la rep ïa une ha ka thaiñ West Jaiñtia Hills District, ka jingdon ka dawai curcumin ha une u shynrai Lakadong ka long kaba kham bun haba nujor bad kiwei kiwei ki jait shynrai.
Katkum ka jinglap na ki test la shem ba ka jingdon ka curcumin ka long 9.
36%.
Ka jingdawa ïa u ka long kaba jur haka ban shet jingshet, shna dawai bad ki karkhana cosmetic hynrei wat la u ïaid iew bha, ki nongrep mynshwa ki ïakynduh ki jingeh ba ha rukom kum ka jingbym ïoh ïa ki tiar rep ba paka, ka jingbym biang ki jaka buh, ka jingbym biang ka rukom pynmih, ka jingdon jong shibun ki nongpynïaid iew bad ka jingbym ïoh ïa ka jingïarap pisa, ki don tang khyndiat eh kiba thung shynrai Lakadong ha ka jylla.
Ha u snem 2018, la plie ïa ka Mission Lakadong da u Myntri Rangbah da ka jingthmu ban pynkylla dur ïa ka jingkordor u shynrai Lakadong.
Ka mission ka phai khmat ban kyntiew ïa ka jingïoh ki nongrep, ban kyntiew ïa ka jinglah jong ki, ban pyntreikam da ki buit thymmai, ban pynkhlain hadien ba la dep tih ïa u shynrai bad ban pynbha ïa ka rukom pynmih ban kyntiew ïa ka jingïoh ki nongrep.
Ha kine ki saw snem ba la lah, la sam palat 2,500 ton ki shying ki symbai ban rep ban nang pynïar ïa ka jaka thung shynrai.
Kane ka wanrah ïa ka jingkiew ba 66% ha ka jingpynmih ïa u.
Khnang ban ïohi ïa ka jingmyntoi na ka jingïatreilang, la buh 15 tylli ki Collective Marketing Centres (CMCs) ha kaba la bei palat 4 klur tyngka kum ki ram ba khlem sut bad palat 3.
3 klur tyngka kum ki grant ba ki la pyntrei ban pynbha ïa ki jaka rep, ka jingpynïoh ïa ki tiar ki tar bad ka jingïarap ïa ka baiseng baidang.
Kine ki jingïarap ki la pynlah ïa ki nongrep bad ki nongsengkam lajong ba dang khie ban pynkhreh ïa ka iew ka hat kaba la lam sha ka jingshalan ïa u shynrai shabar ri, kum sha United States, Netherlands, United Kingdom, bad Russia.
Khnang ban nang pynkhlain shuh shuh ïa ki jingrep jong ki hapoh kane ka mishon, la lah ban seng ïa ki jaka ban sei ïa ki dawai Oleoresin bad Curcumin na u shynrai bad la sdang pynkhreh artat ïa ka Geographical Indication (GI) tagging and traceability ïa u shynrai Lakadong.
Haba lehkmen ïa kane ka jingjop, U Myntri Rangbah u Conrad K Sangma u la plie paidbah ïa ka tamasa “Lakadong Festival" ha Laskeiñ Block ha West Jaiñtia Hills.
La rakhe ïa ka tamasa Lakadong Festival, ban lehkmen ïa ka jinglah ka sorkar ban pynpawnam ïa u shynrai Lakadong ha ka pyrthei bad ban ai ka rynsan ïa ki nongrep ban pyninam ïa ka jinglong bakyrpang jong u shynrai.
Kane ka tamasa ka thmu ban pdiang ïa ka jingjjop jong ka jingkylla stet jong ka jinglam khmat ki kynthei ha ka ban pynïaid iew ïa u shynrai Lakadong.
Ka sorkar ka la ïarap ïa palat 13,000 ngut ki nongrep ha Ri Lum Jaiñtia“La nang pynbiang ïa ki jingdonkam ban kyntiew ïa ka jingpynmih ba mynta ban lah ban pynbiang kat kum ka jingdawa ha ka pyrthei.
Ngi dang khmih ïa ki rukom bapher ban kyntiew ïa ki kam jngohkai pyrthei ha kine Lakadong CMC", ong u Conrad Sangma.
Ha kane ka sngi, u Sangma u la sam ïa ki Cheque kiba 10 lak tyngka sha ki 15 tylli ki CMC ka West Jaiñtia District.
U Myntri Rangbah u la plie paidbah ïa ki Collective Marketing Centre (CMC) jong ka seng Synroplang Village Organization ha ka shnong Thadmuthlong A.
bad hadien pat jong ka seng Farmers Union ha ka shnong Shangpung Pohchnong.
Khadduh pat, u la plie ïa ka Prime Hub ha LIFE Spice Processing Cooperative Society, Laskein bad hadien katta u la leit khmih ïa ka Oleoresin Extraction Unit.
Ha kane ka jingplie paidbah la don lang ruh ka Kong Trinity Saioo na ka shnong Mulieh, kaba la ïoh pdiang ïa ka khusnam ‘Padma Shri’ na ka bynta ka jinglamkhmat jong ka ïa ki longkmie ka Lakadong ban rep shynrai ha ka jylla.
Kum kane ka jingpynkylla dur ïa ka rep ka riang ym pat ju ïohi mynno mynno ruh, ka Lakadong Mission ka don ka lad ban kyntiew arshah ïa ka jingïoh jong ki nongrep kat kum ka jingïohi ka Sorkar Meghalaya.
Shillong, Jymmang, 13: Ka Hill State Peoples Democratic Party (HSPDP) ha ka sngi Palei ka la pynsngew hakhmat ka jingïalang jong ka Coordination Committee ka kynhun Meghalaya Democratic Alliance (MDA) kaba bat ïa u lakam synshar hapoh ka Jylla ban pyrshah ïa ka jingwanrah ïa ka Meghalaya Regulation of Gaming Act, 2021 khnang ban ithuh noh da ka aiñ ïa ki jingkhalai Online bad ka jingbuh ïa ki Casino hapoh ka jylla Meghalaya.
U President ka HSPDP Bah KP Pangniang ha ka jingïakren bad ki lad pathai khubor ula ong, “da lade hi nga la pynsngew hakhmat ka jingïalang jong ka MDA ha kaba ïadei bad ka Meghalaya Regulation of Gaming Act, 2021 bad ka la don ka jingïatai kaba la slem bha halor kane ka mat.
"“Nga ka liang jong ka Party ngi shu ong shai ba ngim pat ïoh ïa ka dur ka dar jong ka Act.
Ngi shu ïohsngew pynban ba kan don ka Casino bad u Myntri Rangbah u la pynshai ba yn ym buh ïa ka Casino ha Nongstoiñ, ha Jowai bad ha Shillong hynrei sha kiwei pat jaka.
Tangba ngi la ong shai kdar ba ïa kane ka khalai ym dei ban pyntreikam hapoh ka jylla jong ngi," u la ong.
“Na ka liang ka Sorkar ka la pynshai ba kam don jingthmu satia ban ïaid shaphrang hynrei tang ban tehlakam ïa kiba la don lypa.
Ngi la kren shai ba kan jin da la bha ban ym pat pyntreikam namarba ka ktah ïa ka jingsngew jong ngi bad khamtam eh ïa ki nongïalam Balang, khamtam eh ïa ka imlang ka sahlang kaba ngim lah satia ban ïohi ïa kaba bha lane ïoh lehse kan ktah ïa ka jinglong jingman ha ka imlang ka sahlang bad ka akor ka burom jong ka jylla," ong shuh shuh u Bah Pangniang.
Shillong, Jymmang 13: Ka Jylla mynta kala kiew sha ka 13 ngut ha ka jingdon jong ki briew ba dang pang Covid-19 ne ki active case.
Kane ka jingpang kala don mynta satang ha ki saw tylli ki District ka Jylla kiba kynthup ïa ka East Khasi Hills ka ba don 8 ngut ki Nongpang, ka Ri-Bhoi kaba don 3 ngut bad ka West Garo Hills-1bad East Jaiñtia Hills-1.
Ha kine ki arphew saw kynta bala leit noh, iwei i briew ila ïabit thymmai ïa ka jingpang bad iwei ila nang koit.
Ka jingdon jong kiba ïap haduh mynta kala kot 1593 ngut.
Haduh 93819 ngut ki briew kila ïabit ïa kane ka jingpang ha kine ki laisnem mynta hynrei haduh 92213 ngut kila ïoh pat ïa ka jingkoit.
Shillong, Jymmang 13: Ka National Peoples Party (NPP) kala pdiang ïa ka jingkop jong ka Liang Pyrshah All India Trinamool Congress (AITC) ban pynliem noh ïa ka party (NPP) na ka bor ha Jylla Meghalaya ha ka elekshon MLA 2023“Hooid, ngi pdiang ïa kane ka jingkop namar ngi long kiba la pynkhreh ban ïakhun naduh ka mynsiem ha ka elekshon ban wan" ong u National Vice President ka NPP Bah Prestone Tynsong haba ïakren bad ki nongthoh khubor hynne ka sngi thohdieng.
U Bah Prestone uba dei ruh u Symbud Myntri Rangbah ka Jylla ula ong “To ngin sa ïapeit ha ka sngi ba sdang niew ïa ki vote namar ki nongthep vote ka Jylla Meghalaya ki kham stad ban ïakiwei pat".
U Bah Prestone ula kynthoh ïa kane halor ka jingkam jong u National General Secretary ka AITC u Abhishek Banerjee ba ong ba ka party jong u, kan sa pynliem noh ïa ka Bharatiya Janata Party (BJP) na Tripura bad ka National Peoples Party (NPP) ha Meghalaya, ki ban leit sha ka elekshon MLA ha u snem ban wan.
Haba pynpaw ïa ka jingbym bym mynjur ba kan don ka jingbym mon shuh ïa ka bor synshar jong ka NPP ha u snem 2023, u Symbud Myntri Rangbah ula pynpaw ïa ka jingsngewkhia bad ka Sorkar MDA ba ïalam da ka NPP kan dang ïai bteng ban bat ïa u lakam ka jingsynshar sa lai samoi ha Jylla.
“Ngam mynjur satia.
Kaei kata ka jingbym mon shuh ïa ka bor synshar?.
Lada ki (AITC) kren ïa ka jingbym mon shuh balei pat ba ka Mamata Banerjee ka dang ïai bteng haduh lai samoi.
Ngan ïathuh ïa phi, ka Sorkar MDA ba ïalam da ka NPP kan dang ïai bteng ban bat ïa ka bor synshar sa lai samoi" ula ong.
Halor ka jingkynnoh jong u Vice President ka AITC bad MLA ka Umroi bad George B Lyngdoh ba ka synshar khadar ha Meghalaya kala shong synjor bad ka jingdkoh ba manla ka sngi, u Bah Prestone ula ong “Ai ba u MLA ka Umroi un kdew ïa nga kawei pa kawei ba hangno ka bynta ba ka Sorkar MDA kala pheil.
Namar ba ula shu kren kyllum, ngam tip ïa kaei kaba u mut da kaba ong ba ka Sorkar MDA kala pheil.
Nga kwah ban tip shai ba ha kano ka bynta ba ka Sorkar kam shym la lah treikam namar ngi la pyrshang katba lah bad ki paidbah ruh kila ïohi ïa kata".
Haba pynpaw ba kum kine ki jingkynnoh ïa ka Sorkar kin ïai jia beit ha ka snem ïalap elekshon, une u Nongïalam ka NPP ula ong “Kum ka Liang Pyrshah ki dei hi ban kren katba lap lem kumta ka kyrteng jong ki kan sa shu jah rngai".
Shillong, Jymmang 13: U Myntri Rangbah ka Jylla Conrad Kongkal Sangma hynne ka sngi palei ula ong ba ki Tnad treikam ka Sorkar Jylla kila lah mynta ban pynïaid shakhmat ïa ka jingthungkam thungjam lada kila lah ban pyndep ïa ka roster system ha ka jingthungkam naduh ba sdang treikam ka State Reservation Policy ka Jylla.
Ka Ïingkashari Meghalaya High Court hynnin ka sngi balang, kala weng noh ïa ka mukotduma suo moto hadien ba ka Sorkar Jylla kala ai jingmynjur ïa ka roster system jong ka State Reservation Policy.
Hynrei ka Ïingkashari ka dang khang ïa ka jingthungkam thymmai katba ym pat lah ban ai jingkheiñ ïa ka jingdon ki nongtrei bala thungkam ban ïaid daka roster system.
Haba kylli, u Conrad ula ong ba ka mat hi ka long ba ka Sorkar kan hap ban pyndep ïa ki jingdonkam baroh ha kaban pyntreikam ïa ka roster system bad ban ai jingkheiñ ïa ka jingdon ki nongtrei nongtrei naduh ka por ba sdang treikam ka Reservation Policy.
“Ïa kine ki jingdonkam baroh la hap ban kitkhlieh da kawei pa kawei ka Tnad.
Lada kino kino ki Tnad kila lah ban pyndep ïa kine kiei kiei baroh, kila lah ban pynïaid shakhmat ïa ka jingthungkam thungkam" ula pynshai.
Haba pynpaw ba kane ka kam kan nym leit shuh sha Ïingkashari, u Myntri Rangbah ula ïathuh ba ka Ïingkashari kala ai ka jingbthah ba baroh ki Tnad Treikam ka Sorkar kin hap ban pyntreikam thikna ïa ka roster system.
Halor ka eksamin thungkam hapoh ka Tnad Pulit, u Conrad ula ong “Lada ka Tnad Pulit kala lah ban ai jingkheiñ ïa baroh ki jingthungkam bala dep naduh ki por mynshuwa bad pynbeit ïa ki kat kum ka roster system, kila lah ban sdang thungkam mardor".
Ha ka hukum, ka Ïingkashari Meghalaya High Court haba pynpaw ba kam pat shah satia ïa ka jingthungkam thym mai kala ong “Kane kan treikam ha baroh ki jait kam ba ïaid lyngba ka bhah thungkam khnang ba ka jingthungkam lashai lashisngi kan long tang hadien ka jingpynthikna ïa ki kam ba lait bad ba donkam ban pyndap".
Kala bynrap “Tad hadien bala pyndep ïa ki jingdonkam baroh, ki tnad sorkar kila lah ban thungkam thymmai.
Kane kan treikam ha baroh ki entry level post jong kino kino ki Tnad kiba pyntreikam ïa ka Reservation Policy".
Shillong, Jymmang 13: U Bah Rocky Hek, uba dei u pyrsa jong u Bah AL Hek, MLA, u la rai ban ïakhun ïa ka elekshon MLA 2023 na Pynthorumkhrah Constituency, kaba mut u hap ïakhun pyrshah ïa u kñila jong.
U Bah Rocky, u la pynbna ïa kane mynta ka sngi ha ka jingïalang bad ki nongthoh khubor, ha kaba u la ïathuh ruh ba un ïakhun na ka Seng National People’s Party (NPP).
Ha kane kajuh ka sngi, u Bah Rocky, uba la ïakhun ruh ïa ka elekshon MDC na Mawkhar- Pynthorumkhrah Constituency ha u snem 2019, u la pyntip ba u la mih noh na ka Seng BJP bad kumjuh ruh u la risaiñ na ka kam Secretary jong ka Seng BJP Shillong City.
Haba la kylli halor ka jingïeng ïaleh pyrshah ïa la u jong u Kñi, u Bah Rocky, u la ong ba um don kano kano kaba pyrshah ïa u Bah AL Hek, hynrei u la mih ban ïakhun ïa kane ka elekshon ban wanrah shuh shuh ïa ka roi ka par ha ka Constituency.
Ha kajuh ka por u Bah Rocky, u la ong ba ha ka jingshisha u la sdang ban ïaid sha North Shillong ban ïakhun na kane ka Constituency ban ïakhun na ka BJP.
Hynrei hadien la wan mih kiwei pat ki rangbah kiba la pynbna ba kidei ki kyrtong ka BJP bad ki la ïoh ïa ka ticket na ki heh jong ka Seng.
Hynrei na ka liang jong u, um tip pat ki ïoh shisha ne em.
Na la liang jong u, u la ïathuh ba ka jingmih jong u ha kane ka elekshon MLA ban wan ruh kam dei kaba u shu mih kumto, hynrei kadei kaba u la ju trei ha ki kam paidbah la slem bha, ha kaba u la ju ïarap ïa ki paidbah ha ka shitom ka shipa, ha kiwei de ki jingeh jongh ki shnong ki thaw, ki jingeh jong ki paidbah, ki samla bad kiwei kiwei de ki kam bhalang.
Shillong, Jymmang, 13: Ka ophis jong u Additional Deputy Commissioner bad CEO ka DDMA, East Khasi Hills District, Shillong ka la maham ïa ki paidbah ba ki dei ban long kiba phikir bha bad kiba husiar namar ka jingjur jong u slap khnang ban lait na kino kino ki jingjia basngewsih.
Katkum kane ka jingmaham la bthah ïa ki paidbah nongshong shnong ba ki dei ban long kiba phikir ban ïada ïalade namar ka jingshlei um kaba lah ban jia hadien ka jingther jong u lapbah khamtam ha ki jaka kiba harud wah bad ki wahduid.
La bthah ruh ban kiar na kaba jam ïa ki wahduid, ki nala bad ki wah haba don ki jingshlei um.
La bthah ban ym tur ne niah kali haba don ka jingshlei um bad kiar na ki Post Ilektrik ban lait na ka jingshah bat ha ka bording Ilektrik.
La kyntu ïa ki paidbah ban kiar na kaba jam ïa ki wahduh bad ki wah bah ha ka por ba jur u slap.
La kyntu ruh ban kiar na kaba tur shajan ki wahduh, ki wahbah bad ki kshaid.
Ki paidbah ki dei ban kiar katba lah ban jam sha shiliang jong ki wahbah ne ban ïaid lyngba ki um kiba tuid namarba yn ym lah ban tip ïa ka jingkhlaiñ bor ki lat lat jong ka um bad ka um kaba jyndong bad tuid stet ka lah ban pynkyllon ïa ki briew haba ïaid.
Mairang/ Nongpoh/Shillong Jymmang 13: Saw ngut ki briew, kynthup ïa lai ngut ki Khynnah rit, ki la khlad ha ka jingher jong u slap bah mynta ka sngi, kaba la wanrah ïa ka jingshlei um bad jingtwa khyndew ba bun ki jaka.
Arngut na kine ki khynnah, kidei ki khynnah ap masi na ka Shnong Mawphyrnai kaba don marhan bad ka Shnong Mawnai ha Eastern West Khasi Hills District.
Kine ki arngut ki khynnah ki la khlad hadien ba ki la hap ha kawei ka thliew kaba ju tih shyiap, hynrei kaba la dap um na ka jingjur jong u slap.
Kine ki khynnah kidei kiba dang 8 bad 12 snem.
Kane ka jingjia ka la jia ha ka por 5 baje janmiet.
Arngut na ki para khynnah ba ap masi lang bad ki, ki la lait na ka jingmynsaw ha katei ka jingjia.
ïa ka met jong kine ki khynnah la rah sha Civil Hospital Mairang.
Uwei pat u khynnah uba la khlad udei na ka Shnong Panitola Byrnihat, haba uwei u dieng u la kheiñ na ka jingjur u slap bad ka lyer bad lynsher ïa kawei ka Auto Rickshaw kaba dang ïaid ha surok.
Laingut kiwei pat ki briew ba don lang ha ka Auto ki la mynsaw.
Naka liang ki paidbah kiba la ïohi ïa katei ka jingjia kila leit ban ïarap mar mar hynrei namar ka jingmynsaw jur uwei u heprit ba dang 13 snem u la khlad noh syndon na kane ka sla pyrthei wat hadien bala pynkit sha Byrnihat PHC da ki paidbah bad 3 ngut kiwei pat kiba la mynsaw la tip kyrteng kum I Iawis Syiem 22 snem, Stillful Marwein 31 snem bad u Praksah Sangma u ba dei u nongniah katei ka auto rickshaw kamai kila mynsaw bad pynkit noh sha byrnihat PHC.
Uwei pat uba la duh noh ïa la ka jingim ha kane ka jingjia mynta ka sngi, udei u Bah Sidres Kharsahnoh na Jongksha uba la ïap na ka jingshah bhen na ka jingtwa ka khyndew.
Kane ka jingjur u slap, ka la wanrah ruh bun ka jingshlei um bad jingtwa khyndew ha kylleng kylleng ki jaka.
Kawei na ki jingshlei um ba jur kadei kaba jia ha Kynshi, ha kaba ka wah Kynshi ka la shlei bad ka la pynlong ïaka shnong Kynshi kum kawei ka thwei bah.
Ka surok kaba leit na Kynshi ruh ka la shlei um bad ka la wanrah ka jingsahkut kali kaba da ki bun kynta.
Nangta ka la don ka jingtwa jong ki kynroh ïing briew, ki surok.
Ka jingshlei um ka la ktah ruh ïa ki ïing ki sem, ki skul, ki ICDS Centre bad khamtam eh ïa ki jingthung, khamtah eh u phan uba la dei artad ka por ba ki paidbah kimn khlaw noh.
Ha Shillong ruh ka la don ka jingshlei jong ka wah Umkhrah khamtam ha Polo ha kaba ka ju don beit ka jingshlei um tang shu la jur slap.
Ka la don ka jingtwa ka kynroh bad khang lynti ïa ka skul Madan Hindi Patshala School ha Madanryting.
Ka surok Shillonmh Dawki, kaba dang shu dep twa dang shi bnai mynshuwa ruh mynta ka sngi ka la twa biang ha ki bynta ba pynheh surok da ka NHIDL.
Tura, Jymmang 14: Ki ar sngi jong ka jingpynlong ïa ka District Level Inter School Athletics Meet ha Ballonggre Field kaba don hajan Tura kaba la wan ban ïashim bynta da ki khynnah skul na ki skul bapher bapher kala poi noh sha kaba kut ha ka sngi Thohdieng.
Ïa kane ka Inter School Athletics Meet la ïoh ban pynlong biang hadien ar snem da ka District Sports Office, Tura kum shi bynta ka Khelo India 2022, Azadi Ka Amrit Mahotsav bad ruh ka jingdap 50 snem ka jingïoh la ka jong ka jylla ba pura.
Ïa kane ka jingïalehkai la plie pyrda da u Ram Singh uba dei u Deputy Commissioner ka West Garo Hills District katba u Jasper P Marak u Assitant Director ka Sports and Youth Affairs ba la shongthait noh u la wan ban pynhap pyrda ha ka 13 tarik Jymmang 2022.
Haba ai jingkren ha kane ka sngi pynhap pyrda u J P Marak u la ai khublei ïa ki nongjop ha ki jingïakob bapher bapher kynthup ïa ki nongïalehkai kiba khie samla kiba la wan ban ïashim bynta shitrhem.
U la ong ba kam long kaba suk ban kiew shaphrang bad kyntu ïa ki nongjop ba kin dang ïa trei shitom ban rah nam bad burom ïa la ka jong ka skul bad wat ïalade ruh.
Shuh shuh u la ai khublei ïa ka sorkar jylla kaba la weng noh ïa ki kyndon Covid-19 bad kaba la shah ban pynlong ïa kane ka lympung kaba long ka jingmyntoi na ka bynta ki khynnah skul.
U la kyntu ruh ïa ki khynnah skul ba ki dei ban shim bynta ha ki jingïalehkai Track and Field bad ai mynsiem ruh ba kin nang ïai trei shitom ha ka lawei ïalehkai.
Na ka liang u Saljagring M Marak uba dei u District Sports Officer, Tura u la ïathuh ba la pynlong ïa kiba bun ki jingïalehkai ha ka track bad field ïa kaba la phiah ha ki kyrdan ïakhun ki bapher bapher kum ka kyrdan Under 14, 16, 18 ba kynthup shynrang bad kynthei.
Ha kane ka lympung ka Monfort Secondary School, Dilnegre Bolchugre ka la long ka lahduh katba ka Monfort Centre for Education, Tura ka wan ba ar.
Ha kane ka sngi kut la donlang ruh u Senior Medical Officer, Tura Dr Roger Marak, ki nonghikai, ki kmie ki kpa, ki khynnah skul, official bad staff jong ka District Sports officer, Tura bad ki paidbah nong shong shnong.
Ngi ju ïoh sngewbha ïa ka jingkren bad ka jingong ba ka Jaidbynriew ka wan ba nyngkong bad ka niam ka wan hadien: kaba mut ka Jaidbynriew ka wan nyngkong bad ka jingngeit Blei ne ka niam ka wan hadien.
Hynrei hato kane ka mut mo ban ong ba ka Jaidbynriew ka wan ba nyngkong bad U Blei u wan hadien? Em ngim tharai kan long kumta hynrei kane ka ktien ka long namar ba wat la ki briew ki don ha la ki jong ki jong ki jingngeit niam bad lah ban ïohi ïa kata hynrei ym lah pat ban ïohi ïa u Blei ha ki.
Hooid kane ka long kaba shisha bad wat bun napdeng jong ki khristan ruh la ïohi ba kim da shai bha ha kaba ïadei bad kane ka phang namar ba ki don kiba ym treh shuh ban kren ei ei ha kaba ïadei bad ka jaidbynriew bad ki don pat kiba duwai ba U Blei un ai bor ha ki ban kin lah ban ïaleh pyrshah ïa ki jingeh da ka bor briew.
Haba kren shaphang jong ka jaidbynriew bad ki jingeh kiba bun kiba ka ïakynduh ka long shisha kaba eh ban pyrkhat namar ba ym lah ban lait na kaba hap ban ïaleh pyrshah ïa ki jingwan leh donbor jong ki briew kiba nabar ne ki kam bad ki jingtrei jong ka sorkar kiba ktah ïa ki trai shnong kiba dei ka doh ka snam jong ka Jaidbynriew.
Ban ïaleh pyrshah ïa ki jingeh la donkam ïa ki jingïakhih kiba bun jait.
Lah da ki phew snem ngi la ïohi ïa ki jingiakhih kiba har rukom ba ïadei bad ka ri bad ka Jaidbynriew.
Kawei na ki jingïakhih kaba ïaineh haduh mynta ka dei ka jingïakhih pyrshah ïa ka jingwantuid kyrthep jong kiwei pat ki jaidbynriew heh paid sha kane ka Bri u Hynñiewtrep kaba la ktah ïa ka imlang sahlang jong ki trai jaka trai muluk.
Kane ka jingjia jong ka jingïakhih kha kane ka kynti kaba mynta ka long ban pyrshah ïa ka jingthmu jong ka sorkar India ban pyntreikam ïa ka Citizen Ammendment Act (CAA) bad ban wanrah pynïoh noh ïa ka Inner Line Permit (ILP) sha kane ka Jylla Meghalaya.
Kane ka jingïakhih kam shym la ktah tang ha kane ka jylla Meghalaya ne ha ki bynta jong ri Khasi hynrei ka la ktah ha kylleng ki bynta bapher bapher jong ka ri India bad wat ha kane ka thaiñ shatei lam mihngi ruh.
Ngim lah ban len ïa ka jingshisha ba kine ki jingïakhih ki ktah shibun eh, hynrei kaba khamktah kan long lada ym lah ban teh lakam ai katei ka jingpynlong aiñ jong ka sorkar pdeng ban kdup ïa ki khar poi ei kiba bun jait sha kane ka ri India bad khamtam sha kane ka jylla Meghalya kaba shong ba sah da ki jaidbynriew Khasi rit paid ba tang shi troh haba ïanujor bad kiwei pat ki jaidbyrniew heh paid.
Haba peit sha kane ka jingïaleh kaba don ha khmat jong ka jaidbynriew, ngi ïohi ba hadien jong ka jingïalang ba la pynlong da ki Sengbhalang ha ka shnong Ichamati hynnin ka sngi, ka la mih pynban ka jingïaumsnam ha kaba ka mynsiem ba kordor jong uwei u samla Khasi ka la duh noh ei.
Shisha kino kino ki jingïakhih kim lait satia na ka dor kaba ban khia wat haduh ban duh ei ïa la ka jong ka jingim.
Hadien jong kane la ïohi ruh ia ki jingjia kiba jia ha ka nongbah Shillong kiba la bud bad ngim tip sa kiei ki ban dang jia nangne shakhmat.
Kumta ka jingkylli ka long hato ki Khristan kiba dei ki Para Khasi Khara kaei ka kamram jong ki ban synniang sha kaba kum kane ka jingïaleh, hato ka dei mo ban shu ïa sngap jar? Em ym lah ban len ban ïohi ia ki kynhun Balang Khristan ruh da ka lynti jong ka jingngeit ki la ïanoh synniang da ka jingduwai bad ka jingïakynduh lang bapher bapher ban duwai na ka bynta ka ri bad ka Jaidbynriew.
Hynrei kaei kaba mut ban ong hangne kam long ban shu kut noh tang ha kaba ïakynduh lang bad ïaduwai kumtei ha ki kynhun, hynrei ka dei ka kamram jong iwei pa iwei i bangeit Khristan ban buh kyrpang ha ka jingduwai na ka bynta kane ka Jaidbynriew Hynniewtrep.
Kum ki Khristan kim dei ban klet ba ka jingïaleh ne ka thma jong ki leh ka kham eh shibun namar ba kim ïaleh pyrshah ïa ka snam bad ka doh kaba lah ban ïohi, hynrei pyrshah ïa ki mynsiem bymman bad ki bor ka jingdum kiba long ka daw jong baroh ka jingbymshongsuk shongsaiñ ha ka ri bad ka Jaidbynriew.
Ka Baibl ka kren shai bad ong ba lada kita ki briew kiba la khot da ka kyrteng jong U Blei kin pynrit ïalade bad duwai bad phai noh na ki lynti bymman jong ki, U Blei u ong un sngew ïa ki na bneng bad un pynkhiah ïa ka ri jong ki ( 2 khronikl 7:14).
Shisha ka jingduwai jong kiba ngeit ka lah shibun bad kan wanrah ïa ka jingïaid beit jong ka jingïakhih kaba long kat kum ka riti ka dustur jong ka rï bad u Blei un ïoh ban ktah ïa ka bor jong ki nongsynshar ka ri ban leh ïa kaba donkam baroh.
Nongstoiñ, Jymmang 14: Naduh ba ki nongtrei ka tnad ba dei peit ïa ka pule puthi kiba la tip kum ki Cluster Resources Person, ki la sangeh ban lum ban lang ïa ki khynnah kiba 14 snem shaneng, kiba la pep skul shiteng por ba kin bteng biang ïa ka jingpule, ki khynnah kiba pep skul shiteng por ki la sdang kynrei biang.
Ha ki snem ba la dep, ka sorkar lyngba ka tnad ba peit ïa ka pule puthi, ka ju pynlong ïa ki enrollment drive ha man la ki jaka na ka bynta ban pynshai paidbah bad ban pynsngewthuh ïa ka jingkordor jong ka jingnang jingstad.
Lyngba ka jingpynlong ïa kitei ki enrollment drive, ka jingpep skul shiteng por jong ki khynnah kiba 14 snem shaneng ka la sdang ban duna bha.
Hynrei ha kine ki khyndiat snem, ka jingpep skul shiteng por hapoh West Khasi Hills, ka la sdang ban kiew biang.
Haba pyrshang ban lum jingtip bniah halor kane, la lap ba kiba bun na ki khynnah kiba pep skul shiteng por ki dei kiba na ki nongkyndong.
Ka daw ka long ba ki don ki kmie ki kpa ki bym pat nang ban ñiewkor ïa ka jingnang jingstad, don ruh kiba ïakynduh jingeh ban phah skul ïa ki khun, namar ba ban ka jingduk bad ki khun shynrang kiba la 14 snem shaneng ki hap ban leit bylla ban kyrshan ïa ka ïing ka sem namar ba ban ka jingduk jingkyrduh.
Nalorkata ki don katto katne kiba pep skul shiteng por namar ka jingshongkha khlem dei por.
Kawei pat ka daw ka long ba ki skul kiba don ïa ki nonghikai kiba la biang, ki don tang ha ki jaka kiba la long sor.
Ha ki nongkyndong, ki shem jingeh ban phah skul ïa ki khun, namar ka jingkiew dor jong ka bai wai ïing.
Ka jingkiew dor ha ki mar ki mata, ka jingkiew ka bai skul, ka bai kot bai sla ka ktah haduh katta katta ïa ka ïing ka sem.
Kane ruh ka pynlong ïa ki kmie ki kpa ki ba duk ba kim banse ban pyn pep skul noh ïa ki khun.
Halor katei ka bynta, lada ki bor sorkar kiba dei peit ïa ka pule puthi ki sngewkhia ki la dei ban thaw ki lad ki lynti kumno ban pynshlur ïa ki khynnah, ba kim dei ban pep skul tang shiteng por da kaba thaw ki lad jingïarap ban btin lynti lem ïa ki lada ki dei kiba duk palat.
Nongstoiñ, Jymmang, 14: Watla ka Election ban jied ïa ki nongmihkhmat sha ka Ïingdorbar Thawaiñ ka jylla ka dang shim por, hynrei ki seng saiñ hima ki la sdang ban pynpaw kyrteng ïa ki kyrtong ki ban iakhun ha katei ka election.
Na ka liang ka Bharatya Janata Party jong ka West Khasi Hills Mandal ruh ka la sdang ban tur sha kylleng ki jaka ban pynshai sha ki paidbah ïa ki mat treikam jong ka party, khnang ba ki paidbah nongshong shnong kin nang pynshong nongrim bad sngewthuh kumno ban khring ïa kiba bun ba lang sha ka party.
Ha kaba ïadei bad ka jingsdang jong ka party ban leit ïakynduh ïa ki nongshong shnong, u bah D.
D.
Sohphoh uwei na ki nongïalam ba hakhmat duh jong ka party ha West Khasi Hills haba ïakren bad u nongthoh khubor, u la ong ba watla ki paidbah ba bun ba lang ha West Khasi Hills kim pat da phai khmat than sha ka BJP.
Hynrei kumba ka long mynta ki la don bun ki rangbah bad ki samla kiba don ka jingthmu ban rung sha ka party bad ban pynkhlaiñ ha ka elekshon ban wan.
U la ong ruh ba ki don tang ar tylli ki mat ba ki paidbah ki ju kynnoh ïa ka BJP na ka por sha ka por, da kaba ong ba ka BJP ka dei ka party kaba khang ban bam doh masi bad kaba ar ka long ba ka BJP ka don jingthmu ban pynkylla Hindu lut ïa baroh ki nongshong shnong ha poh ri India.
Hynrei, watla katta ruh u la ong ba hadien ka jingpynshai jong ki nongïalam, kiba bun ha kine ki sngi ki la sdang ban sngewthuh.
U bah Sohphoh u la ong ruh ba wat la kiba bun ki paitbah kim pat da sngew-thuh shai ïa ki mat treikam jong ka party, hynrei na ka liang ki nongkitkam ka West Khasi Hills kin nangïai trei shitom ban pynsngew-thuh ïa ki, namar ka party ka la dep rai ba ha ka election ka ban long ha u snem ban wan ha West Khasi Hills, ka la dep pynthikna yn pynïeng kyrtong ha baroh lai tylli ki Constituency kata ha Mawshynrut, Rambrai Jyrngam bad Nongstoiñ.
Hynrei kumba long mynta ïa ki kyrteng jong ki kyrtong na kitei ki lai tylli ki Constituency, ym pat lah ban ïathuh ïa ki kyrteng jong ki kyrtong namar ka por kam pat dei.
Hynrei ka jingpynkhreh jong ki, ka la nangïaid shakhmat bad ki rangbah kiba don jingthmu ban ïa aireng na ka BJP ha kitei ki lai tylli ki Constituency ruh ki dei kiba la biang pura la ka long ha ka jingnang jingstad, ka jingshemphang bad ha ka jingdon jingem.
U la ong ruh ba lada ki paidbah ki sngewthuh, ki dei ban peit ïa ka resol ha ka election ha Uttar Pradesh, Manipur bad Goa.
Kumba ka long mynta, wat ha ka M.
P Election kaba long ha u snem 2024 ha ka ri India baroh kawei, yn ym pat don mano mano ba lah ban pynliem ïa ka BJP bad u Narendra Modi un dang long hi u Myntri Rangbahduh ka ri.
U la ong ruh ba wat ha ka election 2023 ha kane ka jylla ruh ka jingjop MLA na ka BJP kan kiew hynrei ym pat lah ban ong katno ngut.
Jowai, Jymmang 14: Ka Jaiñtia Student Union (JSU) sengkmie mynta ka sngi ka la ïoh ban pynkha ïa kawei na ka shnat treikam jong ka seng ïa kaba la tip kum ka ‘Labang-Nongphyllut Circle’ bad lah pynbam smai ïaki dkhot da u General Secretary seng kmie u samla Treibor R Suchen.
Hashwa kane la don ka jingïalang ba lyngkot ba la pynïaid da samla rangbah u Heibor Pariat bad la ïoh ban pynbam smai bad pynskhem ïaki dkhot thymmai ka seng jong ka Labang Nangpyhllut Circle ha ka shnong Mukroh, West Jaiñtia Hills.
Ha kane ka sngi la jied ïa u President samla Salbiud Marten, Vice President samla Elias Lamare, General Secretary samla Rajes Tamaha, Finance Secretary samla Mathaios Mutong, Education Secretary samla Gilbert Sutong, Asst.
Education Secretary samla Planki Lamare, Chief Organising Secretary samla Stanly Tron, Asst.
Organising Secretary samla Chembor Khyrwang, Publicity Secretary samla Johnny Suchiang, Sports Secretary samla Kyrpad Tron, Environment Secretary samla Kyrchan Samayang, Agricul tural Secretary samla Kilius Mayang, Art and Cultural Secre tary samla Kestarly Samayang, Social Secretary samla Deibormi Muiai lem bad ki 40 tam ngut ki dkhot Committee.
Na ka liang u President bad u General Secretary ka Labang Nongphyllut Circle haba ai jingkren kila pynsngew ba kine ki nongïalam ba thymmai ka seng kin trei na ka bynta ka bha ka miat jong ka jaitbynriew bad ïaka Ri Jaiñtia hi baroh kawei.
Shuh shuh kila pynsgew ba seng JSU kadei ka seng kaba lah suit lah shor bad kaba la ïoh jingshañiah tylli na u paid ka ri Jaiñtia naduh ki por ba mynshwa bad ki la ong ba ki sngewdonbok ban ïoh lad ban rung sha ka seng JSU ban ai ka jingshakri kaba hok ïaka imlang ka sahlang lyngba kane ka seng.
Mawkyrwat, Jymmang, 14: Ka Jingkieng doi doi kaba don ha shnong Mawmahwar bad Lawblei kiba hap ha khappud jong ka Mawphlang Constituency bad ka Mawkyrwat Constituency hadien ka jingwan u slap uba jur ha ka step jong ka 13 tarik u Jymmang, 2022 ka la shah rong noh ha ka um saw bad ka la pynsah sa tang u ksai ba pynbat malu mala.
Katkum ka jingïoh lum jingtip la ong ba kane ka jingshah rong jong kane ka jingkieng ka dei ha ka por 10 baje ei ei mynstep ha ka por ba u ‘lapbah ‘lapsan u dang ther bha.
Shuh shuh la pynpaw ruh ba da ka jingdkut jong kane ka jingkieng ka la buh jingeh bad buh jingma shikat dei ïa ki paidbah jong kane ka dong ka thaiñ kiba ju pyndonkam ban ïaid na kane ka jingkieng.
Ha kajuh ka por la ong ba tang shu ïoh jingtip halor kane ka jingjia ba shah rong ka jingkieng, ka Khasi Students’ Union (KSU) jong ka South West Khasi Hills District bad ka Khasi Students’ Union (KSU) jong ka Mawkyrwat Circle ki la hiar bran bran ban leit jurip ïa katei ka jingkieng kaba la dkut bad ha kaba ki paidbah ki la mat jingmat jingeh.
Namarkata, ha kaba ïa dei bad kane ka jingkieng na ka liang jong ka KSU ka la kyrpad ïa ki nongmihkhmat jong ki ar ki constituency, ka Maw-phlang Constituency bad ka Mawkyrwat Constituency ba kin pynkloi ban leh ei ei halor kane ka jingkieng namar ki paidbah jong kane ka dong ka thaiñ ki ju pyndonkam ïa kane mynta ki la mat jingeh bad ap jingma ruh de ïa ki ha ka leit ka wan.
Ha kane ka sngi ïa ka KSU la lamkhmat da u samla Jiedskhem Nongsiej, Genl.
Secy KSU South West Khasi Hills District bad u Pauldip Tongwah, President ka KSU Mawkyrwat Circle, ki dkhot jong ka seng lem ruh bad ki ‘riew rangbah jong ki shnong.
Nongpoh, Jymmang 14: Ka seng Hynniewtrep Peoples Front (HPF) Ri-Bhoi District da ka jingsngewkhia kaba jur halor ka jingmad jingeh jong kawei ka longiing ki khunswet kaba don 4 ngut shi para haka shnong Umden Umsaitprah, hynnin ka sngi kla leit ban ai jingïarap da ki marbam kum ka jingïarap ban tynrong lem ïaka jingeh ba mad da katei ka longiing bad ban ai mynsiem ïaki ba kim dei ban duh jingkyrmen.
Ka seng hapoh ka jingïalam jong u Bah Sil Masharing Vice President ka seng ha ryngkat ki dkhot ki hiar sha katei ka shnong naka bynta ban leit ai jingïarap katba ka seng ka lah khnang ba katei ka longiing jong ki khunswet kiba don 4 ngut shipara kan ioh mynsiem bad ban tynrong lem ïaka jingeh kaba mad, haka jingdonlang u Bah Justine Kharbuki Rangbah Shnong.
Haba phai sha ka jinglong jingman katei ka longiing naka liang ka seng ka dap da ka jingsngewkhia kaba jur ba kitei ki 4 ngut shipara ki bym don shuh ki kmie ki kpa bad ki nongsumar ki mad ka jingeh bad ka jingjynjar ban pyndap ïaka iing ka sem nalor ka iing kaba la jot la pei bad donkam ka jingïarap ba kyrkieh ba kin ioh ka iing sah kaba paka ban shong ban sah bad lait naka sngi u slap.
Naka liang ka seng kala pynpaw ruh ba katei ka jingleit ai jingïarap ka long tang kum ka dak bad pynpaw ka jingsngewsih kam ioh ban iarap ïaki jingdonkam jong katei ka longiing hynrei kala kyrpad sha ki kynhun bapher bapher naduh ki nongmihkhmat ban phaikhmat lem ïaka jingeh jong katei ka longiing.
Naka liang ka shnong Umden Umsaitprah lyngba u Bah Justine Kahrabuki Rangbah Shnong u la ai ka jingkhublei ba kyrpang ïaka seng HPF kala kynmaw bad shim ïaka sienjam ban leit ai jingïarap ïa katei ka longiing kum ka jingtynrong lem ïaka jingdonkam jong ki ba man ka sngi ryngkat ka kyrkhu kyrdoh ïaki nongïalam ka seng HPF ba kin dang lah shuh shuh ban trei bad shakri naka bynta ka imlang ka sahlang bad ka ri bad ka jaitbynriew.
Khliehriat iaiong 14: Namar ka jingtwa khyndew ha kiba bun ki bynta jong ka surok National Highway-6 ha Ratacherra, Kuliang, Dona ter ter, da ki phew hajar tylli ki kali ba kyntuhup ki kali heh bad ki kali rit ki la sahkut ha ka jingdheng kali naduh ka por kumba 6.
30 mynne mynstep bad haduh ba thoh ïa kane ka khubor ki kali kim pat lait ban iaid.
Ka khyndew ba twa, ki dieng heh, ki dieng rit, ki maw ba heh bad ki maw ba rit ki la shu syntuid nalor ki lum beit ha surok bah bad kah lynti ïa ki kali ban iaid bad ki briew kiba iaid da ka kajt ruh kim lait shuh wat tang bam jam.
Watla ki nongtrei jong ka National Highway Authority of India mar mar ki la pynpoi ïa ki kor ki bor bad ki pulit jong ka Ratacherra, pulit Umkiang ki la shim khia ban trei ïa ka kam hynrei ym shym la lah ban leh eiei ïa ka jingjur ka dheng kali namar ka jingjur palat ka jinghap, jingsyntuid ka khyndew.
Kane ka jinghap jingsyntuid ka khyndew mynta ka buh jingma ïa ki iïng ki sem kiba don harud kane ka surok national highway, namar ka jingther jur u slap kaba naduh hynnin ka miet.
Kane ka surok NH-6 East Jaintia Hills District ka dei ka surok kaba ki kali kiba na baroh ki thaiñ shatei lam mih ngi ki iaid na kane ka surok, kum ki kali kiba na Assam, Agartala, Mizoram, Manipur,Arnachal bad kiwei kiwei ki jylla mynta ki kali ki dang sah kut ha kane ka surok.
Nongpoh, Jymmang 14: Ka seng Khasi Student Union, North Khasi Hills District Unit kala pynpaw ka jingpyrshah jur halor ka jingthmu ban lilam sop sop ïaka jaka kaba da ki spah akar sha ki shipai BSF naka bynta ban shna ktem shipai kaba dei ruh ka jaka kaba don ha ka thaiñ khappud ka Meghalaya bad Assam.
Haba phah ïaka kyrwoh, naka liang ka seng lyngba u Samla James Hitler Mawphñiang General Secretary ka KSU, NKHD u la pynpaw ba kum ka seng ka pyrshah jur ïaka jinglong kloi ki nong ïasylla,ki myndie ri kiba khwan myntoi shimet bad ki rhah sbai halor ka jingïaid shakhmat jong ki trai jaka bad ki dalal ban die ïaki jaka ha Umsen sha ki shipai BSF na ka bynta ban shna ïaki ktem shipai, da ki spah akar da kaba ïa sylla sop sop, katei ka jaka ka dei kaba don ha ki thaiñ khappud bad ka jylla Assam.
“Ka KSU NKHD Unit kan ïai pyrshah ïaka jing ïasylla kito ki langïong namar kala ïohi shai kdar da la ki jong ki khmat ha kaba bun ki jaka ha sor la shu klun jubor bad shah thombor ki shnong khasi kiba don marjan bad ki ktem shipai, nalor ka jingshah khang lynti don ruh ki bynta ha kaba ka bor shnong ka hap tyngkhuh ïaki bor shipai kumba ngi la sakhi ïaki shnong kum ha shnong Lawsohtun, Mawpat, Mawshubuit, ka Them Basuk bad ka Laitkor kiba ba dei ki shnong ba don marjan bad ki ktem shipai" la pynpaw u samla James da kaba bynrap ruh ba ha Mawlai man ka por ha CRPF camp ka ju mih ka jingshah bom shah tied ki samla na kawei ka por sha kawei pat, ka jingknieh jaka ban shna ïaki gate shipai ha shnong Pyllun, Umïam, lada ngim sngewthuh kloi kine kin sa long kylla ki jingshah kyrtoh hadien habud lada ngim pat ïoh jingsneng na kaei kaba la jia bad ngim kwah shuh ba ki jaka Khasi kin ïai mad sah ïa kijuh ki jingjia hynrei ngi la dei ban ïoh ka jinghikai ba ngin adkar.
“Ngi la ïohi shai ha kaba bun ki bynta ka sor bad khapsor kila don ki ktem shipai kum jong ka Assam Riffles, Air Forces, BSF, CRPF, Gorkha TC bad kiwei kiwei, nuksa na ki shnong ba don ki ktem shipai ka long ka jingdon ki shipai ha jan kim wanrah jingmyntoi ei ei ruh em hynrei ka wanrah ban ka jing duhnong ïaki jaka ki puta bad ka jingshah ktah ki jaka rep jaka riang, lada ngi pyrkhat ïaki jaka lehkai, ki hospital bad ki skul ka jing myntoi bunsien hi ka leit sha ki khun shipai bad ki khun heh spah" u la bynrap.
Ka jingthmu ban die ïaki jaka ha ki thaiñ Umsen ka wanrah ka jingartatien ïaka sorkar jylla, ka Hima bad ïaka District Council namar ka jing pynstet jong ki ban die noh ïaki jaka hapdeng ba ki paidbah ka jylla ki dang sah umdum halor ka kam pynbeit pud pynbeit sam hynrei ka jingdonkti jong ki ban die ïaka jaka sha ki shipai ka pyni ïaka jingartatien shi katdei eh ïa u paidbah ka jylla.
Naka liang ka seng ka kren shai ruh sha ki nongmihkhmat ba ki dei ban pyrkhat bad kylla ka jingmut jing pyrkhat wat kwah ban pynlong Jammu and Kashmir bad Nagaland ïaka jylla Meghalaya namar kitei ki jylla ki mad ïa bun ki jingia umsnam namar ka jing leh meng ki shipai, namar haba ngi ïaid na ka surok na Shillong sha Mylliem haki kynroh shipai 7mer phin ïohi ïaki kyntien (TRESPASSERS WILL BE SHOT lane ÏA KIBA ÏAID LYNGBA YN SIAT"), kitei ki kyntien ba pynpar ñiangkhriat bad lada bakla lei yn poi sha ka jingïa ïam briew, ka dei ba ngin ïoh jinghikai lada ha Sor Shillong ki nud ban byrngem pylleiñ pylleiñ, kaei ban jia ha ki thaiñ kiba kham pajih na ka nongbah.
Ki shipai BSF ki dei ki nongïada khappud kumno u kwah ban buh ktem hajan khappud Assam u dei ban ïada na ki nongshun bar ri ym ba un shong ha khappud Jylla kaba dang don hapdeng ka jing shongsuk shong shngaiñ, ka dei ïaki ban pynleit jingmut sha thaiñ khappud namar ka jing jyllei ki mynder ri Bangladeshi ban rung tuh bad wat ki dohïong runar ruh ki la shim kabu ban pynlong jaka rungtuh jaka mihtuh namar ka jingbym shimkhia jong ki shipai khappud.
Ka Seng KSU NKHD Unit lyngba kane ka kyrwoh ka pynpaw shai kdar ba kan bteng ban ïai pyrshah ïaki jingthmu jong ki nong ïasylla, ki dalal, ki Hima kumta ter ter ïaka jingthmu sop sop ban pynkloi ïaki kot ki sla ban die noh ïaka jaka sha ki shipai BSF.
Ki Syiem, ka District Council ki dei ban khylliap noh ïaka buit jong ka jingdie jaka sha ki shipai BSF wat pyrshang ban ai NOC namar u paidbah u tip ba phi dei ka stieh ka Jaidbynriew ban ïada ïaka khyndew ka shyiap lada phi tang shu bakla bad lilam ki paidbah ka jylla kin sa ïoh ka jubab lyngba ka kam jong phi bad ka KSU kan sa ai da ka jubab kaba tyngeh, la bynrap ka kyrwoh naka seng KSU.
Khliehriat ïaïong 14: Ka ‘er langthari kaba la wan beh kyrthep kaba iasyriem kum ka tornado, hynnin jan miet ka la wan beh kynsan bad pynjulor iya kiba bun tylli ki iïng ki sem ha shnong Malidor, East Jaiñtia Hills District, bun tylli ki iïng ki la julor ha ka jingshah ban ha ki dieng bad shah rong noh sha jngai bah ïa ki tin sop iïng, kiba bun ki briew ki la shu shong khlem iïng khlem sem bad ki la shu shong rieh shi por ha ki iïng jong ki para marjan.
Kane ka ‘er langthari ka la pynjulor ruh ïa kiba bun ki mar rep jong ki paidbah, kum ki dieng kwai, ki tympew, ki soh bad kiwei kiwei ki mar rep, da ki hajar tylli ki dieng kwai, ki dieng soh ki la khyllem, kane ka jingwan lynshop ki bor ka mariang ka la pyn kthang haduh katta katta ïa ki paidbah nongrep jong ka shnong Malidor.
Ym tang katta, ka jingioh bor ding ha ka thaiñ ruh ka la thut bha namar kiba bun tylli ki post electrict ki la khyllem naduh tynrai bad don ruh kiba la dkut shiteng bad ki sainar electrict ki la shu saphriang lut ha madan.
Haba kren bad ki pathai khubor, ki nongshong shnong jong ka shnong Malidor, ki la pynpaw ka jingsngewsih kthang namar kane ka jingwan lynshop ki bor mariang, ka la wanrah ïa ka jingduh noh ïa ki mar rep kiba long kum ki lad kamai ja kpoh jong ki, namar ki briew ha kane ka thaiñ ki dei kiba im da ka rep ka riang.
Na ka liang ki bor shnong ki la pyntip sha ka ophis C&RD Block Wapung khnang ba kin wan ban jurip bad sakhi ïa kane ka jingjulor kaba shyrkhei kaba la ktah ïa ka kamai kajih jong ki bad kumjuh ruh ka jingduh noh ïa ki iing shong iïng sah.
Ha kajuh ka por, ki paidbah ka Malidor, ki don ka jingkhmih lynti ba ki bor ba dei peit kin shim khia lem halor kane ka jing kordit ba ki la iakynduh bad kumjuh ruh ki khmih lynti ba ka tnat MeECL kan shim khia noh kham kloi ban pynbit pynbiang ïa ka bor ding ha ka thaiñ.
Khliehriat iaiong 14: Namar ka jingjur palat u slap, ka la don ka jingtwa ka kyndew ha shnong Tangnud, East Jaiñtia Hills District kaba hap ha Saipung C&RD Block bad ha kane ka jingtwa ki ar tylli ki iïng ki la or pait bad pynjulor ruh ïa ki ar tylli ki iïng paiñkhana kiba dang bha.
Ki iing kiba la shah ktah bad or pait ki dei ka iïng jong ka kong Piousfull Lamare bad ka iitng jong ka kong Diniwonhi Sutnga bad ki iing paiñkhana ki la julor ha ka jingshah tap khyndew ha katei ka jingtwa ka khyndew.
La ong ba kane ka jingtwa ka khyndew ka la jia mynne mynstep ha ka por kumba 4.
30 mynstep.
Shillong, Jymmang 14: Ka Jylla mynta kala kiew sha ka 13 ngut ha ka jingdon jong ki briew ba dang pang Covid-19 ne ki active case.
Kane ka jingpang kala don mynta satang ha ki saw tylli ki District ka Jylla kiba kynthup ïa ka East Khasi Hills ka ba don 8 ngut ki Nongpang, ka Ri-Bhoi kaba don 3 ngut bad ka West Garo Hills-1bad East Jaiñtia Hills-1.
Ha kine ki arphew saw kynta bala leit noh, iwei i briew ila ïabit thymmai ïa ka jingpang bad iwei ila nang koit.
Ka jingdon jong kiba ïap haduh mynta kala kot 1593 ngut.
Haduh 93820 ngut ki briew kila ïabit ïa kane ka jingpang ha kine ki laisnem mynta hynrei haduh 92214 ngut kila ïoh pat ïa ka jingkoit.
Delhi, Jymmang, 14: U Myntri Sorkar Pdeng ba dei khmih ïa ka tnat Development of North East Region, Tourism bad Culture, u G.
Kishan Reddy u la ai jingkren ha ka ‘Round Table of Indian Foreign Service officers’, ba la pynlong da ka tnat External Affairs bad Invest India ka la don ka jingïashim bynta ki kynrem ki lyndan na ka Sorkar Pdeng, ki Diplomat bad ki nongbei tyngka ha ki kam bapher bapher ha kane ka jingïalang.
U Myntri u la kren shaphang ki lad kiba don ïa ki nongbei tyngka ha ka thaiñ Shatei Lammihngi namar ka jinglong jingman kaba ïadei bad ka jingroi ha kane ka thaiñ.
U la ong ruh ba ka jinglong jong ka shongsuk shongsain ka la kham bha, ki don ki lad pynïasoh kiba la kyntiew bad ka jingkut jingmut jong ka sorkar pdeng ban phaikhmat kyrpang sha kane ka thaiñ kaba la wanrah ïa ka juk jong ka roi ka par.
U Myntri u la ong ba ka Azadi Ka Amrit Mahotsav – NE Festival kaba la rakhe na ka 28 tarik u Ïaiong haduh ka 4 tarik u Jymmang ka la ïarap ban sdang ïa ka jingïakren halor ki kam ba kongsan ba ka la long kaba donkam bha na ka bynta kito kiba saindur ïa ki polisi bad ïa ki riew paidbah ruh.
U la ong ruh ba ha kane ka jingïamir jingmut, la lap ba ki don ar tylli ki phang ha kane ka thaiñ – ka jingdonkam ban don shuh shuh ka rukom treikam Public Private Partnership bad ka jingshim ïa ki lad kiba don ha ka thaiñ kum ki kam jngoh kai, ki kam rep organic, ki kam rep, horticulture, floriculture, ki kam pynmih jain, kam shna tiar, ki kam IT, BPO bad ki kam ai jingshakri.
U la ong ruh ba ka don ka jingdawa ïa ki mar na ka thaiñ bad ruh ka jingktik ïa ki jingmut jong ki nongbei tyngka nabar ri hynrei ka don ruh ka jingduna ha ka jingtip bad ki jingngeit bakla kiba bun.
U la kyntu ruh ïa ki ophisar IFS ban pyndonkam ïa ka jingdon jong ki ha kylleng ka pyrthei ban kyntiew ïa ka jingong ‘Ka thaiñ Shatei Lammihngi ka dei ka paradise bym pat jngoh kai bha bad ka jaka kaba don ki lad kiba kyrhai’.
U la kyntu ruh ïa ki ba kin long ki nongmihkhmat jong ki lad ha ka kolshor bad ki kam jngoh kai jong ka thaiñ shatei lammihngi.
U Myntri u la ban jur ruh ba ki ophisar IFS ki dei ban pynshlur ïa ki nongbei tyngka na kiwei kiwei ki ri ba kin phaikhmat sha ka thaiñ shatei lammihngi.
U la ong ba lyngba ka jingïatrei lang, ka India ka lah ban ïoh jingmyntoi bha ha kane ka Amrit Kaal, ban plie ïa ki lad kiba don ha ka thaiñ Shatei Lammihngi bad pynskhem ïa ka kum ka kor jong ka jingroi ka Atmanirbhar Bharat.
Kane ka prokram ba la pynlong da ka tnat External Affairs bad Invest India ka dei shi bynta jong ka prokram Mid-Career Training na ka bynta ki ophisar IFS kiba la long heh.
Ka jingïamir jingmut ka la ktah katto katne ïa ki phang kiba ïadei bad ka jingkyntiew ïa ki jingbei tyngka bad kiwei kiwei ki sienjam jong ka sorkar ban kyntiew ïa ka nam jong ka India.
Tura, Rymphang 14 : Ka Chibinang ka dei kawei ka shnong kaba la paw bad kiew bha ha ki liang baroh, Ki jaidbynriew kiba pher bapher ki im bad sah ha kane ka thaiñ.
Ka la long kum ka sor rit ïa ki shnong ba marjan namar ka dei ka jaka ba ki ïawan ban ïadie ïa pet naduh ki mar rep, ki kwai, tympew hynrei kaba sngew sangsot pat ka long ba tang shu la poi ka lyiur ka surok ha kane ka thain ka la kylla kum ka lyngkha namar la dap da ka ktieh suda ba ym shym siang rong ïa ka surok da ki snem lynter mynta.
Ka jingsniew jong kane ka surok ha Chibinang ka la long shaba palat pud ha kaba ym don kyntien shuh tang ban batai ruh.
Namar lada bet kba ruh long beit bad sa ot ha ka por ba ih u kpa.
Halor kane ka jingsniew ka surok la kynnoh ba ka dei ka jingleh klet bad ïehbeiñ jongu MLA u SG Esmatur Mominin.
Na ka liang ka GSU Regional Chibinang Unit ka kyntu bad ïawer ïa kiwei ki MLA ban wan peit da la ki jong ki khmat halor ka jinglong jingman kane ka surok ha kaba ki kali ruh kim lait shuh ban ïaid ha ka por lyiur.
Ki paidbah ki khmih lynti ba u MLA un leh ei ei hynrei mynta la kut sa ka samoi san snem ruh u khlem leh ei ei satia.
Na ka liang ki paid nongshong shnong bad ka GSU Chibinang Unit ka pynrem jur ïa kane ka jingleh khun nah jongka sorkar ïaki paid ka thaiñ Chibinang bad ki dawa ruh ba ka sorkar ka dei ban pynbha kloi noh ïa kane ka surok na ka bynta ka jingmyntoi jongki paidbah hi jong ka thaiñ Chibinang.
Shillong, Jymmang 14 : U Myntri ka tnad Social Welfare u ma Kyrmen Shylla ula pynpaw ba un sa pan da ka kaiphod halor ka jingïohi ïa ka video ba shah teh kawei ka longkmie ha u rishot ha ka sngi Iew Musiang ha Iewshyiap namar kane ka video ka la saphriang kylleng halor kane ka jingshah teh kane ka longkmie.
Kat kum ka khubor la ïathuh ba kane ka longkmie ka shah teh tang namar ba ka shah kynnoh ba ka shait ot pla ne kloh pla ha ki sngi Iew Musiang bad la kynnoh ruh ba la don kiba lap ïa ka ha katei ka sngi ïew 10 tarik Jymmang 2022.
Hynrei la ong ba lada ka long kumno kumno ruh kiba lap ïa kane ka jingkynnoh ki dei ban aiti ha ki bor ka aiñ ym ba kin shim ïa ka aiñ ha kti ban teh hakhmat ki paidbah kaba la pynjah burom ïa kane ka longkmie khamtam ba ka video ba la ring ïaka ka saphriang kylleng ki jaka.
Dei halor kane ka nongrim ba u myntri u la pynpaw ba un pan da ka kaiphod ban lap ïa ki jingshisha baroh.
Shillong, Jymmang, 14: Haduh 126 ngut ki samla pule ki la iashim bynta ban thoh ia ka eksamin ba la pynlong da ka Khasi Students Union (KSU) na ka bynta ban ai jingkyrshan pule (Scholarship) ia ki khynnah kiba don ka jingthmu ban pule ia ka UPSC-CSE.
Na ki 160 ngut kiba la thep kyrteng, 126 ngut ki samla pule ki la iashim bynta ha kane ka eksamin ba la pynlong ha skulbah NEHU ha ka sngi Saitjaiñ kaba la sdang naduh ka por 1:00 baje haduh ka por 3:00 baje nohphai sngi.
Shwa ban pynsdang ia kane ka eksamin, u President ka KSU u samla Lambokstarwell Marngar u la ai mynsiem ia ki nongiakhun eksamin bad u la iathuh ba ka jingthmu jong ka seng haba pynlong ia kane ka eksamin ka long ba ka Seng kan ïoh ai jingkyrshan baibam ia ki samla kiba la shah jied hadien ba ki la pas ia kane ka eksamin.
U President u la pynpaw ruh ka jingbynniaw ha kaba iadei bad ka jingduna jong ophisar ki IAS, IPS bad kiwei kiwei kiba dei ki trai ri trai muluk haba ianujor bad kiwei ki jylla ha ka Thaiñ Shatei Lammihngi.
“Kane ka long kaei kaei kaba la pynsngewkhia shikatdei eh ia ka seng bad kumta ka seng ka la shim ia kane ka sienjam ban kyrshan ia kino kino ki paradoh parasnam kiba don jingthmu ban pyntbit ialade ha katei ka bynta," u la ong.
’U President u la ong ruh ba kane kam dei ka jingjop hynrei ka dei ka jingsdang bad ha kajuh ka por u la kyntu ia ki nongiakhun ia kane ka eksamin ba lada ki shah jied kin dei ban long kiba dang kham trei shitom shuh shuh bad ban long kiba iaishah.
U la ai nuksa ruh da kaba pynkynmaw ia ki snem kiba la leit ha ka por ba ka seng ka la kitkhlieh ban kyrshan jingpule ia ki 40 ngut ki paradoh parasnam sha Hyderabad ha ki jingpule bapher bapher ha kaba kiba bun ki la pynlehnohei noh ia kane ka kabu ksiar namar ka jingalhia bad jingbym don ia ka mynsiem iakhun bad ka mynsiem iaishah.
Ia ka resol jong kane ka UPSC-CSE Scholarship Examination ba la pynlong da ka Seng yn sa pynbna paidbah lyngba ka website jong ka KSU ha ki taiew ban wan.
Na ka liang jong ka Education Cell ka KSU lyngba une u kyrwoh, ka ai khublei nyngkong ia baroh ki nongiakhun ia ka eksamin, ia ki nongpyniaid jong skulbah North Eastern Hill University (NEHU) kiba la ai kylluid mynsiem ban pyndonkam ia ki Cluster Class Room, ia ki Research Scholars kiba la shim ia ka bynta kum ki Invigilators, ki nonghikai, ki dkhot Seng bad NEHU Unit kiba la trei borbah ban pynbit pynbiang khnang ban iaid beit iaid ryntih kane ka eksamin.
Ka Education Cell ka ai khublei kyrpang ruh ia kiba la noh synniang na ka bynta ka Scholarship bad kyllum ia baroh kiba lah don bynta ha kane ka sienjam.
Delhi, Jymmang, 14: Ka Election Commission of India mynta ka sngi ka la pynlong ïa ka jingïalang bad ki Chief Electoral Officer jong baroh ki Jylla/UT ha New Delhi.
La pynlong ïa kane ka jingïalang kaba ar sngi ban ïasam ïa ki jingshem bad ki jingtip na ki elekshon sha ki iing dorbar thawain jong san tylli ki jylla kiba dang shu kut shen ryngkat bad ki jingïaphylliew jingmut halor ka jingpynkhreh ban pynlong elekshon, ka jingpeitngor ïa ki jinglut jingsep, ka electoral roll, ki IT application, ka jingpeit ïa ki jingtip, EVM/VVPAT, ka jingweng ha ka por ïa ki jingeh, ka rukom treikam SVEEP & ka jingai jingtip sha ki nongthep vote, ki nongthoh khubor bad ki jingai jingtip.
Ha ka jingai jingkren, u CEC Sushil Chandra u la ong ba kum kine ki jingïalang kilong ka rynsan kaba biang bha ban ïasam ïa ki jingshem bad ki jingtip iwei na iwei.
Haba ai jingïaraoh ïa ki Chief Electoral Officer, u la bynrap ba ki elekshon ba la pynlong ha san tylli ki jylla kidei kiba la pynlong hapdeng ka khlam kilong kiba jop bad kim shym la don kum kine mynshuwa kiba lah ban twad jingmut.
Ki jinglong jingman kiba phylla ki dawa ïa ki lad kiba phylla na ka jingkhang ïa ki jingïaid paidbah, ka jingkyntiew ïa ki jingïalap lyngba ki lad digital bad ka jingpeitngor shisien taiew ïa ka jinglong jingman ryngkat bad kito kiba don bynta ha kane.
U CEC Chandra u la ban halor ka jingdonkam ban bteng ka jingkyntiew ïa ki kam ai jingshakri na ka bynta ki nongthep vote lyngba ka kam elekshon baroh kawei, naduh ka jingpynrung kyrteng haduh ka jingthep vote.
Haba batai bniah, u la kdew ba ki CEO kilong kiba mihkhmat ïa ka Election Commission of India ha ki Jylla bad dei ban pynthikna ba ki briew ki lah ban ïakynduh ïa ki.
Haba batai ïa ki jinglong jingman, u la kyntu ïa ki CEO ban phah ïa ki jingai jingmut jong ki man ka por sha ka ECI na ka bynta ka jingpynbha shuh shuh bad ka jingkyntiew ïa ka jingpynsuk ïa ki kam ba ki nongthep vote ki hap pyndep.
U la kyntu ïa ki CEO ban pynkhlain ïa ka jingtreikam jong ki bad ban pyni ïa ki rukom treikam ba paka jong ki bad ki jingsaindur ba thymmai ban pynïaid ïa ki kam elekshon sha ka pyrthei baroh kawei.
U CEC u la ai khublei ïa u EC, Rajiv Kumar uba la shah jied kum u Chief Election Commissioner ba thymmai.
U Kyrmen ba ka ECI kan kot sha ki kyrdan ba kham shalor hapoh ka jingïalam jong u.
U Election Commissioner bad Chief Election Commissioner designate Rajiv Kumar haba ïakren bad ki Chief Electoral Officer u la ong kumba ka kamram ba la thoh shai ha ka Riti Synshar, ka ECI ka la wanrah ïa ki rukom treikam kiba khlain bad ki rukom ban pynthikna ba ka jingpynlong ïa ki elekshon kadei ban long kaba laitluid, kaba shai, kaba ki briew ki lah ban ïashim bynta na ka bynta man u nongthep vote.
Lyngba ka pateng jong ki hynniew phew snem ba la leit, ka ECI ka la wanrah ïa ki rukom treikam na ka bynta kiwei kiwei ki ri synshar paidbah.
U la kren ruh shaphang ki jingshem jong u haba pynlong ïa ki elekshon ha ki por ka khlam ha Bihar bad ki elekshon ha 5 tylli ki jylla dang shen.
U la ong ba kane ka la dap da ki jingeh bad ki jinghikai thymmai.
U la ong ba ki jinglong jingman bym pat ju ïohi ki la wanrah ïa ka jingdonkam ïa ki rai kiba pher kiba pynbeit lypa ïa ki jingbatai kiba bakla.
U la kyntu ïa ki CEO ba kin rah shakhmat ïa ki jingpynkylla ba la wanrah hapoh ka por jong u Chandra khnang ban pynïaid ryntih shuh shuh ïa ki kam elekshon.
Ha ka jingkren jong u, u Kumar u la ong ba ka la don ka jingpyndonkam bha ïa ka teknoloji ban pynïar ïa ka jingïoh shim bynta bad ka jingshai ha ki kam elekshon.
Ka ECI ka la pynïaid ryntih ïa baroh kawei ka kam IT da kaba peit thuh ïa lai tyii ki thup ba kongsan kiba long ki nongthep vote, ki kynhun sain pyrthei bad kito kiba pynïaid ïa ki kam elekshon.
U la kyntu ïa ki CEO ba kin pynkhlain ïa ki kam IT kaba kynthup ïa ka jingai jinghikai ïa kito kiba trei ha kine ki kam khnang ba kin lah ban pdiang ïa ki jingkylla katkum ka juk mynta.
U Election Commissioner, u Anup Chandra Pandey u la kdew sha ka kamram jong ki CEO ha kine ki bnai ban wan kiba kynthup ïa ka jingpynbiang ïa ki jingdonkam ha ki jylla na ka bynta ka elekshon sha ka ophis u President ka India.
U la ong ba ki CEO ki dei ban pyndonkam ïa kane ka por mynta ban pynkhlain bad kyntiew ïa ki bynta ba kongsan jong ki kam elekshon kiba kynthup ïa ka jingpynthymmai ïa ki electoral roll, ka jingkyntiew ïa ki jingdon jingem ha ki polling station, ka jingbuh bad jingpeit ïa ki EVM-VVPAT bad ka jingai jinghikai ïa ki ophisar.
U la kyntu ruh ïa ki CEO ba kin pyntreikam ïa ki rukom treikam SVEEP khnang ban don ka jingïadei kaba kham jan bad ki nongthep vote.
U Pandey u la ai jingïaroh ïa CEC, u Sushil Chandra uba la ïalam lynti ha ka jingpynlong ïa ki elekshon sha ka iing sorbar thawain ha ki por jong ka jingeh hapdeng ka khlam bad u la ong ba ka jingpynlong elekshon ha India ha kane ka por jong ka khlam ka dei ba kiwei kiwei ki ri ki la ïaroh bha.
U Secretary General, u Umesh Sinha u la ong ba kane ka jingïalang ka dei ka rynsan ïa ki baroh ba kin peit ïa ki jingshem jong ki bad ba kin pdiang ïa ki jingshem ba thymmai.
U la ong ba ki elekshon ba dang shen ha ka por jong ka khlam ki la wanrah ïa ka jingkylla kaba khraw ha ka rukom pynlong elekshon ha kylleng ka pyrthei namar ki kamram kiba ïadei bad ka COVID-19 ki la long mynta shi bynta jong ka rukom treikam.
Ha kane ka jingïalang, ka Commission mynta ka sngi ka la pyllait ïa ka kot ‘My Vote Matters’ kaba mynta.
Kane ka kot kaba mih saw sien shi snem ka don ïa ki jingthoh shaphang ki sienjam bad ki jingpyrshang jong ki 5 tylli ki jylla ba la pynlong elekshon ha u 2022 bad ki khana shaphang ki elekshon.
E link:  Commission ka la pynlait ruh ïa ka Election Statistics pocket book.
Ki jingtip ba don ha kane ka kot ki dei kiba sngewtynnad bha ban pule shaphang ki kam elekshon ha ka ri naduh u 2017 haduh u 2021.
Ka don ïa ki mat ba kongsan jong baroh ki elekshon bad ki elekshon sha ka Rajya Sabha bad ki Legislative Council ba la long ha kine ki snem.
Ka Election Statistics Pocket Book ka dei ka kot ba ka Election Commission ka ju pynmih na ka por sha ka por naduh u snem 2014 kaba ai ïa ki jingtip shaphang ki elekshon ha India ha ka rukom thoh kaba suk ban pule.
Ha ryngkat ka ‘My Vote Matters’ bad ka Election Statistics pocket book, ka Commission ka la pyllait ruh ïa ka jingshon biang jong ki kaiphod shaphang ki elekshon kiba ar haduh hynniew kiba la long hapdeng u snem 1957 bad 1977.
Kane ka dei ka kaiphod kaba pura kaba pyni ïa baroh ki jingtrei shitom ka Commission ban pynthikna ba ki elekshon ki ïaid hok, ki long kiba ryntih bad ki dei kiba baroh ki lah ban ïashim bynta.
Ki CEO jong baroh ki 5 tylli ki jylla ba la pynlong elekshon ki la ai jingtip shaphang ki jingshem jong ki bad ki rukom treikam ba thymmai ba ki la pdiang ha kine ki elekshon ba la long dang shen.
Ha kane ka jingïalang, la ïashim bynta da ki Chief Electoral Officer na baroh ki jylla / UT, ki Senior DEC, ki DEC, ki DG bad kiwei kiwei ki ophisar kiba la long heh na ka Commission.
Ha ka sngi kaba ar, kan sa don sa kawei ka jingïamir jingmut halor ka Systematic Voters’ Education and Electoral Participation (SVEEP) ha ryngkat ka jingleit sha ka Integrated Election Complex ba dang shu plié dang shen ha Bakhtawarpur.
Tura, Jymmang 12 : U Deputy Commissioner (DC) ka West Garo Hills u Ram Singh ula bthah ïa u SP ba un tohkit bniah halor ka jingkhaïi beaiñ ïa ki masi lyngba ka West Garo Hills District.
Dang ha ka 4 tarik Iaiong u President ka Garo Hills Youth Organisation u Nazmul Hashan ula ai jingthoh sha u DC halor kane ka jingjur ka khaïi beaiñ ïaki masi na kane ka district.
Halor kane u DC u la bthah ïa u SP ban thung noh da ka jingtohkit.
Ka jingkhaïi beaiñ ïa ki masi da kaba kit khlem da bud ïa ki kyndon aiñ naduh Tikrikilla shaduh Hallidayganj (Panbari) bad kine ki masi ki dei kiba wan na Assam.
Kine ki ïaid lait wat ia ki khyrdop lum khajna kaba la buh ha Tikrikilla Nidanpur, Chibinang, Phulbari, Koylaghat,Gudibala, Rajpur, New Bhaitbari Hallidayganj bad hakiwei kiwei ki jaka ruh.
Kumta ka jingkylli ka long kumno ki ïoh ban ïaid lait haduh katne tylli ki khyrdop lada kam dei ka jingïadon kti lang jong no re jongno.
Tura, Jymmang 14 : U Myntri Rangbah ka jylla, Conrad K Sangma ryngkat u Myntri ka tnad ka Koit ka Khiah ka jylla, u James PK Sangma ryngkat u Chief Adviser jong u Myntri Rangbah, u Thomas Sangma ha kane ka sngi Saitjaiñ, la buh ïa u mawnongrim na ka bynta ban tei ïa ka PA Sangma Medical Skill Hunar Hub kaba kot haduh 150 klur tyngka ha Dumindikgre kaba don hajan Babadam, West Garo Hills.
Ïa katei ka projek kaba la bei tyngka da ka tnad Minority Affairs jong ka sorkar pdeng hapoh ka Pradhan Mantri Jan Vikas Karyakram, la pyntreikam lyngba ka tnad Social Welfare.
Ka jingthmu jong katei ka Medical Skill Hunar Hub ka long ban ai jinghikai ïa ki samla ha ka kam nos kumjuh ruh na ka bynta ki paramedics.
Haba kren ha katei ka jingïalang buh mawnongrim, u Myntri Rangbah u la pynpaw ka jingsngewnguh ïa u Myntri Rangbahduh ka Ri, u Narendra Modi bad kumjuh ïa u Myntri ka tnad Minority Affairs u Mukhtar Abbas Naqvi na ka bynta katei ka projek kaba heh.
U ong ruh ba katei ka jaka ai jinghikai na ka bynta ki nongtrei ka koit ka khiah kan ïarap na ka bynta ka jingdonkam ban pynbiang ïa ki nongtrei kiba tbit ha ka koit ka khiah.
U ong ruh ba ka jylla ryngkat bad ka ri baroh kawei ki la kynduh ïa ka jingeh kaba khraw bha ha ka jingïakhun ïa ka khlam COVID kaba la neh ha kine ki lai snem.
“Ka jylla ka la kynduh bun ki jingeh na ka daw ka jingduna ki nongtreikam khamtam ki nos na ka daw ka jingbun ki nongpang kiba shah sumar ha kylleng ki jaka sumar kiba don ha ka jylla ha ka por ba wan syllad ka khlam," u la ong.
Nalorkata, u ong ruh ba ka jingsngewnguh kadei ïa ka Minority Affairs hapoh ka jingïalam jong u Abbas na ka bynta ka jingpdiang ïa ka jingkyrpad jong ka sorkar ban ai ïa katei ka projek kaba donkam tam ha ka jylla.
Da kaba kam ba ka thong ban kyntiew ïa ki jaka ai jingsumar kadei ka bynta kaba hakhmat eh jong kane ka sorkar, u Myntri Rangbah u la ong, “Ngi donkam ban pyntikna ba donkam ban ai kyrpang ïa ka tnad ka Koit ka Khiah khnang ba ha ki por ban wan yn dup lah ban ai ka jingshakri kaba kham paka ïa ki paidbah bad ruh lada jia ba wan biang ki jingjia kum ka khlad COVID ka jylla kan long kaba la biang nadong shadong.
"Na ka liang u Myntri ka tnad ka Koit ka Khiah, u James K Sangma u la ong ba ki la don bun ki lad ki lynti ba ka sorkar ka la shimkhia ban pynbha ïa ka tnad ka Koit ka Khiah na ka bynta ka jingmyntoi jong ki paidbah nongshong shnong.
U ong ruh ba ka Medical Hunar Hub kan dei ka jingïarap kaba kyrpang bha na ka bynta ban ïoh ïa ki nongtrei kiba tbit ha ki kamsumar khamtam katkum ka thong jong ka Preventive Health Care kaba la kdew shai bha ha ka Meghalaya State Health Policy.
Shillong, Jymmang 14 : U Myntri ka tnad Kamrep ka jylla, Bah Banteidor Lyngdoh u la kular ba un sa shimkhia na ka bynta ban pynïoh biang ïa ka subsidy na ka bynta ka dawai thung jingthung ki nongrep nalor kiwei kiwei ki dawai ha ka jylla.
Ïa kane ka jingkular, u Myntri u la ai ha ka jingkynduh ïa ka kynhun ki nongsynshar shnong hapoh ka jingïalam jong u Egenstar Kurkalang ha ka jingkynduh ïa u hynnin ka sngi.
Katkum ka jingïathuh da utei u rangbah la ong ba u Myntri u la u la pyntip ba ïa katei ka kam ka la don ha ka jingïakren bad ba u la dep ruh ban bthah ïa ki ophisar ba kin pynstet ïa ka kam.
Nalorkata, u ong ruh ba ki nongrep haduh mynta ki dang shaniah tylli beit ha ka urea kum ka dawai kaba kongsan eh na ka bynta ka kam rep kam riang hynrei tang na ka daw ka jingbym patiaw jong ka sorkar barim ki nongrep ki la kynduh bun ki jingeh namar kim ïoh shuh ïa ka dor subsidy kaba la buh ïa ki nongrep ha ka jingeh kaba khraw kaba la ktah ïa ka pla tyngka jong ki nongrep.
Katkum ka jingong jong u, ki nongrep mynta ki hap ban thied ïa ka urea ha ka dor kaba 1400 tyngka shi byrni ha ka jaka jong ka 250-280 tyngka shi byrni lada ïaid katkum ka dor subsidy ba la pynmih da ka Chemical and Fertilizer Ministry.
Shillong, Jymmang 14 : Iwei i longkmie iba kyrteng i kong Edalin Marbaniang iba ka rta ka long hapdeng 60-65 snem, ba sah ha Umpling Dongsharum i la jah naduh ka 9 tarik Jymmang 2022.
I dei iba kham dum sniehdoh, i phong da ka sweater rong grey, ka jaiñ kup kaba jyrngam, jaiñkyrshah ba thoh laiñ blue bad lieh.
Kino kino kiba lap ne ïohi ïa i kin sngewbha ban pyntip sha ki number phone 883738248 / 9863945646.
Tura, Jymmang 14 : Ka Garo Student Union (GSU) ka dawa na u Chief Executive Member (CEM) jongka Garo Hills Autonomous District Council (GHADC) ba dei ban thaw noh la ka jongka Electoral Roll bad ban thaw da ka aiñ na ka bynta ki Riti ki Dustur jong ki paid Garo.
Ka dawa ruh ban thungkam biang ïa baroh kito ki nongtrei ba la shah weng bad ban siew ruh ïa ka tulop ba 27 bnai jongki nongtrei.
Ha kaba ïadei bad ka Electoral Roll ka GSU ka pynpaw ba ka daw ba ka dawa ka long ba la pynkheiñ bad ïuhroit ïa ki kyndon aiñ ka Sixth Schedule namar la ailad ïa kiwei ki jaidbynriew bym trei trai ri trai muluk ban ïashim bynta ha ka election MDC.
ïa ka Sixth Schedule la thaw khnang ha ka Riti Synshar jongka ri na ka bynta ban ïada ïa ki riewlum ne trai ri rit paid bad ban ïada ïa ki Riti ki Dustur jongki bad kumjuh ruh ban kyntiew ïa ki ha ka jingnang jingstad bad ka roi ka par.
La wanrah ïa ki Autonomous District Council da ka jingthmu ban synshar hi bad ban ïada ïa ki trai ri trai muluk ha ki bynta bapher bapher.
Kumta ban ïashim bynta ha ka GHADC la ka dei ha ka election ne synshar khadar ka dei ban tang ki trai ri trai muluk.
ïa kane ka thaiñ shatei lamngi la ker sawdong da ki ri ba marjan bad ki bynta khappud ki long haduh 3742 Km namar la ker tawiar ïa ka da ka Bhutan, Tibet, Myanmar bad Bangladesh.
Ki aiñ ba kyrpang ba la thaw ki dei ka Sixth Schedule bad Artcle 371 A ha Nagaland bad 371G ha Mizoram.
Kine ki aiñ ki ïada ïa ki Riti ki Dustur, ki jaka puta bad ïaki hok jong ki trai ri kane ka thaiñ.
Kumta halor kane ka nongrim ka GSU ka dawa ba dei ban thaw la ka jongka Electoral Roll ïa ka GHADC khnang ba kiwei ki jaidbynriew kin ym ïoh ban ïashim bynta.
Balei ba ym kwah ba ki jaidbynriew bar jylla kim dei ban ïashim bynta ka daw ka long ba ïa ka GHADC la thaw kyrpang ban ïada ïaki paid Garo bad ki Riti ki Dustur jongki, ong ka GSU.
Nalor kane la dawa ruh ba dei ban pynsted ban mynjur ïa ka Codification of Garo Customary Law.
Namar kumba longmynta ki paid Garo ki la nang rit paid ha la ka ri la jong bad kumta ym kwah ban kylla kum ka Tripura bad ka Lower Assam bad ki jaka thor jongka Garo Hills.
Namar ha kine ki jaka la bun paid da kiwei ki jaidbynriew ban ïa ki trai shnong.
Kumta nalor ka Sixth Schedule bad ka Land Transfer Act 1971 donkam ruh sa ka Codification of Garo Customary Law khang ban ïada ïa ki riti dustur tynrai jongki paid Garo.
Kane ka jingdawa ruh ka dei kaba la slem bah kaba la sdang naduh u 2009 kaba la shim khia da ki MDC Garo, ka Council of Nokmas bad wat ka ANVC hi ruh.
Kumta ka GSU ka kwah ba u CEM ka GHADC u dei ban pynsted noh ïa kane ka kam ruh.
Nalor kane la dawa ruh ban thung kam biang ïa kito ki nongtrei ba la shah weng na ka GHADC bad kumjuh ruh ban siew dep noh ïa ka tulop ba 27 bnai jongki nongtrei.
Namar wat hapdeng ka jingbym ïoh tulop ki nongtrei ki wan bad pyndep beit ïa ki kam ophis bad ïa kane dei ban ai ka jingiaroh, ong ka GSU.
Kumta sa shisien ka GSU ka kyntu jur ïa u CEM ban shim khia ban pyndep ïa kine ki mat kiba ka la kdew haneng.
Shillong, Jymmang 14: Ka United Democratic Party (UDP) hynne ka sngi saitjaiñ kala pynpaw ïa ka jingsngewskhem ba kan lah ban thaw bad ïalam hi ïa ka Sorkar Jylla ha u snem 2023.
“U 2023 un dei u snem ha kaba ki paidbah kin ïohi ïa ka jingkylla ha Meghalaya.
Ngin ym long shuh tang ki nong bud ne shu iadonlang ha ka Sorkar hynrei ka UDP kan ïalam hi noh ïa ka Sorkar" ong u President ka UDP Shillong City District Youth Wing samla Manbhalang Syiemlieh.
Kat kum ka jingong jong u, kane kan urlong namar ki nongshongshnong ka Jylla kila dep mad ïa ki seng saiñ pyrthei bala ithuh kum ki National party bad bynrap “Namar kata, ka por kala dei ïa ki paidbah bankyrshan ïa ka UDP bad nga thikna ba ngin khur ïa ka jingjop ha ka elekshon MLA ban long lashem snem".
Haba kylli ba ka UDP ruh ka hap shim ïa kajuh ka jingkitkhlieh halor ki rai bala shim da ka sorkar Meghalaya Democratic Alliance (MDA) ba ïalam da ka NPP, une u Nongïalam ki samla ka UDP ula ong “Watla ngi iadonlang ha ka Sorkar hynrei kam mut pat ba kaei kaba ka Sorkar lane ka NPP ka rai, ka UDP kan shu kyrshang lang beit ïa ki".
Ula ong ba kila don ki khep ba ka UDP kala ieng pyrshah ïa ki rai bala shim da ka NPP haba pynpaw “ Ha ka elekshon MLA 2023, ngin sa ïaid la ka jong bad ngin sa kren halor kiba bun ki ishu bad ngin sa kren ruh ïa ki thong jong ngi hapoh ka Jylla".
Haba pynpaw ba ka Party kam shym la sngap jar halor ka Memorandum of Understanding (MoU) bala iasoi hapdeng ka Meghalaya bad Assam ban pynbeit ïa ki jingïakjia pud ha ki 6 tylli ki jaka khappud, u Manbhalang ula ong “U Chief Executive Member (CEM) ka Khasi Hills Autonomous District Council (KHADC) ula dep jam shakhmat ban ïaid sha ka Ïingkashari ha kaba mudui pyrshah ïa ka MoU".
“Ym tang katta, u President jong ngi ruh ula kren sha ki paidbah ka Jylla halor kane ka kam" ula ong.
Halor ka jingpyrshah jong ki 11 ngut ki MDC ka NPP pyrshah ïa ka rai ka EC ban ujor sha Ïingkashari, une u samla ula ong “Ki paidbah kin sa ai jubab ïa kane, phin sa ïohi ïa ka jingshimkhia jong ka UDP halor akne bad phin sa ïohi ruh ba kiwei ki party kim don satia ka jingshimkhia.
Ka UDP kala shim ïa ka sienjam ban ujor da ka mukotduma sha Ïingkashari".
La ka UDP ka don jingthmu ban weng noh ïalade na ka Sorkar MDA, une u Nongïalam ki samla ka UDP ula ong “Ngam lah ban ong eiei ïa kane, ai ba ki Nongïalam jong ka Party kin shim rai ïa ka".
Haba kyntait ïa ki jingkynthoh ba ki Seng Riewlum kynthup ka UDP ki shu kut tang ha Byrnihat, u Manbhalang ula ong ba ki seng riewlum kim kut satia tang hapoh u pud u sam jong ka Jylla Meghalaya.
“Ngan pynkynmaw ïa phi halor u Prog GG Swell.
U dei u Deputy Speaker ka Lok Sabha bad ula ïakhun ruh wat ïa ka elekshon President ka Ri India.
Ngi dang don shibun ki Nongïalam khlem da jer kyrteng ïa ki kiba la paw shabar u pud u sam ka Jylla bad ka ri ruh kumjuh ban long ki Nongïalam.
Kiba bun na ki ki dei na ka seng riewlum jong ngi" ula ong.
U Manbhalang u pyntip ba ki Nongïalam jong ka Party kin sa shim rai noh shen la ka party kan iatehlok ne em bad ka HSPDP kaba dei ka paralok ha ka MDA ban iatreilang ha ka elekshon MLA ban wan.
Shillong, Jymmang 14: Ka Sorkar Jylla kala rai ban maramot noh ïa palat 1000 tylli ki Ïingskul, kiba la jot la pei hapoh une u snem ba mynta.
Haba pyntip ïa kane, u Myntri ka tnad pule puthi ka Jylla ula ong “Ngi la pan ïa ka kaiphod kaba bniah bad bala leh janai namar ka thong jong ngi ka long ba haduh 1000 tam ki skul yn maramot ha une u snem ba mynta".
Kat kum ka jingong jong u, ka jinglut jingsep na ka bynta kane ka kam yn sa lah ban tip hadien bala ïoh pdiang ïa ka kaiphod kaba pura bad ong “Lada ngim lah ban leh tang shisien leh, ngin sa plan ban leh da ki kylla kylla kumba ar kylla ne lai kylla".
Ha ka 29 tarik Ïaiong, u ma Lahkmen ula pan ïa ka kaiphod haba ïadei bad ka jinglong jingman jong ki hynñiew tylli ki skul sorkar kiba hap hapoh Mawsynram Block bad South West Khasi Hills District.
Haba kylli halor ka sienjam bala shim halor kane ka kam, u Myntri ula ong ba ka Tnad kala pan ïa ka kaiphod ym tang ïa kine ki 7 tylli ki skul hynrei ïa kibabun ki skul hapoh ka Jylla.
U ma Lahkmen u pyntip ba bun na ki Sub Divisional School Education Officer (SDSEO) kila dep ban aiti ïala ki jong ki kaiphod halor ki skul kiba la jot la pei hala ki jong ki jong ki pud treikam khnang ba ka Sorkar kan lah ban leh eiei hapoh une u snem ba mynta.
“Ka dei ka plan jong ka Sorkar ba baroh ki skul sorkar ki dei ban ïoh ïa ka song pisa namar don ki skul kim don kam satia ïa ki Ïingskul thymmai hynrei tang ki jingmaramot ba malu mala" ula bynrap.
U Myntri ula ïathuh ruh ba ka kaiphod kaba bniah ban sa ïoh, kan nang ai jingshai shuh ïa ka Tnad ba kumno kan leh khnang ba ki khynnah skul kin nym duh ïa ki jingpule.
“Naba ngi kwah ïa ka kaiphod kaba bniah bha, shen ngin sa ïohpdiang ïa kane ka kaiphod bad ngin sa lah ban ïathuh ha phi ba haduh katno tylli ki skul kin ïoh ïa ka song pisa ban maramot bad ki dei na kiei ki District: ula ong.
Shillong, Jymmang 15: Ka Sawmer SC kala ïoh rah ïa ka nam lahduh jong ka lympung ïalehkai First Division Football League 2022 ba pynïaid da ka Shillong Sports Association (SSA).
Ka Sawmer SC kala pynthikna ïalade ban long ka lahduh hadien ba kala pynliem noh da 2-0 pyrshah ïa ka Lawsohtun SC ha ka jingïakhun ba khatduh jong kane ka lympung ha ka sngi Saitjaiñ ha madan MFA Third Gound, Polo, Shillong.
Ka Sawmer SC kala bat ruh ïa ka kyrdan ba nyngkong ha ka miej kheiñ point da kaba kamai 15 point na ki 6 sien ïakhun bad kan sa ïalehkai ha ka Shillong Premier League (SPL) ha ka samoi ban wan ha ryngkat ka Nongthymmai SC.
Ha ka jingshisha ka Sawmer SC bad ka Nongthymmai SC ki khur mar 15 point, hynrei ka Sawmer SC ka ïoh ban khur ïa ka nam lahduh na ka jingïapher ha ka liang ka thep kol.
Haba phai sha ka jingïakhun hapdeng kine ki ar tylli ki team ha ka sngi Saitjaiñ ka jingïalehka ka long kaba itynnad bad ïakhaid bha ha kaba baroh arliang ki kynhun ki la ïakhun tyngeh khlem da ailad ïa ki jingpyrshang thep kol.
Hynrei ka Sawmer SC kaba la don lypa ka jingkyrmen bad kaba donkam beit ban jop khnang ban pynthikna ïalade sha ka kyrdan ba hakhlieh kala ïoh ban pynkhih jar ha ka 8 minit lyngba u Diego A Khyriem.
Lyngba kane ka shi kol ka jingïakhun kala nang ïathnem bha ha baroh arliang ka Lawsohtun SC kala ïakhun tyngeh ban pynphai hynrei haduh ba kut ka kylla step baroh ar ki khlem ïoh thep kol ha kaba ka Sawmer SC kala lamkhmat ïa ka jingïalehkai da 1-0.
Haba wanphai sha ka kylla miet, ka Lawsohtun SC kala sdang ban pynkylla ïa ka rukom ïalehkai bad kala ïoh ruh ban pynsmiej ïa u rangap kol ka Sawmer SC hynrei ka jingbym lah ban pyndep ha ka liang ka thep kol kala ai mynsiem pynban ïa ka Sawmer SC kaba la lah ban teh lakama bha bad pashat bol ha ka rukom kaba itynnad bha.
Ki minit ïalehkai ki la nang ïaid baroh ar tylli ki kynhun ki khlem kynran dien bad tur beit shakhmat da ka thong ban thep kol, hynrei hapdeng ka jingïakhun kaba ïakhaid bha, u Gamelial Kharlyngdoh u la thep ïa ka kola kaba ar na bynta ka Sawmer ha ka minit ba 74 kaba la ai mynsiem shuh shuh ïa ka kynhun kaba la shadkmen.
Bad da kine ki ar kol kala nang pynskhem ïa ka kynhun ha kaba kala khur syndon ïa ka nam jop bad rah ïa ka trophy nam lahduh.
Da kane ka nam jop ka Sawmer SC ka la khur ïa ka song pisa kaba 1 lak tyngka ha ryngkat ka trophy katba ka Nongthymmai SC kaba wan ba ar ka ïoh 40 hajar tyngka.
Ha kane ka sngi la wan ban sakhi ruh u Bah Hamletson Dohling Myntri ka tnad pynroi sor ka sorkar jylla, Bah Eugeneson Lyngdoh MLA bad President ka Shillong Sports Association (SSA), ki nongkitkam bad ki paidbah nongkyrshan.
Haba phai sha ki team ka Nongrim Hills SC kan hap ban ïakhun biang ha ka First Division ha ka samoi ban wan bad ka don ha ka kyrdan ba lai na ka miej kheiñ point da kaba khur 13 point.
Nongpoh, Ïaiong 09: Kum kawei naki kynhun kaba don ka jingangnud ban kyntiew bad pynpaw pyrthei ïaki jaka jngohkai pyrthei ha Ri-Bhoi District, ka Ri-Bhoi Tourism & Environmental Development Forum (RBTEDF) mynta ka sngi hapdeng ka jingshongkun kala rakhe ïaka jingdap 10 snem jong ka jingïaid lynti jong ka kynhun naduh bala seng ïaka ha u snem 2012.
Ha katei ka jingrakhe dap 10 snem ka RBTEDF la wan ruh ban sakhi da u Bah Sosthenes Sohtun MLA ka Jirang kum u kongsan haka jingdonlang u Bah Jason S Mawlong MLA ka Umsning, ka kong Macdalyne S Mawlong MDC ka Umsning, u Bah B Nongkynrih District Tourist Officer, Paiem Wanphrang Syiem Sirdar ka Elaka Nongpoh bad kiwei kiwei ki riew rangbah haka jingdonlang ki nongïalam ka RBTEDF naduh u Bah Plielad Tiewsoh Chairman bad kiwei kiwei bad ha katei ka sngi la ioh ruh ban pynlait ïaka souvenir jong ka kynhun da u MLA ka Jirang.
Haba kren maitphang ha katei ka sngi da ka kong Philarikynti Pde kawei naki dkhot ka RBTEDF kala pynpaw ba katei ka kynhun ka dei kaba trei shitrhem ban pynpaw pyrthei bad kyntiew ïakiba bun ki jaka jngohkai pyrthei ha Ri-Bhoi District, ban pynneh pynsah ïaka mei mariang bad ki sawdong kun, ki jingthaw ba im naduh ki dohkha bad ki mrad ki mreng, ban ai jinghikai sha ki paidbah ban pynneh pynsah bad sumar ïaka mariang khamtam ban kyntiew ïaki kam jngohkai pyrthei haka district lyngba ka jingïatreilang bad ki bor sorkar jong ka tnad jngohkai pyrthei.
Haba kren ha katei ka sngi naka liang u Bah Sosthenes Sohtun MLA ka Jirang u la pynpaw ka jingsngewkmen ban iohi ba katei ka kynhun kala ioh ban rakhe ïaka jingdap 10 snem jong ka jingïaid lynti naduh bala seng ïaka ryngkat shibun ki kam ba kala leh naka bynta ban kyntiew ïaki kam jngohkai pyrthei haka district bad kiwei kiwei ki kam ban pynneh pynsah ïaka mei mariang.
“Nga sngew sarong ban ong ba ka Ri-Bhoi District ka dei kawei naki district kaba u Blei u la kyrkhu haba phai ha baroh ki liang naduh ka riti ka dustur, ka bam ka dih tynrai, ka kup ka sem, ka rep ka riang bad khamtam ka jingdon ki jaka jngohkai pyrthei kaba la khring ïa kiba bun ki nongjngohkai pyrthei na kylleng ki jylla bad kane kadei ka pynpaw ba ka jylla jong ngi kam duna haki kam jngohkai pyrthei kaba lah pat ban kyntiew ïaka ioh ka kot ki paidbah bad ka khajna sha ka sorkar" la ong u Bah Sosthenes da kaba ai jingïaroh ruh ïaka seng RBTEDF kaba la shim ïaki sienjam ban pynlong ki prokram bapher bapher haka district da ka jingangnud ban pynneh ïaka tynrai bad kyntiew ïaka kam jngohkai pyrthei.
La ai jingkren ruh ha katei ka sngi ka u Bah Jason S Mawlong, Macdalyne Mawlong bad kiwei kiwei kiba ai ka jingïaroh ïaka RBTEDF kaba la kynjoh ïa u mawmer ba 10 snem jong ka jingïaid lynti naduh bala seng ïaka ha u snem 2012, ha kaba shibun ki jaka jngohkai pyrthei la lah ban kyntiew ha Ri-Bhoi District hynrei pat nalor ka kam jngohkai pyrthei ngim dei ruh ban klet ïaka tynrai ban pynim ïaka jaitbyn riew kaba ki nongwei ki sngewtynnad ban tip bad ban iohi ïaka jinglong kyrpang jong ki Bhoi.
Naka liang ka RBTEF ha katei ka sngi kala sam ruh ïaki khusnam sha ka shnong ba khuid tam ha Ri-Bhoi bala ioh da ka shnong Iamkhon bad ka shnong Saiden ryngkat ruh ki khusnam haka jingmareh marathon bala pynlong haka por mynstep.
Shuh shuh ki nongïa lam ka RBTEF kila pyntip ruh ba mynta u snem ka kynhun kan sa pynlong ruh ki tamasa bapher bapher kum ka Niangtaser Festi val, Pine Apple Festival bad ka Mega Ri-Bhoi Festival bad kiwei kiwei.
Nongpoh, Ïaiong 09: Ki nongïalam ka Meghalaya Weightlifting Association kila pyntip ba kin sa pynlong da ka jingïakop rah nar jong ki kynthei bad shynrang naka bynta ban sei madan ïaki khun samla kiba don ka sap bad ka bor ban rah nar shibynta ban pynkhreh ïaka Meghalaya Games ka ban long haka 2 tarik Jymmang 2022.
Haba kren sha ki lad pathai khubor mynta ka sngi ki nongïalam ka MWLA ba kynthup ïa u Bah Mawshan Singh G.
Hynniewta President ka Meghalya Weightlifting Association (MWA) u bah Batskhem Basaiamoit General Secretary, bah Donald Rymbai President ka Ribhoi Weight lifting Association kila pyntip ba ïa katei ka jingïakop yn pynlong haka 23 tarik Ïaiong 2022 ha madan NSCA Pahamsyiem.
Naka liang kitei ki nongïalam kila ong ruh ba kane ka dei ka kabu ïaki khun samla kiba don ka bor bad ka sap ba kin mih shakhmat naka bynta ban sei ïaka sap ïalehkai jong ki namar kane ka dei ruh ka lad iohkam iohjam ïa kiba don shisha ka sap ba kin shah jied pat sha kiwei kiwei ki jingïakhun ba kham shalor wat ban mihkhmat naka jylla Meghalaya bad kane ka lympung kan long ruh kum ka jingpynkhreh naka bynta ban aireng haka Meghalaya Games.
Shuh shuh naka liang ki nongialam ki la ong ruh ba lada ki wei ki jylla ki lah ban wanrah nam jop balei ka jylla Jong ngi ki ba dei ki jait bynriew ki ba khlain kim lah, bad ruh naka liang ka jong ki ki la batai ba ka Ri-Bhoi District ki don la u briew u ba la dep pass na shabar ri u ban sa ai ka jinghikai ïaki nongïashim bynta kumno ban rah namar ka weight lifting kadei ka ba kham pher bad dei ban pyndonkam da ki buit kumno ban rah ïa u nar, naka liang u bah Donald Rymbai u la buh ka jing kyrpad ba la da don kino kino ki ba kwah ban nong synñiang ïaka association ka kong ki kan long ka Jing kyrkhuh shibun eh namar naka liang ka Jong ki ki dang donkam shibun ki tiar ki tar khnang ba ki ioh ka jingpyntbit kaba janai ïaki rang ïaleh kai ki ban shim bynta.
Shillong, ïaïong, 09: Ka Confederation of Ri Bhoi People (CoRP) hapoh ka jingïalam u Vice President u Bah Gershome Hat bad u Finance Secretary u Bah Ashok Khongsit ha ka 5 tarik mynta u bnai ki la ïakynduh ïa u Symbud Myntri Rangbah jong ka Jylla u Bah Prestone Tynsong ban dawa ïa ka Sorkar ba ka dei ban kyntiew kyrdan ïa ka Patharkhmah Administratine Unit sha ka Civil Sub-Division.
Kane ka jingpynsngew jong ka Seng ka long naba ki paidbah jong ka thain ri Bhoi sepngi ki la mad jingeh ban pyndep ïa ki kam haduh Nongpoh namarba ka la jngai bad sa ka jingsniew ka surok kaba pynïasoh ïa ka shnong Umling sha Patharkhmah.
Ka CoRP ka la kyntu ruh ban pynstet ïa ka jingtrei ïa ka jingtrei ïa ka surok Umling- Patharkhmah kaba long u budlum ïa ka roi ka par ki paidbah ka thaiñ Ri Bhoi sepngi bad kumjuh ban pynbha ïa ka jingkieng Dwar Ksuid namarba ka la buh jingeh ïa ki paidbah nongleit nongwan khamtam ha ka leit ka wan bad ka rah ka rong.
U Bah Prestone u la pyntip sha ki nongïalam ka Seng ba ka Sorkar Jylla ka la shimkhia ban kyntiew kyrdan ïa ka Patharkhmah Administrative Unit naba ka sngewthuh ïa ka jingeh ki paidbah ka thaiñ Ri Bhoi Sepngi namarba ka la jngai na ka Nongpoh.
U la ïathuh ba ka tnat PWD ka la kwah ban pyndep noh kham kloi ka jingtrei ïa ka surok Umling-Patharkhmah kaba dang ïaid mynta bad kumjuh ruh ka National Highway Authority of India (NHAI) ka la ïaid shakhmat ban khot Tender na ka bynta ban shna pynbha ïa ka jingkieng ha Dwar Ksuid bad shen ïa ka jingtrei yn sa lah ban sdang noh ha u bnai wan.
Shillong, Ïaiong 09: Ka Jylla Meghalaya kala lait mynta haduh phra tylli ki District na ka khlam Covid-19 da ka jing koit lut baroh ki nonpang ne ki active case.
Kine ki i District ki kynthup ïa ka Ri-Bhoi District, South West Khasi Hills, West Jaiñtia, Eastern West Khasi Hills, East Garo Hills, North Garo Hills, South Garo Hills bad ka South West Garo Hills.
Kat kum ka jingpyntip ka Tnad ka Koit ka Khiah, ym shym la don satia ki briew ba dang ïabit thymmai ïa ka jingpangmynta ka sngi katba 2 ngut ki nongpang kila ïoh pat ïa ka jingkoit.
Ka jingdon jong kiba ïap ka long 1593 ngut baroh lang.
Haduh 93781 ngut ki briew kila ïabit ïa kane ka jingpang ha kine ki laisnem tam mynta hynrei haduh 92176 kila ïoh pat ïa ka jingkoit.
Shillong, ïaïong, 09: Ki nongïalam jong ka United Hynniewtrep Movement (UHM) ha ka sngi Thohdieng ki la hiar jurip ïa ki dukan jong ki bar jylla ha Ïew Balat, ka shnong kaba don ha khappud bad ka ri Bangladeh, bad lap ba bun na kine ki dukan kim don satia ïa ki kot ki sla kiba biang bad don ruh kiba la ïoh ïa ka laisen na ka Khasi Hills Autonomous District Council (KHADC) kim shym la pynthymmai satia.
Ka seng hapoh ka jingïalam jong u President u Bah Charlie J.
Rani lem bad ki dkhot jong ka UHM Balat Border Area Zone ba kynthup ïa u President u Bah Ïaidshaphrnag Syiemlieh bad u General Secretary u Bah Mawshan Lartang ki la khang khyrdep ïa ki dukan jong ki bar jylla ki bym don ïa ki kot ki sla kiba biang bad maham ruh ba kim dei satia ban plie ïa ki dukan tad haduh ba kin da ïoh ïa ka Trading License kaba biang na ka District Council.
“Ha kane ka jinghiar jurip kyndit, ngi lap ba bun na ki dukan jong ki bar jylla kim don satia ïa ki kot ki sla kiba biang kum ka Trading Lisense bad wat kito kiba don ïa ka laisen kim shym la leit pynthymmai satia hapoh ka District Council, hynrei kki la aidaw pynban ba ki la aiti ha ki katto katne ki Agent ban leit pynthymmai ïa ka laisen," ong u kyrwoh ba la phah da u Bah Charlie J.
Rani“Halor kane ka nongrim, ngim don lad shuh da kumwei pat hynrei sa tang ban shu khang khyrdep beit ïa kine ki dukan ki bym don ïa ki kot ki sla kiba biang bad ngi la maham ruh ba kim dei ban plie ïa ki dukan tad hdauh ba kin da ïoh ïa ki kot ki sla kiba biang na ka Council," ong une u nongïalam ka Seng.
“Ngi kwah ban kyntu ruh ïa ka District Council ha kano ka rukom la ai ïa ka Trading Lisense sha ki nongshong dukan namarba katkum ka kyndon Trading by Non-tribals Regulation Act 1954 ka la kdew shai ba yn ym lah ban ai ïa ka Trading License sha kino kino ki bar jyla lada ka dei ka kam kaba lah ban trei hi da ki trai jylla.
Halor kane ka nongrim, ngi pynrem jur ïa kane ka jingbym phikir jong ka tnat Trade ka District Council kaba shu shim sting ïa kane ka kam," u la ong.
Ha kane kajuh ka sngi, katba ki dkhot ka seng ki dang ïaid lynti na Shillong sha ka shnong Balat ki la ïohbat ïa kawei ka kali kaba don ïa u number AS11DC-7898 na ka jylla Assam kaba kit ïa ki nongbylla bar jylla khlem ki kot ki sla kiba biang ban leit buh sha ka shnong Balat.
Hadien ka jingtohkit, ka seng ka la beh lut ïa kine ki nongbylla bar jylla bad phah leit phai biang sha ka jaka kaba ki wan khlem da ailad hi ruh ba kin leit sha ka shnong Balat.
“Ngi kwah ruh ban buh jingkylli ïa ka tnat Anti-Infiltration jong ka tnat Pulit kaba don ha Mawngap bad ha Mawsynram hato ki leh aiu.
Hato kam dei ka kamram jong talasi ïa ki kali kiba kit ïa ki nongbylla bar jylla ne ki tip tang kumno ban ñiew pisa? la kynthoh une u nongïalam ka Seng.
Ka Seng ka la bthah ïa ka shnat treikam jong ka Tyrsad Circle bad ka Balat Border Area Zone ban long kiba peitngor halor ka jingwan rung jong ki briew kiba nabar.
“Ngi kyntu ïa ka Sorkar Jylla, lada kam lah pynbor ïa ka Sorkar Pdeng ban pyntreikam ïa ka Inner Line Permit ha kane ka jylla, ngim donlad shuh da kumwei pat hynrei sa tang ban shu shim hi ïa ka aiñ ha ka kti," u la ong.
Shillong, Ïaiong 09 : Ka phlim Jingim ba la pynmih da ka Chwa Syiemlieh film Production ka la rai ban pynlong noh tang da ka jingïakop shad kaba la ai kyrteng Khasi Dancing Competition 2022 bad ïa ka jingïakop rwai yn sa pynlong ha kiwei ki por khnang ban suk haba bishar.
Ka jingpynlong ïa ka jingïakop shad ka dei hadien ba ka jingïakop shad bad rwai kaba ai kyrteng Khasi Dancing and Singing competition ka la long kaba jop ha kaba la dep sam lut ïa ki khusnam sha baroh 78 ngut ki nongjop.
Ki jingrwai kaba phi lah ban shad ha kane ka jingïakop ki long tang da ki jingrwai khasi kum na ka phlim Jingim, Dhaka Escape, Ka Daw, Pynngop, 9-Lad, Ka Chithi, Draibar Taksi, Ahor, Ka Pap bad Ka Juk, katba ki music video ki long Por Samla, Nadien ngan bud, Mynta ka sngi, Nga thrang ïa phi, Haduh ba kut, Angnud, Shad haban da shai, Wan, Shipara lok, Kmen, Aiom Kmen, Nga itynnad, Nga pyrkhat, Kiar Ho lok, Kynmo, Borsing, Oste bad Nathwei Dohnud.
Ki khusnam na bynta ki nongjop ki long, 1st prize- Scooty, 2nd Prize- Rs.
25,000, 3rd Prize- Rs.
10,000, 4th Prize- Rs.
5,000, 5th prize– Rs.
4000, 6th Prize- Rs.
3000, 7th prize- Rs.
3000, 8th Prize- Rs.
3000, 9th Prize– Rs.
3000, 10th Prize– Rs.
3000.
Kin don ruh sa ki Special Prize kumba 8 tylli ban jied iwei na ki district kynthup ïa ka Shillong City, 4 ngut Best Dancer (Kynthei) 4 ngut Best dancer (Shynrang) 10 ngut consolation prize.
Kane ka jingïakop kan don 3 round kata ha ka first Round bad Semi Final yn leh da ka online bad ha ka final yn leh ha stage ha nongbah Shillong.
La kyntu ruh ïa ki nongshim bynta ba kin phah ïa ki video jong ki ha u 94023 93070 naduh ka 11tarik mynta u bnai bad ka tarik ba khatduh kan long hapoh ka 10tarik u Jymmang.
Shillong, Ïaiong 09: U Nongïalam ka BJP bad Myntri barim ka Sorkar Bah A.
L.
Hek ula ong ba ka Sorkar Jylla ka hap ban bishar bha ïa ki kam ba ka leh dalade ïalade hadien ka jingbyrngem pynbthei bomb da ka kynhun kiengatiar bala thaw da ki samla ka khlem kam khlem jam.
“Ka dei ka jingbahkhlieh tang jong ka Sorkar Jylla ban leh eiei ïa baroh ki jingud jingnam khamtam ha ka jing bym ïoh kam ïohjam" ong u Bah Hek ula dei uwei na ki Nongaibuit jong u Myntri Rangbah ka Jylla Conrad Kongkal Sangma haba ïakren bad ki nongthoh khubor.
Kat kum ka jingong jong u ‘Lada ngim shym la ïaid bakla hangno re hangno, ka Ïingkashari kan nym tuklar satia" haba thew sha ka hukum jong ka Ïingkashari Meghalaya High Court.
“Namar kata ngi donkam ban shong bishar ïa ki kam ba ngi leh halor kane ka kam" ula bynrap.
Ha ka shithi bala phah lyngba ka email sha u Myntri Rangbah ka Jylla dang shen, ka kynhun “Lawei ba Phyrngai’ kaba kam ïalade kum ka kynhun lehnoh bala thaw da ki 37 ngut ki samla khlem kam, kala byrngem ban pynbthei bomb manla ka taiew naduh ka 1 tarik Jymmang 2022.
Haba kyntu ïa kane ka kynhun ban jied ïa ka lynti kaba dei ban pynbeit ïa ka jingeh ha ka jingbym ïohkam ïohkjam, u Bah Hek ula ong “Kawei ka jingbakla kan ym lah ban pynbeit ïa kawei pat ka jingbakla.
Ka dei tang ka lynti kaba dei kaba lah ban pynbeit ïa ki jingbakla baroh".
‘Wan ha ka lynti kaba dei, ngi lah ban kren ïa u Myntri Rangbah, ngi lah ban kren ïa ka Sorkar Jylla lada ki don ïa kino kino ki jingeh.
Lada ki sngew ba ki shah leh beiñ, ka Sorkar kan hap ban sngap namar ki don ïa ka hok ban dawa ïa ka Sorkar ba kan leh eiei" ula bynrap.
U Bah Hek ula ong ba kane ka kam kam shym la mad jingeh tang da ki 37 ngut ki samla ba khlem kam haba ong “Ki lah ban don palat ïa ka 37000 ngut ki samla ki bym pat ïohkam ha ka Jylla.
Namar kata, ngi hap ban sngap ïa ki 37000 ngut ki samla khlem kam".
“Hato don tang 37 ngut ki samla ba khlem ïohkam ha ka Jylla.
Ki lah ban don palat ïa ka 37000 ngut ki bym shym la ïohkam ïohjam ha Jylla" ula ong.
Haba kylli, u Bah Hek ula ong ba ki paidbah kim lah satia ban shu kynnoh ïa ka BJP namar ka party kam shym la ïoh ïa ka jingkyrshan ba pura ban lah pyntreikam ïa ka manifesto.
“Hynrei, ngi dang shimkhia ïa ka mat halor ka jingbym ïohkam ïohjam ha ka maniesto jong ngi bad lada ki paid bah ka Jylla ki ai ka jingkyrshan ïa ngi, ngin sa thaw ïa ki lad ki lynti ym tang ha ka ïohkam ïohjam jong ki samla bala nang la sted hynrei wat ki bym nang bym stad ruh kumjuh" ula ong.
Ha kajuh ka por, une u Nongïalam ka BJP ula pdiang ïa ka sienjam bala shim da ka Sorkar bad ka kynhun kieng atiar HNLC ban don noh ïa ka jingïakren iasuk.
Shillong, ïaïong, 09: Ki nongïalam jong ka National Hynñiewtrep Peoples (NHP) ha ka sngi Saitjain ka la pyntip paidbah ba ka la suit la shor thymmai ïa ka kyrteng jong seng ïa kaba yn tip noh nangne shakhmat kum ka National Hynñiewtep Peoples Federation (NHPF).
Ha ka jingïalang kaba la long dang shen, ka seng ka la pynthymmai ïa ki nongkitkam ha kaba ïa ka kam President la pynkhamti ha u Bah Andreas Nongkynrih, Vice President Bah Andreas Kharlyngdoh, General Secretary Bah Kitbor Ïawphniaw, Organising Secretary Banbhalang Sakra, Chairman Finance Bah Dominic Lyngkhoi, Asst.
Finance Bah Jubinal Rymbai bad Disciplinary Secretary Bah Lakhon Shylla.
Shillong, ïaïong, 09: Ïa ka met ba dang sah jong u Bah Robert Kharshiing uba dei ruh u MP barim jong ka Jylla Meghalaya sha ka Iingdorbar Thawaiñ Rajya Sabha la tep donburom ha ka sngi Saitjain ha u Lum Jingtep jong ka Balang Catholic ha Laitumkhrah, Shillong.
Hashwa ban rah leit ontep ïa ka met, la pynlong ïa ka jinglehniam ha phyllaw ïing ha Bomfyle Road, Lachumiere, Shillong kaba don mar pyrshah bad ka Stephen Hall ba la pynïaid da u Parish Priest jong ka Cathedral Parish, Laitumkhrah u Rev.
Fr.
Pascal Lyngdoh.
Hadien ba la wai ka jinglehniam, la pynbud pat sa ïa ka jingïalang sngewlem bad ai khublei khatduh ïa u Bah Robert Kharshing da ki kynhun bapher bapher bad kynthup ruh ïa ki nongïalam jong ka Khasi Students Union, Sengkmie, u Syiem jong ka Hima Khyrim u Dr.
Balajied Sing Syiem bad la pule ruh ïa ki kyrwoh sngewlem ba la phah da u Myntri Rangbah ka Jylla u Conrad Kongkal Sangma bad kiwei kiwei.
U Bah Robert Kharshiing, u dei u khun jong u MLA barim u Prof.
Martin N.
Majaw bad ka Kong Edith M Kharshiing.
Ha ka jingshakri paidbah u la shah jied kum u MLA ha ka ilekshon shiteng samoi ha u snem 1990-1993, u la long ruh u MP barim jong ka Rajya Sabha ha ki snem 2002-2008.
Shwa kane, u la long u nonghikai ha St Anthony’s High School bad hikai ruh shipor ha St.
Xavier’s Mumbai.
Ha u snem 1981 u la shah jied kum u President jong ka KSU haduh u snem 1983.
U la shakri kum u Rangbah Shnong jong ka shnong Laitumkhrah naduh u snem 1983 haduh 1985.
U la long u Rangbah Shnong ba khynnah tam hapoh Laitumkhrah, u la long u nongai jingmut ïa ka Seng Samla Laitumkhrah bad ïa ka seng Kynthei.
Kum u riewsaiñ pyrthei, haba u la shah jied kum u MLA ha u snem 1990 u la pynbna ïa ka jingdon jingem.
U la ïakhun ïa ka elekshon MLA na Nongkrem Constituency da ka jingkhot jong ki paidbah.
U la long ba u nongai jingmut ïa u Mytnri Rangbah barim ka jylla u Salseng C.
Marak ban pynkha ïa ka Meghalaya Economic Development Council (MEDC) ha kaba la ai bun tylli ki jingai jingmut.
Ryngkat lang bad u Bah Stanley Nichols Roy, u MLA barim, u ai jingmut ban thaw ïa ka Meghalaya Community Relations Council kum shi bynta ban wanrah ïa ka suk ka saiñ ha ka Meghalaya.
U la long u MP uba nyngkong uba la bat ïa la ka kular ban ai bhah ryntih ïa ka MP Scheme sha ki Dorbar Hima, Elaka bad ha ka jinglong MLA na Laitumkhrah u la ai beit ïa ka MLA Scheme sha ki Dorbar Shnong bad u la ai ruh ha ki ban kin rai ïano bad mano ban pyntreikam ïa ka skhim bad u la ai ryntih ïa ka MLA Scheme ïa baroh ki shnong khlem da peit liang.
U la bat ruh ïa ka kular ban ai bhah na ka MP Scheme sha ki Balang, Sengbhalang kiba la paw, ki Skul, ki MLA, MDC jong baroh ki Party bad khamtam ïa ki Dorbar shnong, Raid bad Hima /Elaka sha nongkyndong namar kim hap hapoh ka Municipal lane Urban.
Ha ka jingïakren hapoh Parliament shaphang ka jingïaumsnam ha Gujarat, ka jingkren jong u Bah Robert Kharshiing ka la ktah ïa u Myntri Rangbahduh ka ri u Atal Behari Vajpayee haduh ba u jubab da kaba shim ïa ki kyntien ai jingmut jong u Bah Robert Kharshiing haduh saw sien ha ka Parliament.
Bun ngut ki MP kiba la kham shwa ki la lyngoh ngaiñ bad kiba bun ki MP kiba long Myntri ki da phah ïa ka shithi ai khublei ïa u Bah Robert Kharshiing kum u MP ka Rajya Sabha jong ka jylla Meghalaya halor ka jingkren jong u kumno ban pynïasuk ïa ka jingïaumsnam ha Gujarat.
Kum u MP u la ïoh ban bat ïa ka kam Vice-Chairman ha ka All Party Parliamentarians & Proffessionals Forum, kum u Chief Whip jong ka NCP Rajya Sabha, kum u dkhot ka Joint Parliamentary Committee on the Welfare of Schedule Castes & Scheduled Tribes, kum u dkhot jong ka Parliamentary Consultative Committee on Defence, kum u dkhot jong ka Parliamentary Standing Committee on Commerce, kum u dkhot jong ka Indo-US Parliamentary Forum, kum u dkhot jong ka Indo French Parliamentary Group, kum u dkhot jong ka Indo German Parliamentary Forum bad kum u dkhot jong ka Indo British Parliamentary Forum.
U la bat ruh kum u Joint Secy jong ka World Bank Parlaimentarians Network.
U la long u MP uba nyngkong eh lehse hadien u Prof.
GG Swell ha kaba ha Parliament bun ki MP ha Rajya Sabha ha Delhi ki da burom haba u ieng ban kren ha ka Dorbar namar ki kyntien bad ka rukom im jong ki.
U General Shankar Choudhury, u MP Rajya Sabha barim uba la long ruh u Chief of Staff jong ka kynhun shipai mynshwa u da kren ïaroh kyrpang hakhmat ka Parliament ïa u MP Rajya Sabha uba la kren tyngeh ha kumno ba ka India ka ladei ban pynlaitluid ïa ka pisa tyngka ha ka Ri India.
Ki kyntien ksiar bad ki jingïohi jngai ki dang ïai sah kynmaw ha ki jingpynbna paidbah ha u snem 1999 bad 2000 da u Bah Brington B.
Lyngdoh, u Myntri Rangbah barim ha kiba bun ki jaka ha ki thaiñ Pynursla bad Lyngkyrdem sha ka thaiñ Ri-war ha ryngkat u Bah Robert Kharshiing ba u ban shimti ïa ka kam Myntri Rangbah.
Ha ka elekshon MLA 2003 u Purno A.
Sangma u la tyrwa ïa u Bah Robert Kharshiing kum u Chief Minister lada ka NCP ka jop ïa ka Elekshon.
Ka dei da ka jingkyrshan ba radbah jong u Bah Robert Kharshiing, ba la lah ban lum ïa ka Dorbar Ri kaba nyngkong eh ha ka 14 tarik, Kyllalyngkot, 2004 ha Smit, Hima Khyrim bad kaba ar pat ha u bnai Risaw, 2007 hakhmat ka Law Lyngdoh Hima Mawphlang kaba la pynïatylli ïa ka Ri bad ka jaidbynriew ha ryngkat ka jingïatreilang jong ki khlieh nongsynshar.
Shillong Ïaiong 09: Ka jingïalehkai Kayaking ne ka jingking lieng ha Meghalaya watla kam pat dei kaba pawnam tam hynrei kane ka jingïalehkai kala sdang ban suhthied da ka jingmih shakhmat jong ki samla ban leh Kayaking ha ka Wah Umtrew, Ri Bhoi District.
Da ka jingshimkhia jong ka Ri Bhoi Water Sports and Tourism Cooperative Society Ltd, Umtham ban kyntiew ïa ka jingïalehkai Kayaking, bun ki samla shynrang kiba don ïa ka jingsngewtynnad ban king lieng ki la mih shakhmat ban ïoh ïa ka jinghikai kaba kyrpang ban kinglieng ha ki lat lat bad ki jaka ba khongwaiñ bha.
Katei ka kynhun hapoh ka jingïalam jong u Ian Vincent kum u coach, ka la sdang ban ai jinghikai ïa kito ki samla kiba don ka jingthrang ban nang ïa katei ka kinglieng watla ki ïoh por tang khyndiat ban hikai.
Hynrei namar ka jingdon ïa ka mon ba jwat ryngkat ka lyngkor kaba tynrong ha ki tyrpeng jong ki, ki la lah ban ïakhun ïa ki raieh raidam ban king ïa ki lieng bad mynta ki la long kiba tbit bha ha kane ka jingïalehkai.
Ha u bnai ba la dep, 5 ngut ki samla na ka jylla kila leit ïashimbynta haka 15th National Rafting Championship kaba la long ha Arunachal Pradesh ha ka Wah Siang kaba hap ha Yingkiong (Upper Siang District) bad ha Pasighat (East Siang District) naduh ka 5 tarik u Lber haduh ka 12 tarik u Lber hi.
Watla kine ki samla shynrang ka jylla, baroh shi katta ki la leh ïa ka Kayaking hynrei kane kadei ka sien kaba nyngkong pat ïa ki ban leh ïa ka Rafting ha kaban king lieng kum ka kynhun bad ka jingleit ïashimbynta ka jongki kadei ban kin sngewthuh khambha ïa ka rukom king lieng ha kiwei pat ki wah kiba heh.
Ki samla kiba la leit ïashimbynta ha katei ka jingïakob ki kynthup ïa u Banjop Ïawphniaw, Kobek Mawnai, Robert Dkhar, Pynshngain Kurbah bad u Gilbert Kharkrang hynrei watla kim shym la jop ïa ka jingïakob hynrei kila pyni pat ïa la ka sap hakhmat jong kiwei pat, ba ha ka sien kaba nyngkong ban ïohi bad ban shong ïa ki lieng Rafting ki la lah ban king ïa katei ka lieng da kaba shu shim kylliang na kiwei pat ki nongïashimbynta ha ka jingïakob.
Kine ki samla ki la ïoh ban ïashimbynta ha katei ka Rafting Competition kum ka jingpyrshang ha ka sien kaba nyngkong, kadei lyngba ka kyrshan jong ka Meghalayan Age Ltd bad ki nongpynïaid jong katei ka Competition kila jied ruh ar ngut na ki samla ka jylla ban long kum ki Safety Kayakers ha katei ka jingïakob.
Haba ïakren bad kine ki samla, kaba la pynshaïong ka long ba kim dei satia ki samla kiba wan na ka longïing kaba don ba em, hynrei 4 ngut napdeng jongki kidei tang kiba kamai jakpoh da kaba trei bylla katba uwei pat udei uba dang pule ha ka klas IX.
Kine ki samla ki la ong, ba ki thrang shisha ba kin kiew ha ka jingïalehkai Kayaking hynrei namar ba ki hap ban bylla sngi kumta ki ïoh jinghikai tang 2 sngi haka shi taiew bad kila ong ruh ba ki tiar ki tar ha ka Kayaking bad Rafting ki long kiba rem bad ki donkam ïa ka jingkyrshan bad jingïarap khnang ba kin ïoh ban pyntbit ïalade bad ban wanrah nam bad burom ïa ka jylla ha katei ka jait jingïalehkai kaba kham pher.
Kine ki samla kila pynpaw ruh ba ki kwah ba kane ka jait jingïalehkai kan kiew bad kan paw bha ha ka jylla khnang ba kan long ruh kum ka lad ïa ki ban kamai jakpoh.
Nalor kane, ka jylla ka don ruh tang ïa kawei ka kynthei kaba leh ïa ka Kayaking kaba la tip kum ka Elizabeth Rose Vincent bad kala leit ban ïashimbynta ha ki jingïakob bapher bapher bad ka la wanrah nam ruh ïa ka jylla.
Kum shi bynta ban ai mynsiem ïa kine ki samla shynrnag kiba la leit ïakhun ha ka National Rafting Competition ban mihkhmat ïa ka jylla Meghalaya, ka Ri Bhoi Water Sports and Tourism Cooperative Society Ltd, Umtham ha ka 2 tarik u Ïaiong kala pynkup burom ïa ki 5 ngut ki samla shynrang Kayaking ha ka jingïalang kaba la long ha White Water Village.
Ïa kine ki nongking lieng la pynkup burom da u Producer jong u PCN u Bah BR Blah ha kaba la ïadonlang ka Kong Ibarilin Kharsati kaba long ka Chairperson jong ka Ri Bhoi Water Sports and Tourism Cooperative Society Ltd, Umtham, ka Secretary ka Sheela Jacob Vincent bad kiwei kiwei.
Shillong, ïaïong, 09: Ki Pulit jong ka nongbah Shillong ki la pynkhlaiñ ïa ka jingpahara hakhmat ka Ophis treikam jong ka Meghalaya Board of School Education (MBoSE), ha khmat ka St.
Anthony’s School bad College bad ha skulbah NEHU hadien ba kawei ka kynhun kaba la tip kum ka Lawei ba Phyrnai ka la byrngem ban pynbthei bom ha kine ki lai tylli ki jaka ha kine ki khyndiat sngi ba la leit noh.
Kane ka jingbyrngem jong kane kynhun kaba kam ba ka don 37 ngut ki dkhot kiba dei ki samla kiba la nang la stad ki bym ïohkam ïohjam ka la pynsuhjer ïa kiba bun ki kmie ki kpa kiba phah skul ïa ki khun ha St.
Anthony’s Higher Secondary School bad ha St.
Anthony’s LP School, Laitumkhrah kiba don markhap.
Katkum ka shithi byrngem ba la phah sha u Myntri Rangbah ka Jylla u Conrad Kongkal Sangma lyngba ka email khlem jingsoi bad khlem ka kyrteng jong u nongphah, kane ka kynhun ka la byrngem ban pynbthei bom manla ka taïew da kaba sdang naduh ka 1 tarik, Jymmang, 2022 lada ka Sorkar Jylla kam wad ïa ki lad ki lynti ban aikam aijam ïa ki nongshong shnong ka jylla Meghalaya.
U nongthoh khubor uba la leit jurip ïa kine ki jaka u la lap ba ka Sorkar Jylla ka la pynkhlaiñ ïa ka jingpahara khnang ban ïada kano kano ka jingjia basngewsih kaba lah ban jia ha kano kano ka por ka bym poi pyrkhat.
Ha kaba ïadei bad kane ka jingbyrngem jong kane ka kynhun, ka tnat Pulit ka dang pynlong ïa ka jingtohkit kaba bniah.
Shillong, Ïaiong 09: Ki MLA ba mynta jong ki party bapher bapher kynthup jong ka National Peoples Party (NPP) ki la pynpaw ïa ka jingkwah ban pyniasoh noh sha ka BJP hashuwa jong ka elekshon MLA 2023.
Ka tyllong khubor ka pyntip ba kumba 4-5 ngut ki MLA ba mynta bad kumba 12-13 ngut ki MLA barim kila leit ïakren ïa ka BJP ban ai ïa ka ticket jong ka BJP kynthup kiba dei na ka NPP.
Haba kylli, u Nongïalam ka BJP Bah A.
L.
Hek ula kyntait ban ïathuh ïa ka kyrteng jong ki MLA ba kwah pyniasoh bad ong “Ngam pat kwah ban ïathuh ïa ka kyrteng jong ki hynrei kila don mynta hakhmat eh.
Ynda la dei la por ngin sa pynbna ïa ki".
“Hato phi pyrkhat ba baroh ki MLA kin dei ki kyrtong kiban jop biang? lada ki dang dei kiban dang jop ngin sa pdiang ïa ki hynrei lada kim dei, ka dei tang ka jingpynsyrwa kai ïa ka por.
Lada ki dei ki kyrtong ki ban jop, lada ki kwah ban iasoh sha ka BJP, ka jingkhang ka plie beit ïa ki" ula ong.
U Bah Hek ula pynpaw ruh ïa ka jingsngew skhem ba ka BJP kan ïoh bun eh ka jingjop ban ïalam ïa ka Sorkar ba thymmai ha u snem 2023.
Ula kam ruh ba ki paidbah ka Jylla Meghalaya kila pdiang mynta ïa ka BJP.
“Hynrei ngi dang donkam ïa ki katto katne ki nongïalam ban wan iasoh sha ka Party namar ha Meghalaya kam shong eh ha ka party hynrei ka dei ka ki nongïalam shimet" ula ong.
Une u Nongïala mka BJP ula kam “Haba ngi kren ïa ki paidbah ha ki jaka nongkyndong ki ju ong beit ba ka party u Modi ka dei kaba biang eh- mynta baroh kila pdiang ïa ka BJP namar ka party u Modi ym kum ha ki snem bala leit noh, ba ki paidbah ki artatien bad kim kwah ban ïohsngew ïa ka kyrteng jongka BJP.
“Mynta ki ong ba u Khaw la ai da ka BJP, Gas la ai da ka BJP, ka Um da ka BJP.
Phi kren ïa kano kano ka skhim ruh bala pyntrei hapoh ka Jylla ka dei kaba la prat lynti da ka Myntri Rangbah Duh ka Ri" ong u Bah Hek.
Resubelpara, Ïaïong 09 : Ka All India Trinamool Congress ha ka sngi Saitjaiñ ka la leit sa ha Resubelpara, North Garo Hills na ka bynta ban thaw ïa ka Resubelpara Block Trinamool Congress Committee.
Ha kane ka jingïalang la donlang ruh da ki spah ngut ki paidbah kynthup naduh ki longkmie longkpa haduh ki samla kiba thrang ban trei na ka bynta ka party.
Ha ka jingïalang ka la don ruh ka jingïatai kumno ban pynkhlaiñ shuh shuh ïa ka party ha katei ka thaiñ na ka bynta ban pynkhreh ïa ka elekshon MLA kaban long ha u 2023.
La donlang ruh ha kane ka sngi naduh u MDC ka TMC na Rongrong constituency, u kyrtong ba kwah aireng na Resubelpara, u Rinaldo K Sangma bad u nongïalam ki samla TMC bad u kyrtong ba kwah aireng na Daddengre constituency, u Rupa M Marak.
Katkum ka kyrwoh la ong ba ka jingbun ki paidbah ba wan sha katei ka jingïalang na man la ki kyndong jong ka thaiñ ka pyni ba ki paidbah ki dang don ka jingshaniah ha ki nongïalam jong ki hapoh ka jingïalam jong u Dr.
Mukul Sangma.
Shuh shuh la ong ruh ba ki paidbah na ki saw tylli ki constituency jong ka North Garo Hills ki kwah ba sa shisien pat kin wan biang ha ka bor.
Ha kane ka sngi ki nongïalam ka Resubelpara TMC ki la jied ruh ïa u Pildash Marak bad Sengjrang Sangma kum u President bad Secretary jong ka Resubelpara Block Trinamool Congress Committee.
Kane ka long katkum ka kyrwoh ba la phah da u Sengjrang Sangma, Secretary.
Nongstoiñ, Ïaiong 09: Ki paidbah nongshong shnong khappud jong ka West Khasi Hills, hadien ba ka la mih ka jingkynnoh na ka Assam ba ka Meghalaya ka la knieh jubor da ki phew hajar hektar ki jaka jong kiba dei jong ka jylla Assam, ki la pynpaw ïa ka jingbitar kaba jur bad ong ba ïa kane hi yn ym lah ban pdiang da lei lei.
Ki riew rangbah bad ki paidbah jong ki shnong khappud kum na Malangkona, Kyrshai, Nongspung bad Langpih, ki la ong ba katei ka jingkam jong ka Assam ka la pynkyndit ïa ki namar kitei ki jaka ba ka Assam ka kam, ki dei hok ki jaka jong ki Khasi.
U bah Jonendro Borchugre na Malangkona u la ong ba mynshuwa eh ka ïew Gamrimura kaba don ha Malangkona, ka dei ka jaka kaba hap ha ka hima Nonglang Sirdarship bad ka dei ruh ka ïew kaba la rim tam ha ka thaiñ.
Hynrei naduh ki snem 1990 ka Assam ka la sdang ban wan kyntur pud bad mynta lei lei ka la kam trai syndon bad ka la ïakhun doh ïap ban kyntur haduh Huhuapara, hynrei ki paidbah kim ailad satia.
U la ong ruh ba katkum ka jingtip jong u, ka ïew Hahim kaba don shaphang mihngi na Malangkona ka dei ka ïew kaba ki Assamese ruh kim long trai, ki Khasi ruh kim longtrai, namar ka don ha u laiñ bad ka long kum u pud u sam jong ki Khasi bad ki Assamese.
Nalorkata u la ong ba kham shakhmat ïa ka madan ïalehkai harud kawei ka pynthor kba, u don u mawbynna u ba la sieh da ki tymmen Khasi naduh hyndai hynthai kum u maw pud, Hynrei ka Assam mynta ka la leit kam haduh shiliang jong ka wah Tyrsung bad shna ktem pulit ha ka jaka kaba dei jong ka hima Jyrngam Sirdarship ha synad bad ka shnong Umsaitwait.
Halor katei ka jingkynnoh jong ka Assam ki rangbah na ka thaiñ Langpih pat ki la ong, ba ka jingkam jong ka sorkar Assam ba ka Meghalaya ka la knieh ïa ki jaka jong ka, ka long ka bym lah satia ban pdiang da lei lei ruh, namar lada pynshisha katkum ki dak ki shin, ki kot ki sla bad ka map kaba la ithuh da ka Survey of India ha u snem 19-11-12, u pud u sam jong ka United Khasi & Jaiñtia Hills, u sdang na Bangjeng shaphang shatei lam mihngi ter ter shaduh kliar jong u lum Langthuri bad hiar biang shaphang shathie lam mihngi.
Nangta kiew biang shaphang shatei ban poi ha ka shnong Daluthua shaduh Meghamdol, kaba don shaphang shatei hiar pat shaphang shathie haduh Umthali, Noonmati, Borjhar haduh Ukiam.
Ki la ong ba lada ka Assam ka kynnoh ba ka Meglalaya ka la knieh ïa ki jaka jong ka, ka dei tang ka jingkam khlem nongrim.
Lada phai sha ki por kiba mynhyndai lei lei, u pud jong ka jingsynshar ki Syiem Khasi u dei naduh ka surok bah National Highway na Guwahati sha Goalpara bad na Guwahai sha mihngi, u pud u dei na ka surok National Highway kaba leit sha Nawgong haduh Karimganj.
Kumno pat ka Assam kam lehraiñ ban kynnoh.
La ong ba lada bishar bniah ïa ka jinglong jingman jong ki nongshong shnong ruh, naduh Kamphaduli haduh ban da poi ha Mawsikar ym don da kiwei ki jait bynriew kum ki Rabha, Boro ne Assamese lait noh tang ki Garo, Khasi bad ki Nepali kiba shu wan shong thap namar kim don jaka hangno hangno ruh ba kin pynlong shnong namar ba kim dei ki nong India.
Ka jingwan shong thap jong ki Nepali, ka dei ruh kaba la pynshlur da ka sorkar Assam bad ban pynlong ïa ki kum ki dieng ker kper.
Ki la ong ba ka sorkar Megalaya kam dei ban kheiñ sting halor katei ka jingkynnoh ka Assam, hynrei ka dei ban shimkhia ban ïa pynbeit katkum ki jingthoh jingtar bad ki map ba la buh naduh mynshuwa.
Shillong, Ïaïong 10: Ka Sawmer SC kala khur jingjop da kaba pynliem da 1-0 pyrshah ïa ka Nongthymmai SC ha ka lympung ïalehkai First Division Football League jong ka Shillong Sports Association (SSA).
Ha ka jingïalehkai ha ka sngi Saitjaiñ ha madan MFA, ka Sawmer SC kala jop tang da ka shi kol ba la thep da u Ailumbha Rapsang ha ka minit ba 28 bad haduh ba kut ka jingïalehkai ka Nongthymmai SC ka khlem ïoh ban pynphai bad mad noh ka nam rem.
Ka jingïalehkai kan long pat ha ka 12.
04.
2022 hapdeng ka Umphyrnai SC bad Imson SC ha ka por 3:30 janmiet.
Shillong, ïaïong, 10: Ka kynhun ïalehkai Marbisu ka la ïoh khur ei ïa ka khusnam da ka song pisa kaba T.
40 hajar hadien ba ka la ïohrah ia ka nam lahduh ha ka lympung ïalehkai phutbol phainal ba la pynlong da ka Ladmawreng Social Youth & Sports Organisation (LSYSO) da kaba pynliem noh ïa ka kynhun ïalehkai Umthlong da 2-1 kol.
Ka Umthlong kaba la wan ba ar ha kane ka jingïalehkai ka la ïoh khur ïa ka song pisa kaba T.
20 hajar.
Ïa ki khusnam la sam da u Samla George C.
Sunn uba la long kum u Kongsan ha kane ka sngi uba la mihkhmat ha ka jaka u Kpa u Bah JA Lyngdoh (u bym shym la lah ban poi na ki daw ki bym lah kiar) uba la long u MLA barim jong ka Mawphlang Constituency ha ki snem kiba la leit noh.
Ha kane ka sngi, la sakhi lang da u Rangbah Shnong ka Marbisu, ki riewrangbah lem bad ki nongïalam ka Organisation bad ki paidbah kiba la wan sakhi ïa kane ka jingïalehkai kaba itynnad.
U Samla George Sunn haba kren kum u Kongsan u la ai ka jingkular ba ma u lem bad u Kpa jong u, kin sa nang ïai buddien ïa ki kam kiba ïadei bad ka jingpynbha ïa ka madan phutbol ha Ladmawreng Umpomtih khnang ba kan ai jingmyntoi ïa ki samla kiba angnud ban pynpaw ïa la ki sap ki phong ha ka rynsan ïalehkai phutbol.
Ha kajuh ka por u la kyntu ïa ki samla kiba ïashim bynta ha kane ka lympung ïalehkai ba kin nang trei minot shuh shuh khnang ba kin dup lah ban pynpaw pyrthei ïa la ka sap kaba ki don naba ka jingïalehkai phutbol ka la long mynta ka pliangja bad kam kamai jakpoh jong ki nongïalehkai kiba la kham paw.
Na ka liang jong u Bah JA Lyngdoh lyngba u khun, u Samla George Sunn u la noh synñiang sha ka LSYSO kum ka dak ka jingai sngewbha ban ïoh pynbha noh ïa ka madan ïalehkai ha Ladmawreng Umpohtih.
Nongstoin, Ïaïong, 10: Ka jingpyntrei ïa ka surok PMGSY kaba 6.
2 kilometer na Athiabari shaduh ka shnong Umshiak jong ka khappud Meghalaya Assam, ka dang sahkut haduh mynta naduh ka jingwan pyndik jong ki pulit Assam.
Kumban shu pynkynmaw ba kane ka surok PMGSY kaba ka mang tyngka ban shna ïa katei ka surok ka long kumba 554.
48 lak tyngka, hynrei na ka jingwan pyndik ki pulit Assam, ka la shu sahkut sah haduh mynta ruh.
Halor kane jingsahkut sah khlem lah pyndep, na ka liang ka FKJGP Aradonga Area Unit hapoh ka jingïalam jong u Trellingstar D.
Shira President bad u Enbok Marak General Secretary, ki la leit ban ïakynduh markhmat bad u Deputy Commissioner West Khasi Hills, ba un tuklar bad shimkhia khnang ba ka jingpyntrei ïa katei ka surok kan ïaid shait shait khlem kino kino ki jingeh.
Ki la ong ba ha ka jingshisha katei ka surok PMGSY ka dei kaba la sdang pyntrei naduh u Rymphang jong u snem 2018.
Hynrei da ka jingpynwit na ka por sha ka por da ki pulit Assam.
Kumta haduh mynta ruh ym shym la lah satia ban pyndep.
Ki nongïalam ki la pynpaw ba katei ka surok ba 6 kilometer, ka long ka jingkyrkhu kaba khraw ïa ki paidbah nongshong shnong bad ka long ruh kum u budlum jong ka roi ka par bad kan ïarap ïa ki paidbah ha baroh ki liang.
Ki nongshong shnong ki ban myntoi na katei ka surok Athiabari-Umshiak, ki kynthup ïa kiba shong ba sah ha ka shnong Athiabari, Salpara, Olongop, Ranighat, Malapara, Mazpara, Umshiak bad kiwei kiwei ki shnong ba marjan.
Ki nongïalam ka seng ki la ban jur ba kum u khlieh jong ka District, u dei ban shim ka jingkitkhlieh na ka bynta ka bha ka miat jong ki paidbah ha katei ka thaiñ, da kaba un peit ba kum kine ki kam pynroi na ka bynta ki shnong khappud, dei ban ïaid shaphrang bad ban pyndep beit.
Ki la ong ba ki bor sorkar jong ka Meghalaya ki dei ban shimkhia bad tuklar lada dang don kino kino ki bor, kiba pyrshang ban pynthut ha kaba pyntrei ïa katei ka surok.
Ka jingim jong u briew, ka dap tang da ki jingtynjuh ha baroh ki liang, ki dung kura na kamon na kadiang ïa ka jingshah rem kaba suk kloi ha ka jingim, pynban ha u ba shlur ka mynsiem, u thom lut ïa ki jingeh, u ieh shadien ïa ki, u pdiang bad ïai shah ïa kita ki jingeh kiba wan hakhmat ha ka jingim ka jong u, u ïakhun suki pa suki tad haduh ba un da kylla long u nongjop ha ka jingim.
Nalor kata ka jingim ha u briew ym lah ban khlem da ïaid lait na ka jingeh, ym don lad ne lynti ban ïa u ban ong ba un kam sha ki kliar lum ka nam khlem da hap ban mad ne ban ïaid ïa ki lynti kiba eh ha ka jingim, donkam ban mad ïa ki har rukom ki jingtynjuh, da kumta, shisien pat ka sngi ka lad ka lynti kan plie ïa ka jingim ka jong u ban kylla long kum u nongprat lynti ne uwei na ki khlur ba thaba halor jong ka sahit bneng.
Kumta, ki khun samla jong ka jylla, ki hap ban shim bad ban mad shwa ïa ka jingim kaba eh ha ka rta kaba dang khie dang san ka jong ki, kin hap ban kam suki pa suki ïa uwei pa uwei na ki mawmer ha ka jingim ka jong ki, yn nym don mano mano ba kloi ban kner ïa ki kti, namar ha kata ka lynti ban kynjoh sha ka thong kaba ïa thmu bad angnud, baroh baroh ki ïa mareh sted ban lah ban kynjoh kham kloi sha ka, kiba jaituh ba jaidpeh, kiba shu ap thap na kiwei, kiba shu tynneng ne pyrthuh, ha kaba sdang kine ki khaweh shalor ïa ka lama ka jong ki, hynrei katba ki nang jam pat sha khmat, ki shem bad ki mad tang ïa ki jingeh, kaba kim lah ban ïai shah ïa ki da kumne ka pynlong pat ïa ki ban sahkut sah hajuh khlem da kynjoh sha ka thong ba ki kwah ban poi.
Ki samla kin hap ruh ban pynmlien naka bynta ban pynjanai ïa la ka jingim naduh kaba sdang, kaba man la ki kam ba ki thmu ha ka jingim, ki donkam ban bud ïa ki mati ne ki nuksa na ki nongïalam kiba ha shwa ki jong ki, lehse ka jingbuddien ïa ki mati ki lah ban long kiba kyllaiñ ne kiba kham jwat, hynrei ki samla, kim dei ban kdat na ka, pynban pyrshang ban buddien ïa ki, namar ha kaba kut ki nongmuna ba la buddien ryntih ïa ki naduh kaba sdang, ki pynsuk ïa ka lynti ïaid ban kynjoh sha ka thong.
Haba kren halor kane, kum ki samla, ki hap ruh ban khmih bniah ïa ki nuksa jong kiwei pat ki para samla kiba minot bad trei shitom ha ka jingim ka jong ki, namar ha ka jingim ym don mano mano ba khang lad ïa u briew ban pyrshang ha ka jingim, to ai ba ka jingpyrshang ka sahkut ne kam tyllun beit shakhmat kumba la thmu, hynrei ka mynsiem ba ïai pyrshang bad ba kut jingmut, ki long ki mawjam ban kynjoh sha ka thong kumba la thmu ne angnnud ha ka jingim.
Pynban ha kane ka juk ioh suk kaba mynta, kiba bun na ki khun samla, ki kwah beit ban kdat da ka lynti ban shu jam shakhmat da kaba suk, ki tieng ban ïaid na ki lynti ba khohruh khohram ha ka jingim, ki sngewtieng ki sngew smiej, ki kloi ban kbei briew haba I shah ba rit eh I thar ha ki sla kjat ki jong ki, ki kloi eh ban im ka jingim sarong bad ba sngew nang bad tip lut, pynban ki klet pat ha ka jingim ïa ka thong ba ki la buh hakhmat.
Balei ba ki khun samla kim don ka mynsiem ïakhun ha ka jingim, ïano ngin ïa kynnoh, hato dei na ka nongrim saiñ dur ïa ki ha ka liang ka pule ka puthi, ka jingbym biang ka tien sneng ka tien kraw nala rympei ïing, hato ym don ba kdew ne ban pyni ïa ka lynti ïa ki ban jam shakhmat ha ka jingim, ne don ruh kiba kloi than eh ban shu put turoi ïa ki kam bar it eh hynrei ba la shu pynkhraw bad rah nam jubor palat ha kaba sdang eh ka jingim ka jong ki.
Katno ngut shuh ki khun samla ka jylla, kiba dang dei ban tyngshaiñ ne ban paw bha ha ka jingim ka jong ki, pynban ka ka mynsiem sarong, hangamei, ba sngew ba nang bad ba tip lut, ne ba shu jam da ka lynti kaba suk, ba kim shan slem ban kyllon noh tang shi khyllip mat ha ka jingim.
Lada jin ba ki samla ba dang khie dang san, kin da shong shwa khop ban pyrkhat bad puson bha ha la ka jong ka jingim kaba la sdang ban tyngshaiñ, lehse kin nym khyllem kloi ha ka jingim, pynban kaba kut ïa ki ka long ba ki shu kylla long lem tang kum ki riew madan, bym poi shano shano ha ka jingim.
Kumta, ki khun samla, haba ki thrang bad angnud ban leh ïa kano kano ka kam ba kynsai bad ba nylla ha ka jingim, kin hap shisha ban don ïa ka mynsiem kaba sngew rit, kiba pdiang bad kohnguh ïa ki kyntien kiba la rangbah, kim lah ban saitlah ïa ka kyntien ka jong ki, namar u khynnah ha kaba kut un ïai sah u khynnah, hynrei u rangbah pat u long u nongprat lynti u ban kdew lem ïa kata ka lynti ban ïa kynjoh sha ka thong ka jingjop, kampher lada dei ha ka liang ka pule ka puthi, ka kam ïalehkai ne ban seng kam seng jam la jong, ki samla, donkam ban mad shwa ïa ka jingeh, ieh shadien ïa kata ka rhah kwah suk ne ïoh nong kaba kloi, pynban man ka sekon, ka minit bad ka kynta, man ka naïa, ka shi suka ka shi piah ka shi tyngka, kidei ban ïoh ban shong seng naduh kaba skhem ha ka jingim, namar ba kine kidei ki rishot bah kiba khlaiñ kiba lah ban kyrshan ïa ka jingim ba don hapdeng ka jingïakhun ïa ka thma ban long kiba shemphang, shem buit shembor bad ban sah nam sah kyrteng junom la junom.
1.
Da ki phew lak ki khynnah ki don wieh hapoh ki snier, bad dei na ki snier ba ka met jong ngi ka kjit ïa ki jingbam.
2.
Ki jait pa ki jait wieh ki lah ban im hapoh ka met jongngi, kum ki Roundworm, Whipworm, Hookworm bad Bliharzia (Schistomiasis).
Don shuh shuh nalor kita ruh.
3.
Kine ki wieh ki lah ban pynsngew shitom bad sngewtlot ïangi.
Ki lah ban pynsuhkpoh, pynjyrhoh, pynsuhkhriat bad pynioh ïa kiwei de ki jingpang.
4.
Ki wieh ki don hapoh ki met jongngi bad teng teng ngim lah ban tip ba ki don hangta, hynrei teng teng phi lah ban ïohi ïa ki wieh ha ki jingpaiñkhana lane jingleitkhyndew jongphi.
5.
Ki wieh bad ki pylleng wieh ki lah ban rung sha ki met jongngi ha kiba bun rukom.
Katto katne ki ïoh rung lyngba ki jingbam lane jingdih, kum ka um ka bym khuid bad pat shet bha.
Kiwei pat ki ioh rung lyngba ki kjat haba ngi ïaid da ki kjat suda khlem phong juti.
6.
Ban pyniap ia ki wieh da ki dawai wieh ka long kaba suk bad kine ki dawai ki long ruh kiba tad.
La sam ia ki dawai wieh da ki nongtrei jong ka koit ka khiah man la ka hynriew lane khatar bnai, lane kham bunsien na ka bynta kiwei ki jait wieh.
7.
Ki pylleng jong ki wieh ki shong hapoh ki um pynjhieh bad ki jingleit khyndew jongngi.
Pyndonkam ïa ki paiñkhana haba leit pynjhieh bad leit bar.
Bad ynda phi la wan na ki paiñkhana phi dei ban da sait bha ïa la ki kti da ka sabon bad ka um bad leh kumjuh hadien ba phi ïarap ïa para ba dang rit hadien ba ki dep leit paiñkhana, khnangba ki pylleng wieh kin ym lah ban bit ha ki kti jongphi.
8.
Phi lah ban khang bad ym ailad ïa ki wieh ban rung shapoh ka met jongphi da kaba phi sait bha ïa ki kti da ka sabon bad ka um hadien ba phi leit pynjhieh ne leit bar bad shuwa ba phin shet jingshet, bam ne dih, bad da kaba sait bha ïa ki jhur bad ki soh shuwa ban shet lane ban bam, bad da kaba phong juti lane slipar.
9.
Don kato katne ki wieh kiba shong ha ka khyndew.
Kumta barabor ngi dei ban sait sabon ia ki kti man ba ngi dei ktah ia ka.
10.
Man ba ngi sait ia ki jhur ne soh shuwa ba ngin bam, ngi dei ban pyndonkam da ka um kaba khuid.
Kine ki khubor ka koit ka khiah ki dei ki ba la bishar bad pynjanai da ki riew shemphang ka koit ka khiah bad phi lah ban shem ïa ki ha ka ORB health website.
KI BAM KIBA TEI ÏA KA MET (NUTRITION)1.
Ki jait jingbam kiba ai bor ïa ngi ban pyndep ïa ki kam ki jam kiba ha la ka sngi, kiba pynheh pynplung ïangi, kiba pyn phalang ïa ka dur jongngi ki long ki jingbam kiba kiba bha, kiba pynkhlain ïa ka met jongngi.
2.
Ka jingtlot namar ka jingduna ki jingbam ba tei met ka wan jia lada ngi bam duna palat ka bam lane ngi bam shibun eh ki jingbam kai.
Kiar naki jingbamkai da kaba ngi bam kdang da ki jingbam ki ba tei ha ka por bam kaba biang.
3.
Donkam ban thew ïa ka jingkhia jong ki khyllung kiba hapoh 2 snem ka rta man la u bnai ha ki jaka ai jingsumar khnang ban lah ban buddien la ka jingheh jingsan jong ki ka long ha ka rukom kaba dei.
4.
Lada ki khynnah ki raikhoh lane ki at ka durkhmat lane ki kjat, lane ki leh tlot bad jar jar, donkam ban leit pyni ïa ki ha ki nongtrei ka koit ka khiah.
5.
Haba ki khynnah ki pang ki lah ban ym kwah ban bam ban dih.
Namarkata, dei ban ai shibun ki jingdih bad ki syrwa, bad ruh ai kham bun ka bam ynda ki la khiah.
6.
Tang ka dud ka kmie ka long ka jingbam kaba kongsan na ka bynta ki khyllung naduh ba dang kha haduh ba kin da dap 6 bnai.
Ka dud jong ka kmie ka long kaba kongsan, kaba lah ban pyndap pura ia ki jingdonkam na ka bynta ka jingheh jingsan i khyllung.
7.
Hadien 6 bnai, ki khyllung ki donkam ka dud ka kmie ryngkat ki jingbam iing ba la tylliat jem, bad dei ban ai bam ïa ki 3-4 sien shisngi.
8.
Ka long kaba bha lada lah ban ai da ki jingbam kiba bun rong manla ka taiew ban ïoh ïa ka bam kaba dap pura kaba tei ïa ka met (kum ka nuksa, u kajor, u kubi, u bit).
9.
Ki soh bad ki jhur kiba saw, ba stem, bad ba jyrngam ki long kiba kongsan bha na ka bynta ban pynkhlain ia ka met10.
Iada na ki jingpang da kaba sait ïa ki bam hashuwa ba phin bam bad shet.
Wat buh slem ïa ki jingbam ba la shet lane buh bha ïa ki da kaba sumar ba kin ym sniew.
Nongstoiñ, Ïaïong, 10: U bah Methodius Dkhar u ba la shah jied kum kyrtong ka HSPDP jong ka Mawshynrut Constituency na ka bynta ban ïakhun ïa ka election ha u snem ban wan, haba kren hadien ba ka party ka la pynshkem u ha ka jingïalang kaba la ong ha madan jong ka Rongrin Secondary school ha ka shnong Umdang, u la ong ba ka thong ba hakhmat duh ka jong u ban ïaleh biang ïa ka election ha u snem ban wan, ka long ban weng ïa ka jingeh ba ki paitbah ki la mad ha kine ki saw snem tam, hadien ba u bah Witting Mawsor um shym la shah jied shuh kum u nongmihkhmat jong ka Constituency.
Haba kren halor katei ka phang u bah Dkhar u la ong ba ka watla ha u 2013 u la ïaleh pyrshah ïa u bah Witting Mawsor.
Hynrei ha ka election jong u snem 2018 wat la um shym la ïaleh shuh ïalade, hynrei haba u ïoh sngew ha ka resol ba u bah Mawsor u la shah rem, ka mynsiem jong u ka pang haduh katta katta.
Namar u ïohi ba u bah Witting haba u long kum u nongmihkhmat u don ka jingkitkhlieh ïa ka jingeh ki paitbah ym tang ha ka Constituency jong u hynrei ïa ki paitbah ha ka jylla hi baroh kawei.
Nalor kata u la ong ruh ba hadien ka jingshah rem noh jong u bah Witting, haba u ïaid kylleng ki jaka ha ka jylla bad ha ka Constituency, u la ïohi ba ka rukom jong ka jingtreikam jong kane ka sorkar, ka la kylla da kumwei bad ka la buh pynban ïa ki paitbah ha ka jingeh kaba khraw ha baroh ki liang, la ka long ha ka khaïi ka pateng, ka thungkam thungjam, ka kamai kajih bad ka rukom pyntreikam ïa ki jingiarap kiba ka sorkar ka la mang na ka bynta ki paitbah nongshong shnong.
U bah Dkhar u la ong ruh ba jingkylla jong ka rukom treikam ka la ktik ïa ka jingmut jingpyrkhat jong u, hynrei um lah leh ei ei namar ba um dei satia u nongmihkhmat.
Ha kajuh ka por u la ong ba u la pyrshang ban peit bniah ruh ïa ki nongrim treikam jong ki party bapher bapher kiba don hapoh ka jylla, ha kaba u la lap ba dei tang ka HSPDP kaba don ïa ki mat treikam kiba lah ban pyllait ïa ki paitbah na ki jingeh bad ba ki nongïalam ki ieng skhem halor kitei ki nongrim naduh ba sdang haduh mynta.
U la ong ruh ba ki la don shibun ki riew rangbah bad ki nongïalam jong kiwei pat ki party, kiba la wan ban ïakynduh ïa u bad tyrwa ruh ban pynïeng kum u kyrtong ha ka election ban wan.
Hynrei um treh satia namar u la dep peit bniah ïa ki mat treikam jong ki bad um sngew hun satia ha ka mynsiem jong u.
Ha kajuh ka por u la ong ba dang ha u snem ba la dep, ki la don ki nongïalam jong ka party HSPDP na ka Mawshynrut Constituency kiba la wan ban ïakynduh bad ai jingmut ba un wan phai biang sha ka saiñ pyrthei da kaba rung noh ha ka HSPDP, ha kaba katei ka jingwan ïakynduh jong ki ka la pyntngen ïa ka mynsiem jong u.
U la bynrap ruh ba dei tad haduh ka khyllipmat kaba u bah Witting Mawsor u la wan dalade ban ïakynduh ïa u bad hadien ka jingïaphylliew jingmut bad ka jingïatai kaba bniah bha, ba u bah Witting u la pynthikna ba un ym ïaleh shuh ha ka election ban wan bad u la kular ruh ba ïatreilang bad ban ai ka jingkyrshan ba pura.
U bah Dkhar u la kyrpad ïa baroh ki paitbah ka Constituency ba kin ïatreilang da ka jingieit bad ka jingsngewrit khlem da ñiew shilliang khmat ïano ïano ruh la ki dei kiba duk kiba kyrduh, kiba riewspah bad kiba don ba em.
Hynrei na ka bynta ban wanrah ïa ka jingkylla la ka long ha ka roi ka par, ka mai kajih, ka khaïi ka pateng, ka thungkam thung jam bad kiwei kiwei kin ïatreilang ha ki por baroh, haduh ban da poi ka sngi thep vote, khnang ba kin ïoh ban kheit ïa u soh jong ka jingjop.
U la kyntu ruh ïa ki paitbah ba kim dei ban shah ïalam bakla ha kiwei pat, namar lada ki bakla ban jied ïa ki nongmihkhmat ha kane ka election ban wan, ym lah ban tip kaei ka ban jia ïa ki khun ki kti ha ka pateng ban wan.
Namar ym lah ban len ba ha kine ki sngi ka jingshah ïuhroit ïa ka hok longtrai jong ki paitbah ïa ka khyndew ka shyiap, ka khaïi ka pateng, ka kamai kajih ka bad kiwei kiwei ka la sdang.
Hynrei ym don kiwei pat ki seng saiñ pyrthei kiba nud ban kren ïa kitei ki mat, pynban ki nongïalam ka HSPDP naduh ba sdang haduh mynta kim shym la sangeh ban dawa bad kren ïa kitei ki mat ba ka jaitbynriew ka donkam eh.
Mawkyrwat, Ïaïong, 10: Ka Seng Khasi Nonglang (SKN), South West Khasi Hills District, mynta ha ka Sngi U Blei ka 10 tarik u Ïaïong, 2022 ha ryngkat ka jing-i-phuh jing-i-phieng ka la ïoh ban pynkut noh ïa ka Shad Suk Mynsiem (SSM) ba la ju pynlong shi sien ha ka shi snem hapoh madan shad jong ka Seng Khasi Nonglang ha Nonglang, South West Khasi Hills District ha kaba ki nongshad ki la poi haduh 350 ngut ba kynthup ïa ki samla shynrang bad kynthei.
Kane ka shad ka kmen ka long kum ka jingkyn-maw bad ka jingainguh u Khun-Khasi Khara kaba shisien shi snem ïa U Blei Trai Kynrad Nongbuh Nongthaw ban neh la ka hok la ka Riti ha kaba la pynphuh pynphieng da ka jingdonlang ki nongshad shynrang bad kynthei na kylleng ki jaka.
Lah ban kdew ba ïa kane ka Shad Suk Mynsiem jong ka Seng Khasi Nonglang la ïoh ban sdang naduh ka 9 tarik u Ïaïong, 2022 ha kaba u President jong ka Seng Khasi South West Khasi Hills District, u bah T.
Kharlyngdoh u la ïoh ban plie bad pynher ruh ïa ka lama jong ka seng.
Ha ka sngi pynkut noh ïa kane ka Shad Suk Mynsiem mynta ka sngi ka 10 tarik Ïaïong, 2022 la ïoh ban pynhiar ïa ka lama jong ka seng da u bah O.
S.
Kharbuli, Executive Engineer jong ka MePDCL, Shillong u ba long kum u kongsan.
U bah O.
S.
Kharbuli, Executive Engineer jong ka MePDCL, Shillong haba kren ha kane ka sngi ba pynkut, u la pynpaw ka jingnguh nyngkong ïa U Blei Trai Kynrad U ba bad ka mei ramew soh mei ramew syntiew kaba la pdiang hun ïa kane ka shad ka kmen ha ryngkat ka mei mariang ka syiem mariang kaba la pynphuh pynphieng bad ka mei ngi kaba la synriej da ki um ksiar ki um rupa ha kane ka shad ka kmen.
U la ong ruh ba kane ka shad ka kmen jong u khun khasi khara kaba long shi sien shi snem ka dei ka jingainguh ïa la U Kynrad bad ban kynmaw na ka por sha ka por.
“Kane ka dei ka shad ka kmen ka dei ba la ai ha ngi u khun bynriew naduh ki longshwa manshwa bad to ngin ai ka burom na ka bynta jong ki kiba ba la seng bad saiñ dur ïa kane ka shad ka kmen", u la pynpaw.
Shwa ban pynhiar ïa ka lama, u la ai ruh ki kyntien jingaikhublei na ka bynta ka Seng Khasi Nonglang kaba la ïoh ban pynlong ïa kane ka shad ka kmen khlem kino kino ki jingpynthut bad ka la long kaba ïaid beit ïaid ryntih.
Ha kajuh ka por u la ai ruh ki kyntien jingkyrkhu kyrdoh na ka bynta baroh ki ‘rang bad ki ‘thei nongshad ba kin nangïai don hapdeng ki met kiba koit ba khiah ha ryngkat ka kamai kajih kaba dap kyrhai bad ba kin nangphuh nangphieng ha ki sngi ki ban dang wan ruh.
Ha kane ka sngi pynkut ïa ka Shad Suk Mynsiem la sakhi lang da ka jingdon ryngkat u bah H.
Staline Diengdoh, MCS, SDO ka Ranikor Civil Sub Division (ba la shongthait), u bah Kitborlang Nongrem, u bah Medalsing Lyngdoh, ki riew rangbah, ki nongkitkam jong ka Seng Khasi Nonglang, ki longkpa, longkmie, ki hep kiba rit lem bad ki nongshad shynrang bad kynthei ba kynthup haduh 350 tam ha ryngkat ki riam kiba i-phuh i-phieng.
Ka Seng Khasi Nonglang shwa ban pynkut ka la ïoh ruh ban ai jingaisngewbha sha baroh ki nongshad shynrang, kynthei bad kumjuh ruh ki hep kiba rit.
Jowai, Ïaïong 10: Ban wanrah ïa ka bha ka miat jong ka shnong ka thaw bad ka roi ka par ha baroh ki liang, ha kane ka 2 tarik mynta u bnai Ïaïong, 2022 la seng ïa ka ‘Nongtalang Area Development Council’ kaba hap hapoh ka shnong Nongtalang Mission.
Ïa kane ka ‘Nongtalang Area Development Council’ la seng ïa ka da kine ki 13 tylli ki dong/shnong kiba kynthup ïa ka shnong Nongtalang Neiñ, ka shnong Nongtalang Mission, ka shnong New Nonglamin, ka shnong Amsohmeheleng, ka shnong Thmai, ka shnong Katdoh, ka Dong Khlachympa, ka Dong Shnongklor, ka Dong Banan, ka Dong Remmusan, ka Dong Shnongpdeng, ka Dong Tympang Club bad ka Dong AmlariangShuh shuh la ïathuh ba kane ka Council kan treikam na ka bynta kine ki mat jingdonkam kata ban peit ban khmieh ïaka roi ka par hapoh ka shnong Nongtalang kum ka Hospital, Bank, Veterinary, ki skul bad kiwei kiwei.
La pynsngew ruh ïa ki rukom treikam jong ka kiba long kumne ka Council kan long tang kum ka nongïarap, ka term ki Nongkitkam kam kan long 2 snem, man ka shisnem yn pynlong ka General Meeting (Dorbar), ki ban don haka Dorbar baroh kin long ki Executive Committee shnong bad Executive Committee Dong,Ha kane ka juh ka sngi ka Nongtalang Area Development Council kala ïoh ban jied ïa ki nongkitkam jong ka kiba la don 27 ngut baroh na bynta ka snem 2022-2024 kiba kynthup ïa u President ma Twinson Rymbui, Teneyson Rymbui Vice President, Sanborlang Nonglamin General Secretary, Brightstarwel Pohsnem Asst.
Secretary, Starwell Paduna, Financial secretary, Kynjaimon Pohtam Treasurer, Adviser ma Batkupar Rymbui bad u ma Min Lyngdoh, Auditor ma Emida-o P.
Sohsley bad ma Mandichynnam Tongper, la jied ruh ia ki 17 ngut ki member.
Jowai, Ïaïong 10: Ka Dorbar Shnong Pdengshakap kaba pynïaid ïaka jingïaleh kai phutbol jong ka ïa kaba la tip kum ka ‘8th Secondary School Invitation Football Knock-out Tournament 2021-2022’ ha kane ka sngi saitjaiñ kala poi noh sha ka jingïalehkai (Final) hapdeng ka Tariang FC pyrshah ïaka Nohron FC.
Ha kane ka jingïalehkai phainal ka Tariang FC kala lah ban pynliem noh ïaka Nohron SC da 2-0 bad ïa kine ki arkol jong ka Tariang FC la ïoh ban thep da u Badon Marbaniang haka minit kaba 18 bad ïaka kol kaba ar pat la ïoh ban thep da u Batip phar Swer haka minit kaba 69.
Ïa kane ka jingïalehkai phainal la wan ban pynhap pyrda da u bah Lahkmen Rymbui myntri ka sorkar Meghalaya kum u kongsan, ha ka jingdonlang u bah Hering Shangpliang Professional Coach kum u symbud kongsan, u bah Gillroy Tariang MDC ka thaiñ, u bah Donkupar Moksha SDPO Amlarem, u bah Dapmon Tariang General Secretary ASSA bad kiwei kiwei ki riew rangbah jong ka thaiñ.
Ha kane ka lympung ïa ka nam Man of the match la ïoh ban rah da u Debinroy Nongspung naka Tariang FC bad ïaka nam Best Goalkeeper la ïoh ban rah da u Aibormiky Suchiang naka Tariang FC.
Na ka liang ka kynhun ïalehkai jong ka Tariang FC kaba long ka lahduh kala ïoh ban khur ïaka song pisa kaba T.
2,2,0000 (Ar lak ar phew hajar tyngka) ryngkat bad ka trophy katba ka Nohron SC pat ka team ba shah rem kala ïoh T.
1,30,000 (Shi lak lai phew hajar tyngka) ryngkat bad ka trophy.
Khliehriat Iaiong 10: Ka Khasi Students Union Wapung Unit, myn ha ka 8 tarik mynta u bnai ka la leit ban buh da ka jingthoh ha khmat u Sub-Divisional Officer, 132/33 KV KHLIEHRIAT Grid Sub-Station East Jaiñtia Hills District bad kyrpad na katei ka tnat bor ding ba kan sngewbha ban buh noh kawei ka Sub-Station ha Wapungskur khnang ba ka jingioh bor ding ki paidbah ka thaiñ kan long kaba tikna namar ka jingduh bor ding ka long khah khah bha.
Katkum ka shithi ba la soi da u President KSU Wapung Unit, u samla Deiniwan Lyngdoh bad u General Secretary u samla Shwari Ryngkhlem, la ong bad pynpaw ba ki long iïng ha shnong Wapung bad kumjuh ruh ki shnong ba marjan ki ju iakynduh jingeh bha namar ka jingduh bor ding kaba ju jia khah khah ha ka thaiñ bad ym tang katta, ka bor ding ruh ka long kaba duna bha ha ka voltage ne kam da shai bha kumba long ha kiwei kiwei ki jaka, lehse ka lah ban dei namar ka jingkhia palat ka load, namar tang na u khatwei hajar KV lane (11000KV) u line bor ding la pyn poi bor ding sha kiba bun tylli ki shnong kiba kot shaduh shnong iongkaluh, Pynthorsale, Mukhaïalong,Mutong, Chamcham, Lumshyrmit, Wapungskur, Wapung Shnong, Pamra paithlu, Pamra Kmai, Sohkymphor, iurim Khliehshnong, Byrwai, Mynska, Myntriang bad kiwei kiwei ki shnong.
Kumjuh ruh lyngba u kyrwoh khubor, kitei ki nongialam jong ka KSU Wapung Unit, ki la pynpaw ka jingsngew khia halor ka jingduh bor ding khah khah ha ka thaiñ Wapung bad ha ki shnong ba mar jan bad ong ba kane ka buh jingeh haduh katta katta ïa ki paidbah khamtam ïa ki khynnah skul kiba donkam ïa ka bor ding ban pule kot bad kumjuh ruh kiwei kiwei ki kam kiba donkam ban trei da ka bor ding electrict.
Na ka liang ka seng, ka buh ka jingkyrpad ïa utei u heh jong ka tnat bor ding uba dei u Sub-Divisional Officer, 132/33 KV KHLIEHRIAT Grid Sub-Station East Jaiñtia Hills District ba un sngewbha ban pyrkhat lem ïa kane ka jingkyrpad ka seng kaba long na ka bynta ka jingbit jingbiang ki paidbah kiba pyndonkam bor ding.
Jowai, Ïaïong 10: Ki paidriewngeit na kylla ka Ri-Lum Khasi Jaiñtia mynta ka sngi U Blei 10 tarik kila poi sha ka Jingïaseng Samla Khasi Jaiñtia Presbyterian (KJP) Assemble ba shiphew (X) haka Balang Presbyterian Mustem District Mustem, Jowai Presbytery KJP Synod Mihngi, ïa kane ka jingïaseng la sdang ïa ka naduh ka sngi Thohdieng 8 tarik u Ïaïong, halor ka phang kaba ong “Ka jingïaineh ha U Khrist" (Iannnis 15:4).
Ha ka Jingïaseng paidbah mynta ka sngi U Blei ha ka por 1 baje shiteng nohphai la sam ïa ka ktien khubor da u Rev.
I.
W.
Nongsiej ïa kaba la pynshong nongrim na ka Gospel jong u Laukas ka lyngnong ba 19 dkhot ba 28-49, kaba ïathuh shaphang ka jingleit rung u Jisu ‘kum u syiem sha ka nongbah Jerusalem hashwa ban sah narphna ïa u Jisu Khrist’.
U Pastor ula pynsngew shaphang ka jinglongkhuid jong u Kada ïa uba la jied kyrpang ban shong halor jong u da Jisu Khrist bad la ïathuh ruh ba utei u Kada rit uba don ïa ka mynsiem jong ka jinglui lui, uba sngewrit bad uba kohnguh.
Shuh shuh u Pastor ula pynkynmaw ha ka por ba u Jisu u rung sha katei ka nongbah la pdiang sngewbha ïa u da ki paidbah ba bun ba lang kiba la siang ïalade da ki jaiñ bad ki sla dieng ha ka lynti ba u Kada u ïaid.
Kumta u Pastor u kyntu ïa ki para ba ngeit da kaba ong haba U Blei u jied ïa uno uno u shakri jong u, uda peit thuh bha ïa ka jinglong khuid ka Dohnud jong u, khnang ba un lah ban ai ka jingshakri ba bha tam na ka bynta ki kam ba bha jong u Kynrad.
Ha kane ka sngi u Pastor Nongsiej u khot ïa ki paid riewngeit ba kin wan sha jan jong u Trai Jisu da ka Dohnud kaba lui lui, ka jingkohnguh, ka jingsngewrit bad kiba ïaineh haduh ba kut jong ka jingshakri ïa u Nongpynim.
Ha ka por 10:30 mynstep, la ïoh ban sam ïa ka ktien u Blei na u Rev.
K.
Pariat bad ki jingrwai kyrpang na ki kynhun Choir kiba kynthup na ka Jingïaseng Samla Balang Thadlaboh, Jingïaseng Samla Balang Umsaw Khwan bad ka Jingïaseng Samla Balang Mairang, ha ka por 1:30 nohphai sngi la ïoh ki jingrwai na ki kynhun Choir ba kynthup ïa ka Standing Choir na ka Jingïaseng Samla Synod Sepngi, ka Standing Choir na ka Jingïaseng Samla Synod Mihngi bad la Choir na ka Jingïaseng Samla Balang Mustem.
Katba ha ka jingïaseng ha ka por 6:30 janmiet la sam ka khubor na ka ktien u Blei da Rev.
E.
F.
Sohtun, halor ka subject Jingïaseng Samla KJP Assembly kaba ong “To sumar kyndong ïa kata kaba la aiti ha me" kaba shim na ka (1 Timothi 6:20).
Ha kane ka Jingïaseng naduh ka sngi Thohdieng jong ka 8 tarik u Ïaïong la don ka jingpdiang ïa ki Dkhot bad Delegates, ka Jingïaseng pdiang ha ka por 7 baje janmiet ba la ai jingkren da u Rev.
K.
Dkhar halor ka phang “Ka jingïaineh ha u Khrist" Ioannis; 15:4).
Katba ha ka sngi jong ka 9 tarik la don ka Devotion hapoh ka jingïalam u Rev.
V.
T.
S Langstieh bad ka jingïaseng paidbah ba la kren da u Rev.
S.
L.
Mawblei.
Nongpoh, Ïaïong 10: Ban bteng ka jingshakri na ka bynta ki paidbah ka dong Ri Bhoi bad ka jylla hi baroh kawei, ka HNYF, Northern Region ha Ri Bhoi, ha ka sngi Saitjaiñ ka la lah ban pynskhem ïa ki nongïalam ba pura ka seng ha ka Shnong Umsawkhwan ha Ri Bhoi ba la tip kum ka HNYF Umsawkhwan Unit.
Na ka liang ki nongïalam ka HNYF Northern Region, ha jingïalam u General Secretary, u Bah Edelbert Nongrum ryngkat ka jingdon lang u Assistant Secretary, u Bah Donroy Kshiar, ka Kong Beti Jyrwa, President ka HNYF Women Wing lem bad kiwei kiwei ki nongïalam ki la ai syndon ïa ka jingpynskhem ïa kitei ki nongïalam ba kin shim ïa kata ka lyngkor kum ki nongïalam na katei ka Unit ban peit ban khmih na ka bynta ka eh ka shon ki paidbah ha katei ka shnong.
Haba pynskhem ïa kine ki nongïalam ka HNYF Umsaswkhwan Unit la ai mynsiem ruh da ka jingdon alng ki nongïalam shnong ba kynthup ïa u Bah Dalnes Pale, Secretary Shnong, u Bah Wanshan Nongkseh, Secretary ka Seng Samla Shnong, ka Kong M.
Lakhiar,kaba dei ka Secretary ki Seng Longkmie lem bad kiwei kiwei ki nongïalam Shnong ka Umsawkhwan.
Ki nongïalam ba la pynskhem da ka HNYF kum kita ki nongïalam ka HNYF Umsawkhwan Unit ki kynthup ïa u President, Johny B.
Nongkseh, Vice president, Nicky Nongkseh, General Secretary, Banshan Jala, Publicity Secretary, Elishon Lakhiar, Adviser, Reynold Nongkseh, Finance Secretary, Kitdor Nongkseh, Sport Secretary bad kiwei kiwei ki nongïalam bad ki dkhot kane ka Unit.
Ïa kine ki nongïalam ka HNYF Umsawkhwan Unit la pynskhem da u Bah Edelbert Nongrum, General Secretary ka HNYF Northern Region bad kum u nongïalam ba hakhmat ka seng, ha kane ka sngi u la ai ruh ki kyntien sneng ki kyntien kraw sha kitei ki samla kiba la wan ban pynïasoh sha ka seng ba kin don kata ka mynsiem jong ka jingkitkhlieh na ka bynta ban ai ka jingshakri kaba bha tam sha ki paidbah nongshong shnong.
Lawbah, Ïaïong, 10: Na ka bynta ban pynkhlaiñ ïa ka party bad ban pynkhreh ïa ka election MLA ha u snem 2023, ka United Democratic Party (UDP) jong ka Mawsynram Circle hapoh ka jingïalam jong u bah Olansing Suin kum u President, ka la nang suhthied bad ïoh bor kat nangmih ki sngi da ka jingwan pynïasoh jong ki nongkyrshan na kiwei pat ki party sha ka party UDP.
Lah ban kdew ba da ka jingwan pynïasoh jong ki sha kane ka party, ka la nang ai mynsiem bad don ka jingkyrmen ba ka party UDP kan ïoh ban rah ïa ka jingjop donburom ha kane ka election MLA ha u snem 2023.
Kane ka jingnang khlaiñ jong ka party la sakhi ruh ha ka ba ka UDP Lawbah Zone ha ka 6 tarik u Ïaïong, 2022 ka la lum ïa ka jingïalang paidbah (General Meeting) jong baroh ki Primary Unit kiba hap hapoh ka Zone kiba kynthup ïa ka Lawbah, Mawlyngbna, Mawtepiew, Umtyllun, Mawkhan, Mawdon, Thyllaw, Nongrim Warding, Nonglait, Sinai bad Nongtrai.
Ha kane ka sngi da ki spah ngut ki nongtrei bad nongkyrshan jong ka party ki la wan ban ïashimbynta shitrhem.
Ïa ka jingïalang la pynïaid da u president ka Lawbah Zone, u bah Lomes Marbaniang ha ka jingïadon ryngkat lang u President ka Mawsynram Circle, bah Olansing Suin, u President Youth Wing ka Mawsynram Circle, bahTamdor Risaw bad kiwei kiwei ki nongkitkam ba hakhmat ka party na ka Zone Sawsymper, Phlangwanbroi, Dangar bad Hatmawdon.
Ha kane ka sngi nyngkong eh la ïoh ban pdiang burom da u President ka UDP Lawbah Zone ïa ki nongkyrshan ba radbah jong ka party Congress bad NPP ha snem kiba la dep kiba la wan ban pynïasnoh mynta sha ka party UDP, kiba la pynpaw ba dei tang kane ka party ha Mawsynram Constituency hapoh ka jingïalam jong u bah Olansing Suin kaba don ka jingkyrmen ïa ka lawei jong ki bad ka dong ka thaiñ bad ïa ka konstitwensi baroh kawei.
Shuh shuh ha kajuh ka sngi la ïoh ruh ban pyllait paidbah da u President ka Circle ïa ka jingrwai ka party ba la pynbit pynbiang da u samla Pynbianglut Wanshnong.
Nongstoiñ, Ïaïong, 10: Ha kine ki saw snem tam naduh ba u bah Witting Mawsor um shym la shah jied shuh kum u nongmihkhmat, ki nongïalam bad ki nongkyrshan ka Hill State People Democratic Party jong ka Mawshynrut Constituency, ki la don hapdeng ka jingdukha mynsiem bad ka jingduh jingkyrmen khamtam ha kine ki saw tylli ki bnai, namar u bah Witting Mawsor u la pynpaw u don hapdeng ka jingartatien la un ïaleh biang ne un ym ïaleh shuh.
Hynrei, ka jingstad jong u nongïalam ba ha khlieh jong ka Party ka la pynhun jrut ïa ki paitbah nongkyrshan mynta, ha kaba u la lah ban wallam ïa u kyrtong u ba la bit la biang naduh ka kyrdan pule, ka jinglong bad u ba don shisha ka jingkitkhlieh ïa ka jingeh jong ki paitbah hapoh ka Constituency, ka District bad ka jylla hi baroh kawei.
Utei u kyrtong ba u nongïalam ka HSPDP Mawshynrut Constituency u dei u bah Methodius Dkhar na ka shnong Mawsaw, u ba la ïakhun teng ruh ïa ka election na katei ka Copnstituency ha u snem 2013 na ka party Congress pyrshah pyrshah ïa u bah Witting Mawsor na ka HSPDP bad u la wan tang ha ka kyrdan ba ar.
Hynrei, ha kane ka kynti pat u la wan ban pynïasoh noh sha ka HSPDP bad un ïakhun ïa ka election ha u 2023 na kane ka party.
Ïa ka jingïalang ban pynbna paitbah ïa u bah Methodius kum u kyrtong ka HSPDP, la pynlong ha ka madan jong ka skul Rongrin Secondary School Umdang ha ka sngi saitjaiñ, ha kaba la donlang da u bah K.
P.
Pangñiang President rangbah ka party, u bah Witting Mawsor President ka HSPDP West Khasi Hills, I kong Badariti Lyngdoh Nonglait President ka HSPDP Women’s Wing central body, u bah Methodius u ba dei u kyrtong, ki nongkitkam ka party napoh ka Constituency ba kynthup ïa ki nongïalam kiba la wan rung na kiwei pat ki party.
Ha katei ka jingïalang, ka HSPDP ka la pdiang burom ruh ïa kiba la wan na kiwei pat ki party kum na ka NPP, Congress bad PDF, kiba la wan ban pynïasoh thymmai bad kiba la shimti ruh kum ki nongkitkam ba thymmai ban ïatreilang bad ai ka jingkyrshan ba pura ïa ka HSPDP.
La ïoh ruh ïa ka jingkren na ki rangbah kiba la wan ban pynïasoh ba kynthup ïa u bah Srolin Puweiñ, u ba dei u nongïalam ba hakhmat duh jong ka PDF, u bah Norbet nongïalam ba hakhmat jong ka NPP, ki nongïalam jong ka Congress bad kiwei kiwei.
Ha kajuh ka por la ïoh ïa ka jingkren na u bah Witting Mawsor President ka HSPDP West Khasi Hills District, na u bah K.
P.
Pangñiang President rangbah ka party.
U bah Pangñiang haba ai jingkren ha katei ka sngi, u la ong ba ka jingpynbna ïa u kyrtong ha katei ka jaka ka long kum ka dak ban pynsah jingkynmaw, namar ka shnong Umdang ka dei ka shnong trai jong u bah Raisen Mawsor u MLA ba nyngkong duh jong ka Mawshynrut Constituency u ba la jop na ka HSPDP.
Nalorkata u la ong ruh ba ka jingïoh ïa u bah Methodius Dkhar kum u kyrtong jong ka party na katei ka Constituency, ka long ka jingkyrkhu kaba khraw ïa ki paitbah nongshong shnong, namar utei u kyrtong u dei u ba la biang ka jingnang jingstad bad u ba dei ruh na ka longiïng kaba dei na kajuh ka Constituency bad ka jingpoi jong u sha ki kyrdan pule kiba heh ka dei da ka jingtrei shitom namar ki kmie ki kpa ki long ki ba duk.
Nalor kata u la ong ruh ba u briew u ba dei na ki nongkyndong u sngewthuh ïa ka jingeh jong ki paitbah, namar ïalade ruh u la mad ïa kijuh ki jingeh.
U bah Pangñiang u la kyntu ïa baroh ki nongkitkam bad ki nongkyrshan jong ka party, ba kin trei da ka jingsngewrit bad ka jingieit bad ki dei ban don ka jingïasngewthuh jingmut para nongïalam, khnang ba ki lah ban wanrah ïa u soh jong ka jingjop.
