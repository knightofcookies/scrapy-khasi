3 lak bad  T.
2 lak na ka bynta kiba lah banrah ia ka takma Ksiar, Rupa bad Rnong.
Kum shi bynta na ki kam ban noh synñiang sha ka imlang ka sahlang, kawei na ki kynhun ha thaiñ Ri Bhoi kaba la tip kum ka Consumer Group, ha ka sngi Nyngkong ka la leit ban noh synñiang da ka pisa sha ka jaka ri khunswet jong ka sorkar ha Nongpoh, ka Government Childrens’ Home Boys.
Kumba la ïathuh da u nongseng jong katei ka kynhun, u samla Luckystar Ryntathiang, la ong ba katei ka kynhun kaba dang shu dep ban seng dang ha kine ki khyndiat bnai ba la dep, ka don ïa ka thong ban aikam aijam ïa ki samla bad ban kner jingïarap pat sha ki briew kiba donkam shisha ïa ka jingïarap da kaba pynlong ïa ki jingleh khalai nusib bad kiwei kiwei de ki jait kam.
U la ïathuh ruh ba ka seng ka ju die pat ïa kitei ki tiket khalai nusib sha ki nongshong ïew bad kumjuh ïa ki paidbah nongleit nongwan bad kiba jop, ki ïoh ban rah ïa ka Scooty, ka TV, ka Mobile phone lem bad kiwei kiwei ki tiar pyndonkam ïing.
Kumba long mynta, katei ka kynhun ka don kumba arphew ngut ki dkhot kiba ïatreilang shitrhem.
Lyngba ka jingmynjur lang jong baroh ki dkhot, katei ka kynhun ka la shim pat ïa ka rai ban noh jingïarap sha kino kino ki briew lane ki longïing kiba donkam ïa ka jingïarap lyngba ka pisa kaba la pynmih na ka jingdie ïa ki tiket khalai nusib.
U Bah Jerry Gordon N Ryngnga, uba dei u Superintendent jong katei ka jaka ri khunswet, u la pynpaw ïa ka jingsngewkmen bad jingsngewnguh kaba khraw sha katei ka kynhun kaba la kynmaw ban wan khmih bad noh synñiang sha katei ka jaka ri khunswet kaba la ai mynsiem ïa ki khynnah kiba sah ha katei ka jaka bad ruh lyngba kine ki jingnoh synñiang, kan ïarap shikatdei ban lah ban pynbit pynbiang ïa ki jingdonkam ha katei ka jaka.
Ka tnat Ïalehkai ka Sorkar Jylla ka la sei ïa phra tylli ki kynhun ïalehkai ki ban ïashim bynta ha ka 66th National School Games 2023 ka ban long ha nongbah Delhi, Bhopal bad Gwalior mynta u bnai.
Kine ki kynthup ïa ka Basketball, Badminton, Athletics, Boxing, Shooting, Table Tennis, Football bad Judo.
Dangshen mynta ka taïew san tylli ki kynhun ïalehkai ki la mih ban leit sha katei ka lympung, katba kiwei lai tylli pat ki kynhun kiba kynthup ïa ka Table Tennis, Football bad Judo kin mih na kane ka nongbah ha ka sngi Balang.
Kat kum ka jingïathuh da ki coach ki la pynpaw ba baroh ki kynhun ïalehkai ki la long ba la pynkhreh ban kilanmet kumba katto katne por ha shwa ba kin leit sha katei ka lympung.
Ka jingïalehkai kum ka Shooting, Basketball kan sdang naduh 6 haduh 12 tarik mynta u bnai ha NCT Delhi, katba ïa ka Boxing & Athletics kan sdang naduh 6 haduh 9 tarik, Judo, Football bad Table Tennis kin sdang naduh 10 haduh 13 tarik ha Bhopal, Madhya Pradesh.
Ïa ka Badminton yn pynlong ha Gwalior, Madhya Pradesh naduh 8 haduh 12 tarik mynta u bnai.
Ha shwa ba kin mih na kane ka nongbah, na ka liang ka tnat ïalehkai ka la pynlong ka jingïalang kaba lyngkot ha JN Stadium kaba ha Polo na ka bynta ban ai khublei kitbok ïa ki khynnah ba kin ïalehkai bha ha katei ka lympung khnang ba kin lah ban khur jingjop bad ban wanphai sha la ïing ryngkat ki takma.
Ha kane ka sngi la ïadon lang u Assistant Director ka tnat ïalehkai u Bah Paia War Nongbri, kumjuh ka Sports Officer Kong Dalin Khonglam, ki coach kiba kynthup ïa u Bah Banshan Diengdoh (Table Tennis), Kong Ïaikyntiew Nongkynrih (Football), Sharmila Kharbani (Football)lem bad ki khynnah ïalehkai.
Ki khynnah ki ban ïashim bynta ha ka Table Tennis ki long ka Diva Tang, Anshruta Nag, Ridhima Dhar, Steppingstone Lyngdoh, Labeeb F.
Ahmed, Kapil Biswakarma, Azel Jonan M.
Marak bad u Vibek Hajong.
Ha ka Judo ki long ka Realigrace Suting, Basuklin Jasain, Rani Hajong, Shipa Rajbongshi, Player Dhar, Aric Lyngdoh Nonglait, Prem Chettri bad u Antonio Francis Lyngkhoi.
Ha ka Football ki shynrang ki long u Fashioning Syngkli, Badondor Marbaniang, Rimankhraw Kharumnuid, Hubert James Lyngdoh, Da-O-Hipaia Rymbai, Firstborn Roy Khongsit, Dawandappura Biam Pathaw, Maxy Warjri, Mebanaibok Khharbudnah, Colinsalmon Lyngdoh, Mebannangkiew Thabah, Moonstar Nongsiej, Dameshanbor D Gashnga, Cannyson Kharnaior, Blanangshngaiñ Khongsdam, Rihoklang Khongsoh, Babitlang Wahlang bad u Damebanker Lyngdoh.
Katba ha ka liang ki kynthei ki long ka Makrisha Songthiang, Inrila I Dor Khongthaw, Ranisha Lyngdoh, Baiahunshisha Lyngdoh Nongbri, Ideibanrishisha Kharpran, Rympeibasuk Syiemlieh, Cynthia Mylliem Umlong, Danisha Lyngdoh, Balarisha Maring, Balaphyrnai Nongkynrih, Imaia Shylla, Angelina Phawa, Saphapaya Lyngdoh, Ïaraplang Nongrum, Melaribha Lyngdoh, Naphishisha Kharkongor, Daiajingsuk Basaiawmoit bad ka Banrikordor Wahlang.
Ka jingiaid lynti jong u khlur ialehkai Badminton ka ri u Kidambi Srikanth ha ka lympung ialehkai jong ka Singapore Open Super 500 tournament ka lah long kaba seisoh hadien ba u la lah ban khur shalade ia ka jingjop ba nyng-kong.
Hynrei ka PV Sindhu bad u HS Prannoy ki lah mad noh ia ka jingshah pynkut jong ka jingiaid lynti ha katei ka lympung hadien ba mad ia ka jingshah pynrem tang ha ka kylla iakhun ba nyngkong.
Kumta ha kaba iadei bad ka jingkhur jingjop ba nyngkong da u Srikanth uba long ruh u nongkhur takma Rupa na ka 2021 World Championships, ka long ha ka jinglah jong u ban pynliem noh ia u nongiakhun pyrshah na Thailand u Kantaphon Wangcharoen da 21-15 21-19 jong ka rynsan iakhun para marwei.
Kumta hadien katei ka jingjop, u Kidambi un pynkhreh pat sa na ka bynta ban iakhun bad u nongialehkai na Chinese Taipei u Chia Hao Lee; uba la lah ban pynrem noh ia u nongiakhun pyrshah jong u na Japan u Kenta Nishimoto.
Haba phai pat sa sha kawei ka jingialehkai, u nongkhur jingjop ha ka Orleans Masters  u Priyanshu Rajawat u la lah ban khur mynta shalade ia ki 21-12 21-15 jingjop  pyrshah ia u nongialehkai na Japan u Kanta Tsuneyama na ka bynta ban jam pat sha ka kylla iakhun kaba ar bad hadien katei ka jingjop, u Priyanshu un iakhun pyrshah sa bad u nongialehkai na Japan uba bat ia ka kyrdan ba saw ha ka pyrthei u Kodai Naraoka.
Ha kaba  iadei bad ka jingshah rem noh ka Sindhu ha kaba sdang jong ka jingiakhun ka jong ka, ka khubor ka iathuh ba ka tei ka nongialehkai watla ka lah iakhun bha naduh kaba sdang, pynban kam shym la lah ban leh  eiei na ka jingtbit ialehkai jong ka Akane Yamaguchi  na Japan  kaba lah khur noh shalade ia ki 21-18 19-21 17-21 jingjop.
Shuh shuh ruh u Prannoy uba lah rung sha ka tei ka lympung hadien ba u lah khur ia ka nam  kum u lahduh ha ka Malaysia Masters bad rah ia ka trophy BWF ha ka sien kaba lai, ha katei ka jingiakhun jong u ha ka lympung um shym la lah ban leh  kano kano ka kam na ka bynta ban pyllait ialade na ki kti ialehkai ba tbit jong u nongiakhun pyrshah na Japan u Naraoka uba lah khur shalade ia ki 15-21 19-21 jingjop.
Shuh shuh ruh na ka kyrdan iakhun  ba mar arngut, u MR Arjun  & Dhruv Kapila, watla ki lah ialehkai bha  ha kaba sdang bad kiba lah pynseisoh ia ka jingiaid lynti jong ki ha ka lympung da kaba khur noh shalade ia ki 21-16 21-15 jingjop pyrshah ia ki nongialehkai na France u Lucas Corvee & Ronan Labar ha ka kylla iakhun ba nyngkong.
Napdeng kiwei pat ki nongialehkai ka ri, ka Saina Nehwal ka lah mad ia ka jngshah pynrem noh da 13-21 15-21 ha ka lahduh barim ha ka pyrthei ka Ratchanok Intanon  na Thailand katba ka Aakarshi Kashyap ka lah shah pynrem sa ha kawei pat ka nongialehkai na Thailand ka Supanida Katethong da 21-17 21-9.
Na ka liang u Moeen Ali uba dei rangialehkai Kriket ka England bad uba tbit ban ialehkai ha baroh ki liang (allrounder) bad kumjuh uba lah pynbna ruh ia ka jingshongthait na ka jing-ialehkai Test ha u Nailur 2021, u pynpaw mynta ia ka mon ba u jied na ka bynta ban leitphai biang sha ka shnat treikam bahakhliehduh jong katei ka kynhun na ka bynta ka jingkyrpad ka jong u ban shah biang sa shisien ban iadonlang bad ka kynhun ha ki jingialehkai ‘Ashes’ ka ban sdang naduh ka 16  tarik mynta u bnai.
Kumta ruh katei ka kynhun ialehkai ka mad ruh ia ka jingeh kaba khraw hadien ba u Jack Leach u lah kynran-dien noh ban ia aireng ha katei ka lympung na ka daw ka jingshitom kaba u lah ioh ha ka por ba ka England ka  rah ia ka jingjop ha ka Test pyrshah ia ka Ireland.
Shuh shuh ruh ka khubor ka iathuh ba na ka liang jong ka tnad treikam ka England ka lah mynjur ia ka jingkyrpad jong u Ali na ka bynta ba un pyniasoh biang bad ka kynhun ialehkai Ashes na ka bynta ki jingiakhun ki ban wan kum u nongmih bujli ha ka jaka jong u Jack Leach.
Katei ka tnad treikam ka dang wad ruh sa kiwei ki lad ki lynti kum ia u Liam Dawson, Rehan Ahmed bad Will Jacks.
Kum ban shu pynkynmaw biang mynta ka long ba u Moeen Ali u lah shongthait noh na ka jingialehkai Test naduh u Nailur 2021  ha ka por ba ka kynhun ka ia aireng pyrshah ia ka India ha katei ka lympung ialehkai.
Kumta ruh u Ali u lah dep ban ialehkai 64 tylli ki jingialehkai bad ka jinglah jong u ban kamai ia ki 2,914 ron ha ryngkat bad ka Average kaba la kot sha ka 28.
29 bad ka jinglah ruh jong u ban khur wiket haduh 195 ngut ha ka kam ialehkai Test ka jong u.
Ka kynhun ialehkai ‘Ashes’  jong ka England ka ban iakhun pyrshah ia ka Australia mynta u snem ka kynthup:Ben Stokes (C), Ollie Pope, Jonny Bairstow (wk), Joe Root, James Anderson, Stuart Broad, Harry Brook, Ben Duckett, Zak Crawley, Matthew Potts, Ollie Robinson, Dan Lawrence, Chris Woakes, Mark Wood, Josh Tongue.
Ka jingïalang hapdeng ka Meghalaya College Teachers’ Association (MCTA) bad u Vice-Chancellor (VC) ka North Eastern Hill University (NEHU), Prof.
P.
S.
Shukla ha ka Lah Sngi U Blei kam shym la long kaba seisoh namar u VC um shym la treh ban weng ïa ka jingpynbna ba la phah sha ki kolej ha ka 12 tarik u Naitung mynta u snem.
Katei ka jingïalang kaba la sdang ha ka por 12 baje mynsngi ka la neh haduh 3 kynta duna.
“Ka jingïakren ka long ha ki 2 bynta – ka rukom shim ïa ka rai kumno ban pyntreikam ïa ka NEP-2020 naduh mynta u snem bad kaba ar ka long halor ki mat jingpule haba ïadei bad ka jingpyntreikam, ki jingeh kiba lah ban mih na ka jingpyntreikam ïa ka NEP-2020," la ong u General Secretary ka MCTA, Dr.
A.
W.
Rani haba kren sha ki lad pathai khubor.
U la ong ba ha katei ka jingïalang, u VC u la kubur ba ka don ka jingbakla ha ka jingpynbna ba la phah sha ki kolej ha ka 12 tarik u Naitung bad na ka liang jong u (VC) lem bad ka kynhun ki la pynsngew ba kin sa rah ïa kane ka jingpynbna ha ka jingïalang ban wan jong ka Academic Council (AC) ka ban sa long lehse ha kaba kut jong u bnai Risaw ne ka taïew banyngkong jong u Naiwieng mynta u snem.
“Haba ngi kylli un leh kumno ïa kane ka jingpynbna namarba ki don kita ki jingbakla – hato phin weng noh ne em…ïa kata da lade u ong ‘ngam treh ban weng namarba ki kolej ki la ïaid shakhmat bad ka NEP’ bad haduh mynta ym don uwei ruh u Principal uba ai jingthoh sha ki (NEHU) ba kim lah ban pyntreikam ïa ka NEP," la ong u Dr.
Rani.
“Ka shai hi ba u VC u ïaid ryngkat bad katei ka jingpynbna kaba la pynmih bad dei tang lada ki Principal kim lah, un sa weng ïa ka," u la ong.
Ha kawei ka liang, u la ong ba ka jingkren u VC kam dei ban long ha kata ka rukom namarba ym dei ma u bad ki Principal ki ban rai, hynrei dei tang ka AC kaba dei ban leh ïa kata ka kam.
“Na ka liang jong ngi, ngi la ong ba ïa kane, naba ym shym la rai da ka AC, ka long be-aiñ bad na kata ka daw ngi kwah ïa u ba un weng noh bad lada um lah ban leh ïa kane ruh, ngi kren shai ba ngin ym lah ban weng ïa kane ka jingïakhih Non-Cooperation Movement (NCM) jong ngi," la ong u General Secretary.
U la ïathuh ba ka jingïalang ka la ïakren ruh halor ki jingeh ha ka jingpule haba ïadei bad ka jingpyntreikam ïa ka NEP, ha kaba la sngewthuh shai ba kin don bun bah ki jingeh namar kumba ka long mynta ym pat don satia ïa ka ‘Syllabus’ kaba pura – ka don tang ka 1bad 2‘Semester’.
Shuh shuh u la bynrap, “Ïa ki tnad pule bapher-bapher kiba dei ban hikai, ki nonghikai kiba kumno, kumno yn thung ïa kita ki nonghikai, ki kolej kin ïoh naei ka jingkyrshan pisa bad kumta ter-ter nalor kiwei-kiwei ki jingeh jong ki samla pule.
".
U Myntri ka tnat pule puthi u Rakkam A Sangma u la ong ba kam dei satia kaba dei ban pynkylla rynsan saiñ hima ïa ka shlem ki jaka pule da kaba bynrap ba ka hukum jong ka Ïingbishar ruh ka shah ïa ki nonghikai ban rung sha ka saiñ hima, hynrei ym ban pynkylla ïa ki skul kum ki rynsan saiñ hima sima.
U Rakkam u la pynpaw ïa kane haba kdew ïa ka jingpynmih jingthoh u Director ka tnat School Education & Literacy, u Swapnil Tembe ha ka 8 tarik Nailur 2023, uba la pan jingshai na ka Principal jong ka Government Girls’ Higher Secondary School, Jowai halor ka jingpyntem ïa ka jingrwai ilekshon jong ka seng saiñ pyrthei ha ka sngi ba rakhe ïa ka sngi burom ki nonghikai ha skul.
U la ong ba ki khynnah ha ki jaka pule ba bun ki ju ïakmen haba tem ïa ki jingrwai ilekshon hynrei kam long satia kaba dei kum ka skul bad u don u pud ïa kiei-kiei.
“Mynta phi lah ban tem kawei ka jingrwai, lashai da kawei ka jingrwai jong kawei pat ka seng saiñ pyrthei bad la shisngi kumta ter ter bad lada ka long kumta kan don ka jingktah bad pynkylla kum ka rynsan saiñ hima," u la ong.
Namarkata, dei ban kiar ïa kum kine kiba lah ban wanrah kynrum-kynram bad u la kyrpad ïa baroh kiba pynïaid skul ban nym pyndonkam ïa ki jingrwai jong ki seng saiñ pyrthei ha ki jaka pule.
U la ong ba ka tnat pule puthi kan pynmih ka jingbthah ïa baroh ki khlieh nongpynïaid jong ki jaka pule ban pyntikna ba kum kine kim dei shuh ban jia biang.
Une u Myntri u la bynrap ba ki don bun tylli kiwei pat ki jingtem bad jingrwai kiba biang ban shad ne lehkmen la ka dei ki jingrwai ieid ri bad kiwei kiwei da kaba kyrpad ïa ki khynnah pule ban nym pyndonkam ïa ki jingrwai jong ki seng saiñ hima ha ki jaka pule.
Ka Sorkar Jylla ka dang pyrkhat mynta kumno ban pynrung lang ïa ka jaka mane bad jaka pule ynda la pynkynriah sha kawei pat ka jaka ïa ki briew kiba sah ha Them Metor sha kawei pat ka jaka.
Dang shen ka Ïingbishar ka la bthah ïa ka Sorkar Jylla ban pynbeit kloi namar kam pat lah ban pynbeit haba la don ka jingïakynduh hapdeng jong ka bad ki nongmudi kiba ïaid lyngba ka Harijan Panchayat Committee (HPC).
Na ka liang ka Sorkar Jylla ka la pan por saw taïew ban khmih ïa ka jingtyrwa kaba la phah biang da ka Harijan Panchayat Committee (HPC).
Ka Ïingbishar ka la buh sngi ban bishar biang ïa ka mukotduma ha ka 29 tarik mynta u Nailur.
Kumta ka Sorkar kan sa batai ïa ka jingthmu jong ka hakhmat ka Ïingbishar lyngba u Advocate General ka Jylla.
La ong ba ka Sorkar Jylla ka dang khmih lang ïa ka jingtyrwa kumno ban pynrung lang ïa ka jaka mane kumjuh ruh ïa ka skul ha kajuh ka jaka kaba yn sa pynkynriah ïa kiba sah ha Them Metor.
Ka Sorkar ka dang peit katno ka jingheh ka jaka yn donkam na ka bynta ban pynrung ïa ki jaka mane bad ka jaka pule kiba la don lypa ha Them Metor.
Kum ban shu kdew, ki don kumba 342 tylli ki longïing kiba dei ban pynkynriah na Them Metor sha kawei ka jaka kaba la pynbeit da ka Sorkar Jylla.
Ka jingpynkynriah ïa kiba sah ha Them Metor ka dei ka mat kaba la sahteng da ki phew snem bad ka Sorkar Jylla ka la shim ki lad ki lynti ban pynkynriah noh naduh u snem 2018 kaba dang ïaid haduh mynta.
Ki jaiñ Ryndia na ka jylla Meghalaya ki la khring ïa ki briew kiba napoh bad shabar ri kumjuh ha ka lympung jong ka jingïalang ki Ri kiba don ha ka kynhun G20 ha nongbah New Delhi haduh ba wat u Myntri Rangbahduh, u Narendra Modi, u la pynpaw ïa ka jingitynnad jong kine ki jait jaiñ.
Ka Meghalaya ka la buh ïa kawei ka jaka pyni nam jong ki jaiñ bad ki tiar ba la shna da ki kti ha ka ‘Crafts Bazaar’ ha ka lympung G20 ha Bharat Mandapam, Pragati Maidan naduh ka 8 haduh ka 10 tarik Nailur.
Hynnin ka sngi, u Modi u la leit sha katei ka jaka ban ïakren bad ka kynhun kaba don hangto bad u la pynsngew ïa ka jingitynnad jong u ïa ka jaiñ Ryndia kaba ïahap bad ki sienjam ba la tip kum ki Sustainable Development Goal (SDG) na ka bynta ka jingtrei ban pynneh ïa ka mariang, jingpynkupbor ïa ki longkmie bad ki lad kamai kajih kiba ïaineh.
Na ka liang ka Kong Dipika Lyngdoh ka la batai bniah shaphang ki jaiñ Eri na Meghalaya bad ka la batai ïa ki bynta bapher bapher jong ka jingpynmih ïa kine ki jaiñ da ki briew ba don sap jong ka Meghalaya.
Kane ka Crafts Bazaar ka la pyni ïa ki tiar ba shna da ki kti na kylleng ka India da kaba peit bniah ïa ka One District One Product (ODOP), ki tiar ba ïoh jingithuh GI bad ki tiar ba shna da ki riewlum bad ki longkmie.
Ki nongïashim bynta ha kane ka jingïalang G20 ki la ïoh ban leit sha kane ka Crafts Bazaar bad thied ïa ki mar.
Ïa kane ka jingpyni kyrpang la pynlong da ka G20 Secretariat ha ka jingïatreilang bad ka tnat Textiles bad ki Sorkar Jylla/Union Territory.
Kumba 30 tylli ki Jylla bad ki Union Territory ha ryngkat ki kynhun ka Sorkar Pdeng kum ka Khadi Village & Industries Commission, TRIFED, Saras Ajeevika ki la ïashim bynta ha ka Crafts Bazaar.
Ban pyni ïa ki tiar ba itynnad bha kiba shna ha ka thaiñ Shatei Lam Mihngi, la buh ïa ka shlem ‘Focus North East’ ha ka jingïatreilang bad ka North-Eastern Handicrafts & Handloom Development Corporation (NEHHDC).
Ka seng BJP ka la nang pynjur ïa ka jinglynsher ktien ïa u MLA barim ka Mawsynram, u Bah Himalaya M Shangpliang, uba la mih noh na kane ka seng ha kine ki khyndiat sngi da kaba kynnoh ba ka don ka jingleh shiliang khmat jong u President ka BJP ha jylla, u Bah Ernest Mawrie.
Hadien ka jingshah kynthoh ha u Bah Mawrie, bad ka kynhun ki longkmie ka seng BJP, mynta ka la dei ka kynti sa jong u President ka Kisan Morcha lane ka kynhun ki nongrep ka BJP Meghalaya, u Bah Justice Syiem ban kawang ktien ïa utei u MLA barim uba la pynkhreh ïalade ban leit pynïasoh sha ka NPP.
“Ki jingkynthoh jong u Bah Hima pyrshah ïa u Bah Mawrie ki dei ki bym don nongrim, bym don jingshisha bad kiba shah liang," la ong u Bah Justice ha u kyrwoh khubor ba la phah lyngba ka shlem treikam ka BJP.
U la kdew ba ha ki 6 snem ba u Bah Hima u la don ha ka saiñpyrthei, haduh mynta u la bujli seng bad nongrim ha ka sien kaba saw.
U Bah Justice u la ong ba une u MLA barim u la don ha ka BJP tang khyndai bnai, bad watla u la don la 6 snem ha ka saiñpyrthei, hynrei u Bah Hima um pat sngewthuh ba ki nongtrei ka seng ki trei da ka mon sngewbha bad ka seng ka bynshet ïa ki kam ki jam da kaba peit ïa ka jingnang jong ki briew ban trei.
“Ka jingshah bynshet kam jong ka Kong Matilda Kharbuki bad kiwei ka dei halor katei ka nongrim ba la kdew, bad kam don satia ka jingleh shiliang khmat tang namar ba ki dei ki bahaïing hasem," la ong u Bah Justice.
Ha kaba ïadei bad ka jingkam jong u Bah Hima ba u Bah Mawrie u la pyrshang ban khanglad ïa u ba un shimti kam ha ka sorkar MDA, u Bah Justice u la ong, “Kane ka jingkynthoh jong u Bah Hima ka pyni shai ba u la pynïasoh sha ka seng tang ban ïoh jingmyntoi saiñpyrthei shimet bad ym na ka daw jong ka nongrim ka seng lane ban shakri ïa ki paidbah.
"U la kdew ba ki don palat spah ngut ki nongtrei ka BJP kiba la trei shitom bad kiba donkam ban ïoh jingithuh bad namarkata, dei tang ka seng kaba donbor ban shim rai ïano donkam ban ai bhah.
“U Bah Shangpliang u la pynïasoh dang ha u bnai Naiwieng 2022 bad u la ïoh ïa ka jingkyrshan bapura na ka seng ha ka ilekshon MLA, hynrei u khlem poi sha ka thong.
Lada dei u briew uba bat nongrim, u la dei ban ap ïa ka por tat haduh ba ka seng kan bynshet kam ïa u," la ong u Bah Justice.
Shuh shuh u la ong ba katto katne bnai hadien ba la kut ka ilekshon bad haba la donkam ban pynthymmai ïa ki nongkitkam ka State Kisan Morcha, la kyntu ïa u Bah Hima la bunsien ba un phah ïa ki kyrteng khnang ban ïoh thung ïa ki nongkitkam ka Kisan Morcha ha ka jylla bad ban thaw ïa ka Kisan Morcha Mandal ha Mawsynram.
Hynrei u Bah Justice u la kynnoh ba man la ka por, u Bah Hima u la ai daw ba u khlem pat lah ban ai ïa kitei ki kyrteng na ka daw ba u bunkam palat bad ki kam sorkar.
Ha ka jingshisha, u Bah Justice u la ong, u Bah Hima u khlem leh eiei na ka bynta ka jingbit jingbha jong ka BJP ha ki khyndai bnai ba u la don bad ka seng.
Ka Jaiñtia Students’ Union (JSU) Sengkmie bad ka Khliehriat Circle ha ryngkat ki nongïalam shnong Thangskai ki la leit ban kynduh ïa ka Myntri ka tnat ka koit ka khiah ka Kong Ampareen Lyngdoh bad ka seng ka la buh da ka shithi ujor ïa ka sorkar halor ka jingpynrung kyrteng ïa u Ayush Kumar ha ka thup pule MBBS.
Ha kane ka jingïakynduh, ka Myntri ka la pyntip ba ka sorkar ka pdiang ïa ki kot ki sla kaba la phah na ka shlem treikam u DC bad la shem ba u Ayush Kumar u la ai da ka PRC kaba u la ïoh na shlem treikam u DC ha u snem 2021.
Ka Myntri ka la ong ruh dei ban pan jingshai ban ujor ha u DC ka East Jaiñtia halor ka jingai PRC ïa une u bar jylla.
Halor kane, ka seng ka la dawa na ka sorkar da lei lei ym dei ban ailad ïa u Ayush Kumar ban leit pule MBBS namar katkum ka jingtip ba um dei satia u nongshong shnong ka Thangskai bad ka seng ha ryngkat lang bad ki nongïalam shnong kin sa leit ban kynduh ïa u DC bad tih bniah halor ki kot ki sla jong u Ayush Kumar.
Lada shem shisha ba une u bar jylla u leh thok, ka seng kan ym ailad ïa u bad na ka liang ka sorkar ka dei ban pynduh shi syndon ïa ka bhah pule MBBS ïa u.
Ka seng ka phah ruh ïa ka kyrwoh kaba shai sha baroh ki nongïalam shnong jong ka rilum Jaiñtia bad sha baroh ki nongïalam shnong ka Bri u Hynñiewtrep ba kim dei shuh ban ai syrnot lane kino-kino ki NOC ïa ki bar jylla khlem da tih bniah la kine kiba pan syrnot ki dei hok ne em ban ïoh ïa ki kot na shnong na thaw.
Kum shi bynta jong ka sngi seng kaba 26, ka seng samla jong ka United Democratic Party (UDP) ka la pynlong ïa ka ‘Awareness Talk’ halor ka phang, “Youth and Drug menace" ha shlem treikam ka seng ha ka Lah Sngi U Blei.
Haba ai jingkren kum u ‘Resource Person’ ha katei ka prokram, u Director ka Manbha Foundation, Bah Anthony Syiemïong u la ong ba ka jingkyrni ha ki kam dih drok ka buh jingma ïa ka lawei jong kiba bun ki khun samla hapoh ka Jylla.
U la ban jur halor ka jingdonkam ban tehlakam ïa kiba kum kitei ki samla da ka jingsngewthuh, bad ban kitkhia na bynta jong ki khnang ba ki lah ban wanphai biang sha ka imlang-sahlang kum ki nongshong shnong kiba tei bad ba don ka jingkitkhlieh.
U la ong ba ka jingeh haba ïadei bad ka jingkyrni ha ki kam dih drok ka long kum ka khlam naba ki khynnah hapdeng 13 bad 14 snem ka rta ki la kyrni ha u drok.
Haba kdew ba ki ïakhun ïa ka thma kaba la rem lypa, u Bah Syiemïong u la ong ba ka jingdon jong ki samla kiba ngop ha u drok ka la nang kiew katba nang mih ki sngi.
“Ki don bun bah ki samla kiba ngop kiba la khlad noh ym pat dei por.
Ngim don ïa ka jingkyrshan kaba khlaiñ bor ban tehlakam ïa kane ka jingeh," u la ong.
Haba ban jur halor ka jingdonkam ban wanrah shuh ïa ki ‘Rehabilitation Centre’ hapoh ka Jylla, u la ong ba ki briew kiba wan na ki longïing kiba duna ka ïoh ka kot ki ïakynduh jingeh shi kat dei naba ka jingsumar ka long kaba rem dor.
Ka dor jong ka jingsumar ka long kumba T.
35,000 na bynta shi kylla.
U Bah Syiemïong u la pynpaw ruh ka jingsngewsih halor ka jingbym don ki jaka kum ki Indoor Stadium ha kiba bun ki shnong khnang ban ai lad ïa ki khun samla ban ïadon bynta bad ban kiar na u drok.
“Ka don ruh ka jinglynga hapdeng ki samla namar ka jingbym don kam don jam.
Kane ka long ruh shi bynta jong ka jingkyrni ha ki kam dih drok," u la ong.
Kiwei-kiwei kiba la don lang ha ka prokram ki kynthup ïa u President ka State Youth Wing, UDP bad Myntri ka Sorkar Jylla, Bah Kyrmen Shylla, Working President ka seng, Bah Titosstarwell Chyne, bad Vice-President, Bah Allantry F.
Dkhar.
Ka Voice of the People Party (VPP) ka la pynpaw ba ka ‘Show Cause Notice’ kaba mih ha ka 8.
9.
2023, ba la ai da u Director of School Education and Literacy, Meghalaya ïa ka Principal jong ka Government Girls’ Higher Secondary School, Jowai ka dei ka bym lah satia ban pdiang, kaba long kamkai, hynrei kaba buh jingsyier ruh ha kajuh ka por.
Ha ka kyrwoh khubor ba la pyllait da u Nongaiktien ka VPP u Dr Batskhem Myrboh u la ong, kane ka ‘show cause notice’ ka long bym don nongrim bad kaba pynlehraiñ ïa ka rukom jingtreikam jong ki ophisar sorkar ha ka jylla.
U la ong, ha ka jingshisha ki ophisar rangbah la khmih lynti ba ki dei ki ban treikam da ka jingstad da kaba bud ryntih ïa ka rukom treikam kaba shai bad kaba beit bha katkum ki aiñ ki kanun ban wanrah ïa ka rukom treikam kaba bit ba biang, hynrei kane ka ‘show cause notice’ ka long khongpong.
Kane ka byrta (notice) ka mih lehse na ki artylli ki daw.
Kaba nyngkong ka long ba une u ophisar ba pynmih ïa kane ka byrta ka dei kaba u leh hi dalade da ka jingbym tip bha ïa ki kyndon treikam jong ka Meghalaya Services (Conduct) Rules, 2019 lane ka dei ka jingleh jong u ban pyni ïa ka jinglah treikam ryngkat ka jingkhmih lynti ban ïoh jingïaroh na ki heh jong ki seng saiñ pyrthei ba synshar ïa ka jylla.
Ha kane ka byrta la ïohi ba une u ophisar um shym la kdew ïa kano ka kyndon ba ka Principal ka la pynkheiñ tat haduh ban da khot pynshai ne khot hajir ïa ka.
Ha ka jingshisha ym ju don aiñ sorkar ban pynkitkhlieh ïa ki nonghikai ne ki shakri sorkar na ka bynta ka jingleh jong ki khynnah skul ne ki ‘riewshimet kiba ym shah kynthup satia ha ka Rules jong u snem 2019.
Ka daw ba-ar pat ka lah ban dei ba une u ophisar u ai ïa kane ka byrta halor ka jingbthah jong kita kiba don ha ka shuki lane ki politician kiba don hapdeng ka jingsyier na ka daw ka jingkyrshan ki paidbah ïa ka Voice of the People Party.
Ka long ka bym lah ban len ba ki don bun ki politician ne nongïalam saiñ pyrthei kiba la par ñiangkhriat bad suhjer namar ka jingai jingkyrshan ki paidbah ha kylleng kylleng ka jylla ïa ka jingkhot jingwer ka seng VPP na ka bynta ban wanrah ïa ka jingsynshar kaba khuid bad suba.
Kumta kiba kum kine, ki don ka jingthmu ban pyntieng pynsmiej ïa ki paidbah da kaba wad ki lad ki lynti ban khanglad ïa kane ka jingieit ki paidbah ïa ka seng VPP.
Hynrei lada ka long kumno kumno ruh, kawei kaba shai kdar bad ka paw ka long ba ki don ki heh sorkar ha ka jylla ki bym kot bor satia, ki bym sngewthuh bad ki bym don budlum ban leh ïa kaba dei.
“Ngin hap kylli ka lawei kaba kumno ka ap ïa ka jylla, haba don ki ophisar sorkar kiba kum kine.
Ka VPP ka dawa ba une u ophisar u dei ban weng noh shisyndon ïa kane ka ‘show cause notice’ bad ha ka jingshisha u dei ban panmap khlem kano-kano ka kyndon ym tang na ka Principal jong ka skul, hynrei na ki paidbah baroh, namar ba ka jingleh jong u ka long ban ïuhroit ïa ka hok longbriew manbriew ki paidbah," la pynkut ka kyrwoh na u Dr.
Batskhem.
Ka kynhun ki ‘‘rangïalehkai phutbol kaba dang pynkhreh na ka bynta ka Asian Games ka ban sdang mynta u bnai ka lah ban pynmih da ki ‘‘rangïalehkai kiba thymmai na ka bynta katei ka lympung ka ban long ha Hangzhou.
Kat kum ka jingïalang jong ka Executive Committee (EC) ka All India Football Federation (AIFF) kaba la long ha ka janmiet jong ka Lah Sngi U Blei ka la ïakren halor ka jingleit ïashim bynta da ka kynhun ïalehkai under-23 sha ka Asian Games, hadien ba ki klob jong ka Indian Super League (ISL) ki la kyntait ban pyllait ïa ki ’’rangïalehkai ki ban mihkhmat ïa ka ri India sha katei ka lympung.
Ka Asian Games ka long shabar na ki lympung ïalehkai bar ri jong ka FIFA bad ki ‘rangïalehkai kin hap ban ïalehkai na ka bynta ki klob ha ka ISL, kaba la thmu ban sdang naduh 21 tarik mynta u bnai.
Shuh shuh ki lympung ïalehkai bar ri jong ka kynhun ïalehkai ka ri India ki dei kiba la pynbeit haduh shi snem ban pynkhreh da ka AIFF bad u coach Igor Stimac, hynrei ka Asian Games kaba la thmu ban pynlong ha u Nailur jong u snem ba la dep, la hap ban pynkynriah na ka daw jong ka khlam Covid-19 ha China, ka dei kaba khlem pynkhreh.
Te kumta ka AIFF ka la pynbiang ïa ka kynhun ki ‘rangïalehkai kiba don 22 ki ban mihkhmat sha katei ka lympung, ha kaba kan pynmih ki ‘rangïalehkai under-23 ryngkat bad lai ngut ki ‘rangïalehkai (senior).
Mynta la pynthikna ba ki lai ngut ki ‘rangïalehkai (senior) kiba kynthup ïa u kapten u Sunil Chhetri, u rangapkol u Gurpreet Singh Sandhu lem bad u rangialekai ‘dien u Sandesh Jhingan, kin ym leit lang bad ka kynhun sha Hangzhou hadien ba ki la klob jong ki, ki la kyntait ban pyllait ïa ki.
Ïa kane ka rai la pyntip da ki klob sha ka AIFF, kaba la pyntip kylla sha ka Sports Authority of India (SAI).
Te mynta kane ka kynhun kan leit ïashim bynta da ki ‘rangïalehkai under-23 bad yn ym don ‘rangïalehkai (senior) hapoh katei ka kynhun kaba don 22 ngut.
Ha katei ka lympung ka India kan ïakhun nyngkong pyrshah ïa ka China ha ka 19 tarik.
Ka Bengaluru kan long kawei na ki nongbah ka ban ïoh pynlong ïa ka Subroto Cup International Football Tournament, ka ban sdang naduh 19 tarik mynta u bnai haduh 23 tarik u Risaw ha lai tylli ki jaka.
Kham hashwa ïa kane ka lympung ïalehkai inter-school football tournament kaba la rim bha la pynlong ha Delhi bad Gurugram.
Ka Under-17 junior jong ki shynrang bad kynthei yn pynlong ha Delhi-NCR, katba ka Under-14 sub-junior boys competition yn pynlong ha ASC Centre, Air Force School, Jalahalli bad ka Air Force School, Yehalanka kaba ha Bengaluru.
Ha Delhi-NCR, ïa ki jingïalehkai yn pynlong ha Ambedkar Stadium, Tejas Football Ground (Delhi), Subroto Football Ground (Delhi) bad ha GD Goenka School (Gurugram).
Ha kane ka lympung kin don haduh 109 tylli ki kynhun na ki 27 tylli ki jylla bad Union Territory ki ban ïashim bynta ha ki lai tylli ki kyrdan ïalehkai.
Ki kynhun na Bangladesh bad Nepal ki long ki ar tylli ki kynhun nabar ri ki ban ïashim bynta ha kane ka lympung ka ban don haduh 180 ki jingïalehkai.
Ka Pilgrim Higher Secondary School, Dima-pur (Nagaland) ka dei ka lahduh ha ka junior boys, katba ka St Patrick’s School, Gumla (Jharkhand) ka long ka ladhuh ha ka junior girls.
Ha ka sub-junior boys, la rah da ka Heirok Higher Secondary School, Imphal (Manipur) ha u snem ba la lah.
“Ka 62nd Subroto Cup kan long ka jingsah kynmaw ban pynlong ha Bengaluru ha ka sien kaba nyngkong eh.
Ka don ka jingthmu ban pynlong ïa kane ka lympung ha kylla ki bynta jong ka ri," la ong u Air Marshal u RK Anand, vice-chairman ka Subroto Mukerjee Sports Education Society.
Mynta u snem ka Meghalaya kan ïashim bynta lai tylli ki kynhun kata ha ka Under-14 yn mihkhmat da ka H.
K.
Sing Secondary School na West Jaiñtia Hills, ka Assam Rifle Public School (EKH) ha ka Under-17 Boys bad ka Saiden Secondary School (Ri-Bhoi District) ha ka Under-17 Girls.
Ka kynhun ïalehkai basketball ka ri kan pynkhreh ban ïashim bynta ha ka lympung ïalehkai FIBA U-16 Asian Champion-ship 2023 ka ban long ha Doha, Qatar naduh 17 haduh 24 tarik mynta u bnai.
Nalor ka India, kiwei pat ki ri ki ban ïashim bynta ki long ka Australia, Bahrain, China, Iran, Japan, Jordan, Kazakhstan, Korea, Lebanon, Malaysia, New Zealand, Philippines, Qatar, Saudi Arabia bad ka Sri Lanka.
Ka kynhun ki rangïalehkai U-16 ka ri hapoh ka jingïalam u Ram Kumar kum u coach, ka la don ha ka Group-A ryngkat ka Australia, Lebanon bad ka Sri Lanka.
Ki rangïalehkai ki ban mihkhmat sha katei ka lympung ki long u Adavan Chelllam Kumarr-san, Jins Kalayl Joby, Ankush, Kailash Bishnoi, Aryan Shar -ma, Lavish (kapten),  Mitthul Vel Dhana-sekar, Lokesh kumar Sharma, Jagmeet Singh, Tajinderbir Singh, Harjeet Singh bad u Mohit Jogchand.
Ha kane ka lympung u General Secretary ka Meghalaya Basketball Association u Bah Donald Steven Wahlang u la shah jied kum u team manager.
Kane ka FIBA U-16 Asian Championship ka ban long ha Doha, Qatar kan long kum ka lympung ïaknieh rung sha ka FIBA U-17 Basketball World Cup ka ban long ha Turkey naduh 29 tarik u Jylliew haduh 7tarik u Naitung 2024.
U "rangïalehkai Gymnastic ka India u Rakesh Patra u la ïeng ban ïaleh pyrshah ïa ka Indian Olympic Association (IOA) lem bad ka Sports Authority of India (SAI) hadien ba um shym la shah kynthup hapoh ka kynhun ïalehkai gymnastics jong ka ri na ka bynta ka Asian Games wat la u la ïoh rung sha kane ka lympung.
U Patra ha ka sngi U Blei u la duh da ka said ban khur ïa ka takma rnong ha ka final jong ka FIG World Challenge Cup kaba la long ha Hungary da kaba ïoh 0.
167 point.
Ka jingbym shah kynthup u Rakesh Patra hapoh ka kynhun ïalehkai na ka bynta ka Asian Games ka la mih ki jingkynthoh wt u la lah ban ïalehkai bha na ka bynta ban jam sha kane ka lympung.
Te kumta u Patra khlem da sngp jar, u la kynthoh ha ka sla X (kaba la tip mynshwa kum ka Twitter), ban pynpaw ïa ka shithi ïa kaba u la phah sha u Director-General jong ka SAI, ka Gymnas-tics Federation of India (GFI) bad sha u Myntri Rangbahduh ka ri halor ka jingbym shah kynthup hapoh ka kynhun ïalehkai ka ri.
“Ka kyrteng jong ngi kam shym la don hapoh ka thup jong ka kynhun ïalehkai Gymnastics jong ka ri bad ym shym la ai kano kano ka daw halor kano ka bynta.
Kane ka long ka bym shong hok pyrshah ïa ka Gymnastics ha India bad ngi la trei shitom ban ïalehkai bha," u la pynpaw lyngba ka shithi ba la phah da u Patra da kaba kynnoh ba kan long kum ka jingshet kylla ïa ka kynhun ïalehkai Gymnastic ka ban mihkhmat ïa ka ri India sha ka Asian Games’.
Shuh shuh u Patra u la pynpaw halor ka shithi kaba la wan na ka Gymnastics Federation of India (GFI) kaba la bun jingkylli halor ka jingshah weng kawei na ki nongïalehkai gymnastic ka Dipa Karmakar na ka kynhun ïalehkai jong ka Asian Games.
Ka shithi kaba la wan lyngba ka GFI ka la pynpaw ba ka Karmakar lem bad kiwei ki nongïalehkai kham hashwa ki la lah ban pynbeit halor ki jingdonkam na ka bynta ka jingïashim bynta ha ka Asian Games, kaba long kat kum ki kyndon ba la buh da ka tnat ïalehkai jong ka Sorkar pdeng.
Hynrei na ka liang ka synjuk ïalehkai kam shym la ïohpdiang ka ban pynpaw halor ka jingshah weng ka Dipa na ka kynhun ïalehkai.
Ki hynriew wiket ba la khur da ka Senggamchi N.
Sangma ki la biang pura ïa ka East Garo Hills District Cricket Associa -tion ban khur ïa ka jingjop ha ka jingïalehkai kaba khatduh jong ka U-19 Girls Inter District Cricket Tournament ba la pynïaid da ka Meghalaya Cricket Association pyrshah ïa ka South Garo Hills DCA.
Ka Senggamchi ka la khur 6/10 ha ki 5 over ha kaba ka EGH ka la lah ban kamai 51 run ha ki Zone 2 ha Salpara, North Garo Hills.
Kumba ka paw ka SGH ka la ïoh ban bat ïa ka kyrdan ba hakhlieh hadien ba ka la jop ar sien ha ki jingïalehkai ba la lah, katba ka EGH ka la shah rem ar sien ha ki jingïalehkai ba la lah.
Haba phai sha kane ka jingïakhun, ka EGH kaba la jop ïa ka kynting pisa ka la shah pynkyllem baroh ki nongtied bad kamai 51 run.
ka Kambesa A.
Sangma ka la long ka nongtied kaba la ioh bun da kaba ka la kamai 16 run.
Katbak ki nongka-wang bol ka liang pyrshah kiba la khur wiket ki long ka Rikmanchi M.
Sangma (4/8), Marme M Sangma (3/17), Dian-chidora N Sangma (2/13) bad ka Srijana Chetry (1/4).
Haba wan shimti ia ka pali kaba ar, ka SGH ka la shah pynkhyllem baroh ki nongtied bad kamai tang 41 run.
Ka Senggamchi ka la khur 6 wiket, katba kiwei ki la iarap ban noh synñiang ki long ka Kambesa (2/6) bad ka Silkamchi Marak (2/13).
Haba phai sha kawei pat ka jingiakhun jong ka Zone 1 (Group-A), ka Ri-Bhoi DCA kaba la jop ia ka kynting pisa, ka la shimti ban kawang bol ha kaba ka la ioh ban kawang tang 16.
3 over hashwa ban shah pynthud ha u slap.
Ha kum katei ka por ka East Khasi Hills CA ka la lah ban kamai 54/3.
Ka jingiakhun semi final kaba nyngkong kan long ha ka sngi Palei hapdeng ka Ri-Bhoi bad ka South Garo Hills.
Ha ka sngi Thohdieng yn bud sa ka jingiakhun semi final kaba ar hapdeng ka Shillong Cricket Asso-ciation (ba wan a ka kyrdan ba hakhlieh ha ka Zone 1 Group-B) bad ka Tura DCA (kaba wan ba-ar ha ka Zone 2).
Ka jingshah weng noh u Shreyas Iyer na ka kynhun ïalehkai ka  India ka ban ïakhun pyrshah ïa ka Pakistan ka lah ban pynlyng-ngoh ïa uba bun ba lang.
Une u ‘rangïalehkai dangshen u la wanphai biang sha ka kynhun ïalehkai ka ri hadien ka jingpang ha ki bynta jong ka met.
Hadien kane u la shah weng na ka jingïakhun jong ka Super 4 ka ban long ha ka sngi U Blei na ka daw ka jingshitom ha ki bynta jong ka met.
Na ka liang ka Board of Control for Cricket in India (BCCI) mynta ka la pynpaw ba u Iyer un ym lah ban ïadon bynta ha ka jingïakhun pyrshah ïa ka Sri Lanka.
“U Shreyas Iyer u la kham ïoh bor, hynrei um pat koit pura na ka jingshitom ha ki bynta jong ka met.
La ai jingmut ïa u da ka Medical Team jong ka BCCI ba u dei ban shongthait shwa shipor bad um lah ban leit lang bad ka kynhun sha  stadium mynta ka sngi na ka bynta ka jingpynkhreh ïa ka Super 4 jong ka India ka ban ïakhun pyrshah ïa ka Sri Lanka," la ong ka kyrwoh.
U Iyer u la sdang kum u number basaw ha ka jingïakhun pyrshah ïa ka Pakistan ha ka Asia Cup.
Ka Meghalaya Carrom Association (MCA) kan pynlong ïa ka lympung ïakob siat carrom ba la tip kum ka 21st Meghalaya Open Carrom Championship (State Ranking Tournament 2023) ka ban long ha Jaiaw Laitdom Dorball Hall naduh 27 haduh 30 tarik mynta u bnai.
Ha kane ka jingïakob kin don haduh hynriew tylli ki kyrdan ïalehkai kiba kynthup ïa ka Team events, Men’s single, Women’s single, , Veteran’s single, Junior’s Boys and girls bad ka Mens Doubles.
Ka bai pynrung kyrteng ïa ki nongïalehkai kan long T.
20 marwei bad T.
100 na ka bynta kawei ka kynhun.
Ka MCA ka la khot sngewbha ruh ïa ki kynhun nabar jylla ki ban ïashim bynta ha ki jingïakob para marwei bad ruh ïa ki samla pule kiba ha ka rta kaba 18 ba ki lah ban wan ïashim bynta hadien ba ki la wai klas kata 4 baje shaneng.
Mynta u snem ka MCA ka la sdang ruh ban pynkhie im biang ïa kane ka jingïalehkai ha ki jaka pule da kaba khot sngewbha ïa ki kynhun na ki shlem treikam bapher bapher ba kin phah ïa ki kynhun ïalehkai sha katei ka lympung.
Kane ka long katkum ka  kyrwoh na u General Secretary ka MCA u Bah F.
Nongkynrih bad ïa ki jingtip ba kham bniah ki lah ban phone ha kine number 9402190429, 8414093939 & 8119864986.
Ka Meghalaya Athletics Association kan pynlong ïa ka prokram jied nongïalehkai ki ban mihkhmat ïa ka Jylla sha ka 34th East Zone Junior Athletic Championship 2023, ha ka 16 tarik mynta u bnai naduh ka por 7 baje mynstep ha SAI, STC, Shillong.
Kat kum ka kyrwoh ba la pyllait da u General Secretary katei ka synjuk u Bah F.
L Pariat u la kyntu ïa ki nongïashim bynta ba ki dei ban wanrah la ki jong ki tiar ïalehkai ryngkat bad ka bam.
Ha katei ka prokram yn phiah ha ki saw tylli ki kyrdan ïalehkai kata ka U-14 (kiba la kha hapdeng ka 16-10-2009 haduh 15-10-2011), U-16 (kiba la kha hapdeng ka 16-10-2007 hadu 15-10-2009), U-18 (kiba la kha hapdeng ka 16-10-2005 haduh 15-10-2007) bad ka U-20 (kiba la kha hapdeng ka 16-10-2003 haduh 15-10-2005).
Ia ki jingtip kiba bniah ki lah ban phone ha ki number 9856041365 & 7005421045.
Ka Madan S&CC bad ka Umrynjah SC ki la khur ïa ka jingjop ha ka lympung ïalehkai SSA U-20 4th Division Football League 2023 ha ka sngi Ba-ar ha madan Polo.
Ha ka jingïakhun kaba nyngkong, ka Madan ka la pynliem noh ïa ka Mawlynrei SC da 3-1 kol.
U PherManbha Lyngdoh u la thep ar kol ha ka minit kaba 29 & 52 bad ïa kawei pat la thep da u Arbandelness Khongsngi (57).
Na ka Mawlynrei la thep da u Justin Marboh (35).
Haba phai sha kawei pat ka jingïakhun, ka Umrynjah SC ka la jop da 2-1 kol ïa ka Dilingiem YSCWA.
Ka Dilingiem ka la pynkhih jar nyngkong eh lyngba u Rijoylang Syiemlieh ha ka minit kaba 18, hynrei ka Umrynjah ka la lah ban pynphai kylla ar kol lyngba u Keeperstar Lyngdoh (44) bad u Banteilang Kharsngi (50).
Kane ka lympung kan bteng biang ha ka sngi Balang ha kaba ka Mawphlang SC kan ïakhun pyrshah ïa ka Kharang SC ha ka por 3:15, katba ka Mawreng SC ïa ka Laitumkhrah SC ha ka por 4:45 janmiet.
Ïa ka jingmut jingpyrkhat jong ki paidbah ha kane ka juk, la lah ban sngewthuh ne antad lyngba ki jingkynthoh kiba ki ai ha ki rynsan ‘Social Media’ kum ka ‘YouTube’, ‘Facebook’, ‘Instagram’.
Ban sngewthuh ïa ka saiñpyrthei bad kaei ka saiñpyrkhat jong ki nongthep ‘vote’, ngi lah ban pule na kita ki jingkynthoh.
Kum ka nuksa, ha kane ka ilekshon MLA ba la dep, ki la don bun bah kiba la kynthoh pyrshah ïa ka seng National People’s Party (NPP) bad ka jingsynshar jong ka ha ki san snem ba la leit noh.
Kiba kham bun na kita ki jingkynthoh, ki long beit ki bym ïahap bad ka NPP bad ka sorkar kaba ka la ïalam.
Ki la don kiba kyrshan, hynrei ka sur jong ki, ka la shu jah noh ha ka jingkham bun kiba kynthoh pyrshah.
Ha ka sngi ba la ñiew ïa ki ‘vote’, ki paidbah ka Ri Khasi Jaiñtia ki la pynjop ïa ka NPP tang ha ki 8 tylli ki konstitwensi; saw na Jaiñtia Hills bad mar ar na East Khasi Hills bad Ri-Bhoi.
Hynrei ki la shaïong ngaiñ haba ka NPP ka la jop haduh 18 tylli ki konstitwensi ha Rilum Garo.
Jlang, ïohlad biang ka NPP ban ïalam ïa ka sorkar thymmai.
Hadien katto-katne bnai, arngut ki MLA ka People’s Democratic Front (PDF) ki la rung noh sha ka NPP bad ka jingbun paid ka la kiew sha ka 28 ngut.
Hadien ba la dep ka ilekshon, ki rynsan ‘Social Media’ ki la shlei da ki jingïaroh bad jingkyrshan ïa ka seng kaba dang thymmai bad kata ka long ka Voice of the People Party (VPP).
Ha man ba don ki khubor ne jingïalang jong ka VPP, kiba kham bun na ki jingkynthoh ki long beit kiba kyrshan ïa U Prah; kaba dei ka shap jong kane ka seng.
Kat nang ïaid ki sngi, ngi ïohi ba kiba bun kiba kynthoh ki pynpaw ba kin pynjop ïa ki kyrtong ka VPP ha ka ilekshon MDC bad MP.
Ka VPP ruh, jan man la ka sngi, ka leit sha ki shnong ki thaw ban pynlong jingïalang bad ban pynrung dkhot ïa ki briew sha kane ka seng.
Ka VPP ka khlem pat shongthait ban ïaid bad ïalap kylleng sawdong katba kiwei ki seng ki la leh kynjah.
Ka jingshah thngan jong u President ka VPP bad MLA ka Nongkrem ha u bnai Jymmang-Jylliew mynta u snem ban dawa na ka sorkar Meghalaya ban pynkylla noh ïa ka bhah thung kam thung jam ka la nang aibor ïa ka VPP.
Ka ju don ka aïom, ka samoi ha kaba kawei ka seng ka ju lah ban pynkhih win ïa ki shnong ki thaw bad ïa ka saiñ hima sima.
Ngi la ïohi ha u snem 2014 ha ka por jong ka ilekshon Lok Sabha ba kumno uwei u nongïalam na Gujarat u la pynkhih ïa ka Ri baroh kawei haduh ba u la ïoh syndon ban shong ha ka shuki Myntri Rangbahduh.
Une u dei u Narendra Modi uba la ïalam ïa ka BJP sha ka jingjop kput pyrshah ïa ka Congress bad kiwei pat ki seng.
Kiwei kiwei ki la shu ïa liem lyndang lut khlem ithuh ithaw shuh namar ka jingwan ka lyer u Modi/BJP kaba shyrkhei.
Ha ka ilekshon MP ha u snem 2019, ka la long kumjuh bad u Modi u la ïoh ban shong biang ha ka shuki Myntri Rangbahduh.
Ngi lah ban sngewïahap ne sngew pyrshah ïa ka rukom treikam ka sorkar u Modi, hynrei ka jingshisha ka long ba u la lah ban khroh ïa kiba bun ki nongthep ‘vote’ ban pynjop kput ïa ka BJP ha kine ki artylli ki ilekshon.
Ngin sa ïa peit sa ha ka ilekshon MP ha u snem ban wan la u Modi un dang lah ne em ban wanphai kum u Myntri Rangbahduh ha ka sien kaba lai.
Ka saiñpyrthei ka kylla na kawei ka juk sha kawei pat.
Da ka jingdon ki rynsan ‘Social Media’, kiba bun na ki seng saiñpyrthei kim banse ban pyndonkam ïa kine ki rynsan ban pynsaphriang ïa ki khubor jong ki sha ki paidbah.
Mynta, ki seng ki bym don ha ki rynsan ‘Social Media’, ki duhnong hi namar ka jingdon ki ‘Mobile Phone’ bad ‘Internet’, ka la pynkylla dur nadong shadong.
Ki seng saiñpyrthei kiba heh kum ka BJP bad Congress, ki da buh da ki briew ba kin pynïaid ïa kine ki ‘Social Media’ bad ki ju shna bad pynmih ïa ki khubor kiba laiphew jait laiphew skit ban kynthah iwei ïa iwei pat lane ban pynksan ïalade bad ban pynrem ïa kiwei.
Kine ki seng ki da peit thuh ruh kumno ki briew ki kynthoh ban sngewthuh ïa ka saiñpyrkhat jong ki.
Kumba ka long mynta, ka VPP ka ïoh bha ïa ka jingkyrshan haba ngi peit na ki rynsan ‘Social Media’ bad lada sngap ïa ki jingïakren sharum-shaneng.
Kiwei pat ki seng ki kham jah kyrteng lane ki kut ha ka jingshah beiñ shah khoh khamtam kito kiba don ha ka liang jong ka sorkar.
Ki rynsan ‘Social Media’ ki dei kiwei na kiba lah ban ktah ïa ka saiñpyrkhat jong ki nongshong shnong.
Ngim dei ban kheiñ dewthala ïa kine ki rynsan ha kane ka juk jong ka jingïaleh.
Ki nongïalam haba ki kren ïa kano-kano, ki shah thew bha ha ki paidbah.
Kiba kren lamwir, ki shah kynthah ha ban da biang ha ki nongsngap.
Lada shu sngap jar-jar ruh, ki paidbah ki lah ban klet noh syndon ïa ki.
Ka dei ka kam kaba eh.
Hynrei ka jingshisha ka long ba ki rynsan ‘Social Media’ ki dei kiba la lah shisha ban pynkhih win nadong shadong – naduh na ïing haduh ha Ïingdorbar Thawaiñ.
Hynrei kiba bun ba lang kim da pyrwa than ban pyndonkam ïa kita ki ktien ban khot ïa ki khun ksiew da ki khunksew, nangta shipateng ba bud khunmiaw bad sa shipateng ba bud khunkhnai.
Kum ïa kane ka bynta ka don ka tyllong ktien kaba ki jer ki nam khunksiew kaba mut beit thik ki khun briew ym da kaba sin ba rngop da ka kyrteng mrad, bad sa ha ka pateng ba bud na ki khun jong ki khun ksiew la jer ki khuntun, bad sa shipateng ba bud nangta ki khunjiap.
Kumta ha ka thoh ka tar lehse ym lah shuh ban thoh khunksew, khunmiaw, khunkhnai bad la dei ban thoh ryntih da ki khunksiew, khuntun bad khunjiap ban long kaba ehrngiew, ba ksawbok bad ba shongkun ha la ka pateng longïing longsem.
Haba kdew ïa ka rukom kam ïa ki khun ki kti ha ka dustur Khasi dei ban sngewthuh paka ia ka jingmut khnang ban ym bakla ka jingmut jong ki ktien.
Kum ka ktien khunruit khunjien, khunswet khunpongka, kiba don ha la ki jingmut ba pher kawei na kawei.
Ha kano kano ka briew ne uno uno u briew, ki khun jong ki hynmen ne para kynthei jong ki la ñiew ba ki dei ki khunruit bad khunjien.
Kumjuh ruh ïa ka briew ka ba la don khun lypa na uwei u tnga, lada ka shongkha da uwei pat, u tnga thymmai u dei khunruit ïa kita ki khun ba ka tnga jongu ka la ioh lypa na uwei pat u tnga trai.
Kumjuh ruh ka long na ka liang jong u shynrang ba ki khun na ka tnga trai jong u, lada u shongkha da kawei pat ka briew, kita ki khuntrai jong u ki dei ki khunruit bad khunjien jong ka tnga thymmai jong u.
Ka ktien khunswet pat ka mut ïa ki khun ki ba la dep ïap noh ki kmie ki kpa baroh arngut, hynrei ïa ki khun jong ka kmie kaba khlem tip ia u kpa ha ka longïing longsem ne ha ka imlang sahlang la ñiew ba ki dei ki khunpongka.
Kawei pat ka rukom kam ha ka dustur Khasi ka long ïa ka ktien pyrsa.
Ha ka kren ka khana ka ktien pyrsa ka lah ban kit jingmut ïa ki khun jong ki hynmen para kynthei lajong, bad ka lah ban long ruh ïa ki tnga jong ki khun lajong lada dei na ka kynthei ne na u shynrang.
Hynrei ha ka thoh ka tar te ka dei ban shai ka rukom thoh ban pynïapher hapdeng ki pyrsa kur bad ki pyrsa kurim.
Ha ka thoh ka tar ha ba jer pyrsa ka thew beit thik ïa ki pyrsa kur, hynrei lada thew ïa ki pyrsakurim te dei hi ban da thoh thikna bad pura da ka ktien pyrsakurim.
Ka don sa kawei ka rukom ha ka jingïadei thana ha ka longïing longsem jong ki arliang kur arliang kha.
Ka ktien bakha bad parakha ki dei kiba dei ban da sngewthuh bniah khnang ban ym ïakhleh ha ka rukom kam.
Ka ktien bakha ka dei ka jingïadei hapdeng jong baroh ki khun shynrang bad kynthei jong ka kmiekha bad ki khun kynthei bad shynrang jong u hynmen ne para shynrang jong kata kajuh ka kmiekha.
Ki khun jong ka kmie kha ki dei shibakha bad ki khun jong ki hynmen para shynrang jong ka bad kita ki khun na baroh arliang ki ju ïa kam bakha ha kaba ïa khot bad ha ka rukom kam markylliang.
Ka ktien parakha lane shiparakha ka dei ïa ki khun shynrang bad kynthei jong ki arngut ki shynrang shipara.
Hynrei ha kaba ïakhot markylliang ki khot hynmen ne para katkum ka ryta bad kam dei kum kaba kheiñ ha kaba kam.
Haba ïathuh ha ki briew ki lah ban ong ba ki dei shiparakha, hynrei para ma ki ki khot ne kam beit kum ki hynmen ne para katkum ka jingheh ne jingrit ka ryta.
Ki khun jong ka Kmiekha la jer la nam ruh Ñiakha ha ki khun jong ki bakha jong ki na ka daw ba ha ka riti dustur kheiñkur kheiñkha Khasi, ym lah da lei lei ruh ban aikhaw kylliang haduh palat lai pateng bynriew.
Kita ki ñiakha ki dei ruh ban kam ñia ïa ka kmie jong ki bakha lane ka tnga jong u kñi jong ki.
Ki khunkha pat ki dei ban khot kha ïa ki hynmen para kynthei jong u kpa lajong bad Meikha ïa ka kmie jong u kpa lajong.
Ïa ki tnga jong ki kmiekha pat ki khunkha ki dei ban kam ne khot ñi lane ma.
Na ka daw ba ki khunkha kim lah ban leit aikhaw kylliang sha ka long-ïing jong ki ñiakha haduh lai pateng bynriew, kumta ka don ka dustur ba ju kam bad khot artat bakha ïa ki khun kynthei jong ka kmiekha bad dei kmiekha biang ia ki khun kynthei jong ki bakha lajong bad dei bakha biang ïa ki ksiew jong ki bakha.
Kane ka dustur kam markylliang sha ki kmiekha, ki ñiakha ter ter ha la ka pateng ka dei ka jingstad jong ki longshwa manshwa ban kyndiah na ka shongkha ban ïa ai khaw kylliang.
Hynrei ki pyrsa shynrang jong u kpa ki lah ban shongkha ïa la ki bakha kynthei ynda la ïap noh u kñi lajong, tangba ha ka jinglong jingman ha ka imlang sahlang te ym da pynshlur than kum kata namar ba dang dei thana ha khohsiew.
Hynrei lada jia ryngkhat ba la thoh ba u pyrsa u ïapmat ïa la ka bakha ka ba dei ka khun jong u kñi lajong kumta ki ju kheiñ ba ka bha bad ka bit bad la ju nam ka kha kñi kha pyrsa.
Ki khun jong u kpa lajong ki dei ban kam kpa ïa baroh ki hynmen para shynrang jong u kpa, da kaba khot pasan ïa ki hynmen u kpa bad pakhynnah ïa ki para jong u kpa.
Hadien ka jingbuddien jong ka seng HYC, West Khasi Hills District la lap ïa ka jing-leh shiliang ka office District Rural Development Agency (DRDA) Nongstoiñ, ha ka rukom jied ïa ki candidates na bynta ka post Technical Assistant (TA) kumba la paw shynna ha ki lad pathai khubor/social media.
Nalor kane shuh shuh la suba jur ruh ba la don ka jingthung kam sop-sop da u politician ia ki briew lajong sa ha kawei pat ka office sorkar ha Nongstoiñ kata ka Meghalaya New & Renewable Energy Development Agency (MNREDA) Nongstoiñ Branch Office, ha ka post Project Officer khlem da pyllait satia ïa ka advertisement, khlem da pynleh ïa ka examine lane interview.
Kane ka jingleh donbor bad jingleh shiliang ka la pynduh mynsiem bad pynduh jingkyrmen ïa ki samla wad kam wad jam.
Kumta la kyrpad ïa ki seng bhalang bad kumjuh ïa ki RTI Activists ba phin sngewbha ban ïa buddien lem ïa kane ka bynta bad ban kyndang shi syndon ïa ki briew ba la dep thung khlem da map ïano ïano ruh khnang ba kane kan long kum ka jingsneng khamtam ïa kito kiba ju mlien ban pynrung kam sop-sop da ki briew lajong.
Ha kane ka khubor la iathuh ba 43 ngut ki briew ki la khlad na ka jingleit thombor ki drone hapoh ka nongbah Khartoum jong ka Sudan ha ka Sngi U Blei.
Kane ka jingleit thombor ka la long ha ki bynta jong kawei ka iew kaba don ha katei ka nongbah bad ka long ruh ka daw jong ka jing-iaknieh bor hapdeng ki kynhun shipai kiba kwah ban synshar donbor hi ia ka ri.
Shuh shuh ruh la ong ba kumba 55 ngut kiwei pat kiba la ngat bad mynsaw ha katei ka jingjia bad ka long ruh ka nongbah ba marjan bad ka thaiñ ba jur ka jingiakhun hapdeng kitei ki 2 kynhun bad ia kitei kiba mynsaw baroh la pynkit bad phah sumar sha ka Bashair University Hospital.
Ki tnat bapher kiba iarap ban pyniaid bad sam ia ki lad jingiarap sha katei ka nongbah, ki la pyllait ia ki dur jong katei ka jingjia ha katei ka sngi, ha kaba la iohi ia ki metiap ba la sop ha ki jingsop ba rong lieh bad ba la buh ha ka jaka ba lait hakhmat katei ka hospital hadien ba la pynbna iap ia ki.
Ka Sudan ka la ioh mad ia shibun tylli ki jingjia ia-kynad naduh u Iaiong jong une u snem hapdeng ka jing iaknieh bor jong ka kynhun shipai katei ka ri, hapoh ka jingialam jong u Gen.
Abdel Fattah Burhan bad ka Rapid Support Forces, ba la ialam da u Gen.
Mohamed Hamdan Dagalo.
Na ka liang ka RSF, ka la kynnoh ia katei kawei ka kynhun shipai haba iadei bad katei ka jingleit thombor jong ki drone ha katei ka Sngi U Blei.
Watla katta, ym pat lah ban pyntikna ia kiba don kti ha katei ka jingjia.
Ka kynhun ïalehkai na Saudi Arabia ka Al Ittihad ka la soi ïa u rangïalehkai na Real Madrid bad France u Karim Benzema na ka bynta lai tylli ki aïom ïalehkai, la pynpaw ki khubor na Al Alarabiya.
Ha ka jingshisha utei u rangïalehkai ba la 35 snem ka rta u la khmih lynti ban ïai sah sa shi snem bad katei ka klob kaba na Spain, hynrei namar ka jingmynsaw ba u la ngat ha ka aïom ïalehkai 2022-23 bad duh ruh ban ïashim bynta ïa ka France ha ka World Cup kaba la long ha Qatar na ka daw kawei pat ka jingmynsaw.
Hynrei katei ka jingshah tyrwa ka jong u lah ban kot palat ïa ka 100 million euros ($107.
05 million) ha katei ka klob kaba na Saudi Arabia bad u lah ban kiew biang ka jingïoh ha ka lawei ka ban wan.
Ha ka sngi Ba-ar, u Benzema ha ka jingïalang ai khublei ha Real Madrid um lah khlem da ai khublei ïa kane ka klob bad kumjuh ïa ki paidbah nongkyrshan.
Kane ka jingïalang ka la neh kumba 20 minit ha kaba la ïadon lang tang ki rangïalehkai, bahaïing hasem bad ki paralok ba ïajan.
“Ngam lah ban klet ïa ka Real Madrid namar ka long ka klob kaba biang nadong shadong.
Hynrei nga sngew ba mynta ka sngi ka dei ka por kaba nga hap ban mih noh bad ban jam sha uwei pat u mawjam ha ka jingïaid lynti jong ka kam ïalehkai," la ong u Benzema.
“Ka long kaba eh ban pynpaw ïa shibun kiei kiei, hynrei nga ai khublei ïa ka Real Madrid bad ïa ki para nongïalehkai lang.
Ka long ka lynti ha ka jingim ka jong nga.
Nga sngew donbok ba nga la lah ban pynurlong ïa ki jingangnud ki jong nga kiba naduh ba nga dangkhynnah.
"Hadien ba u la ïasoh sha ka Real Madrid ha u snem 2009 na ka Olympique Lyonnais, u Benzema u la long u rangïalehkai shakhmat uba kynsai bad snar thep kol hadien ba u Cristiano Ronaldo u la mih ban leit ïasoh sha ka Juventus ha u 2018.
U Benzema u la ïoh ban thep haduh 354 kol na ka bynta ka Real Madrid bad u la long u rangthep kol ba kynsai hadien u Ronaldo.
Une u rangïalehkai u la lah ban pynpaw ïa ka jingtbit ha ka aïom ïalehkai 2021-22 naba u la ïoh ban thep 44 kol ha baroh ki lympung ïalehkai na ka bynta ban pynlong ïa ka Real Madrid ban khur ïa ka nam jop kaba 14 sien ha Europe bad ruh ha ka lympung LaLiga.
U la ïohpdiang ruh ïa ka khusnam Ballon d’Or, na ka bynta u rangïalehkai ba nyngkong eh na France ban khur ïa katei ka trophy naduh ba u Zinedine Zidane u la ïoh ha u 1998 bad uba san haba kheiñ lang baroh.
Katba ki kynhun iarap ki dang leit ban khyllie bad sei ia ki metiap kiba sahkut hapoh ki kynrum-kynram jong ki iing-ki sem ba la twa bad julor hapoh Morocco hadien u jumai bah uba la khynñiuh ha ka Sngi Thohdieng jong ka taiew ba la lah, la ong ba ka jing-iap bad jingdon kiba mynsaw ka la nang kiew shuh- shuh katba nang ioh ban lum jingkheiñ suki-suki katba dang lap ia ki.
Kumba la iohi ha kine ki khyndiat sngi ba la leit, u jumai uba 6.
8 Magnitude u la pynkhynñiuh ia ka thaiñ lum Atlas jong katei ka ri Morocco ha ka miet Sngi Thohdieng jong kane ka taiew ba la lah, ha kaba palat 2,862 ngut ki la khlad noh bad kumba 2,500 tam kiba la ngat bad mynsaw ha katei ka jingjia.
Kumta la ong ba ka tnat Dissaster Community jong ka Talat Nyacoub ka la phah ia 12 tylli ki kali kit nongpang bad da ki phew ngut ki briew ka kynhun shipai 4x4s bad kumjuh ruh ia ki kynhun pulit ha ryngkat ruh ba 100 ngut ki briew jong ka kynhun iarap ban leit khyllie bad wad ioh don kiba dang don jingim hapoh jong ki kynrum-kynram jong ki iing- ki sem ba la twa bad ban ioh sumar noh ia ki ha ka por kaba biang lada dang ioh ban sei im ia ki na ka jaka ba ki sahkut.
La iohi ruh ia ki kynhun iarap na ka ri Spain ba marjan, kiba la wan ban iarap ha ryngkat katto katne ki doktor bad ki nos ha katei ka kynhun, kiba la leit poi sha kane ka ri bad kiba dang iatrei lang bad ki briew na kane ka ri, naka bynta ban iarap ia katei ka ri ha kum kane ka por ba ka iakynduh jingeh bad donkam ia ka jingiarap.
Kumta la ong ba ki kynhun iarap ka Morocco bad jong ka Spain, ki la trei shitom ban leit wad ioh don kiba dang don jingim bad kiba dang sahkut hapoh jong ki iing ba la khyllem ha madan-madiah khamtam ha ki shnong ba shajrong lum kiba la shah ktah jur bha ha utei u jumai.
Shuh shuh ruh la ong ba ki shipai ka Morocco pat ki dang ialeh ban sam ia ki lad jingiarap khamtam ka nep ‘blanket’ sha baroh kito ki paidbah kiba la shah ktah ha utei u jumai bad kiba la shong-khlem iing-khlem sem bad kiba la duh noh ruh wat ia la ki baieid- bathoiñ ha katei ka jingjia ba sngewsih.
Ha ki bynta nongkyndong jong ka Ighil pat, kaba long ka thaiñ kaba shah ktah jur bha ha utei u jumai, la iohi ia ki liengsuiñ ‘helicopter’ kiba leit ban hiar man la ki kynta bad kiba leit pynpoi ia ki dawai- dashin bad ki tiar ai jingsumar ban ioh sumar ia kito kiba mynsaw bad ngat ha katei ka jingjia.
Wat ki surok kiba dei ban poi bad iaid lyngba sha kitei ki shnong pat, bad ki kali kiba leit kit ia ki jingdonkam bad ki dawai- dashin ki la shu ïeng laiñ bad sahkut ha ki surok namar ka jingkhang lad jong ka ktieh bad ka khyndew kaba la tap bad pynjah lynti ia ki surok kiba don ha katei ka thaiñ.
Ka Tottenham Hotspur ha ka sngi Ba-ar ka la pynbna ba ka la thung da u coach barim ka Celtic u Ange Postecoglou kum u manager ba thymmai ka klob hadien ba u la soi ïa ka kontrak kaba saw snem kynthih bad kane ka klob jong ka Premier League.
Ka jingthung ïa u Postecoglou ka long ka sien ka nyngkong eh ban wanrah ïa u coach na Australia ban pynïaid ïa kane ka klob ha ka Premier League.
Utei u coach ba la 57 snem ka rta, u la lah ban pynpaw ïa ka jingtbit ha ka por ba u dang don ha Celtic ha ka lympung ïalehkai jong ka Scottish Premiership kaba dang shu kut shen.
“U Ange u long uba khlaiñ ha ka bor pyrkhat bad ban sei ïa ki rangïalehkai kiba tbit ha ka bynta kaba shakhmat," la ong u chairman ka Spurs u Daniel Levy ha ka kyrwoh.
“U la long uba pat bha ha ka ban kyntiew ïa ki rangïalehkai bad uba sngewthuh kumjuh ban kyntiew ïa ki rangïalehkai kiba mih na ki shlem ai jinghikai.
Kumta ngi da sngewkmen eh ban ïoh ïa u Ange na ka bynta ban pynkhreh ïa ka aïom ka ban wan.
"Ka jinglah u Postecoglou ban kyntiew ïa ka Celtic ka la pynlong ïa ka Tottenham ban phaikhmat sha u namar kane ka klob ka dang ïai khmih lynti ban ïoh ïa u coach ba pura hadien ba mih noh u Antonio Conte.
U Conte uba dei u manager na Italy, u la shimti ïa ka Spurs ha u 2021.
Pynban um shym la lah ban pynurlong ïa ka jingangnud kane ka klob ha ki 15 snem.
Hadien ka jingmih noh u Conte ha u Lber, u Cristian Stellini bad u Ryan Mason ki la shimti shipor ban pynïaid ïa kane ka klob.
Hynrei kane ka klob ka la thrang ban wanrah noh ïa u coach ba pura bad mynta ka la thung ïa u Postecoglou.
Kum ban shu pynkynmaw, ka Tottenham ka la rah ïa ka nam lahduh kaba khatduh eh ka dei ha u snem 2008 ha ka League Cup.
Kumta kane ka klob ka la shaniah ha u Postecoglou ban pynurlong biang ïa kane ka klob kaba na North London bad ban pynurlong ban khur ïa ka jingjop.
Ka Spurs kaba la wan ha ka kyrdan ba phra ha ka lympung English Premier League bad ka long ka sien kaba nyngkong eh ban kan duh rung sha ka lympung ïalehkai ha Europe naduh ka aïom ïalehkai 2009-10.
Ka Shillong Lajong kaba dei ka lahduh jong ki saw snem ba la lah, ka la khur biang ïa ka jingjop kaba saw ha ka Meghalaya State League 2023.
Kane ka wan hadien ba ka lah ban pynliem noh ïa ka Riangdo da 2-0 kol ha ka Sngi Ba-ar ha madan MDSA kaba ha Mawkyrwat.
Ha kane ka jingïalehkai u Shano Tariang (55′) lem bad u rangïalehkai ba wan mihpli u Sangti Janai Shianglong (69′) ki la ïoh ban thep kol ha ka kylla miet na ka bynta ban pynlong ïa ka Lajong ban ïai bat ïa ka kyrdan ba hakhlieh ha kaba ka la tam haduh 4 point ïa ka Seven United, kaba la don ha ka kyrdan ba-ar.
Haduh kaba kut ki 66 tylli ki jingïalehkai na baroh ki saw tylli ki group, ka la kynjoh shaduh 297 kol naduh ba ka la sdang ha ka 12 tarik u Jymmang.
Ka jingphai khmat mynta ka long sha ka semi final, ha kaba ka Lajong kan ïasoh lang bad ki lai tylli kiwei pat ki klob kiba kynthup ïa ka Mawlai na ka Group-A, Rangdajied United na ka Group-B bad ka Khliehmawlieh na ka Group-D.
Ïa ka jingpynïakap na ka bynta kitei ki kynhun la pynlong ha ka lah sngi U Blei ha ka nongbah Shillong ha kaba la ïadon lang ki saw ngut ki nongshah khot sngewbha kiba kynthup ïa ki khlur ïalehkai phutbol ka Jylla u Redeem Tlang, Aiban Dohling bad u Halen Nongtdu lem bad u Assistant Referee jong ka FIFA ka Kong Ri-ïohlang Dhar.
Ïa kine ki jingïakhun semi final yn pynlong ha la ïing bad shabar (home-and-away), ka ban sdang ha ka 10 tarik bad ia ka wat kaba ar yn pynlong ha ka 13 tarik mynta u bnai.
Katba ïa ka jingïakhun final yn pynlong ha SSA Stadium at First Ground, Polo ha ka 17 tarik.
Ka Khliehmawlieh kan ïakhun pyrshah ïa ka lahduh jong ka Shillong Premier League ka Mawlai SC, katba ka Rangdajied kan ïakhun pyrshah ïa ka Shillong Lajong.
Ka Khliehmawlieh ka dei ka kynhun kaba la shim bynta ha ka MSL 2019, hynrei ka khlem ïoh rung sha ka semi final, katba kan long ka sien kaba nyngkong ïa ka Mawlai ban ïoh rung sha ka semi final ha ka MSL mynta u snem.
Ka Lajong bad ka Rangdajied ki dei kiba la ïakynduh final ha ka MSL 2019 kaba la long ha Khliehriat ha kaba SLFC ka la khur jingjop lyngba ka tie-breaker da 3-0 kol.
Ka long ka jingduh kaba khraw ïa ki ‘thei ïalehkai phutbol ha ka ri, hadien ba ka Kerala Blasters ka la pynbna ban weng shwa shipor ïa ka kynhun ki ‘thei ïalehkai na ka daw ka jingeh ha ka liang ka jingpynlut pynsep.
Kane ka jingïakynduh jingeh ha ka liang ka jinglut jingsep ka la wan hadien ba kane ka klob ka la shah daiñ kuna ha ka All India Football Federation na ka daw ba ka kynhun ki rangïalehkai ka la mih shabar na ka jingïakhun ‘playoff’ jong ka Indian Super League ha ka aïom na la lah.
Na ka liang ka AIFF ka la daiñ kuna T.
4 klur ïa ka Kerala Blasters hdien ba ka kynhun ki rangïalehkai ki la mih noh na ka jingïalehkai pyrshah ïa ka Bengaluru FC ha ka 3 tarik u Lber.
Ki la mih na madan ïalehkai kum ka dak ka jingpyrshah halor ka kol ba la thep da u rangïalehkai ka Bengaluru FC u Sunil Chhetri na ka free-kick.
Ha katei ka jingjia, u rephri u Crystal John um shym la put ïa ka whistle hashwa ba u Chhetri un shut ïa ka bol bad na ka liang ki rangïalehkai ka Kerala Blasters ki la pynpaw ba ïa katei ka kol ym dei ban ailad naamr kim la long kiba la pynkhreh.
Te kumta na ka liang ki rangïalehkai ki la rai ban mih noh na madan kum ka dak ka jingpyrshah.
Haba pynpaw halor katei ka jingjia, u Chhetri u la ong ba u la dep pyntip sha u rephri ba um shym kwah ban shut ynda la ker tawiar da ki rangïalehkai, hynrei u la ong ba u don ïa ka hok ban shut kynsan ha ka free-kick kaba ïaid kat kum ki kyndon.
Hynrei katei ka jingshah daiñ kuna na ka kynhun ki rangïalehkai, ka la ktah pat ïa ka kynhun jong ki kynthei da kaba ka la shim rai ban weng shwa shipor.
“Da ka mynsiem kaba khia ngi pynbna ban pynsangeh shwa shipor ïa ka kynhun ki ‘thei ïalehkai.
Kane ka rai ka long namar ka jingktah halor ka jingshah daiñ kuna ka klob ka jong ngi ha ka AIFF," la pynpaw kat kum ka kyrwoh na ka Kerala Blasters.
Lah ban pynkynmaw ba na ka liang ka AIFF ka la kyntait ïa katei ka jingkyrpad pyrshah ïa katei ka jingshah daiñ kuna.
Ka synjuk ka la kyntait ruh ia u coach ka Blasters u Ivan Vukomanovic halor ka jingshah daiñ kuna kaba T.
5 lak bad ruh ka jingshah sospon kaba 10 tylli ki jingïalehkai pyrshah ïa u.
Ka sorkar jylla ka la pyntyllun ïa ka kam kaba ïadei bad ka jingpeit bniah ïa ka bhah thung kam thung jam lane ka Job Reservation Policy kaba naduh u snem 1972 da kaba thung ïa ka Search Committee ka ban wad mano kita ki ‘riew shemphang na ki liang bapher-bapher ki ban long ki dkhot ka Expert Committee.
Kane ka Expert Committee ka dei ban ai jingmut sha ka sorkar jylla halor ka jingpynkylla ïa ka bhah thung kam thung jam.
Hadien ba ka sorkar kan ïoh ïa ka kaiphod na ka Expert Committee, kan sa shong pyrkhat bad shim ïa ka rai.
Hynrei, nalor ka jingïakren ban pynthymmai ïa kane ka bhah thung kam thung jam, ka dei ruh ka jingkitkhlieh jong ka sorkar ban thaw ïa ki kam ki jam.
Namarba ka National People’s Party (NPP) ka ïalam ïa ka sorkar Meghalaya Democratic Alliance (MDA 2.
0), ngi sngewdonkam ban pynkynmaw ïa kane ka seng ïa ka jubanlak ba ka la khlei ha ka por ilekshon.
Kawei na kita ki jubanlak jong ka NPP ka long ban thaw ïa 5 lak tylli ki kam ha kine ki san snem, kata, naduh 2023 haduh 2028.
Ha u Rymphang 2023, u President ka NPP, u Conrad K Sangma, uba long ruh u Myntri Rangbah, u la pynbna ba kita ki kam kin long ha ka liang ka jngohkai pyrthei, ka jingpynkylla ïa ki mar rep sha ki jingbam bapher-bapher, bad ha ka pyrthei ‘Digital’ kaba ïadei ka jingtrei lyngba ki kor ki bor jong ka juk kaba mynta.
Ngi sngewthuh ba ka long kaba eh ban ïoh kam sorkar lyngba ka Meghalaya Public Service Commission (MPSC) lane ki District Selection Committee (DSC).
Ki nongtrei sorkar baroh, lait noh ki IAS, IPS, ki shongthait ynda ki la kynjoh sha ka 58 snem ka rta.
Lada kheiñ antad, uwei pa uwei u nongtrei sorkar u shakri kumba 30 snem tam eiei hashwa ba un shongthait noh na ka kam.
Kane ka mut ba na ka bynta kawei ka kam ban lait, hap ban ap da ki snem.
Nalor ki kam ba pynrung da ka MPSC bad DSC, ki don ruh ki kam ‘contractual’ ba thung da ki tnat bapher-bapher.
Ha kaba nyngkong, kine ki kam ki lah ban long na ka bynta shi snem bad hadien kata, ki tnat ki sa pynthymmai biang ïa kata ka kontrak bad ki nongtrei.
Kine kiba trei ‘contractual’ ki kham pher ha ka jingïoh jingsiew haba ïanujor bad kito kiba ïoh rung kam lyngba ka MPSC lane DSC lane ka tnat pulit kaba don da ka Central Recruitment Board.
Ngi lah ban ïa thong ba u Conrad un ym lah ban thaw kam sorkar wat 2 lak tylli ha ka san snem.
Ha kajuh ka por, ngi dei ban buh jingmut ba ïa ka Job Reservation Policy 1972 la pyntreikam lang ha ka jingjied ïa ki samla na kane ka jylla ba kin leit pule ha ki kyrdan doktor, karikor, bad kiwei kiwei.
Ngi dei ban shai ba haduh mynta, kam pat don da kawei pat ka kpait saiñ kam ka ban long beit thik tang na ka bynta ka jingbhah ïa ki jaka pule na ka bynta ki samla jong ngi.
Ka sorkar Meghalaya naduh u snem 1972 bad haduh mynta mynne, ka dang pyntreikam beit da kane ka kpait bhah kam bhah jam ban ai bhah ïa ki samla pule.
Kane ruh ka ktah jur bha ïa ki samla pule namar ki la don bun ki khep ba watla uwei u kham heh ‘marks’ ban ïa uwei pat, hynrei uba ïoh ban leit pule doktor lane karikor u dei uta uba kham wan hadien.
Haei kata ka hok? Kane baroh ka dei ka jingbymlah jong ki sorkar barim bad mynta ban wanrah la ka jong ka rukom bhah na ka bynta ki samla kiba leit pule.
Ngin hap ban ieh ha ka jingstad bad jingshemphang jong kita ki dkhot ka Expert Committee ki ban sa shah thung ba kin ïathir ïatai halor kitei ki mat ki jura.
Ngi kyrmen ruh ba ka sorkar kan pynïar ïa ka jingtreikam jong kane ka Expert Committee da kaba bynshet ha ka ïa ka jingkitkhlieh ba kan ai jingmut kaei kaba ka sorkar ka hap ban leh khnang ban pynbun ïa ki kam ki jam.
Lane lada kam lah ban leh kumta, ka dei ban thung sa da kawei pat ka kynhun ka ban peit ïa kane.
Dang lah ba ïa pynlut pisa ha kiba kum kine ki kynhun ha ka jaka ban siew tulop sha kito ki MLA, MDC kiba mynta bad kiba la rem lane ki riew saiñpyrthei lane ki dkhot jong ki seng saiñpyrthei kiba bat ïa ki kam Chairman, Co-Chairman, Vice-Chairman, Deputy Chairman bad kumta ter-ter.
Ngin hap ban ïa wad haei dang lah ban nang pynïar ïa ka jingdon ki shakri sorkar khnang ba kan long ka jingmyntoi ïa ki nongshong shnong.
Jan baroh ngi tip ba ïa kane ka pyrthei la thaw ym tang ïa ngi ki khun bynriew hynrei la mang bad bhah kyrpang ruh na ka bynta jong baroh ki jingim kum ki dohum ki dohthli, ki sher-syngkai bamon ne ki shymprong-kynriah-da-dien, ki puit ki jakoid, ki wieh ki japieh, ki bseiñ ki tyrpud, ki kruiñ ki dkhiew, ki khnai ki dkhan bad ïa baroh ki mrad ki mreng, ki sim ki doh, ki khñiang ki ksiah kum ki thapbawa, thapbalieh-thapbalong bad ruh ki ngaptung ki ngaptem.
Kine ki jingim ki don la ka bynta bad synñiang ba phylla kumno ban pynbha, pynryntih bad ban pynneh pynsah ïa ka jingitynnat bad jingiphuh-iphieng ka Mei Mariang ryngkat kiei kiei baroh kiba don ha ka khnang ban wan rah shuh shuh ym tang ïa ka bha ka miat jong ki hynrei kumno ban pynshngaiñ, pynmyntoi bad wat ban pynriewspah (pynriewspah???) ïa ka Jylla bad ka jingim jong ngi ki nongshong shnong pateng la pateng.
Kumta, kine ki jingim ki don ruh ka hok tynrai ban long trai bad ban kha ban roi ha sla kane ka pyrthei shong basa ba tang shi por shi `rta kumba don hok mangi ki bynriew kiba ju kam ba ngi dei kita ki kynrad ba halor tam eh.
Hato ngi da dei shisha ki kynrad?Lait na kine ki jingim kiei kiei baroh kin shu long lehnohei lada ngin klet pat ba ki jingthung ki jingtep naduh ki kba ki krai, ki sohphlang ki nei, ki ja-ut ki ja-thang, ki ja-ngew ki ja-raiñ, ki jhur ki jhep, ki soh ki pai, ki dieng ki siej, ki tyrkhang ki phlang bad wat ki ñiut bad kynbat dawai ki dei pat ki jingim ba kongsan tam ban ïa ngi ki briew, ïa ki mrad bad kumjuh ruh ïa ki sim ki doh.
Na ki jingthung jingtep mih ki syntiew ki skud bad na ki syntiew ki skud mih ki soh ki symbai bad na ki symbai ki rnai ka jingim ba shilynter kan ïai bteng khnang ba baroh ki jingim ba thngan bad ba thynrang kin ïoh pahuh ka bam ka dih na sla ka Mei Ramew.
Kane keiñ dei ka shalyntem jong baroh ki jingim U Nongthaw U Nongbuh.
Ten khnang ba kane ka shalyntem jong ki jingim (the cycle of flora and fauna) kan ïai tyllun pateng la pateng, ka dei pat ka kamram jong ngi ban kynmaw ba baroh ki jingthung ki donkam ïa ka um ka ban kyrsoi shilynter junom ryngkat ka khyndew kaba sboh kaba im bad ym kaba jew kaba kthang ne kaba lah ïap bad ring tyrkhong-ringswai.
Ka khyndew kaba ïap da lei lei kan ym lah ban bsa bam ïa ki jingthung bad ki jingthung jingtep kin ym lah ban pynbiang bam ïa ngi ki briew, ïa ki sim ki doh ryngkat ki mrad ki mreng lada ïa ka Mei Ramew ka Mei Mariang kaba la ap sa tang da ki jingma yn shu ieh beiñ ieh khunswet khlem da pyrkhat pat kumno yn sumar sukher bad yn pynbha bad pynsboh ïa ka.
To ngin ïa mutdur bad pyrkhat ha lade shimet shimet aïu kan jia ïa ka jingim ki khun ki ksiew lada yn ym don shuh ki jingthung jingtep bad ka umbam ka umdih? Hato ka spah ka pliah ne ka pisa ka sbai kaba ngi lum bad tyngkai kyrpang kan lah ban pynhun ïa ka jingdawa bam ka kpoh ne ka jingthynrang um u pdot ryndang?Wat la ngi sngewthuh lut ïa kine baroh ka long pat kaba kthang hi ngang ban shem ba bun na ki jingim ba la buh kyrpang da u Nongthaw u Nongbuh ki lah duh jait bad jan jah rngai lut.
Shaei la jah ki khlieng ki pukni kiba ju pynkhuid pynsuba ïa ka mariang da kaba bam ïa ki met ïap ki met pyut jong ki mrad ki mreng kum ki ksew ki miaw ne ki blang ki masi? Baroh ngi ju kynmaw ba lada ïap u ksew ha ki surok ki syngkien dei ki pukni bad ki khlieng ki tyngab (scavengers) kiba wan bam ïa ki met ïap jong kine ki mrad tang hapoh katto katne kynta.
Hynrei kane kam jia long shuh mynta namar ïa kum kine ki met ïap ne doh pyut (ksew, miaw ne masi) la ïarap pynban da ki shaka jong ki kali ban pynlwet lyngkhot lyngkhai bad ban pynkhuid ïa ki.
Dei kumne keiñ ba nang kha roi ki jingpang bad kumjuh ruh ki khñiang jingpang.
Hato ki khlieng ki pukni kin ïai long ki sohpdung ban shu shah pynïap beiñ jan man ka por ha kito ki nongshna khnam tang kumno ban ïoh ïa ki sner jongki ban biang ka shna khnam? Haduh katno ki khnam kin pher ka rukom treikam lada yn shna ïa ki da ki sner syiar? Yn leh kumno lada yn duh jait noh ki khlieng ki pukni?Shaei u kohkarang ba imaiñ ikhaiñ ne ka langwyrku-sang-khyndew (ba lehraiñ?) ki ïa don bad buhrieh sngewrit ïa lade? Shaei u sim rynñiaw (riahsei) bad ki sim jalyeit kiba ju rwai ju siaw bad padiah kyryiat ryndang ïa ki sur ba bang ba thiang (kiba pyntngen ïa ki jingmut jingpyrkhat jong ngi ki briew) ki ïa leit shong bad ïa leit krih? Shaei lut ki kbeit ki shapuloit, ki shyrwat ne ki sim lyntait bam-khñiang bam-kber ki ïaphet ki ïakrih? Haei bad shaei pat ki langlit bad `yiartung `yiarkhiar (syiar khlaw) ki ïa leit pynroi pynkha ïa la ki khun ki ksiew.
Shaei ruh ki sim shoiñ, ki sim mrit, ki phreit ki pdia, ki sim kshaid ne ki syiem puh dohkha kiba ju im ha ki `law sañium ki `law bniap ne ha rud ki wah ki thwei ki ïa pynlut por ban im lyngngaid bad shaei la jah ryngai ka sohlyngngem, ka kit bru ne ka sim kharkaw?Balei pat ki tuta bad moina pait-shkor kiba ju tynneng ban kren ne pyrthuh briew bunsien ki shah teh shah khum da ki kynjri ha ki tnat dieng lane shah set phatok ha ki ruh-shken ki ruh-siej jong kiba bun ki longïing la kumba ki dei kita ki dakaid bymman ba shyrkhei tam (notorious criminals) kiba la pynthut bad pyntriem pynsmiej ïa ka imlang sahlang jong baroh ki jingthaw bad jingim U Trai Kynrad! Kine ki jingim bapli bad basangsot ki la shu kylla long mraw ne long koidi ei kha-ma-kha khlem da don kano kano ruh ka jingpyrkhat briew bad jingbishar ba hok ba bniah ba balei keiñ la donkam ban teh ban khum bad ban set along ïa ki? Balei mangi ki briew (ki kynrad) ngi jwat bad pyneh dohnud katne katne ban sngewthuh lem ïa ka hok jong ki khnang ba kin ïoh her bad im laitlud ha kane ka pyrthei ba salonsar (kumba im laitlud mangi)? O shaei keiñ la jan jah rngai lut ki sim tuta bad ki moina? Balei ka dkhoh bam-khnai bam-bseiñ (lord of the night) ka la jan duh jait bad kylla rit paid ha ki khlaw ki btab kumba long ki riewlum Tripuri ka Jylla Tripura? Mano keiñ ban ai jubab lem ïa kine kiei kiei? Ko khlur samla (shynrang kynthei) ba stad ba shai, ba khih ba ksar, ba pyrkhat ba khuslai, ba shlur bad bym tieng bym riej sngewbha ïa tih bad puson janai ym tang ban shu ïoh kyrdan (degree) ha ka pule ka puthi hynrei ban ym ang lyngngoh bad bynñiaw pat ki khun ki ksiew jong phi ïoh ha kawei ka sngi kin buh jingkylli…….
papa papa…… kiei keiñ papa kita ki khlieng ki pukni bad kiei ruh keiñ kita ki skei ki shrieh?? To ïa ñiew kor ruh ym tang ïa ka enbaironmen ba na shiliang duriaw kaba phi ju ïa pule ha ki skul ki kolej hynrei ban tip, ban ieij, ban burom bad ban tyngkai ruh ïa la ka jong.
Ko ki longkmie ki longkpa ba shon ba khia ka jingkitkhlieh hato ym dei ruh ka jingshisha ba ha ki por ka jinglong khynnah jinglong samla (haba ngi khmied ïa la ki khmat ban peit sha sahit bneng) bunsien ngin ïohi ïa ki thapniang ba ïar bad ba piar jong ki kbeit ki pukni, ki khlieng ki tyngab kiba ju ïa her sawdong ka talwiar jong ka sahitbneng ryngkat ki sim lyntait ne ki sim han (flying ducks) bad haba ngi ïohi ïa kine ki jingim katno ka ju pyntngen bad pynkynmaw ïa ngi ba kane ka pyrthei kaba ngi im bad ngi shong ngi sah ka dei shisha ka pyrthei kaba shngaiñ, kaba ïar bad ba maïan haduh katta katta? Hynrei mynta kiei kiei baroh ki la sdang kynjah bad kylla khongpong namar lada ngin khmied ban jngoh kai ïa kine ki jingim ngin ïohi pynban tang ïa ka jingher bad jingkyrhuh (kum u pyrthat ne u `lar-en) jong ki sim-nar (ki sim-eropleiñ ne ki han-helikoptar) kiba la kup tang da ki sner rupa.
Teng teng pat lada ngim ïohi ïa ki sim-nar ki khmat jong ngi kin shu myllen ban peit kai ïa u lyoh ba rben, u bnai ba ngen, ka sngi ba tyngshaiñ, ki khlur ba thaba khrik khrik lane ngin shu hun mynsiem ban peit kai ïa ki kot-kudi ne kot-phok jong ki khun jong ngi!Tang kumba 15 snem mynshuwa baroh ki nongshong shnong ka sor Shillong ryngkat ki shnong ba marjan lehse kin kynmaw ba man la ki por step ne janmied kin ïohsngew ym tang ïa ka jingpah ki sim`khar (sim ïing) hynrei kin ïohsngew ruh ïa ka jingpah bad jingrwai jingsiaw ki sim saro ne paitpuraw-thoh-tdong kumjuh ka jingkyrkait ka sim lorni (larni) ryngkat ka jingpah ab-ab-ab ka tyngab.
Ha ki por ka jinglong khynnah (marsien ïohi ïa ka tyngab) ngi ju kloi ban ïa beiñ ïa khoh bad kynkok-dumok da kaba kyang bad pyrta jam “ka tyngab ka thok ïa U Blei, ka shah tap da u khiew ranei ….
bad ka sa ïong kumtei!" Ani Wow Mei, ka jingbishar ba shida, ba khuid bad ba lui lui (innocent judgement) ki `nahlung ki `nahrit! Kaba lyngngoh pat mynta ka long ba ki sim saro, ki paitpuraw bad sim lorni ha lyndet bad kyrpong ïing ki la sdang ban kynjah jar jar.
Ha kiba bun ki ïing ki sem yn ïohi sa tang ïa ki sim `khar kiba ïa her ïa krih sngewbha ha kper ne phyllaw ïing ban bam ïa ki soh-khawja, ki khawpyrsit bad ruh ki shylluit jong ki jhur ne syntiew.
Ka jingbun ki sim-khar ka long ka pharshi khyllah ba phylla aïu re ba katba ki nang bun bad nang kha roi, katta ruh nang ïai jyllei ka jingwan tuid ba kham bun shah ki bar-jylla ki bar-ri kum ki `khar Bihari ne Adivasi, ki `khar Bodo ki `khar Boro ryngkat ka jingwan rung ba beaiñ ki `khar Bangla ki `khar Nepali kumjuh ki `khar Bhutan ne `khar Tibetan (ki poi-wir) ban lum pliah ne kamai spah, ban buhai shnong bad ban shongneh shongtan ne im laitluid laitlan hangne.
Hato kane kan dei tang ka jingmutdur kumba mutdur u myllung Soso Tham ne kan dei ka jingshisha kaba la dep jia bad ka ban nang ïai jia shuh shuh kumba la pruid dak bad ïohi paw da une u myllung?Shaei lut ki sier ki skei, ki `la thap sim ki `la basa, ki skei-tyrkhang ki skei-sniang, ki `nai-lum ki `nai-rabit, ki risang ne bshad saw rong ba jrong u tdong rymphum-rymphum.
Shaei ki tngaw ki shrieh, ki myrsiang ki suri, ki ñiangkhlaw ki `ñiangkhied, ki tyrpud ki dngiem bad baroh ki mrad ki mreng kiba ym lah shuh ban ïohi ne jer kyrteng hangne? Shaei ruh ki dohkha dohpnat ba bun jait kiba ïa jngi khlek-khlek ha ki um thup thup bad ki um ba tuid jai jai jong ki wah-rit ne ki wah-bah ki ïa leit kha bad lympat pylleng khnang ban roi ki khun ki kti? Balei ki basa dohkha ba don ha kylleng ka bri ki thnem thui thui ban khohsnep bad ot dkhot tang ïa ka `kha-bah ba la shalan naduh ka Jylla Andhra? La jia aïu keiñ ïa ki dohkha ba bang ba shngiam ka bri jong ngi kum u `kha-triang bad `kha-lad ba jrong shi pruh-ar pruh ryngkat ki shalynnai thoh-pynïeng (ba syriem ïa ka patlun panjama phong thiah) kiba ngi ju ïa khwai bad kynjut myllen (thlop shi thlop) ban pyndap ruh ne pyndap paron? Balei la ïap bad jah ryngai lut ki `kha blusheng ki `kha ïangki ba btiar sni ryngkat ki `kha-saw ba shngiam doh ha pung Umïam bad balei ruh la duna ki `kha-ski ki `kha-puthia, ki `kha-snad ki `kha-bseiñ kumjuh ki `kha-babia ki `kha-tungkra ha ki um ki wah ne ki basa dohkha jong ki ïew ki hat? Kumba roi sted ki sim `khar ne ki paro jong ki `khar kaïa balei ki `kha-nongwei ne `kha-dkhar ki ïoh ban kha roi bad jngi sngewbha ym tang ha pung Umïam ne ha ki pung jong ki `riewshimet hynrei wat ha ki thwei ki tharia ka bri u Hynñiewtrep.
Lada yn buh jingkylli ïa ki rawon ieij khwai-dohkha balei la jyllei bad byllei tang da ki `kha-dkhar ba blad doh ne blad snep jan baroh baroh kin shu ïa ang shyntur bad pyrkhat lyngngoh! Ha ki krem ki kroh aïu pat ba ki dohthli bad `kha-makur jrong tmaiñ ki ïa khlong bad ïa ksam thliew ban leit wad bam ne leit wad wieh?Haba bishar sani ïa la ka bri ba shongkun shongsbai ym lah satia ban len ba U Nongthaw U Nongbuh U la kyrkhu kyrdoh bad buh kyrpang ïa laiphew skit ki jingim ryng-kat ki spah ramew kiba ym lah shuh ban batai hangne.
Kaba pynsngewsih bad pynbynñiaw pat ka long ba kat shaba ngi leit ngi phai ngin ïohi sa tang ki jinglilam ba shu kyrkieh syndet bad pyrdet ïa ki spah ramew ryngkat ka jingpynjot pynjulor ba ishyrkhei bad ima haduh katta katta ïa la ka Mei Mariang namar ki kam pynroi kum ka khlong mawshun-mawleiñ, ka khlong moïong-dewïong, ka khaïi rnga ne khaïi dieng bad kiwei kiwei ki jait kam.
Kine ki kam pynroi ki la pynjaw ummat kthang ïa ki hajar hajar ngut ki nongrep namar ba la jot bad sniew lut ki jaka rep jaka riang.
Hooid, wat la kine ki kam pynroi ki ban neh tang shipor ki dei kiba la wan rah jingmyntoi shi sbuk ïa ki nongwei, hato kam dei pat ka jingshisha ba ki trai par ne `riewshimet ki la ïoh sha lade tang kum ka bai shun ne bai chuni?Hato u Hynñiewtrep u dei u bym khuslai ne pyrwa ban pyrkhat bad ïohi jngai? Wat la sngew jngan ban jubab ïa kane donkam pat ban kylli ïa baroh “hato ki longdien mandien kim donhok ban pyndonkam lem ïa u mawshun, u mawleiñ ne u moïong-dewïong ryngkat kiwei kiwei ki spah ramew na ka bynta ka jingdonkam jong ki lashai lashisngi.
Hato ruh kin ym kotbor ban seng ïa ki karkhana ban tylliat dewbilat ne saiñ ïa u mawleiñ ban ïoh ïa u nar rod ne u nar steel lane ban shna ïa ki tiar ki tar ba bun jait kiba ngi thied bad shu shaniah lynter na kiwei pat ki Jylla?" Lada ka jubab ka long hooid ki donkam ïa ki balei pat ngi leh bym suidñiew bad kheiñsting katne katne ban pyrkhat ne ïohi jngai kumno ban buh ne bhah lem ïa ka jingdonkam jong ki? Kumba la ong da mano re ba ka jaidbynriew ka bym pyrkhat bad ïohi jngai……….
ka shu im lamwir bad kan sa jah rngai.
Hato ngi dei kiba lamwir ne ki ban im tang da ka jinglamwir khnang ban myntoi lade shimet? To kam pher bad kam lei lei namar (long katba long) ngim dei satia ban shu ïa klet biej ba 70 ne 80 ki nongshong shnong ka Jylla ki dei ki nongrep (ki budlum) kiba ju kyrshan bam ïa ngi met bad mynsiem bad ki ban nang ïai kyrshan shuh shuh ïa ka ïoh ka kot ka Jylla bad ïa baroh ki nongshong shnong jong ka.
Haba ka long kumne, hato kam dei ïa ngi ban pyrkhat jngai ba ka kam rep kam riang ym tang ba ka dei ka jait kam ka ban ym pynjot jynjulor ïa ka Mei Mariang kumba long ka kam jngohkai pyrthei (tourism) hynrei ka dei ruh ka kam ka ban kyrshan shilynter jingim ïa man la ka thliew ïing jong ki khun ki ksiew bad ki lawei jong ngi.
Lada yn jia katba jia ruh (kum ka khynñiuh jumai, khyrwit ka ‘erïong, twa ki lum ki wah, khie ki thma lane sar naphang ka khlam) ki nongrep ki bsa bad kin ïai bsa bam ïa ngi.
Kumno pat ki mrad ki mreng bad ki sim ki doh kin pynriewspah ïa ngi? Wat la ka por ka la dier bad poi ha thmit ne ha thwei baroh ngi tip ba kine ki jingim U Nongthaw U Nongbuh ki ju pynnoh synñiang sha ka Mei Mariang da kaba thung bad pynphriang ïa bun jait ki symbai ki rnai jong baroh ki jingthung ki jingtep kiba phuh syntiew bad bah soh namar ki ju bam ïa kine ki soh ryngkat ki symbai (kum ka skei kaba ju bam bad pynphriang ïa u sohmylleng).
Haba khot ka mariang (leit paiñkhana) ki ju pynhap noh ïa ki symbai na kpoh jong ki sha sla khyndew (ryngkat ka eit ne ka sboh) bad suki suki kine ki symbai ki suhthied ban heh ban san.
Dei kumne keiñ ba rben ki khlaw ki btab bad kharoi ki jingthung ki jingtep.
Ki khlaw ba rben ki ïarap pat ym tang ban bat ban kynshew ïa ka um slap ne `dew sboh hynrei ki pynmih ruh ïa ka lyer kaba khuid ba suba bad ki long ruh ki ïing ki sem (habitat) jong ki mrad bad ki sim ki doh.
Na ki khlaw diengmet ne ki rain fo-rest (ym ki lum kseh ne lum synsar) kine ki jingim ki ju ïoh pahuh ka bam bad ki nongrep ruh ki kmen bad heh mynsiem namar ka umrep umriang ryngkat ka umdih ka ju kyrsoi ha baroh ki saw aïom.
Ïa ka jingkharoi ki khñiang ki ksiah kiba ju pynjulor ïa ki jingthung jingtep la ju ïarap ban pynduna ïa ki da bun jait ki jingim (predators) kum ki sim, ki jakoid, ki dohkha, ki `ñiangbshiah, ki thapbawa bad kiwei kiwei namar baroh ki khñiang ki ksiah ki dei ki jingbam ba bang ba shngiam jong ki.
Haba ka long kumne aïu pat ki nongrep kin khuslai?Khnang ba ka bri u Hynñiewtrep kan phuh kan phieng bad wan dur wan dar biang sa shisien bad kumjuh ruh kumno ka ïoh ka kot ka Jylla kan nang ïai kiew, to ngin ïada ïa ka Mei Mariang bad baroh ki jingim kiba don ha ka da kaba tyngkai bad adkar noh ka jingpyndonkam ïa ka jri siat sim (ka watur ne batur) ryngkat ka ryntieh ne suloi siat-skei siat-shrieh bad ban thaw ruh shibun ki aiñ ki kanun kiba khlaiñ bad pyrkhing bha na ka bynta ka bha ka miat ki khun ki ksiew bad ki doh ki snam.
Ïa kine ki aiñ dei ban pyntreikam noh (kham kyrkieh) ha man la ki shnong ki thaw ne ki ïing ki sem khlem da ap ïa ki adong ki adit jong ki bor sorkar ïoh ngin shu babe sepei ha ki sngi ba khatduh ka jinglong tymmen.
Ban khuslai bad ban babe (regret) katba ngi dang ring ne pyrsad mynsiem hato kan ym dei ka nurok ksuid ne ka dujok pyrthei?Ki khlaw ki btab ba ïar ba rben, ki wah ki kshaid ba tuid bad noh rymphum rymphum bad baroh ki jingim ba don pahuh pahai ym tang ba kin pynshngaiñ bad kyntiew ïa ka ïoh ka kot ki nongrep hynrei kin khring shuh shuh ïa ki nongjngohkai pyrthei na kylleng ki ri namar baroh baroh ngi tip ba ki tourist ym tang ba ki wan theh pisa ne wan theh klur hynrei ki ïa leit pur khana ruh sha la ki lok ki jor shaphang ka jingitynnad bad jingiphuh iphieng i Mei Mariang u Hynñiewtrep.
Dei kumne keiñ ba ki jingim U Nongthaw U Nongbuh kin pynriewspah ïa ngi!Ki riewstad ki ju ong ba ïa kaei kaba U Blei U lah ai, u khun bynriew u lah bam duh bad pynjot pynjulor (what God has given, man has destroyed).
Kane ka dei ka jingshisha kaba la jia ha kylleng ka bri bad kumjuh ha satlak pyrthei hynrei don jingeh aïu pat ïa ngi ki pateng ka juk stad ka juk shai ban ong kylla ba ïa kiei kiei kiba U Trai Kynrad U la theh kyrhai ha ngi…………ngin pyndonkam, ngin phikir, ngin tyngkai bad ngin bhah kyrpang lem ruh ïa ki lawei bad ki longdien mandien? To ngin ïa sngap lem ïa ka jingud jingnam ki jingim U Trai Kynrad da ki shkor ba ïohsngew kyndiang, ki khmat ba ïohi shai kdar bad ka bor jabieng ban pyrkhat bad ïohi jngai!.
Kaei ka ban jia, haba bun tylli ki wah ki tuid sa ka duriaw barit? Kane ka la jia ha Shillong.
Baroh ki surok ki lam sha Khyndai Lad bad Motphran.
Ka Iingshari ba don burom ka Jylla ka hap ban takraiñ ia ka Sorkar ba kam don kata ka jingmut ba paka bad ba sngew iahap (proper plan) kumno ban pynduna ia ka jingdheng kali.
Ki surok na suin, ki dei tang ki jingphohsniew, namar ym don lad ban tei bad lada don ruh, kan shim por da ki phew phew snem.
Ban pynheh surok kam don jingmyntoi, namar kitei ki jaka ba khring bha (gravitated junctions) kata ka Motphran bad ka Khyndai Lad ki rit ban ia ki surok.
Sngew iahap ban pynheh ia ki lynti iaid kjat khnang ba ki briew kin nym iaid ha surok kali.
Ka jubab ia katei ka jingkylli ka long ba ka duriaw kan shlei beit.
Wat duh jingkyrmen.
Ngi don ka Them Metor bad ka phyllaw jong ka Iingdorbar ba la bam duh da ka ding.
Ka Sorkar bastad ka lah ban leh eiei halor kane.
Ia ka New Shillong, ka Sorkar ka lah dei ban pyrkhat bha kumno ban tei ia ki surok bad ki jaka ba kitei ki surok ki iakynduh (junctions), khnang ba hadien habud kan ym jia kumba long mynta (keeping in mind our present expe-rience in Shillong).
U Khurda Road Divisional Railway Manager (DRM) u Rinkesh Ray ha ka lah sngi U Blei u la ong ba nalor ki 278 ngut ki briew kiba la ïap, ki la don kumba 1,100 ngut ki briew kiba la mynsaw ha ka jingjia kaba la jia ha ka 2 tarik, Jylliew.
Kumba ka long mynta, la ong ba ka tnat Railways ka la buh jingkheiñ ba ka jingdon jong ka jingïap ki briew ha Odisha na ka jingïatakhuh jong ki rel haduh mynta ka la kiew sha ka 278 ngut, ha kaba ka la ong ba ki la don shuh sa lai ngut ki briew kiba la khlad noh na ka daw ka jingmynsaw jur jong ki.
Hashwa ka la don ka jingbuh jingkheiñ ba ka jingdon jong ki briew kiba la ïap ha ka jingjia ki la don 288, ha kaba na ka liang ka sorkar jylla ka la khmih bniah bad ka la pynbna ba ka jingïap jong ki briew na ka jingjia ka la long 275 ngut haduh ka sngi U Blei, naba ïa ka jingdon jong ki briew kiba la ïap ha ka jingjia la ñiew biang arsien.
Ka jingñiew biang ïa ka jingdon jong ki briew kiba la ïap ha ka jingjia, ka la sah khlem kylla haduh katei ka sngi, ha kaba ha ka sngi kaba bud, kata ha ka lah sngi U Blei da ka jingkhlad noh sa lai ngut ka la kiew sha ka 278 ngut.
Na ka liang ka Myntri Rangbah jong ka West Bengal ka Mamata Banerjee, kaba long ruh ka Myntri brim jong ka tnat Railway, ka la ïathuh ba ha kaba ïadei bad ka jingjia, ki la don kumba 61 ngut ki briew na ka jylla jong ka kiba la ïap ha ka jingjia bad 182 ngut kiwei pat ki dei kiba dang jah bad ym pat lap haduh mynta.
U Roy u la ong ba na kine ki 1,100 ngut kiba la mynsaw, hapoh 200 ngut ki dang shah sumar ha kiba bun ki jaka ai jingsumar.
U la ong ba na ki 278 tylli ki metïap, ki la don kumba 177 tylli ïa kiba la wan kam da ki bahaïing katba 101 ki dei ki bym pat don nongleit kam bad ïa kine ki metïap ïa kiba ym pat don ban leit kam la buh ha ki jaka ai jingsumar bapher bapher.
U Roy u la ong ba ka tnat Railways ka la pyntreikam ïa ki briew na kiba bun ki jylla kiba kynthup na Odisha, West Bengal, Jharkhand, Chhattisgarh, Bihar, Telangana, Andhra Pradesh bad Tamil Nadu khnang ban leit wad bad lap ïa kiba bun ngut kiba dang jah hadien ba la jia kane ka jingjia kaba shyrkhei.
Kawei ka khynnah 13 snem na China, ka la pynlut lut ia baroh ka pisa ba ki kmie- ki kpa jongka ki la kynshew tang hapoh jong ki 4 bnai tang ha kaba lehkai game.
Katei ka khynnah ia kaba la buhrieh kyrteng, ka dei ka khynnah skul na ka thaiñ Henan bad ka la pyndonkam ia katei ka pisa kumba 449,500 Yuan (Rs.
52,19,809) hadien ba ka la ioh ia ka card sei pisa jong ka kmie kaba don ha iing bad ka ju pynlut ha ki jinglehkai mobile.
Hadien ba kawei na ki nonghikai skul jongka, ka lap ia katei ka jingpynlut phut jongka ha kaba lehkai hapoh skul, ka la sngewthuh ba katei ka khynnah ka lehkai ia ki game ‘online’ bad kumta ka la pyntip sha ka kmie jong katei ka khynnah halor ka jingsuba ba katei ka khynnah ka lah ban pyndonkam da ka pisa ba na iing namar ka la kyrni sha ba palat ia katei ka jinglehkai mobile.
Hadien ba ka kmie ka la peit thuh bad peit ia ka pisa jongka kaba don hapoh Bank, ka shem ba ka pisa jongka baroh ka la lut- khoit bad ka sah sa tang 5 tyngka hapoh ka Account (0.
5 Yuan).
Ha kawei ka video ba la saphriang paidbah, la iohi ba katei ka kmie ka la iam pait dohnud ha ryngkat ki kot ki sla kiba pynshisha ia ka jingpynlut jong katei ka khynnah ia katei ka pisa baroh ha ka jinglehkai mobile.
Hadien ba u kpa jong katei ka khynnah u shem ia kane, u la phah ia ka ban iathuh hok bad phla ia ka jingpynlut jongka baroh, katei ka khynnah ka la phla ba ka la pynlut 120,000 Yuan (Rs.
13,93,828) naka bynta ban thied ia katei ka game bad 210,000 Yuan (Rs.
24,39,340) naka bynta ban ioh lehkai ia katei ka game ba ka la thied.
Katba 100,000 Yuan (Rs.
11,61,590) ka la pynlut ha ka ban pynthied ia katei ka game na ka bynta 10 ngut kiwei pat ki paralok skul jongka.
Katei ka khynnah ka la ong ba namar ka isynei ia kitei ki paralok jongka, kumta kam banse ban pynthied lem ia ki haba ki kyrpad ia ka.
Ka la iathuh ba kam da tip bha shaphang ki laiñ pisa hynrei namar ba ka ioh ia katei ka card sei pisa, kumta ka shu pyniasoh beit ia katei ka card bad ka smart phone jong ka.
Ki tnat iarap jong ka Ukraine hapoh ka nongbah Dnipro, ki la ioh sei noh ia ka met jong ka khyllung 2 snem na ka iing ba la twa na ka jingther ‘namding jong ka Russia ha ka Sngi U Blei.
Ha kawei pat ka liang, la ong ba ki bor pyniaid ka Russia ki la bthah ia baroh ki paidbah kiba sah ha ki bynta khappud jong ka Ukraine bad Russia ba kin mih noh shipor ban leit buhai shnong sha kiwei pat ki shnong bad ki thaiñ ba marjan namar ka jingiasiat bad ka thma ka la jur ha kitei ki bynta khappud.
La ong ba ka Russia ha ka Sngi Saitjaiñ, ka la ther ‘namding sha ka thaiñ ba shong ki riew paidbah hapoh jong ka nongbah Dnipro.
Kumta, la ong ba ki briew jong ka kynhun iarap ki la ioh sei noh ia ka met jong katei ka khynnah ha ka por mynmiet ynda ki la wad bad khyllie ia ki bynta ba la twa jong katei ka iing mala, khnang ban ioh sei bad pyllait im lada dang don kino kino kiba dang im hapoh jong katei ka iing ba la twa.
Ki heh ka Ukraine ki iathuh ba katei ka jingther jong ka Russia ha katei ka sngi, ka la shim noh ia ka jingim jong katei ka khyllung kaba dang ar snem ka rta bad kaba dang shu wan sha kane ka pyrthei dang ha u snem 2021 bad kumba 22 ngut kiwei pat ruh kiba la mynsaw bad ngat ha katei ka jingbthei ha katei ka sngi.
Ka kynhun Narcotics Control Bureau (NCB) hynnin ka sngi ka la ong ba ka la lah ban kurup ïa u drok uba bun ha kaba u la kot sha ki hajar klur tyngka.
“Ïa u drok ba bun jong u Party Drug LSD la ïoh ban kurup da ka kynhun wad bniah ha kaba ka la lah ban pynpulom halor ka jingthmu pyntreikam jong ki runar bad ïoh ruh ban kem ïa kiba bun ki nongkhaïi tuh," la ïathuh ka tyllong khubor.
Ka tyllong khubor ka la ïathuh shuh shuh ba ka kynhun NCB kan sa ïai bteng ha ka ban pynlong ïa ka jingtohkit khnang ban tip bniah shuh shuh shaphang u drok ba la ïoh ban kurup.
Hashwa kane, ka la ong ba ha u bnai ba la lah, ha ka jingpyntreikam kaba kyrpang jong ka kynhun shipai duriaw, ka kynhun ka la ïoh ban kurup kumba 2,525 kilo u Methamphetamine uba la kot sha ka T.
25,000 klur na kawei ka jhad ha ki bynta rudnong jong ka Kerala.
Ka kaiphot ka la ïathuh ba u heh jong ka kynhun NCB u la ong ba kane ka dei ka jingïoh kurup drok kaba bun eh jong ka kynhun wad bniah.
“Ka kynhun NCB bad ki shipai duriaw ki la lah ban pynlong ïa ka jingpyntreikam kaba jop ha Indian Ocean.
Ka la long kaba bun tam haba la shim jingkheiñ.
Ïa une u drok la wanrah na Chabahar Port kaba ha Iran.
Ka tynrai ba la sdang ban pynmih ïa u drok ka dei na Pakistan," la ïathuh shuh shuh ka tyllong khubor.
Ka jingpyntreikam kaba kyrpang ïa ka ba la tip kum ka Operation Samudragupta, ka dei kaba la sdang ha u bnai Rymphang jong u snem 2022 bad palat 4,000 kilo u drok la ïoh ban kurup haduh mynta.
Ka seng BJP ha Karnataka ka la byrngem ban pynlong da ka jingïakhih lada jia ba ka sorkar Congress ka weng noh ïa ka aiñ ba pyrshah halor ka jingshoh doh masi ha ka jylla.
“Ki masi bad ki masi dab ki dei ki paralok jong ki nongrep jong ngi, lada dei ban pynsah ïa ka kam rep kam riang ha ka ri, ïa ki masi bad ki muid bad ki masi dab la dei ban pynneh pynsah.
Mynta ka sorkar ka la pyrshang ban weng noh ïa ka aiñ, ngi pyrshah jur halor kane bad lada jia ba weng noh ïa ka, ngin sa pynlong da ka jingïakhi ha baroh kawei ka jylla," la ong u MLA jong ka seng BJP u N Ravkumar ha ka jingïakren bad ki nongthoh khubor.
U nongïalam jong ka seng BJP u la kren ïa kane hadien ba u Myntri ka Karnataka Animal Husbandry u K Venkatesh u la pynsngew ba la thmu ban weng noh ïa ka aiñ ban khang shohdoh ïa ki masi da kaba ong ba lada ïa ki muid, ki masi dab la lah ban shoh doh balei kam long ïa ki masi.
U la dawa ba la dei ban khmih bniah biang ha kaba ïadei bad ka aiñ ban pyrshah halor ka jingshoh doh ïa ki masi ha kine ki khyndiat sngi ba la leit.
Ïa ka Karnataka Prevention of Slaughter and Preservation of Cattle Act la wanrah bad pyntreikam da ka sorkar BJP ha u snem 2021.
Ka seng Congress, ka la pyrshah halor kane ka aiñ.
Ki bor sorkar jong ka jylla Assam ki la pyntip ba ha ka 4 tarik mynta u bnai kawei ka jingjia kaba sngewsih ka la jia ha ka shnong Bangalikuchi, Rangia, Kamrup district, na ba uwei u nongtrei jong ka Assam State Electricity Board (ASEB) u la duh ei ïa la ka jingim hadien ka jingshah bat bording ilektrik.
Utei u nongtrei ka ASEB u la shah bat ilektrik katba u dang leit ban maramot ïa uwei u waiar u ba don ha kawei ka karkhana.
U nongtrei ka ASEB u ba la duh ei ïa la ka jong ka jingim na katei ka jingjia u dei u ba la tip kyrteng kum u Hamidur Rahman.
Hadien katei ka jingjia, la ïathuh ba na ka liang ki nongshong shnong kiba marjan ki la leit ban pynkit mar mar ïa u Hamidur sha kawei ka jaka sumar kaba marjan, hynrei u trei u nongtrei ka ASEB u la khlad noh hashwa ban ïoh ïa ki lad jingsumar kiba paka.
Kat kum ki jinglum jingtip la ïathuh ba katei ka jingjia shah bat bording ilektrik ka la jia namar ba utei u nongtrei ka ASEB u khlem pynlip ïa ka bording ha ka por ba u la leit ban maramot ïa uwei u waiar.
Kat kum ki jingïoh lum khubor la ïathuh ba ka jingjia shah bat bording jong u nongtrei ka ASEB ka dei ka sien kaba ar kaba la jia ha ki 2 bnai kiba la dep.
Dang ha u bnai ba la dep, uwei u nongtrei jong ka ASEB u la duh ei ïa la ka jong ka jingim hadien ka jingjia shah bat bording ilektrik ha ka jingjia kaba la jia ha ka thaiñ Borkhola, Cachar district.
U Myntri Rangbah jong ka Maharashtra u Eknath Shinde bad u Symbud Myntri Rangbah u Devendra Fadnavis ha ka miet jong ka sngi U Blei ki la leit sha New Delhi bad ïakynduh ïa u Myntri ka sorkar kmie uba dei khmih ïa ka tnat ki kam pohïing u Amit Shah ha ka jaka sah jong u kaba don ha Delhi na  ka bynta ban ïakren halor kiba bun ki mat kiba ïadei bad ka jylla.
U Shinde, na Pune ka jaka ha kaba u la don na ka bynta ban plie paidbah ïa kiba bun ki Project, u la mih na ka bynta ban leit sha Delhi, katba u Fadnavis u la mih ban leit sha Delhi na Nagpur ha ka janmiet jong ka sngi U Blei.
“Ngi la ïai wan sha Delhi.
Ki la don shibun ki mat ba la dei ban ïakren halor ka jylla, la ka long ha ka liang ki project bapher bapher, ki mat ba ïadei bad ka Marathwada Water Grid Project, ka mat ba ïadei bad ka um ha Konkan bad ki jingeh ba la ïakynduh da ki nongrep," la ong u Shinde.
Kine baroh ar tylli ki seng kim shym la pynpaw shai halor ka mat kaba don sha lyndet jong ka jingïakynduh jong u Shinde  bad u Fadnavis bad u heh nongïalam jong ka seng BJP, kane ka jingleit ïakynduh ka la long hashwa ban kynjoh sha ka shi snem ka sorkar ba la lamkhmat da u Shinde bad u Fadnavis ha ka jylla.
Ki la don ki jingsuba ba kane ka jingleit ïakynduh jong kine ki nongïalam ka long ban ïakren halor ka jingthmu ban pynïar ïa ka kynhun Myntri ha ka jylla, kumjuh ka jingdawa jong ka kynhun seng Sena hapoh ka jingïalam jong u Shinde ha kaba ïadei bad ka shuki Myntri ha ka sorkar kmie.
Kine ki arngut ki nongïalam kin sa ïakren ruh halor ka jingïasam ïa ki konstitwensi hapdeng ka kynhun Sen ba la lamkhmat da u Shinde bad ka seng BJP na ka bynta ka jingïakhun ïa ka ilekshon Civic Dody bad ka Lok Sabha.
Kum shi bynta ka jingrakhe ïa ka ‘World Environment Day’, ki samla pule ka Indian Institute of Professional Studies (IIPS) jong ka tnad pule Social Work ha ryngkat ka jingïatreilang bad ka Shillong Municipal Board (SMB) bad ka Nomads Adventure ha ka Lah Sngi U Blei ki la pynlong ïa ka jingpynkhuid ïa ka sor Shillong.
Ha katei ka sngi ki samla ha ryngkat bad ki nonghikai jong katei ka jaka pule ki la mih shakhmat ban pynkhuid ïa ka sor ha kaba ka phang jong ka ‘World Environment Day’ mynta u snem ka long “To Beat Plastic Waste Pollution" bad ki la sdang ïa katei ka jingpynkhuid na Dhankheti sha Barik, U Soso Tham Auditorium, Kashari bad ki la pynkut ha Khyndailad.
Haba kren sha ki lad pathai halor ka jingpynkhuid ïa ki ñiut kiba la ïoh lyngba kitei ki lynti, na ka liang ka nonghikai katei ka jaka pule, ka Kong Wanphylla Nongrum, ka la ïathuh ba ka Shillong Municipal Board kan sa shimkhia ban leit bret ïa kitei ñiut kiba la dep ban tam da ki khynnah bad kiba la lum shi lynnong ha kawei ka jaka.
“Nga kyrmen ba ym dei tang ha kane ka kynti ba tang namar ba ka dei ka ‘World Environment Day’, ngin pynkhuid ïa ka mariang bad ka sawdong jong ngi hynrei nga kyrmen ruh ba man ka sngi, ngin leh khyndiat eh na ka liang ka jong ngi ba ngin ym bret ïa ki jaboh ki jabaiñ na ki ïing ki sem ki jong ngi lane ha ka por ba ngi ïaid ha ki lynti ki syngkien hynrei ba ngin thep ha ki pla jong ngi khnang ba ka mariang ka jong ngi kan long kaba itynnad," la ong katei ka nonghikai.
Katei ka nonghikai ka la ong ruh ba dei ban long ki briew kiba don ïa ka jingkitkhlieh ym tang na ka bynta ka kam ka jam lajong lane tang ïa ka jingpule hynrei ban don ka jingkitkhlieh ruh na ka bynta ka mariang kaba ngi im bad ngi sah.
Ka Ministri jong ka tnat Kam Pohïing (MHA) jong ka Sorkar Pdeng ha ki khyndiat sngi kiba la leit noh ka la thaw da kawei ka komiti kaba kyrpang ka ban shimti ïa ki kam tohkit halor ki jingmih jong ki jingïakajia bad jingïaumsnam kiba la jia ha ka jylla Manipur naduh ka 3 tarik jong u bnai Jymmang.
Ïa katei ka komiti kaba don ïa 3 ngut ki dkhot la thaw da ka MHA ka ban ïalam khmat da u Chief Justice barim jong ka Gauhati high Court Ajai – Lamba.
Kiwei kiwei ki dkhot jong katei ka komiti ki kynthup ïa u Himanshu Shekhar Das (ophisar IAS ba la shongthait) bad u Aloka Prabhakar (ophisar IPS ba la shongthait na ka kam).
Kum ban shu ïathuh hangne, dang shen na ka liang u Myntri ka tnat Kam Pohïing jong ka Sorkar Pdeng – Amit Shah u la pynbna ba ïa ki jingïakajia ha ka jylla Manipur yn tohkit da ka ‘judicial panel’.
Haba phai pat sha kiwei ki khubor la ïathuh ba watla na ka liang ki jingïakajia bad jingïaumsnam ha ka jylla Manipur ki la sdang ban thanda katba nang ïai mih ki sngi, pynban ha ka 4 tarik mynta u bnai la ïoh jingtip ba ki runar ki la leit ban wiang ding ïa ka ïing sah jong u MLA ka seng congress kaba don ha ka thaiñ Sugnu.
Ïa ka ïing sah jong u MLA ka seng Congress – RK Ranjit kaba don ha ka konstitwensi Sugnu la leit ban wiang ding da ki runar ha ka step phyrngab jong ka 4 tarik mynta u bnai.
Kat kum ki jingïoh lum khubor la ïathuh ba na ka liang ki runar ym tang ba ki la leit ban wiang ding ïa ka ïing sah jong u MLA, hynrei ki la wiang ding ruh ïa ki 2 tylli ki kali kiba la set ha phyllaw ïing jong  utei u MLA ka Congress.
Man la u snem la ju rakhe ïa ka 5 tarik Jylliew kum ka sngi pynneh pynsah mariang, bad ha kum kane ka sngi, la ju thung ruh da ki hajar tylli ki tynrai dieng ha kylleng ki jaka jong ka Jylla.
Katkum ka jinglum jingtip halor ka jingthung ïa ki tynrai dieng man la u snem, la ïathuh ba ki tnat treikam ka Sorkar naduh ka tnat Forest and Environment bad ka tnat Soil and Water Conservation, ki tynrai dieng kiba ju thung ki long da ki hajar tylli.
Kine ki tynrai dieng ki kynthup lang ïa ki jait dieng bapher bapher naduh ki dieng met bad dieng kseh, nalor ki tynrai dieng soh bad dieng syntiew kiba heh.
La ïathuh ba ki kynja kynhun ne ki riewshimet kiba thung ïa ki tynrai dieng ki shu kut tang ha kaba thung, hynrei kim don pat ka jingbuddien la kito ki tynrai dieng ki im bad ki heh ki san ne em.
“Lada dei ba ki tynrai dieng kiba la thung baroh shi katta snem ki im bad ki heh ki san, ka mei mariang ka la dei ban jyrngam," la ong uwei na ki ophisar.
Ki la ong ba ka jingthung dieng ka dei ban long katkum ka aïom bad ki jait dieng kiba kumno kiba lah ban heh ban san, bad ka khyndew ka dei ban long kaba kumno.
Bunsien ka Sorkar Jylla bad ki seng bapher bapher ki ju pynlong ïa ka jingthung tynrai dieng kum ka dak ban rakhe ïa ka sngi pynneh pynsah mariang man u snem ha ka 5 tarik Jylliew ha shityllup ka pyrthei.
Kane ka jingrakhe ka la sdang naduh u snem 1973 lyngba ka jingmaitphang ka United Nations khnang ban ïada ïa ka mariang.
Ka shlem trei kam Krishi Vigyan Kendra (KVK) East Khasi Hills kaba don hapoh ka tnat Agriculture and Farmers Welfare, Meghalaya ka la rakhe ïa ka “World Environment Day 2023" ha ka 5 tarik u Jylliew halor ka phang “Ki lad ban pynduna na ka jingpyndonkam ïa ki Plastik" ha KVK East Khasi Hills, Upper Shillong.
Kum shi bynta ban rakhe ïa kane ka sngi, la pynlong ïa ka ‘Inter School Quiz’ bad ‘Drawing Competition’ na ka bynta ki skul ba hap hapoh Upper Shillong.
Ka thong jong kane ka sngi ka long ban pynsngewthuh sha ki khynnah skul ïa ka jingdonkam ban sumar ïa ka mariang lyngba ka jingpynduna ïa ka jingpyndonkam ïa ki plastik.
Ka Springtime Secondary School Sadew ka la long ka  lahduh ha baroh ar tylli ki jingïakob bad bud pat da ka skul Kendriya Vidyalaya, EAC, Upper Shillong, Sanshnong UP School bad Sanmer Secondary School.
Ha kane ka sngi la ïoh ruh ban thung ïa ki dieng ha ka phyllaw jong ka shlem trei kam ïa kaba la ioh na ka ophis u Range Forest Officer, Sanmer.
U kongsan jong kane ka prokram u Bah.
D.
Lamar, Director of Agriculture (R&T), Meghalaya haba ia jingkren kum u kongsan u la ban halor ka jingdonkam ban pynneh ïa ki jingtip long tynrai khamtam ha kaba ïadei bad ka jingpynnneh ïa ka mariang bad ka mei ramew.
U la batai ruh shaphang ki lad ki lynti kumno ban bud ïa ka rukom im man ka sngi da kaba pynduna ïa ka jingpyndonkam ïa ki mar plastik ha kano kano ka liang namar ka jingpyndonkam ïa ki ka la long ki jingtim lane ka jingduhnong ïa u bynriew.
U la pynshlur ruh ïa ki khynnah skul ban thung ïa ki dieng ha kylleng sawdong khnang ban ïada ïa ki tyllong um bad kumjuh ruh ban ïada na ka jingkylla ka mariang.
U Bah Victor.
L.
Khonglah, Senior Scientist and Head ha kaba pdiang sngewbha ïa ki nongiashim bynta u la kitbok ïa ki ban leh la ka bynta ha kaba sumar ïa ka mariang.
Ka Bharatiya Janata Party (BJP) ka la ong ba ka seng ka ieh ha ka jingstad jong ka komiti ki ‘riewshemphang ne ka ‘Expert Committee’ ban ïakren halor ka bhah thung kam ne ka ‘Reservation Policy’.
Ïa kane la ong da u State President ka BJP, Bah Ernest Mawrie haba kren sha ki lad pathai khubor ha ka Lah Sngi U Blei.
“Ka BJP ka la ïashim bynta ha ka jingïalang jong baroh ki seng saiñ pyrthei ba la khot da u Myntri Rangbah ka Jylla bad mynjur ruh na bynta ka komiti ba kyrpang ha kaba la don ruh uba mihkhmat na ka liang ka seng.
Mynta ka dei ka kamram jong ka komiti ban ïakren halor kiba bun ki bynta bad ban ai jingmut sha u Myntri Rangbah," la ong u Bah Mawrie.
Haba pynsngew ba na ka liang ka seng ka la thaw ïa ka komiti (ba kynthup ïa u), u la ong ba ka komiti kan sa ai jingmut sha ka Sorkar haba ïadei bad katei ka bynta.
Haba kylli, u la ong, “Ngi la dep ban thaw ïa ka komiti bad ka la dep aiti sha nga ruh bad ngin nang pynbha shuh-shuh namarba ka Sorkar ka dang ai por ïa ngi.
"Shuh shuh u la bynrap ba kum ka komiti kan dang shong ïa ki jingïalang khnang ban leh ïa kaba bha tam na bynta ka Jylla khlem da noh shiliang khmat ïano-ïano.
Ka Hynñiewtrep Youth’s Council (HYC) Education Cell ha ka sngi Nyngkong ka la leit buh da ka jingthoh sha u Myntri Rangbah ka Jylla bad ruh ha u Myntri ka tnat Pule Puthi ban dawa buh kham bun ki Common University Entrance Test (CUET) Centre ha ka Jylla Meghalaya.
Ha ka kyrwoh khubor ba la pyllait da u Education Secretary ka HYC u Bah Enlang Sawian u la ong, ka Education Cell ka la pyntip ba ki samla pule ki mad jingeh shi katdei eh namar ki hap leit thoh ïa ka eksamin CUET sha Assam bad kiwei ki Jylla na bynta ban ïoh leit pule sha ki kyrdan pule UG bad PG.
U la ong, kane ka la pynlut ksan ïa ki samla pule bad ruh ka la buh jingeh ha ka leit ka wan sha jngai la ka Jylla.
Ka seng ka khmih lynti ba ka sorkar kan shimkhia ban weng ïa kane ka jingeh ki samla pule.
Ka National People’s Party (NPP) Shillong City Unit kan ïasnoh kti lang bad ka Federation of Shillong Hotels (FSH) na bynta ka ‘World Tourism Day’ kaba ju rakhe ha ka 27 tarik u Nailur man u snem.
Ka NPP Shillong City Unit ha ryngkat ka Federation of Shillong Hotels ka khmih lynti ba bun tylli ki ‘Hotel’ bad ki jaka bam kin lah ban pynlong ïa ka jinglong-jingman mariang hapoh ka Jylla kaba juh khnang ban kyntiew ïa ka ‘Eco-Tourism’.
Ka seng ka la ong ruh ba ka sngew sarong ba ka Jylla ka la shah jied kum kawei na ki jaka kaba biang tam eh na bynta ki ‘riew rangbah bad ka ban sah kynmaw kum ka jaka hapoh ka ri ban wan shangkai pyngngad.
“Hynrei ka dei ka jingpyrshang jong ngi ban pynlong ïa ka Meghalaya kum ka Jylla kaba paka tam ha ka liang ki kam jngoh kai na bynta baroh ki nongwan jngoh kai la ka long ha ka rta ne kyrdan," la ong u Working President ka NPP Shillong City, Bah Manroi Bha Kharpuri.
U Bah Kharpuri u ka ong ruh ba ka tnad ka tip shai ba ka long kaba donkam ban pynneh-pynsah ïa ki kam jngoh kai khnang ban ïada ïa ki jaka jngoh kai paidbah.
U la ong ruh ba ka NPP Unit ka la ïasnoh kti lang bad ka Federation of Shillong Hotels bad kynthup ruh ïa 3 tylli ki rai ha ka sngi rakhe ïa ka ‘World Environment Day’ ka ban long ha ka 5 tarik mynta u bnai.
Ka NPP Unit ha ryngkat ka Federation ha ka jingïalang bad u Assistant Commissioner – Food Safety, ka Sorkar Jylla, ka la kyrpad ïa baroh ki Hotel/Guest House bad jaka bam ban pynkhuid ïa ka mariang da ki sienjam barit ha katei ka jingrakhe.
Namar katei, ka jingïalang ka la buh ruh ki jingtyrwa ban kyrpad sha baroh ki ‘Hotel’, jaka bam ban kiar na ka jingpyndonkam ïa ki bilor plastik bad la ai jingmut ba ki pynbiang ïa ka umdih kaba khuid ha ki bilor.
Ha kajuh ka por, yn shna ïa ka ‘Sticker’ bad tah hapoh ki ‘tourist taxi’ ban khang lad ïa ki nongleit-nongwan ban pynjaboh ïa ki jaka paidbah bad ban batai sha ki ha kano ka rukom ban bret ïa ki jaboh haba bam jingbam hapoh kali.
Shuh shuh yn sa kynjoh ruh sha u District Transport Officer (DTO) khnang ban kyntu ïa baroh ki ‘tourist taxi’ ban buh lang ïa ki jaka theh ñiut kiba rit hapoh kali.
Nalor kane, la kyrpad ïa baroh ki ‘Hotel’, jaka bam ban thung iwei i tynrai dieng ha ka 5 tarik mynta u bnai.
Ka pyrthei baroh kawei ka ju rakhe man la u snem ïaka 5 tarik u Jylliew kum ka sngi ban pynneh pynsah ïa ka Mariang bad ïa ki sawdong sawkun jong ka kumta ka bor pynïaid District jong ka West Jaiñtia Hills ruh ka la rakhe ïa kane ka sngi halor ka phang “Beat Plastic Pollution".
Khnang ban pynduna ïa ka jingmih tdem, ka shle treikam u DC ka pyndonkam da ka bus ban kit ïa ki sahep bad nongtrei sorkar ban leit sha jingïalang kaba la long ha Bishop’s House Lumbihsyntu Mihmyntdu.
Ïa ka jingïalang la pynïaid da u S.
Phanbuh Assistant Commissioner, West Jaiñtia Hills ha ka jingdonlang u kongsan u Deputy Commissioner ka West Jaiñtia Hills District u BS.
Sohliya, IAS, u FB.
Basan MCS, u M.
A.
Challam, u WK.
Kharbuli, ki khynnah skul, ki nonghikai bad kiwei kiwei.
U Deputy Commissioner u BS.
Sohliya ha ka jingkren u la ong ka jingri jiingsumar ïa ka mariang bad ïa ka sawdong sawkun jong ka, kam dei satia ka kam shisngi ne ka kam shisien shisnem hynrei ka dei ka kam kaba dei ban bteng baroh shisnem.
Kiwei de kiba la ai jingkren ki long u M.
A.
Challam MCS, u Dr.
HH.
Mohrmen, ka Kong Pynbeit Passah NIC bad kiwei kiwei kiba la pynkynmaw ba ka plastic kadei shisha kawei na ki daw kiba kongsan kaba pynjaboh ïa ka mariang bad ïa ka sawdong sawkun jong ka bad kadei ruh ka bym ju pyut satia bad lada thang ïa ka, ka pynmih ïa ka lyer bih kaba buh jingma ïa ka koit ka khiah.
Shwa kane ka tnad kam khlaw jong ka West Jaiñtia Hills District lyngba ka presentation ka la batai halor ka aiñ Wildlife Protection Act.
Hadien ka jingïalang la sam syrnod sha ki tnad treikam sorkar bad ki shnong kiba la shim bynta haki program bapher bapher jong ka World Environment Day.
Ka Khynroo Khyllood Committee Seinraij Jowai ryngkat ka jingiatreilang ka YessMeghalya, ka la rakhe ïa ka World Environment Day da kaba pynlong iaka jingialang pynsngewthuh halor ka phang “Beat Plastic Pollution with Special reference the Impact of Jowai Town" bad ïa kane ka phang la batai da ka ‘riew shemphang ka Kong Nilamroi Passah, Senior Secretary Martin Luther Christian University Shillong.
Ïa ka jingïalang la pynlong ha Yungwalieh ka Chilliangraij ba la pyniaid da u Rangbahmi Kynjin Chairman KKC Seinraij bad la ïoh ki kyntien nguhblei na u Kamnipaia Challam bad ki kyntien ai mynsiem bad kyntu kynpham na na u O.
R.
Challam, President Seinraij Jowai bad u Arwotki Sumer, General Secretary Seinraij katba u Sienmi Lato, Secretary KKC Seinraij ula ai ki kyntien khublei.
Ban khring ïa ka jingmut jingpyrkhat jong ki khynnah skul, la pyni ruh ïa ka Short Documentary film ha kaba ïadei bad ka jinglong jingman jong ka mei mariang ha kine ki sngi na kadaw ka jingbymnang u khun bynriew ban kheiñkor bad burom iaki jingkyrkhu jong ka.
Ka Nilamroi Passah kum ka ‘riew shemphang ka la ong, ha ki por mynshwa ym ju don ka jingïakren ha kaba ïadei bad ka Plastic Pollution, hynrei ha ki khyndiat snem ka United Nation ka la shimkhia bha ban ïakren shaphang ka Plastic Pollution namar ka ïohi ba ki plastic kadei ka bih kaba long ka jingpang ym tang ïa ka mariang wat ia baroh kiba don jingim.
Da kaba pynlong ïa kum kine ki jingïalang kan ïarap ïa ki khynnah skul kumjuh ki nongshong shnong kumno ban kiar na kaba pyndonkam ïa ka plastic bad kaei ka jingkyrkhu bad jingmyntoi lada rai kut ban sangeh na ka jingpyndonkam iaka plastic.
Hadien ka jingïalang ka Khynroo Khyllood Committee Seinraij Jowai ka la pynlong ïa ka jingthung dieng ha Khloo Langdoh ba la shim bynta da ki khynnah skul ka Chilliangraij SSA UPS, Chilliangraij Govt.
LPS, Loompyrdi Iongpiah UPS SSA, Dulong Govt.
LPS, Pohmusiang UPS SSA, Government Girls Hr.
Secondary School, Jowai bad ka Panaliar UPS SSA bad ki riew rangbah ka Seinraij Jowai.
Ka long ka khubor lam sngewtynnad ba ka Seinraij SSA Lower Primary School, Mukhap nalor ka jingthung ïa ki tynrai dieng ha phyllaw jong ka skul, ka la bret ruh ïa ki seed ball ba ka la shna kyrpang sha ki jaka ba long syllen ba don hapoh u pud u ang ka shnong da kaba seed ball ïatreilang bad ka Dorbar Shnong Mukhap.
Ha kane ka jinglehkmen World Environment Day la shim bynta ruh da kiwei ki skul kynthup ka David Edward UPS Mukhap, Mukhap UPS-Secondary bad ka Lumlihoi UPS SSA haka jingdonlang u kongsan u MLA u Nujorki Sungoh bad u T.
War, District Soil and Water Conservation Officer (T) Division JowaiÏa ka jingïalang la pynïaid da u S.
Sungoh Chairman shnong Mukhap bad la ïoh ki kyntien kyntu kynpham na ki riew rangbah kiba kynthup u R.
Lapasam, Waheh shnong Mukhap, u S.
Lamare (Chairman Watershed Committee Wahiongnoh Mynsar) bad u T.
War, DSWCO (T), Division Jowai.
U Nujorki Sungoh ha ka jingkren u la kyntu ïa ki nongshong shnong ban long ki briew kiba tip ban kheinkor ïa ki jingkyrkhu ka mei mariang bad ka jingthung iaki dieng ki siej, ka jingïada ïa ki um ki wah kadei ka kamram ba hakhmat jong u ne ka nongshnong shnong.
Hadien ka jingialang la sam khusnam sha ki khynnah kiba jop haka jingiakop Drawing Painting Competition.
Ka Society for Environment Protection and Sustainable Development bad ka Hynñiewtrep Integrated Territorial Organization (HITO) Khliehtyrshi Area ki la rakhe ïaka sngi pynneh pynsah mariang ne World Environment Day da kaba thung ïaki tynrai dieng ha shnong Khliehtyrshi.
Ha kane ka sngi la don lang u Chairman ka Society for Environment Protection and Sustainable Development u WN Dkhar, u Secretary u Simon Dhar ryngkat ki nongïalam bad ki dkhot nongkitkam ka HITO Khliehtyrshi.
Kine nongïalam na ar seng ki la kyntu ïa ki nongshong shnong ban shim ka jingkitkhlieh ha ka ban ïada bad pynneh pynsah ïa ka mariang da kaba kiar na ka jingpom pathar ïa ki dieng ki siej ha ki khlaw ki btap.
U Myntri Rangbah ka Jylla, Conrad K.
Sangma ha ka Sngi Ba-ar u la ïashim bynta ha ka jingrakhe ïa ka sngi pynneh pynsah mariang ne ka ‘World Environment Day’ ha Shillong lyngba ki prokram bapher-bapher ba la pynlong ha kiba bun ki jaka.
Ha ka jingïalang kaba la long ha State Convention Centre, u Myntri Rangbah ka Jylla, u la ong ba ka Sorkar ha kine ki khyndiat snem ba la dep ka la pyrshang ban pynleit jingmut ban wanrah jingkylla ha ka liang ka tnad ba khmih mariang da kaba ïatreilang bad ki tnad treikam bapher-bapher kumjuh ka imlang-sahlang.
“Ka prokram mynta ka sngi ka long ka sienjam ban pyntikna ïa ka jingdonkam na bynta baroh ban ïatreilang khnang ban kynjoh ïa ka thong kaba ngi la buh hakhmat jong ngi," u la ong da kaba ban jur ba ïa ka thong ym lah ban kynjoh tang da ka Sorkar hynrei ka jingïadon bynta jong ka imlang-sahlang ha ki shnong ki thaw.
Haba ther tyngeh ïa kiba shalan plastik (kaba pyndonkam tang shisien), u la ong, “Ïa ka jingpyndonkam plastik la khang da ka Sorkar, hynrei ngi ïakynduh jingeh haba phai sha ka jingpyntreikam ïa ka aiñ tangba ngin pyntikna na ka liang ka Sorkar ban tehlakam ïa kane.
"Nangta u la bynrap ban pynkohnguh ïa ki paidbah ban sangeh ïa ka jingpyndonkam plastik kam dei kaba suk bad ka dei ban don ka lad ka ban hap pynbiang sha ki (paidbah) kum ki ‘organic bag’ ne ki pla plastik kiba pyut hadien 90 sngi.
Nalor kata, u la ong ruh ba kan long kaba eh ban pynsangeh ïa ka jingpyndonkam plastik ha man ki dukan bad kaba suk eh ban pynsangeh ka long ban khang ïa ka shalan jong ki.
Na ka liang u Myntri Rangbah u la ong ruh ba ka mariang kan shim ïa ka bynta kaba kongsan ha ka ban thaw ïa ki lad kamai bad ki kam ki jam namar yn pynïasohlang ïa ka mariang sha ki tnad treikam bapher-bapher kum ki kam jngoh kai, ka rep ka riang bad kiwei-kiwei.
Na ka liang u Chief Secretary, Bah D.
P.
Wahlang, u la pynbna halor ka kam ba ïadei bad ka jingpynkhie im biang ïa ka Wah Umkhrah lem bad kiwei-kiwei ki wah ha Shillong bad ban jur halor ka jingdonkam jong katto-katne ki lad ki lynti kiba lah ban ting ban pynneh-pynsah ïa ka mariang.
Kiwei-kiwei ki prokram ki kynthup ïa ka jingsam khusnam sha ki nongjop jong ki jingïakop bapher-bapher kiba la pynlong kum shi bynta ban rakhe ïa ka sngi pynneh mariang, ka jingpynkup burom ïa ki Dorbar Shnong, kynhun seng trei mon sngewbha kiba don bynta ban pynkhuid ïa ki wah, ban pynneh-pynsah ïa ka khuid ka suba bad ka jingïada ïa ka mariang, ka jingsam ïa ka ‘Meghalaya Excellence Award’ halor ka jingïada mariang nalor kiwei-kiwei.
Hashuwa, u Myntri Rangbah u la ïashim bynta ruh ha ka prokram thung dieng bad ka ‘Seed Ball Dispersal’ ha SICPAC bad plie ruh ïa ka ‘Nature Interpretation Centre’ ha Ka Phan Nonglait Park.
Kumba 3.
5 ‘million’ tylli ki symbai ba la kyllaiñ pyllun la pynsaphriang da ki khynnah skul ha ka sngi rakhe pynneh mariang mynta u snem bad kumba 75,000 ngut ki khynnah skul ki la shim bynta ha katei ka sienjam (Seed Ball) ha u bnai Jylliew, 2023.
Ka North Eastern Hill University (NEHU) ka la wan ha ka kyrdan ba 80 napdeng ki 100 tylli ki skulbah ha ka thup National Institutional Ranking Framework (NIRF) 2023 jong ka tnat pule puthi ka Sorkar Pdeng.
Ïa kane ka thup la pyllait paidbah ha ka Sngi Ba-Ar.
Ha u snem ba la dep, ka NEHU ka la poi ha ka kyrdan ba 66.
Katba mynta u snem ka la nang hiar arsut ha kaba ka la poi ha ka kyrdan ba 80 da kaba ïoh ïa ka ‘score’ kaba 44.
95.
Ha u snem 2021, ka NEHU ka la ïoh ïa ka kyrdan ba 59.
Hynrei, ka NEHU ka khlem pat paw kyrteng satia napdeng ki 100 tylli ki shlem ai jinghikai kiba kynsai ha ka Ri baroh kawei lane ha ka thup kaba ki khot ka ‘Overall Ranking’.
Napdeng ki skulbah bakynsai tam ha ka Ri, kaba wan nyngkong ka dei ka Indian Institute of Science, ba-ar ka dei ka Jawaharlal Nehru University bad ba lai ka dei ka Jamia Millia Islamia.
Kiwei pat ki skulbah kiba kham paw shakhmat ki long ka Jadavpur University, Banaras Hindu University, Manipal Academy of Higher Education-Manipal, Amrita Vishwa Vidyapeetham, Vellore Institute of Technology, Aligarh Muslim University bad ka University of Hyderabad.
Ka NIRF ka la shem ba ka shlem ai jinghikai kaba kynsai tam ha ka Ri baroh kawei ka dei ka Indian Institute of Technology Madras bad bud sa ka Indian Institute of Science, Indian Institute of Technology Delhi, Indian Institute of Technology Bombay,  Indian Institute of Technology Kanpur, All India Institute of Medical Sciences, Delhi, Indian Institute of Technology Kharagpur, Indian Institute of Technology Roorkee, Indian Institute of Technology Guwahati, Jawaharlal Nehru University, bad kiwei.
Ha kane ka thup (Overall Ranking), wat ka IIM Shillong ruh ka khlem paw kyrteng satia, hynrei napdeng ki skul ai jinghikai ha ka ‘Management’, ka IIM Shillong ka la wan ha ka kyrdan ba 26 napdeng 100 tylli.
Ka tnat ba dei peit ïa ka rep ka riang bad ki nongrep ka sorkar jylla, ha ka Sngi Ba-Ar ka la pyntip ba la pynduna da 25% ïa ka dor jong ki dawai sboh ba kynthup ïa ka Single Super Phosphate (SSP), Muriate of Potash (MOP) bad Di-ammonium Phosphate (DAP) kum shi bynta ban ai jingkyrshan ïa ki nongrep.
Ha u kyrwoh khubor, ka Secretary ka tnat Agriculture & Farmers’ Welfare ka la ong ba ka sorkar jylla ka la pynkut noh ïa ka jingai duna dor lane ‘Subsidy’ halor ki dawai sboh naduh u snem 2014 ban pynduna ïa ka jingshah ktah jur ki briew bad ka mei mariang na kine ki dawai sboh.
Hynrei, la ong ba ki don ki nongrep ha ki katto katne ki bynta jong ka jylla kiba la bteng ban pyndonkam dawai sboh ban thung soh saw, kubi, phan, bad phul kubi.
La ong ruh ba ka jingpynsangeh bad jingpynkut noh ïa ka jingai duna dor ïa ka dawai sboh sha ki nongrep ka la wanrah pat ïa ka jingdie tuh ïa ka dawai sboh kaba la pynlong ïa ki nongrep ba kin hap siew ha ka dor kaba heh.
Namarkata, la ong ba da ka jingthmu ban pynkiew ïa ka jingpynmih ïa ki mar rep bad ban pynkhlaiñ ïa ki lad kamai lyngba ka rep ka riang, ka sorkar jylla ha u Kyllalyngkot 2023 ka la rai ban ai duna dor da 50% ïa ka dawai sboh.
Da kaba buh hakhmat ïa ki artylli ki thong jong ka sorkar jylla, kata, ban ai jingkyrshan ïa ki nongrep ki baduk ha ka jylla khnang ba kin ym duh than ïa ka pisa haba thied ïa ki tiar bad ki mar ba pyndonkam ha ka rep ka riang, bad ban pynthikna ba ka jingrep jingriang kan ïaid noh sha ka rukom ka bym ai dawai sboh (Organic Farming), la rai ban ai ‘subsidy’ lane ban die duna dor ïa ka dawai sboh Single Super Phosphate (SSP), Muriate of Potash (MOP) bad Di-ammonium Phosphate (DAP) da 25%.
Ka jingai jingkyrshan ki paidbah ïa ka seng Voice of the People Party (VPP) khamtam halor ka jingïakhih shah thngan jong u Bah Ardent Basaïawmoit ban dawa khmih bniah biang ïa ka bhah thungkam thungjam hapoh ka jylla ka lah ban pynlong ïa ki katto katne ngut ki nongkitkam ka Hills State People Democratic Party (HSPDP) ba ki lah ban mih noh na ka seng bad ban leit pynïasoh noh sha ka seng VPP.
Katkum ki khubor ba la ïoh lum la ïathuh ba katto-katne ki nongkitkam ka HSPDP kin sa mih noh ha kine ki khyndiat sngi ban rung dkhot pura noh sha ka seng VPP.
Nangta ki khubor ki ïathuh ruh ba kane ka jingthmu ban mih noh na ka HSPDP ka dei ba ka la don ka jingbym ïasngewthuh jingmut haba ïadei bad ka mat kaba ki paidbah ki la ai jingkyrshan ïa ka VPP ban pynkylla ïa ka bhah thungkam, hynrei ha kane ka seng ka la don ka jingïatai kaba jur bha.
Nalor kata, ki la ïathuh ruh ba ym tang ïa kane ka kam ba ïakhih ka VPP ba ki nongkitkam ki la ïakren, hynrei ki don pat sa kiwei ruh ki kam ba ka don ka jingbym ïasngewthuh jingmut.
Kat haduh mynta ïa kine ki nongkitkam ka HSPDP ki ban mih noh na ka seng dang buhrieh ïa ki kyrteng, hynrei kin sa pynpaw hi ynda ki la leit rung sha ka VPP.
Kum ban shu pynkynmaw ki la don ki nongkitkam ka HSPDP kiba la leit ban ai mynsiem ïa u Bah Ardent Basaïawmoit haba u pynlong ïa ka jingïakhih da kaba shong shah thngan kaba khlem buh por ha Additional Secretariat.
Ka HSPDP ha kane ka ilekshon MLA kaba dang shu dep ka la jop ar ngut ki MLA bad mynta ka ïatreilang bad ka NPP, UDP, BJP ha ka sorkar MDA-2, bad uwei na kine ar ngut ki MLA, kata u Bah Shakliar Warjri u bat kum u Myntri ha ka Sorkar Jylla.
U President ka United Democratic Party (UDP), Bah Metbah Lyngdoh bad uba dei ruh u MLA ka Mairang Konstitwensi u la ong, ka UDP ka la buh ha ka mat trei kam (manifesto) jong ka seng ba ïa ka ‘Reservation Policy’ (RP) kin peit biang bad ka shong ha ka seng ba hangno kin shim ban ïakren ïa kane ka bynta.
U Bah Metbah u la ong, “Ka donkam ïa ngi ruh ban pule bad nga kwah ban pynshai hangne ba kam kut tang 40 na ka 40 ha kaba ïadei bad ka sobjek jong ka reservation policy.
"Ïa kane u Bah Metbah u la pynpaw haba kren ha ka jingïalang kaba la pynlong ha phyllaw ïing jong ka ophis treikam jong ka seng kaba don ha ka shnong Mairang Mission ha ka Sngi Ba-ar ka taïew.
Katei ka jingïalang ka long ruh kum ka jingïalang ban ai khublei ïa ki paidbah kiba la pynjop ïa u ha ka ilekshon kaba la dep, ha kajuh ka por ban pynshai paidbah halor ka bhah thung kam thung jam hapoh ka Jylla.
U Bah Metbah u la ong ruh ba kumba la dep ban pynpaw ba kane ka dei ka sobjek kaba yn hap ban husiar bha haba ïakren bad ïatai ïa ka.
U la ong ruh ba “Ka jingangnud bad ka jingthrang ka jong ngi ban jngoh biang ïa ka reservation policy ka long namar ba ngi ïohi ba katto katne ki jingduna kiba don ha ka reservation policy, kam dei tang ka 40 la 40 namar ba lada ïakren tang 40 la 40 ka la long kaba bakla bad ka don shibun ki jingthoh ki jingbatai shaphang kane ka 40 la 40 bad ka donkam ban ïakren ïathir bha ha kaba ïadei bad kane.
"Shuh shuh halor ka jingbuh jingkylli jong kiwei ki seng, u Bah Metbah u la ong, “Nga kwah ban jubab ba balei um leit kyrshan ïa kawei ka seng saiñ hima kaba ïakhun na ka bynta ka reservation policy, nga kwah ban ong ba kaei ka jingthmu, kaei ka jingangnud, kaei ka lynti, kaei ka jingkwah ngam pat lah ban shemphang.
Namar kata ka daw ngam lah ban ong, ngi dei la kajong ka seng saiñ hima, ngi ïa ïaid bad la ka jong ka seng," bad bynrap ruh da kaba ong, “Ngam kwah ban kynthoh ïa ka kam jong kiwei ki seng.
"U la ong, “Leh ma ki, ki sngewdei ban leh ngam ong eiei bad kaei kaba kut jong kane ka jingïakhih ka long ba ïa kane ka sobjek kan hap ban leit sha ka expert committee".
U Bah Metbah u la ong ruh ba la don ba buh jingkylli ïa u ruh ba balei um ïakhih lang, hynrei na ka liang jong u, u la pynpaw da kaba ong “La jied ïa nga mynta bad ngi la ïadon lang ha ka sorkar, ka dei ka kamram ka jong nga ban ïakren bad  ka sorkar.
".
U Myntri Rangbah ka Jylla, Conrad K Sangma, u la pyntip ba ka Sorkar ka la pynlut haduh kumba T.
600 klur na ka pla tyngka jong ka jylla ha ka shi snem na ka bynta ka jingthied ïa ka bording bad kiwei ki jingsiew kiba don ha ka tnat bording.
Haba kren sha ki lad pathai khubor ha ka Sngi Ba-ar, u Myntri Rangbah u la ong, “Ngi la hap ban pynlut haduh kumba T.
3 klur ha ka shi sngi ban thied ïa ka bording namar ka jinglong jingman bad ki jingeh ba ngi ïakynduh ha kaba ïadei bad ka jingpynmih bording mynta.
Na kane ka daw, lada kane ka jinglong jingman ka dang ïai bteng ha kine ki 100 sngi ban wan, ngin hap ban pynlut sa kumba T.
300 klur ban thied bording bad ban dang ïai bteng ïa kane ka jingpynlip ding ilektrik.
"Nangta u Myntri Rangbah u la ong wat la ka jinglong jingman ha ka liang ka bording ka la long kaba pynsohsat bha, hynrei na ka liang jong ka Sorkar ka la ïaleh katba lah ban pynthikna ban ym pynbun ïa ki kynta jong ka jingpynlip ding ilektrik.
Nalor kata, u Conrad u la ong ba ka sorkar ka dang wad ïa ki lad ki lynti ha ka jingïaid shakhmat bad ym tang ban shaniah ha ki hydel projects, kaba haduh mynta ki dang dei tang kine ki tyllong jong ka jingpynmih bording hapoh ka jylla.
“Kaei kaba ngi kwah ban pyntip sha ki baroh ka long ba ka sorkar ka la ïaleh katba lah ha la ka jong ka bor bad hooid ka jinghap slap kan sa lah ban pynbha ïa kane ka bynta.
Ha kaba ïadei bad ka jingïaid lynti shakhmat, ka sorkar kan hap ban leit ne wad da ki lad ban pynheh shuh, bad kumta ka ‘Solar Mission’ kan dei kawei na kine," la ong u Conrad.
Shuh shuh u la ong ruh ba ha kine ki 2 bad 3 snem ban wan, ka jylla kan sa ïoh kham bun ka bording na ka Solar Sector bad ka Thermal Power Plants ka ban sa nang pynheh ïa ka jingdawa bording ka jylla.
“Ngi don ka jingkyrmen ba ngin sa lah ban sdang ïa ka Thermal Power Plants hapoh ka jylla, ka ban sa lah ban weng ïa ki jingeh ha ki por ban wan na ka jingduh bording hapoh ka jylla," la ong u Conrad.
Wat la u Myntri ka tnat Shangkai Pyrthei ka Sorkar Jylla bad uba dei ruh u MLA ka UDP na West Shillong konstitwensi, Bah Paul Lyngdoh u la ai ka jingkynthoh ïa u President ka VPP, Bah Ardent M Basaïawmoit halor ka jingdawa pynkylla ïa ka bhah thung kam thung jam, hynrei u General Secretary ka Voice of the People Party (VPP) u Dr.
Ricky A.
J.
Syngkon u la ong ba ka seng kan nym ai kano-kano ka jingkynthoh.
Haba ïakren bad u Dr.
Syngkon u la ong ba ka seng VPP kam kwah ban ai kano-kano ka jingkynthoh halor ka jingkren u Bah Paul Lyngdoh.
U la ong ki nongkitkam ka seng VPP ki dang bunkam ban leit pynrung dkhot sha man ki konstitwensi.
Ha kawei pat ka liang u la pynpaw ka jingsngewkmen ba u Bah Ardent Basaïawmoit uba dei u President ka VPP u la don ha ka met kaba shait kaba khlaiñ.
Haba ïakren bad u Dr.
Batskhem Myrboh uba dei u nongaiktien jong ka VPP, u la ong ba ka seng kam kwah ban kynthoh eiei halor ka jingkren u Bah Paul Lyngdoh.
Nangta u la ong ba ka seng ka la dep pynshai ha kine ki sngi sha ki paidbah bad haduh ban da shah thngan u President ka VPP, Bah Ardent Basaïawmoit bad mynta u sngew ba kim donkam shuh ban pynshai biang.
U Myntri Rangbah ka jylla, Conrad K Sangma, u la pyntip ba ka jingïakren ïasuk hapdeng ka ka Sorkar Jylla, ka Sorkar Pdeng bad ka kynhun kieng atiar Hynñiewtrep National Liberation Council (HNLC) kaba la dei ban long ha ka taïew ba nyngkong mynta u bnai, ka la sahkut noh shwa kumto namar ka jingmih ka jingïakynad ki ar jaidbynriew ha jylla Manipur.
“Kumba baroh ngi ïa tip ba ka Ministry of Home Affairs (MHA) ka dang bunkam bha bad ki tnat bapher bapher jong ka jylla Manipur.
Kumta ki kam ki jam ki la kylla noh namar ka jingmih ka kynrum-kynram," la ong u Conrad haba kren sha ki lad pathai khubor ha ka sngi Ba-ar.
U la ong, ba ka Ministry of Home Affairs (MHA) ka don ïa ka jingsngewkhia ha kaba ïadei bad ka jingïakren ïasuk bad ka sorkar jylla ka la ïoh ban ïakren bad ka sorkar pdeng bad la pynthikna ba ka jingïakren ïasuk kan sdang noh bad yn sa pynïaid noh shakhmat ïa kane ka kam.
Katba na ka liang ka HNLC ka la ban jur ïa ka jingdonkam ban map (amnesty) ban pynïaid shakhmat ïa ka jingïakren ïasuk.
Nangta ki la pynpaw ba ka jingïakren ïasuk kan ym lah ban ïaid shakhmat lada ka sorkar jylla bad ka sorkar pdeng kim pdiang ïa ka jingdawa ka Council ban map noh ïa ki.
Uwei u rangbah na Australia, u la khlad noh hadien ba u la shah puh bseiñ katba u dang pyrshang ban phut ia utei u bseiñ na ka kjat jong u paralok ha katei ka jingjia.
Kane ka la jia ha ka Sngi Saitjaiñ jong kane ka taiew ba la lah katba kitei 2 ngut ki dang leit ban iadon bynta ha ka jingrakhe dap 100 snem ka Koumala State School kaba don ha ka phang pdeng jong ka Queensland.
La ong ba ha katei ka por, haba utei u rangbah 69 snem u la iohi ia utei u bseiñ ba u la kyllaiñ ia ka kjat u paralok jong u, u la pyrshang ban leit phut bad pyllait ia utei u bseiñ na ka kjat utei u paralok bad u la shah puh ruh ha utei u bseiñ la bun-bun sien.
Kumta, la ong ba hadien ba u la shah dait bun sien na ki bynta ka kti bad ka shadem, utei u briew u la ioh pang ‘Cardiac Arrest’ bad u la khlad noh tang hadien kumba katto katne por hadien katei ka jingjia wat haba ki briew jong ka kynhun ka koit- ka khiah ki la ialeh shitom ban pynim ia u da kiba bun ki rukom.
La ong ba kitei ki briew kiba don ha katei ka jaka, ki la pyntip bad phone ia ki kali kit nongpang bad ki briew jong ka kynhun sumar ruh ki la leit ban poi mar-mar hi sha katei ka jaka tang hadien khyndiat por ba utei u rangbah u la kyllon iapler.
Ha kawei pat ka liang, ka long kaba donbok ia utei u rangbah uba la don ha ki juh hi ki rta ba 60 snem shalor, naba ki la ioh ban pynkit noh ia u mar-mar sha ka Mackay Base Hospital bad la ioh ban ai jingsumar ia u ha ka por kaba biang bad mynta u la lait na ki jingma.
Hadien kane ka jingjia, ki paidbah khynnah- samla bad rangbah kiba bna ia kane ka khubor lyngba ki rynsan ‘Social Media’, ki la ïaroh ia ka jingkloi ban len lade jong utei u rangbah naka bynta la u jong u paralok bad ki la khot ruh ia utei u rangbah ba khlad da u ‘Hero’ bad ‘U paralok bad para marjan’ ba shisha.
Watla katta, la ong ba haduh mynta ruh kim pat lah pat ban pynithuh ia utei u jait bseiñ uba ioh dait ia kitei ki 2 ngut ha katei ka jingjia, hynrei la shu pyntip ba ka bih kaba don ha utei u bseiñ ka long kaba khlaiñ haduh katta bad kaba ktah jur ia ka met u briew haba utei u jait bseiñ u ioh ban puh bad pyn ngam ia ka bih hapoh ki dkhot met jong u briew.
La ong ba ki jingjia shah puh bseiñ hapoh Australia ki long kiba khah- khah bad kumba 3000 tylli kum kine ki jingjia ki ju jia ha man la u snem, hynrei ka jingiap pat kam ju kham jia namar bun ki dei ki jait bseiñ ki bym da long bih bad kumta kiba bun kim ju kham iap thala wat hadien ba ki la shah puh bseiñ.
Ha kajuh ka por ruh, la ong ba ka Queensland ka long ka thaiñ kaba don ia kumba 78 tylli ki jait bseiñ kiba long bih, ha kaba 12 tylli napdeng kitei ki jait bseiñ ki dei kiba khlaiñ bad kiba long bih haduh katta bad ka long ruh ka jingma kaba khraw ia kito kiba ngat ne shah puh ha kum kitei ki jait bseiñ.
Ka Meghalaya Co-operative Apex Bank Ltd.
ka la shah jied ha ka National Federation of State Cooperative Banks (NAFSCOB) ban ïoh ïa ki khusnam na ka bynta u snem 2020-21 bad 2021-22 ha kaba ïadei bad ka jinglah ban treikam bha napdeng ki ‘Two Tier Structure’.
Ïa kine ki khusnam yn sa ai ha ka jingïalang ka ban long ha Jaipur mynta u bnai.
Katkum u kyrwoh khubor na katei ka Bank, la ong ba ka Bank ka la buh ïa ki tnat treikam jong ka ha kylleng ka jylla bad ka pynbiang ruh ïa ki jingdonkam ban siew bad shim pisa lyngba ki kor ki bor kum ki ATM, Mobile Banking bad Unified Payments Interface (UPI).
La ong ruh ba ka Bank ka dei kaba ïohnong bad ka long ka dkhot jong ka Centralised Payment System, bad namarkata ka don la u jong u IFSC.
Ha u snem 2019, ka Bank la shah kynthup ha ka ‘Second Schedule’ ka Reserve Bank of India Act, 1934.
Kum shi bynta ban kynthoh jur ïa ka sorkar kmie ha kaba ka la ong ba ka jingpynibor jong ka, ka la long tang ka jingleh kam saiñ pyrthei, ka Myntri Rangbah jong ka West Bengal ka Mamata Banerjee ka la ong ha ka Lah Sngi U Blei ba ki briew jong ka seng jong ka kin sa leit ban duwai ha Rajghat, lada jia bym ai jingbit ïa ki na ka bynta ban pynlong da ka jingïakhih ha kane ka jaka ha ka sngi ba la rakhe ïa ka sngikha jong u Mahatma Gandhi.
Ka la kynnoh ruh ba ka jingkhot hajir ba la phah da ka kynhun Enforcement Directorate jong ka sorkar kmie sha u khun kha jong ka bad u nongïalam jong ka seng TMC u Abhishek Banerjee halor ka jingkynnoh ba u la donkti ha ka kam klop tyngka na ka jingthung kam ha ka skul bad kumjuh ha kawei pat ka mukotduma kaba ïadei bad ka jingdon jong ka jingkhaïi masi, bad ong ba kane ka long tang ka jingleh donbor pyrshah ïa une u nongïalam.
Ka heh nongïalam jong ka seng Trinamool Congress kaba la don bynta ha ka thma ktien bad u Lat ka jylla u C V Ananda Bose halor kiba bun ki mat, ha kaba ïadei bad kane, ka la pyllait paidbah ïa ka shithi ba la phah da u sha ka sorkar jylla bad sha ka, ha kaba la ong ba u la phah ka jingai khublei bad kitbok jong u na ka bynta ka jingleit jingleit jong ka shabar ri ha kine ki sngi.
" Ka Banerjee hynnin ka sngi ka la mih ban leit jngoh ïa ka Dubai bad sha Spain na ka bynta ban leit pan jingkyrpad na ka bynta ka jingbei tyngka.
“Nga la leit shabar ri hadien 5 snem: ngam shym la ïoh jingbit hashwa ba ngan leit jingleit shabar ri, wat lada nga la shah khot bad shah wer sngewbha da bun bun sien," la shuh shuh ong ka Banerjee.
“Ki pulit jong ka Delhi kim shym dei ki  nongshun jong ngi, hynrei kim shym la lah ban ai jingbit ïa ngi na ka bynta ban pynlong ïa ka jingïakhih ha Rajghat naba kane ka long ha ka kyrteng jong ka kam saiñ pyrthei…Ha kaba ïadei bad kane, ngi la thmu pat ban leit duwai ha katei ka jaka, ha kaba ka dei ka bynta ban hap ban ailad na ka bynta kane," la ong ka Banerjee ha ka jingïakren bad ki nongthoh khubor.
Ka seng TMC ka la dep ban pan jingbit na ka bynta ban pynlong da ka jingtohkit ban pyrshah halor ka jingbym pyllait ïa ka jingsiew jong ka NREGA ïa ka Bengal, da uba bun balang ha ki lai tylli ki jaka kiba don ha Delhi kynthup ha Rajghat ha kaba la buh ïa u dpei jong u Gandhi.
U MLA ka Mawkynrew konstitwensi, Bah Banteidor Lyngdoh u la ong ba wat hapdeng ki jingsniew kiba har rukom kiba nang ktah ïa ka imlang sahlang khamtam u drok uba la suhthied ha kylleng ki jaka ka Jylla Meghalaya bad ktah ïa ki samla, hynrei ym don jingeh ban ïakhun pyrshah ïa ki kam sniew lada ki samla ki ïatreilang.
Une u MLA u la pynpaw ïa kane haba ai jingkren kum u kongsan ha ka jingïalang pynhap pyrda jong ka Shillong Archdiocese Catholic Youth Movement (SACYM) Zone -V ïa ka lympung ïalehkai kaba shisien shisnem ha ka 9 tarik Nailur, 2023 ha Jongksha.
Da kaba ai jingïaroh ïa ki khun samla ka Balang kiba pynlong ïa kum kine ki lympung ïalehkai, u la ong, “Kane ka pyni ïa ka jingïatreilang hapdeng ki samla ban kyntiew ïa ki kam ïalehkai bad phah pat ka khubor ban kiar na ki kam kiba lah ban ktah ïa ka met ka phad bad kiba long pat ka jingtroiñ ïa ka imlang sahlang".
Shuh shuh, une u nongmihkhmat u la ong ba ka long kaba sngewkhia ban ïohi ba u drok u la teh mraw ïa ki hajar ngut ki samla bad kumta ka jingïatreilang ki samla lyngba ki kynhun balang, ki seng samla shnong, ki sports club kin dei ki atiar bad ki stieh ïada ïa une u jait jingdih.
“Kawei kaba kongsan eh ka dei ka jingskhem jingmut ban ong em ïa u drok bad ki samla kiba la kham sha khmat ki dei ban ïa phylliew jingmut bad ai jingpynshai sha kiwei halor ki jingktah une u jingdih pynbuaid “, la kyntu u Bah Banteidor bad pynpaw pat ka jingsngew kmen ba ki samla lyngba kine lympung pat ki ailad ïa ki samla ban sei ïa ki sap ki phong ïalehkai.
Ha kane ka lympung, ki saw tylli ki Parish ki la ïashim bynta ha ki jingïakob ïalehkai bapher bapher kiba kynthup ïa ka Laitkor, Mawkynrew, Jongksha bad Mawryngkneng bad ka Parish kaba la ïoh rah ïa ka nam lahduh ka dei ka Laitkor Parish.
Ha ka sngi pynhap pyrda ïa kane ka lympung la sakhi lang da u Fr.
Sylvester Synrem, uba peit ïa ki samla ka Zone V, u Fr.
Suresh, Parish Priest, u Fr.
Anthony M Joseph, Assistant Parish Priest, u Bah Olet Kharsahnoh, Sordar Jongksha bad kiwei pat.
Na ka jinghap jong u slap uba jur ha ki 36 kynta ha kiba bun ki bynta jong ka Uttar Pradesh, ki la don kumba 56,000 ngut ki nongshong shnong kiba la shah ktah na ka jingshlei um.
U Aditi Umrao, uba long u Project Director ha Relief Commissioner’s Office, ha kaba ïadei bad kane, u la ong ba ki jingpyntreikam ha kaba ïadei bad ka jingai jingïarap bad ka jingpyllait im ïa ki briew kam pat sdang.
Kumba la sakhi, la ong ba ki la don baroh kumba 19 tylli ki thaiñ kiba don ha ki 10 tylli ki distrik, kiba kynthup ïa ki 173 tylli ki shnong, kiba la shah ktah na ka jingshlei um, ha kaba kane ka la ktah ïa kumba 55,982 ngut ki briew tang ha ka shi sngi jong ka jingwan hap jong u slap ha kylleng ka jylla.
Ka Relief Commissioner’s Office ka la pynshisha da kaba ong ba ka tnat ka la pynkhreh bha na ka bynta ban pyntreikam ha kaba ïadei bad ki lad ai jingïarap sha kito ki nongshong shnong kiba donkam.
“Kumba ka long mynta, la ong ba ki jinglong jingman ki la buh jingeh ïa ki bor ba dei khmih namar ba ym pat ïohlad ban ïakynduh ïa ki nongshong shnong namar ka jingjur jong ka jingshlei um.
Ha kaba ïadei bad kane, ngi la ïoh tip ïa ki katto katne tylli ki jaka ha kaba la dei ban tyrwa bad ai jaka sah ïa ki lanot shlei um bad kine ki jaka ki la pynkhreh bad la dep ban pynbiang ïa ki jingdonkam.
Ngim pat ïoh ban pyntreikam ïa ki haduh mynta," la ong u Umrao.
Hadien ba la pynlong ïa ka jingpyntreikam pyrkhing ha ki bynta jong ka International Border ha Punjab, la shem ba ki nongkhaïi drok ha Pakistan ki la sdang ban shu pynhap na suiñ ïa u Heroin ha ki bynta khappud ha Rajasthan bad Gujarat, la ïathuh ka tyllong khubor kaba la wan na ki kynhun jong ka sorkar kmie bad na ka tnat shipai Border Security Force (BSF).
Kumba la ïathuh ka tyllong khubor, la ong ba ka kynhun shipai BSF ka la buh jingthoh ha kaba ïadei bad ka jingïoh ban kurup bun ïa u drok, ha kaba kham bun na kine u dei u Heroin, ha Rajasthan bad ha Gujarat, kaba la long kumjuh kumba la phah jingthoh da ki kynhun jong ka sorkar kmie ruh.
Katkum ka jingïohlum jingkheiñ ba la phah da ka Ministry of Home Affairs la paw shai ba, ha u snem 2020, ka tnat shipai BSF ka la ïoh ban kurup ïa shibun u Heroin ba la ïoh ban kurup na khappud India-Pakistan ha Gujarat.
Hynrei ha u snem 2022, la ïoh ban kurup da kumba 49 kilo u Heroin da ka kynhun shipai kiba la pynlong ïa ka jingleit jurip bniah.
Kumba la ïathuh ki heh ba dei khmih, la ong ba kiba bun na ki jingsong jong u drok ki dei kiba la thmu ban phah sha Punjab.
Kumjuh, ha ki bynta jong ka International Border ha Rajasthan, ki shipai BSF ki la ïoh ban kurup kumba 8 kilo u Heroin ha u snem 2020 bad lajan 64 kilo ha u snem 2021.
Naduh ba sdang jong u snem 2023, ka tnat shipai BSF ka la ïoh ban kurup kumba 44.
5 kilo u Heroin na khappud.
Ha ka por ba la don ka jingïalang ha ka jaka treikam jong ka seng BJP (Bharatiya Janata Party) Mizoram ha ka Lah Sngi U Blei, u Vanlalhmuaka, uba long u President jong ka seng BJP ha Mizoram, u la wanrah da ka mat treikam ha kaba ïadei bad ka ilekshon ha kaba la kular ban pynbiang mar T.
5 lak sha baroh ki nongshong shnong.
Kane ka jingtyrwa ka long kaba kongsan na ka bynta ka Socio-Economic Development Policy of the Mizo National Front (MNF) bad ka  New Land Use Policy (NLUP) jong ka seng Congress.
U Vanlalhmuaka u la ban jur halor ka jingdonkam jong ka seng BJP ba kan wan ha ka bor synshar na ka bynta ban wanrah ïa ka roi ka par ha ka jylla.
U la batai shai halor ki jingsniew palat jong ka surok ha Mizoram, ha kaba la ong ba baroh ar, kata ka sorkar bad ki nongmihkhmat ki la long ka daw halor kane ka jingeh.
U President jong ka seng BJP u la ong ba ka la don ka jingneh slem jong kane ka jingeh khamtam ha kaba ïadei bad ka jingsniew jong ka surok ha Mizoram, ka jingpyntreikam ha kiba bun ki liang ka la hiar bha.
U la buh ka jingkyrpad ïa ki briew jong ka Mizoram ba kin shim ka jingkitkhieh halor kane, ha kaba u la batai bniah ba ym tang ka sorkar hynrei ki nongshong shnong ruh kiba jied ïa ka sorkar ki la dei ban hap ai ïa ka jubab halor kane.
U la buh jingkylli ruh halor ki jylla ba marjan kum ka Mizoram, ïa kaba mynta  ka la don ïa ki surok kiba bha, katba ka Mizoram ka dang ïakhun bad kine ki jingsniew jong ki surok.
U la kyntu ïa ki nongshong shnong ba kin pynkylla noh ha ka rukom ïamir jingmut bad ban leh ei ei na ka bynta ban wanrah ïa ka roi ka par.
Ha ki 72 kynta ba la leit, ka sorkar jong ka jylla Andhra Pradesh ka la hukum ba la dei ban set hapoh ïing ïa baroh 19 ngut ki MLA jong ka seng TDP.
Ki heh pulit ki la leit ban jurip bniah  ïa ki ïing jong kine ki MLA bad jong kiwei pat ki riewpawkhmat jong ka seng TDP ha ka step jong ka sngi Saitjaiñ, ym slem hadien ka jingshahkem jong u nongïalam jong ka seng bad u Myntri Rangbah barim jong ka jylla u N Chandrababu Naidu, ha Nandyal.
Wat lada ïa u Naidu la pynkynriah na Nandyal bad ïalam shapoh ka ïingbishar ha ka sngi U Blei, ki MLA jong u bad kiwei pat ki nongïalam ki dang shah set kut hapoh ki ïing jong ki.
Kane ka jingpyntreikam ka dang bteng haduh ka lah sngi U Blei, naba ka seng TDP ka la khot pynlong da ka jingïakhih ha baroh kawei ka jylla ban pyrshah halor ka jingshahkem bad ka jingshah set kaba 14 sngi jong u.
Ka jingbuh ïa ki jingpyrkhing bad ka jingkem ïa ki nongïalam kiba hakhmat eh jong ka seng, ka la long naba ka jingkhot ïakhih ha ka lah sngi U Blei ka la wanrah ïa ki jingkulmar ha ki bynta ba bun jong ka jylla.
Ki MLA jong ka seng TDP ki la shah pyrkhing ban ïakynduh ïa ki para dkhot ne ki bahaïing jong ki, bad ki pulit ki la khang ruh ban pynlong ïa ki jingïalang bad ki jingïaid paidbah ha baroh kawei ka jylla.
La pyntreikam shuh shuh ïa ki shipai ban pahara ha ka jylla kum shi bynta ban khanglad ïa ki jingïakhih.
Ki pulit ha Kamrup distrik jong ka Assam ki la ïoh ban kurup ïa ka song jong u Heroin ba 2.
2 kilo uba la kot sha ka T.
18 klur.
Ïa kine ki mar la ïoh ban kurup hajan ka nongbah Guwahati ha ka thaiñ Amingaon ha Kamrup distrik jong ka Assam ha ka miet jong ka lah sngi U Blei.
Ïa u Heroin la song ha kiba bun ki synduk sabon ïa kiba la don kumba 170 tylli bad ïa kine la buhrieh ha ka bynta jong ka kali Mahindra Thar.
Ki la don kumba 6 ngut ki briew ha kaba lai ngut ki dei kiba na shabar ka Assam bad lai ngut kiba na ka jylla kiba la shahkem ha kaba ïadei bad ka jingïoh kurup ïa u drok.
Ïa ki song jong u Heroin la ïoh ban kurup ha ka jingpyntreikam ba la lamkhmat da u DIG jong ki pulit ka Assam u Dr Parthasarathi Mahanta bad u ASP ka Kamrup u Kalyan Kumar Pathak.
Ka la long hapoh ka jingïatreilang jong ka kynhun Special Task Force (STF) ba dang lah thaw thymmai jong ki pulit ka Assam bad ki pulit jong ka Kamrup.
Ki shipai ïada khappud ki la lap ïa u tiar uba long kum u bom IED na ka thaiñ  Pattan jong ka Jammu & Kashmir ha ka lah sngi U Blei, ha kaba hadien kane ïa ka surok bah Srinagar-Baramulla la khang shwa shipor, la ïathuh ki heh pulit.
Ïa une u tiar ba la suba ba u dei u bom, la buh ha ka pla, ha kaba la lap da ki shipai na Hanjiveera ka jaka kaba don ha ka surok bah ha ka por ba dang step bha jong katei ka sngi, la bynrap shuh shuh ki pulit.
Ki shipai ki la ïathuh ba ha ka por ba ïa ka surok bah la khang shipor kum shi bynta ban buh jingshngaiñ ïa kiba bun, la khot ïa ka kynhun pynlip bom bad ban khmih bniah ïa une u tiar ba la i kumba u dei u bom IED.
Ka kynhun pyllip bom, haba ka la poi ha katei ka jaka ka la rah ïa ka pla ba don utei u tiar ba ka la pynduhbor noh khnang ban lait na ka jingbthei bad ka jingwanrah ïa ki jngjulor, la ïathuh shuh shuh ki heh pulit.
Ki la don kumba lai ngut ki briew, ïa kiba la ïoh jingtip ba ki dei kiba na ka kynhun jait bynriew Kuki-Zo ha Manipur, kiba la ïap na ka jingshah siat ha ki riewkieng atiar ki bym shym la lah ban ithuh.
Kane ka jingïasiat ka la jia ha ka por 8:30 mynstep jong ka sngi Ba-ar ha ka thaiñ Kanggui ha Kangpokpi distrik jong ka Manipur.
Ïa kine ki lai ngut kiba la ïap la tip kyrteng kum u Satneo Tuboi, Ngamminlun Lhouvum bad u Ngamminlun Kipgen.
Hashwa kane, ki kynhun ïada khappud ki la buh ka jingmaham pyrshah halor kine ki kam runar jong ki riewkieng atiar ha ka jylla.
Kumba la ïathuh ka tyllong khubor, la ong ba ki shipai ïada ri ki la ong ba ki dkhot jong ki kynhun ba la shah ñiew beaiñ ki la ïalum lang ha ka kynhun ba la pynlong ïa ka jingïakhih kum shi bynta ban pynjur ïa ka jingïakhih ha ka jylla.
Kane ka jingmaham kaba la wan na ki bor pahara jong ka sorkar kmie ka la long hadien ba la jia ka jingïania hapdeng ki nongïakhih bad ki shipai ïada ha ka shnong Molnoi hajan Pallel ha Tengnoupal distrik jong ka Manipur ha ka taïew ba la lah.
Ki dkhot kiba dei jong ki kynhun ba la shah ñiew beaiñ kiba kynthup ïa ka United National Liberation Front (UNLF) bad ka People’s Liberation Army (PLA) ki la shah kynnoh ba ki la long shi bynta jong ka kynhun u paidbhur ha kaba la mih ka jingsiat ïa u heh shipai ha kaba ka la pynmynsaw jur ïa u ha Manipur, la pynshisha ka tyllong khubor.
Ka Nagaland Assembly ha ka Lah Sngi U Blei ka la pyrshah halor ka jingthmu ban wanrah da ka Uniform Civil Code (UCC) bad ka jingpyntreikam jong ka Forest Conservation (Amendment) Act bad pan ka jingïada hapoh ka jingtreikam jong ka 16-Point Agreement and Article 371A.
Baroh ki seng saiñ pyrthei kiba kynthup ïa ka seng Nationalist Democratic Progressive Party (NDPP), BJP, NCP, NPP, LJP (Ram Vilas), Naga People’s Front (NPF), RPI (Athawale), JD(U) bad ki seng shimet ban ïakren halor kine ki mat ha ka sngi kaba nyngkong ba la sdang ka dorbar Lyiur.
U MLA jong ka NPF u Kuzholuzo Nienu u la ong ba ki Nagas ki la don hapoh ka jingïada kaba kyrpang jong ka Article 371A bad namar kane ka daw ka la donkam ban ïakren halor ka UCC bad ka Forest Conservation Amendment Act.
“Ka Article 371A ka la batai shai ba ym dei ban don ka aiñ jong ka Parliament ka ban treikam ha ka jylla Nagaland ha kaba ïadei bad ki niam ne ki dustur jong ki Naga, ki kyndon bad ki rukom pyntreikam, ki bor sorkar bad ki aiñ ki kanun ki don hapoh ki rai jong ki kyndon ba la buh ki Naga bad ka jinglong trai bad ka jingai jaka puta bad ki jingdon jingem hapoh jong ki kim lah ban shah kam trai katba ym pat rai da ka State Assembly," u la ong bad tyrwa ba ka Ïingdorbar ka la ai ïa ka rai ban pyrshah halor ka UCC bad ka Forest Act.
Ka State Environment Impact Assessment Authority (SEIAA), Meghalaya, ha ka jubab ba ka la ai sha ka seng Hynñiewtrep Integrated Territorial Organization (HITO) ha ka Lah Sngi U Blei, ka la pynshai ba kam pat ai satia ïa ka ‘Environmental Clearance’ (EC) sha ka Meghalaya Cements Limited, ka karkhana kaba pynmih ïa ka dewbilat Topcem, ha East Jaiñtia Hills.
Ha ka shithi ba la ai da u Member-Secretary ka SEIAA sha ka HITO, la batai ba ki don saw tylli ki bynta kiba hap ban pyndep ha shwa ban ai ïa ka ‘Environmental Clearance’ sha kino-kino ki karkhana bad kine ki long katkum ki kyndon Environmental (Protection) Rules, 1986.
Hynrei ym baroh kine ki saw bynta ki lah ban treikam ha man ki khep.
Ka jingpan jingpynshai ka HITO na ka SEIAA ka long hadien ka jingmih khubor ba la dep ban ai ïa ka syrnod ‘Environmental Clearance’ sha katei ka karkhana ban pynkiew ïa ka jingpynmih dewbilat na ka 2,600 TPD sha ka 4,500 TPD bad ka jingbuh ïa ka shlem pynmih bording kaba 10 MW Captive Power Plant (CPP) bad ka Waste Heat Recovery System (WHRS) kaba 9.
5 MW.
Dang shen ha ka 24 tarik Nailar, ka la mih ka jingïakynad hapdeng ki paidbah bad ki pulit ha Thangskai ha ka sngi ba la pynlong ïa ka jingsngap ïa ka sur ki paidbah lane ‘Public Hearing’ halor kitei ki jingthmu ka karkhana shna dewbilat.
Ka jingïakynad ka la long kaba jur ha kaba ki paidbah ki la shah bom shah tied.
Ka SEIAA ka la batai bniah ïa ki jingdonkam ban hap ban leh ha shwa ban shim rai la yn ai ne ym ai ïa kata ka ‘Environmental Clearance’ sha ki karkhana.
Khlem kane, ki karkhana kin ym lah ban sdang ïa ki jingtreikam jong ki la ki dei kiba thymmai ne kiba thmu ban pynheh bad pynïar ïa ka jingtreikam kumba long ka Meghalaya Cements Limited.
Ka Khasi Students’ Union (KSU) Lumshnong Unit ha ka Sngi Ba-ar ka la ïoh pynphai haduh 26 ngut ki bar jylla kiba thmu wan trei ha ka karkhana dewbilat jong ka Star Cement kaba don ha Lumshnong.
Ka seng haba tohkit ka la lap ba kine bar jylla kim don satia ïa ki kot ki sla kiba biang bad kumta ka la pynphai noh ïa ki.
Nalor kane, ka seng ka la maham ïa ki kontraktor bar jylla kiba wanrah nongtrei bar jylla khlem ki kot ki sla kiba biang bad ka la ong ba kan bteng ban pynlong ïa ka jingkhynra namar kane ka jingwan rung kyrthep ki bar jylla ka buh jingma ïa ka jaidbynriew.
U President ka Meghalaya Pradesh Congress Committee (MPCC), Bah Vincent H.
Pala u la ong ba ka jingthmu jong ka Bharatiya Janata Party (BJP) ban wanrah ïa ka mat halor ‘Kawei ka Ri, Kawei ka Ilekshon’ kumjuh ka jingpynkylla kyrteng ïa ka India sha ka ‘Bharat’ ka long ka buit kumno ban pynneh ïa ka ‘vote’ jong ka seng (BJP) ha ka ilekshon ban wan.
“Ki jaka ba kyrshan ïa ka BJP ki kynthup ïa ka UP, Bihar bad kiwei-kiwei kiba khlaiñ ki kren ktien Hindi.
Shi bynta ka dei ka buit ilekshon, hynrei haduh katno u paidbah un bieit na bynta ka kyrteng, un bieit na bynta ka buit ilekshon," la ong u Bah Pala haba kren sha ki lad pathai khubor ha ka Sngi Ba-ar.
U la ong ruh ba hadien ba u la wan na kylleng ki jaka, u la shem ba kam dei shuh kaba suk ïa ka BJP ban pynneh ïa ka ‘vote’ kaba ka la ïoh ha shuwa, bad ka ïakynduh jingeh shi kat dei ha kane ka liang.
“Namarkata kan sa mih shakhmat bad kine kiei-kiei baroh," u la ong.
Halor ka ‘One Nation, One Election’, u Bah Pala u la ong ba katei kam dei shuh ka mat ka bathymmai, hynrei ka dei kaba la don jingthmu naduh mynshuwa.
“Lada ka Sorkar ka ïaid shakhmat bad kane, ka long kum shi bynta ban ïuh roit ïa ka hok jong kito ki Jylla kiba la dei ban leit sha ka ilekshon ha kano-kano ka por.
