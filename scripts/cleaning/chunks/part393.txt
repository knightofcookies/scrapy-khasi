0’ ha Umlidoh Mihmyntdu West Jaiñtia Hills, ïa kaba la pynbynta ha ki lai kyrdan kata ka XEO Women, ka XEO Junior Men bad ka XEO Elite Men.
La ïathuh ba ka jingpynlong ïa kane ka Biking Challenge Chapter 1.
0 ka dei ka sien kaba nyngkong eh hapoh ka Ri-Lum Jaiñtia, khnang ba ki khun samla kin ïoh ka lad ban pynpaw pyrthei ïala ki sap ki pong ba ki don, hashwa kane la don ka jingïalang ha kaba u MLA ka Jowai Constituency ma Wailadmiki Shylla ula long kum u kongsan.
U ma Wailad haba kren u ai ruh ka jingkitbok kitrwiang ïa kane ka Association ba kan dang bteng ban pynlong ïa kum kine ki prokram naka bynta ki khun samla bad ha ka juh ka por ula kaweh ruh ïa ka lama jong kane ka jingïakop.
Ki nongjop ha ka kyran XEO Women ki long ka Phyrnai Kyndiah bad ba ar ka Destini Dhar, ha ka XEO Junior Men la wan ba nyngkong da u Fiarborn Synnah ba ar u John Rodrick Banteilang Shadap bad ba lai u Hopefulson Thubru.
Katba ha ka kyrdan XEO Elite Men la wan ba nyyngkong da u Meshain Kyndiat, ba ar u Emiunipius Rymbai bad ba lai da u Fairly Shadap.
Ïa ki khusnam sha ki nongjop la sam da u kongsan haka por janmiet ma Awhai Andrew Shullai MDC Jowai Central, nalor kane ka jingïakop ‘Biking Challenge Chapter 1.
0’ la don ruh ka jingïakop bam pylleng bad ka jingpynkhalai nusib.
Nongpoh, Nailar 14: Ban dang pynpaw pyrthei ïaka sap rwsai bala rwai haka ktien Bhoi, ka Iosis Channel shen kan sa pynlait ïa kawei ka jingrwai thymmai kaba la ai kyrteng Syrmuiñ kaba mut Rymmuiñ haka ktien Khasi.
Ïa katei ka jingrwai la rwai da u Augustine Maring bad Avinash Maring bala shim bynta da u Phondar Syiem, Lucyvia Wahlang bad Iosis Maring kum ki tyngshop bad puron bala pynbit pynbiang da u Bah Rockyland Laloo kum u nongring dur.
Ïa katei ka jingrwai yn pynlait paidbah haka 17 tarik mynta u bnai ha Youtube Channel bala ai kyrteng Iosis Maring.
Jowai, Nailar 14: Ki paidbah Nongshong shnong ka thaiñ Mowkaiaw Constituency khamtam ki shnong kiba hap ïaid lynti na u surok Sahsniang shaduh Raliang kila pynpaw ïaka jingkmen ba mynta ki la khamsuk ka leit ka wan hadien ba na ka liang u ma Nehimaya Tyngkan ha ryngkat ki nongkyrshan jong u kila ïarap ban maramot pynbha ïa u surok ba ki paidbah ki leit ki wan.
Ki katto katne ki longkmie bad ki rangbah na ka thaiñ Mowkaiaw ki la pynpaw ïaka juh ka sur jingkmen haba mynta khyndiat ki la khamsuk ka leit ka wan watla kila ka jingmaramot kam pat dei da kaba ai rong ïong kaba paka ruh, khamtam ha ki bynta ba la sniew shaba palat.
Ki paidbah ba ïaid ba ïeng lyngba une u surok ki sngewnguh shi katdei eh ïa u ma Nehimaya Tyngkan namar mynta la 5 snem ki hap ïaid ha u surok uba khohrum khohram watla ïa une u surok la pyndonkam da ki bun tylli ki shnong ha ka leit ka wan, la pynsngew uwei u rangbah ha ka kyrwoh.
Sa kawei ka kong J.
Lyngdoh na Mooshrot kala ong ba ki kynthei ki khynnah kila kham sngewsngaiñ ka leit ka wan haba u surok u bha, teng teng ki sngew kumba ympoi jaka shuh haba ïaid lyngba na u surok ba sniew.
Kiba bun ki pynsngew ba kane ka jingshmim khiam jong u ma Nehemaya Tyngka kala long shi bynta kum la lad jingïarap ha ka leit ka wan jong ki paidbah nongshnong shnong bad la kyrmen skhem ba ka sorkar kan shim ka jingkitkhleih na ka bynta u paidbah, da kaba pynbha noh ïa kane ka surok ha ka rukom kaba dei namar u surok udei u budlum jong ka roi ka par.
Ki Dorbar Shnong ki dei kita ki paia synshar kiba ïajan tam bad ki paidbah.
Lada dei ba pyndonkam hok ïa ki Dorbar Shnong ki lah ban leh bun kiei kiei ban kham pynsuk ïa ka jingim khamtam sha ki nongkyndong jongngi kiba shem shitom palat ka leit ka wan bad kiba shem jingeh khamtam ha ka ban ïoh ïa ka jingsumar ha ki hospital kiba pynïaid da ka sorkar.
Haba phai sha kiba bun ki nongkyndong ngi shem ba kito kiba duna jingïoh ki hap ban leit phah sumar ha ki hospital sorkar, katba kiba kham ïoh kam kot pat ki leit sha ki hospital kiba pynïaid da ki riew shimet lane da ki riew niam.
Ki ba bit ba biang kim kwah satia ban leit sha ki hospital sorkar namar ki sngew ba kam biang ka rukom sumar bad lada donkam lei lei ban thiah te ki sngew saitmet tang ban peit ia ka jingjakhlia jong ki jaka leit shabar.
Bunsien kiba duk bad ki bym kot bor ban leit shim dawai na ki hospital ne jaka ai dawai bym dei jong ka sorkar (private) ki ïam rem namar ba ki ong ba ym don ba salia lem na ka bynta jong ki ne ba sngap lem ïa ki.
Dei na kane ka daw ban ngi ong ba ka “Sur Paidbah" ka dei ban sawa jam ha ka ri synshar paidbah.
Lym kumta ka ri ka kylla long kaba synshar da ki heh spah na ka bynta ki heh spah.
Mangi ki paidbah ngi shu ïoh tam tang kiba tam bad ki lyngkhot lyngkhai kiba kita ki nongsynshar ki sngewbha lem ban ai, tang ban ïoh put turoi ba ki lah leh ei ei na ka bynta jongngi.
Ha ka jingshisha ki Dorbar Shnong keiñ ki dei ban pynïohsngew lem ïa ka sur ki paidbah sha ka sorkar lane sha u MLA, uba dei ban kitkhlieh bad bud dien ïa ki kam pynroi baroh ha ka konstituwensi.
Kaba sngewsih eh ka long ka jingshem jingeh jong ki kynthei kiba ar-met bad kiba suh kha bad kiba shong ba sah jngai na ka Sub Centre, ka Primary Health Centre (PHC) ne ka Community Health Centre (CHC).
Mano ba ju pyrkhat lem na ka bynta kita ki kynthei armet kiba hap ban shim da ka kali kamai ban poi sha PHC ne CHC.
Teng teng ynda lah poi hangta ki doctor kim don bad ka jaka kha khunlung kam biang khamtam lei lei lada dei ban shu puid noh ban shim ïa I khunlung namar ba shitom eh ka kmie.
Ka jingiap kha-khun ki longkmie (maternal mortality) ha kane ka jylla Meghalaya ka long kaba bun tam ban ïa kiwei pat ki jylla.
Kaba kham hiar ban ïa ka jylla Meghalaya dei tang ka Bihar.
Haduh katta ngi lah hiar ha ka koit ka khiah.
Nalor kata ban sa ka jingduna snam (anemia) ïa kumba 56 na ka 100 ngut ki kynthei.
Palat mar shiteng ki kynthei ha ka rta naduh 19-45 snem ki duna snam.
Namarkata ki khunlung kiba ki kha ruh kim khlaiñ bha.
Bad namar ba ban ka jingduk bad ka jingbun khun lah nang ban ki jingpang har rukom.
Bunsien tang ka insurance kaba siew ka sorkar kam biang satia.
Ha kine ki khyndiat snem la sdang mih kita ki Village Health Council lane ki seng trei lang na ka bynta ka koit ka khiah ba la pyntrei da ka National Health Mission.
Ha kine ki VHC centre ki doctor bad nos ki wan ban eksamin bad peit khamtam eh ïa ki kynthei armet kiba donkam ïa ki dawai tei snam (Iron tablet) bad ki dawai tei bor met (Vitamin).
Lada ki Dorbar Shnong ki peitngor ba kin trei kam bha kine ki VHC kan ïarap shibun eh ban pynduna ïa ka jingduh ei ka jingim jong ka kmie kaba kha khun lane ka jingiap ei jong I khunlung (infant mortality), na ka daw bym biang ka koit ka khiah jong ka kmie.
Ki Dorbar Shnong ki dei ban ai jinghikai ïa ki kynthei bad samla ba kin kren bad pynïohsngew ïa ki jingduna ha ki rukom sumar pang ha kine ki SC, PHC bad CHC.
Lada ki Dorbar Shnong ki ki peitngor ki doctor bad nos ruh kin kham kitkhia ïa la ka jong ka kam.
Ha sor Shillong, ngi ïohsngew baroh shisngi ïa ka sur ki ambulance kiba kit ïa kiba pang jur sha ki hospital.
Kaba sngew diaw ka long ha ki nongkyndong pat ym don satia kita ki ambulance kit pang.
Dei na kata ka daw ba ki kynthei armet kiba lah suh kha ki hap ban shim da ka taksi ne ka sumo bad siew da ki hajar.
Hato pyrkhat lem ïa kiba shnong shnong sha Maweit kaba tang kumba 30 kilometer na Nongstoin hynrei namar ba sniew palat ka surok shim por haduh 3 kynta ban poi.
Kham mynshuwa don tang ki sistar na shiliang duriaw na Spain kiba wan seng ïa ki jaka ai dawai ha Maweit.
Lada ym don lei lei sa kine ki nongleh bha te tip yn jia aiu ïa kiba bun balang ha nongkyndong.
Sngewphylla ba la dap 50 snem ka jylla hynrei tang ïa kiba donkam eh kum ki lad ai jingsumar bad ka thoh ka pule ngi dang sah dien bha ha kane ka jylla.
Ym dei ban thew ïa ka Meghalaya tang da kaba ïohi ha sor Shillong.
Kane ka jingsahdien ka wan namar ki Dorbar Shnong kim shym sngewthuh bad bad pyndonkam hok ïa la ka iktiar.
Ki Dorbar Shnong la thung ban synshar shnong.
Kata ka kynthup lut nadong shadong.
Ki dei ban pynïohsngew sha ka sorkar shaphang ki jingdonkam kiba hakhmat eh ha shnong, kum ban pynïoh um bam um dih, ki surok rong kiba biang, ka bor ding elektrik, ki skul bad ki kolej bad khamtam eh ïa ka koit ka khiah.
Bun bah ki khynnah jong ngi naduh dang ar ne lai snem bad haduh 10 snem kim ïoh ïa ki bam kiba tei namar ki kmie ki kpa kim kot bor ban pyndih dud bad ban ai ïa ka bam kaba tei.
Lah shu bam shisha tang ban im.
Nalor kata lada kha khun iwei hadien iwei khlem da pynjlan ka jingeh ka wan halor ka kmie, nalor ba ka la duna snam lypa.
Ha ki Dorbar Shnong dei ban ïatai ïa kine kiei kiei kiba ktah ïa ka iap ka im jongngi.
Kam bha ïa ki Dorbar Shnong ba kin ïa noh shiliang politiks sha ka diang ne ka mon.
Ki dei ban long kiba laitluid bad ki bym ïashah liang ïa uno uno/kano kano u/ka kyrtong ïaleh elekshon.
Lada ki Dorbar Shnong ki noh shiliang sha ka politik ki duh noh ïa ka jingshaniah ki paidbah.
Namarkata ai ba ki Dorbar Shnong kin long kiba lait na ka politiks bad kiba khlaiñ ban trei bad pyndep ïa la ka Kamran synshar shnong.
Nongpoh, Nailar 14: Da ka jingsngewkhia halor ka jingma kaba ap na ka jingpur sted u Drok ha ka District bad ha ka jylla hi baroh kawei, ka Khasi Students’ Union, North Khasi Hills District Unit ka la pynpaw ba la donkam ba ka sorkar jylla kan buh kyrpang noh da ki ‘Recreation Centre’ na ka bynta ban saindur ne ban ai jinghikai ïa ki samla kiba la ngop bad shah kyrni ha u Drok.
Haba ïa kren bad u Nongthoh Khubor ka District, u Samla Ferdynald Kharkamni, u la pynpaw ka jingsngewkhia halor ka jingma kaba ap ïa ki khun samla na ka jingpur sted u drok ba bun ki samla ba lui lui ki la shah pynngop bad kyrni ha une u drok uba la pynjot ïa bun ki khun samla ka District bad ka jylla.
“Ka KSU ka sngewkmen ruh lada bun ki khun samla kin wan ban pynïasoh sha ka seng KSU, ha kaba ka jingthmu ba ki wan ban pynïasoh sha ka seng KSU kam dei satia tang ban long kita ki dkhot ba pura ka seng, hynrei shi bynta ruh ban saindur ïa ki khun samla ba kin tip ban ïaid ha ka lynti haba ki la shim ïa kata ka kyrdan kum ki shipai ka Jaidbynriew ban tynrong ïa ka eh ka shon jong ka Jaidbynriew" ong u Samla Ferdynald Kharkamni, President ka KSU North Khasi Hills District Unit, bad bynrap ruh kum ka seng ka dap shisha da ka mynsiem jong ka jingsngewkhia ha kine ki sngi halor ki khubor ba bun ki khun samla ki la ngop ha u drok uba long u pynjot ym tang ïa lade shimet bad u la pynjot ruh ïa ka ing ka sem bad haka imlang ka sahlang" u la bynrap.
Ban tehlakam na kine ki kam sniew khamtam na ka jingshah pyngngop ki samla ha u drok, ka KSU, North Khasi Hills District Unit ka la dawa ruh na ka sorkar ban buh ïa kita ki Recreational Centre ban ai jinghikai ïa kine ki samla ba la ngop ha u drok bad kiwei ki kam sniew bad ruh la donkam ruh banbuh ïa ki kynja Training Centre na ka bynta ki khun samla ban ai jinghikai halor ki bynta bapher bapher ba kin lah ban ieng ha la ki jong ki kjat la ka long ha ka kam seng kam seng jam ne kiwei kiwei ki kam ba ki samla kin klet na ki jingdih basniew.
Namarkata, na ka liang ka KSU North Khasi Hills District Unit ka la dawa na ka sorkar ba ka dei ban pynurlong ïa kitei ki jingdonkam ki khun samla naduh ka Recreational Centre bad kumjuh ruh ki Training Centre ha Ri Bhoi District bad kum ka seng kam kwah ba bun ki khun samla kin dang ngop ha u drok bad kiwei ki jingsniew kiba ktah ym tang ïa ka lawei ki khun hynrei ka lawei kaba phyrnai bad kaba khlain jong ka Jylla hi baroh kawei.
Ha kawei ka bynta, ka KSU North Khasi Hills District Unit, ka la pynpaw ruh ba ka dawa ym tang ban don noh kita kai ‘Recreational Centre’ bad ka ‘Training Centre’ na ka bynta ban saindur ïa ka lawei ki khun samla ka Ri Bhoi bad ha ka jylla bad kum ka seng ka la mih ruh ban pyrshah jur ban wan rah ïa ka Casino ha Ri Bhoi, namar ka seng kam kwah ba ka Ri Bhoi kan long ka ktem Khalai bad kin sa mih ruh ki kam kiba lah ban ktah wat ïa ka longrynieng jong ki khun samla kynthei bad shynrang.
Namarkata, ka seng ka dawa ïa ka sorkar ba kam dei ban wan rah ïa ka Casino ha Ri Bhoi la ka long ha kano kano ka jaka ne ka bynta ba hap ha u pud u sam ka Ri Bhoi bad lada ka sorkar kam sngap ïa ki jingpyrshah ka seng kum ka seng kam banse ban ïaid da kiwei ki lad ki lynti ban pyrshah halor kane ka jingthmu ban buh ïa ka Casino kaba long ka kam khlai kaba ktah ha baroh ki bynta jong ka imlang ka sahlang, u la bynrap shuh shuh.
Shillong, Nailar, 14: Ha ka jingrakhe ïa ka jingïoh laitluid jong ka ri India, ka President jong ka ri India ka Draupadi Murmu ka la mynjur ïa ka jingpynkup burom da ka khusnam Correctional Service Medals ïa ki Pulit kiba trei ha ki Phatok ha Meghalaya.
Kine ki long u Sushil Baruah uba trei kum u Warder, u Pranab Kr.
Das uba trei kum u Assistant Superintendent.
Baroh ki don 1,082 ngut ki Pulit kiba la ïoh khusnam ha ka lyngkhuh dap snem ka jingïoh jinglaitluid ka ri mynta u snem 2022.
Nalor kine, ki Pulit kiba la ïoh pdiang ïa ka khusnam Police Medal for Meritorious Service ki long u Commandant jong ka 6th Battalion, Umran, Ribhoi District u Bah Lakador Syiem, u Superintendent of Police ka West Jaiñtia Hills District u Bikram D.
Marak, u Dy.
Commandant ka 4th MLP Bn, Vikaspuri, New Delhi, u Thulisserryl C.
Chako bad u Armed Branch Inspector Kote, u Galdinson R.
Marak.
Ka Khusnam President’s Medal na ka bynta ka jingshlur bad ka President’s Medal na ka bynta ki jingshakri kiba khraw kumjuh ruh ka Gallantry Medal bad Meritorious Services Medals kiba la ai sha ki briew kiba trei ha ka tnat Fire and Emergency Services, Civil Defence & Home Guard ha manla ka Republic Day bad Independence Day ki kynthup ïa u Sub-Inspector Home Guard u Kharnesh A.
Sangma bad u Havildar, Home Guard, u Timothy Marbaniang.
Shillong, Nailar 14: Ka North-Eastern Sector Headquater CRPF ryngkat ka 67 BN kum shi bynta ban shim bynta lang ha ka jingrakhe pyndon burom ïa ka lyngkhuh snem kaba 75 jong ka jingïoh laitluid ka ri India na ka jingsynshar ki dohlieh, ki pulit CRPF ki la pynlong ïa kiba bun ki prokram ha ki ba bun ki bynta jong ka Nongbah Shillong ban snoh kti lang bad ka ri hi baroh kawei ha ka prokram “Azadi ka Amrit Mohotsav" bad ka “Har-Ghar Tiranga".
Ki pulit CRPF ki la pynlong ïa ka ka jingïaid kjat, ka jingpynlong ïa ka jingïatem ïaput ha Nan Polo, ka lympung ïatai bad ka jingpynïeng ïa ka lama lairong ha kiba bun ki bynta jong ka Nongbah Shillong bad ha Sohra khamtam eh ha ki jaka jngoh kai pyrthei ban ai khublei sngi laitluid ïa ki nongshong shnong jong ka jylla bad ïa kito kiba wan jngoh ïa ka jylla.
Shillong, Nailar 14: Ka jingpynkhreh ban rakhe ïa ka Sngi Laitluid (Independence Day) ba 75 snem ka Ri India ha ka jylla baroh kawei la dep ban pynbit pynbiang da ka sorkar bad ki bor synshar district.
Hangne ha Nongbah Shillong u Myntri Rangbah ka jylla u Conrad K Sangma un pynher ïa ka lama Lairong jong ka Ri India ha madan Polo la shai ka sngi ha ka por 9 baje mynstep.
Ha kane ka jingleh burom u myntri rangbah ka jylla un sa shim ïa ka salute jong ki kynhun shipai, ki pulit bad ki khynnah skul ki ban sa ïaid march pass ha katei ka jaka bad sa bud da ka jingkren na u myntri rangbah ha kane ka jaka.
ïa kane ka jingrakhe yn sa pyni paidbah lyngba ki CableTV bad ka Facebook jong ka DIPR ban ailad ïa ki briew ban peit na ki ïing ki sem.
Ha Tura ïa ka lama Lairong jong ka Ri ynsa pynher da u Symbud Myntri Rangbah ka jylla u bah Prestone Tynsong, na ka liang ka sorkar kala dep ban bate ïa ki mytnri sorkar, ki MLA ba kin kyntiew ïa ka lama jong ka Ri la shai ka sngi ha kylleng ki District, Sub Division, ki Block bad ha kino kino ki jaka ba ju pynlong ïa ka jingrakhe man la u snem.
Shillong, Nailar, 14: Ka Joint Action Committee on Border of Meghalaya (JACBoM) ha ka sngi saitjaiñ ka la thoh sha u Superintendent of Police ka West Karbi Anglong District, Hamren Assam, lyngba u Dy.
SP u Barman ban ujor pyrshah ïa ki Pulit ka Jri Kyndeng Police Station kiba la kawut lathi bad tyndung da ki tdong suloi ïa uwei u khynnah skul bad arngut kiwei pat.
Ha kane ka ujor ba la soi da u Chairman ka JACBoM u Bah Erwin K.
Syiem Sutnga bad u Secretary u Bah Rastingwell Thabah, ka JACBoM ka la pyntip halor ka jingleh bym dei jong ki Pulit ka Jri kyndeng Police Station kiba la shoh pynmynsaw ïa uwei u khynnah uba kyrteng u Wanlangki Sungoh , ïa u Bah Manki Sungoh bad u Bah Augustine Shylla.
Katkum ka ujor ka JACBoM ka la ong, ha ka 11 tarik, Nailar, 2022 ki nongshong shnong jong ka shnong Mowjem ki la leit wad ïa uwei u briew uba jah na Moojem katba u dang leit khwai doh.
Hynrei, ha ka por kumba 11:00 baje mynmiet, katba kine ki nongshong shnong ki dang wan phai sha la iing, kynsan kynan ki Pulit ka Jri Kyndeng Police Station hapoh ka jingïalam jong u Second OC u Saikia ki la bat ïa kine ki briew bad rah ïa ki sha thanat Jri Kyndeng bad kawut lathi ïa kine ki lai ngut.
Namarba kine ki lai ngut kim shym la poi iing wat haduh ka por mynmiet, ki nongshong shnong jong ka Mowjem bad kiwei kiwei ki shnong ki la leit wad ïa ki bad lap pynban ba ki don ha Police Station, la ong ka JACBoM.
Katba ki dang don ha Police Station u Officer In-Charge ha ka jaka ban tohkit, u la shu hukum beit beit ïa ki Pulit ban kawut lashi ïa kine ki nongshong shnong bad ïa u khynnah rit uba don lang ha kane ka por uba la jngem snam lut ka met namarba u la shah tied da ka tdong suloi.
Ïa kane, ki Pulit ki la leh hakhmat u Waheh Shnong jong ka Sapiang, ka Mowlaiñ, ka Mowjem, bad u Secretary lem bad ki Executive Member jong kine ki Dorbar Shnong.
Shh shuh, une u khynnah u dei tang u khynnah skul uba dang 16 snem ka rta bad u dei uba dang pule ïa ka Class-IX ha kawei ka skul ha ka shnong Jri Kyndeng.
Une u khynnah u la synran ïa kiba leit wad ïa u briew uba jah namarba une uba jah u dei uba dang dei u bahaing hasem uba dang ïajan.
“Namarkata, ngi kyntu ïa phi ban pynshitom pyrshah ïa ki Pulit kiba donkti ha kane ka jingjia khnang ba ki Heh Pulit ka Jylla Assam kin dup pynshitom ïa ki katkum ki kyndon jong ka aiñ namar ka jingpyndonkam bakla ïa la ka jong ka iktiar da kaba thombor ïa ki nongshong shnong ba luilui kiba donkam ïa ka jingïarap jong ki Pulit Assam ban wad ïa u briew uba la jah," ong ka ujor na ka JACBoM ba la phah kopi ruh sha u DGP ka Jylla Assam u Bhaskar Mohanta.
Shillong, Nailar, 14: Ka seng ki nongdie madan ka MGSPHSVA ryngkat bad ka Kong Angela Rangad ki la mudui da ka ejahar ha Laitumkhrah Police Station pyrshah ïa ka jingpynsa-phriang ïa ki Video ha ka rynsan jong ka Social Media kiba pynbudnam ïa ka Seng bad ïa ki dkhot jong ka, khamtam ïa ka kyrteng jong ka kong Angela.
Ha kine ki Video lah ïohi ruh ba ki katto katne ngut ki briew ki la ringdur jubor bad pynbor ïa ki katto katne ki nongdie madan ban pyntieng bad ktah mationg ïa ka Seng bad ki dkhot.
Katkum u kyrwoh ba la phah da u General Secretary ka MGSPHSVA u Bah Shane Thabah, u la pyntip, “ha ka 12 tarik Nailar, la ïohi pylleiñ pylleiñ lyngba ki Video ba la pynsaphriang lyngba ki WhatsApp ba ki don ki riewshim kabu ki bym lah ban ithuh kiba pyndik bad pyntieng ïa ki nongdie madan bad dawa ba ki dei ban pyni ïa ki Identity Card (ID) bad la pynbor ruh ïa ki ban kren ne jubab ïa ki jingkylli.
La ringdur ruh ha ka por ba kylli jingkylli.
La ïohi shai kdar ba ki nongdie madan ki la sheptieng shikatdei bad la pynbor ïa ki ban jubab katkum ka jingkwah ki nongbyrngem.
Kane ka jingleh ki riew shimkabu ka long ban pynthohbria ïa ka seng bad ïa ka dkhot jong ka (Angela Rangad).
"“Ngi dei ban tip shai ba ka kam die jingdie ha madan ka long katkum ka aiñ bad ka don ka Aiñ jong ka Sorkar India kaba ïadei na ka bynta ki nongdie madan kaba la mynjur naduh ka snem 2014, pynban ka Sorkar Jylla kam pat shym la pyntreikam ïa ka.
Ka seng ki nongdiemadan ka la ïakhun bad dawa tyngeh ban pyntreikam ïa ka aiñ bad la ïakhun ruh ha Iingbishar Meghalaya High Court.
Dang shen ha u bnai Jymmang u Muktiar ka Sorkar Jylla u la ai da ka Affidavit ba ka Sorkar kan sa pyntreikam noh shen ïa ka Aiñ.
Niuma, katba ym pat treikam ka Aiñ, ka rai lane ka Status Quo Order jong ka Ingbishar Meghalaya High Court halor ki nongdie madan ka ieng bad ïada ïa ki nongdie madan," ong u kyrwoh.
U kyrwoh u la pyntip ba ka 8 tarik mynta u bnai ka Seng ki nongdie madan ka la ïa don bynta ha ka jingïalang ba la khot da ka Deputy Commisioner jong ka East Khasi Hills bad la ïakren kyrpang ruh ïa ki jjngeh jong ki nongdie madan ha Laitumkhrah bad la ïa mynjur lang ruh ba baroh ki bor naduh ki shnong, Municipal, bor synshar District bad ki Pulit ryngkat bad ka seng ki nongdie madan kin ïashim bynta lang ban weng bad pynbeit ïa ki jingeh khlem da ktah ïa ka kamai jakpoh bad ka ïaid ka ieng ha lynter ka lynti.
“Ki riewshim kabu ki dei kiba khawpud kim nud ban pyni dur khmat lymne pynpaw ïa ki kyrteng bad ki knieh noh ïa ki dur ba la ring da ki nongïaid lynti.
Shuh shuh kine ki riew shimkabu ki la pynjulor ïa ki mar ki mata jong ki nongdie madan kiba shong ha syndah ka madan Iewrynghep.
Kine ki riewshim kabu ki la shim ïa ka aiñ ha ka kti bad ki leh ki kam be-aiñ.
Kumta ka seng ka dawa ban kem bad pynsaja katkum ka aiñ.
Ka tnat Pulit kan shim ïa ki CCTT kiba don hajan khnang ban ïohi ne tip ki dei kiei.
Ban pynshitom katkum ki kyndon aiñ, kum ka jingpyrsaphriang ban pynthoh bria ïa ka long rynieng jong ki briew, ba pyndik bad pynsuh sat ïa ka ïaid ka ieng jong ki nongshong shnong kiba la batai shai ha ka Criminal Law Amendment Act," ong u kyrwoh.
Shillong, Nailar 14: Hadien ba ka Contontment Board (CB) ka la pynmih ïa ka hukum ba ka Lady Kean College, Shillong ka dei ban siew ïa ka khajna “Property Tax" kaba kot haduh kumba 45 lak tyngka tang na bynta u snem 2022-23, ka Khasi Students’ Union (KSU) ka la pynpaw ïa ka jingpyrshah kaba jur halor kane ka jingleh ka CB bad ka dawa ruh ba ka sorkar jylla ka dei abn tuklar mardor ïa kane.
Ka KSU ka la kdew ba ïa kane ka jaka pule la seng naduh u snem 1935 mynba ka sorkar phareng ka dang synshar ïa kine ki lum jong ngi ba kumno pat ka CB kaba la pynkha kham hadien ka kam trai pynban ïa kane ka jaka ba don ka Lady Kean College.
“Kumno ka Cantonment Board ka lah ban kam trai ïa ka jaka ba don ka Lady Keane College haba ïa kane ka kolej la seng naduh u snem 1935 bun bun snem shwa ban kha ïa ka Cantonment Board.
Ka long kaei kaei ka bym sngew shong nongrim ban shu dawa ïa khajna kynsan kynsan khamtam haba ïa katei ka kolej la seng naduh ki por ba synshar ka Ri Bilat’ ong ka KSU lyngba ka kyrwoh ba la phah da u General Secretary u Samla Donald V Thabah.
Shuh shuh a KSU ka kdew ba ha ka jingshisha ka sorkar ka dei ban ai ka jngithuh kyrpang ïa ki jaka ai jinghikai ïa ki samla khnang ban lait ka jingïatyngkhuh bad bad ki aiñ ka sorkar pdeng bad sorkar jylla.
“Satlak ka pyrthei ngi ïohi ba baroh baroh ki trei borbah ban kyntiew ïa ka pule puthi hapdeng ki kynthei, ka Lady Keane College ruh ka dei kawei ka shlem hikai ïa ka pule puthi kaba la seng kyrpang tang na ka bynta ki kynthei.
Kane ka kolej ka la ai jingmyntoi ruh shibun eh ban rat dyngkhong ïa ka jingsahdien ki khun kynthei ka Jaidbynriew Khasi ong shuh shuh ka kyrwoh na ka KSU.
Ka KSU ka ka ong ba ha ka jingshisha ka kolej ka dei ban ïoh ka jingithuh kyrpang ïa u synïang uba ka la noh sha ka jingnang jingstad ka bainong kaba ka ïoh ka long pynban ka jingshah teh shah khum bad ka jingshah dawa kajna.
“Kaei ba ka Cantonment Board kan leh lada kane ka kolej kam lah ban siew ïa katei ka khajna? Kaei ka ban jia ïa ki samla pule katei ka kolej? Mano ban bah khlieh ïa ka lawei jong kitei ki samla? Hato ka Cantonment Board kan lah ban bah khlieh", buh jingkylli ka KSU.
“Ka KSU ka pynpaw ïa ka jingpyrshah kaba jur ïa kane ka jingleh donbor ïa ki shlem ai jingnang jingstad kiba noh shikatdei ïa u synnïang u bynhei ha ka ban kyntiew ïa ka pule puthi.
Ka sorkar ka dei ban tuklar noh mardor ïa kane ka mat bad ka KSU ka pynsngew ba ka ai ka jingkyrshan kaba pura ïa ki bor pynïaid ka Lady Keane College" ong ka kyrwoh.
Shillong, Nailar, 14: Ka National People’s Youth Front (NPYF), ka shnat treikam jong ki samla National People’s Party (NPP) kaba bat ïa u lakam synshar ha ka sngi Saitjaiñ ka la kynnoh ba ki MLA jong ka All India Trinamool Congress (AITC) kaba shong ha ka Liang Pyrshah jong ka Iingdorbar Thawaiñ ka Jylla kim nud saham ban kren ïa ka ishu ban dawa Inner Line Permit (ILP) ka dei namarba la bthah ïa ki ban ym kren ïa kane ka mat ïoh ka ktah kylla ïa ka Vote Bank jong ka party.
Haba pynkynmaw ïa ka jingïakhih ba dang shen jong ki 8 ngut ki MLA ka AITC ha New Delhi ban dawa ïa ka jingpyndam noh ïa ka Memorandum of Understanding (MoU) ïa pynbeit pud ba ladep ïasoi da ka Sorkar Meghalaya bad ka Sorkar Assam bad ban pynrung noh ïa ka ktien Khasi bad Garo ha ka Khyrnit Baphra jong ka Riti Synshar ka ri India, u National Working President jong ka NPYF u Bah Nicky Nongkhlaw u la buh jingkylli ïa ka AITC halor ka jingsngap mynthi ïa ka jingdawa ban pyntreikam ïa ka ILP, kaba long ka jingdawa kaba la slem jong ki nongshong shnong trai ri trai muluk ha kane ka jylla Meghalaya.
“Lehse kane ka lah ban long ba la bthah ïa ki (8 ngut ki MLA) ba kim dei ban ktah eiei halor kane ka sobjek kaba lah ban ktah kylla ïa ka Vote Bank jong ki.
Kata ka lah ban long kaba kham kongsan namarba ba balei kim shym la rah ïa kane ka mat," la kynthoh u Bah Nongkhlaw.
U la pynkynmaw ïa ki nongïalam ba hakhlieh duh jong ka AITC kiba la kyrshan ïa ka jingwan rung kyrthep jong ki mynder ri na ka ri Bangladesh.
“Ha u snem 2020, ka Mamata Banerjee ka la kren da kaba shai ba ki mynder ri na ka ri Bangladesh kiba la shong la sah ha West Bengal ki dei ki nong India.
Ka jingkylli ïa u Mukul Sangma, balei u ai jingkyrshan ïa ka party kaba pdiang burom ïa ki mynder na ka ri Bangladesh," la kynthoh une u nongïalam ka NPYF.
Haba pynpaw ba ka TMC ka la pyrshang borbah ban sait khuid ïa ka bamsap, ka thok ka shukor ïa ki paidbah, une u nongïalam jong ka NYPF u la ong ba kane ka party kam don satia ïa ka nongrim na ka daw ba ka la phiel ha baroh ki jylla ba ka la ïashim bynta ha ki elekshon.
Ka la ïoh nod ha ka elekshon ha Goa namarba ki nongthep vote ki ladep ïohi ïa ki jingshukor jong ka.
Da kaba kynnoh ba ki nongïalam ka AITC ki dei kiba la dondak sniew ha ki kam bamsap bad ki kam shukor, u Bah Nongkhlaw u la ong ba u General Secretary ka ATIC uba dei ruh u khunruit jong ka Mamata Banerjee, u Abhishek Banerjee u don bynta ha Bengal Coal Scam ïa kaba ki ophisar jong ka Enforcement Directorate ki dang ïai bteng ban tohkit pyrshah ïa une u nongïalam bamsap.
U Abhishek bad ka kurim jong u ruh ki la shah tohkit, u la ong.
Shuh shuh u la kynnoh, katba dang don ha ka Kynhun Myntri ka TMC u Partha Chatterjee u la lute palat T.
50 klur ka pisa u paidbah lyngba ka West Bengal School Service Commission (WBSSC) hynrei ka party ka shu sngap jar jar halor kane.
Ki kam jong u, kiba la pynsniewdur ïa ka lawei jong ki khynnah skul bad ki nonghikai, ka pynpaw ba ka Party AITC ka long kaba kumno bad kaba shu leh eiei tang ynda la shah pynjah burom hakhmat ki paidbah.
U Bah Nongkhlaw u la kynnoh ruh ba u Anubrata Mondal u la ïoh jingkyrshan radbah na ki dkhot ka TMC wat hapdeng ka jingshah kem ha ka CBI ha ka kam khaii masi tuh ha ka 11 tarik mynta u bnai Nailar.
U Mondal u dei uba ju donkam ban khaii tuh ïa ki masi sha khappud ka ri Bangladesh da kaba pynbam pisa ïa ki shipai BSF kiba ju peitngor ïa u pud u sam ha shilynter ka khappud.
Ka long kaba sngew jah burom ban ïakren ïa kane, u la ong.
Ha u Naitung, 2022, u la ong ba ka Enforcement Directorate ka la pyntip ba ka jingdon jingem kaba T.
13.
63 klur ka dei jong kawei ka kompeni kaba don bynta bad u nongïalam ka shnat treikam ki samla ka TMC u Vinay Mishra.
Ka CBI ka la rejistar ïa ka ejehar pyrshah ïa une u nongïalam ka TMC da kaba ong ba u Mishra u donkti ha kaba kam bamsap dewiong kaba dei bad ka par tih dewiong jong ka Coalfields Limited kaba don ha Kunustorïi bad ha ka thaiñ Kajora bad ha Asansol.
U la ong sa uwei pat u MLA bamsap jong ka TMC bad uba long ruh u President barim jong ka West Bengal Board of Secondary Education, u Manik Bhattacharya u la shah tohkit ha ka Enforcement Directorate ha kaba ïadei bad ka bamsap thungkam nonghikai SSC.
Ïa une u ruh la khot hajir hadien ka jingshah kem jong u Partha Chatterjee.
Ïa mynta, u Bah Nongkhlaw u la ong ba ka TMC ka dei kaba pyrshah ïa ki nongrep bad kan long ka jingma kaba khraw ïa ka jylla Meghalaya kaba dang bun ki nongrep.
“Ngin pynkynmaw ïa ki paidbah ba ka Mamata Banerjee ka la pyrshah ïa ka Tata ha Singur, da kaba ong ba ki nongrep ki la duhei ïa la ka jong ka jaka bad ka shong ka sah.
Ki la pyndonkam da kane ka buit tang ban ïoh jingmyntoi ha ka saiñpyrthei hynrei ynda la ïoh bat ïa ka bor synshar ha ka sien kaba ar, ka TMC kam shym la leh eiei ïa kito ki nongrep, kiba im khlem jaka haduh kine ki sngi," u la ong.
Shillong, Nailar, 14: Ka tnat Arts and Culture jong ka Sorkar Meghalaya ha ryngkat ka jingïatreilang bad ka Indian Council For Cultural Relations (ICCR) ha ka sngi Saitjaiñ ka la pynlong ïa ka “State Launch of Har Ghar Tiranga" ha ka jingïalang kaba la long ha U Soso Tham Auditorium, Shillong.
U Myntri ka tnat Kam Pohing u Bah Lahkmen Rymbui uba la long kum u Kongsan ha kane ka jingïalang u la pynher ïa ka lama lai rong jong ka ri India kum ka dak ba la ailad ïa ki paidbah nongshong shnong jong ka Jylla ba kin wah ïa ka lama lai rong jong ka ri India ha la ki ing ki sem haduh ka sngi rakhe laitluid jong ka ri India ka ban sa long ha ka 15 tarik mynta u bnai/.
Haba kren kum u Kongsan u Bah Lahkmen Rymbui u la ong ba kane kan long ka sngi bakyrpang ïa ngi kum ki nongshong shnong ka ri India namarba ngi burom ïa ka jinglong kyrpang jong ka lama jong ka ri.
“Kumba ngi la rakhe ïa ka jingïaid lynti sha ka jingdap 75 snem ka jingïoh laitluid bad ka jingdap 50 snem jong ka jingïoh ïa la ka jong ka jylla, ngi lah ban ïohi ïa ka jingthrang, ka jingieid jong ki nongshong shnong ka jylla ïa ka lama lai rong jong ka ri ha kane ka por.
U la ong ruh ha ka jingïaid lynti sha ki bynta bapher bapher jong ka jylla, la sakhi ïa ka jingpynher ïa ka lama lai rong jong ka ri ha la ki ing ki sem, ha ki kali.
U la pynpaw ka jingsngewnguh ïa ki Self Help Group kiba la trei shitom ban suh ïa kine ki lama na ka bynta ka jingpyndonkam ha kine ki lai sngi kynthih.
U Myntri u la ai khublei ïa u Myntri Rangbahduh ka ri u Narendra Modi uba la pynkynmaw ïa ki nongshong shnong jong ka ri nalor kaba wah ïa ka lai lai rong jong ka ri ha ki ing ki sem, ki dei ruh ban don ka jingieid ha la ka jong ka dohnud.
U la ïathuh ba ha kine ki snem ba la leit noh, ïa ka lama jong ka ri la pyndonkam tang ha ki sngi ba kyrpang hynrei mynta ngi sngewthuh ba kum ki nong India ngi dei ban pynneh pynsah bad ban ñiew kor ïa ka spahbah jong ka ri, ïa ki shab jong ka ri.
Kane kan long shi bynta na ka kamram jong ngi ban burom ïa ka ri kaba la ai ïa ngi bun kiei kiei, watla ngi ïapher ha ka thaiñ, ngi ïoh ïa ka jinglaitluid kum ki nong India ka ri lajong.
U la pynkynmaw ruh ba ngi dei ban burom ïa ka lama jong ka ri namarba ka don la ka jong ka jingmut bad kaba pynshlur ïa kiba dang khie dang san.
Shuh shuh u la bynrap ba kum ki nongshong shnong ngi dei ban sngew sarong ïa la ka ri bad ban pynher ïa ka lama lai rong da ka jingsngew sarong.
U Chief Secretary ka Jylla u Bah DP Wahlang uba la long kum u Symbud Kongsan u la ai jingkren ruh ha kane ka jingïalang.
Ka jingwah ïa ka lama lai rong jong ka ri ha la ki ing ki sem kan neh haduh lai sngi kata naduh ka 13 tarik haduh ka 15 tarik u Nailar khnang ban ïoh shisha ïa ka jinglait luid kaba 75 snem ka ri India.
U la batai bniah shaphang ka jingmut jong ka lama lai rong jong ka ri bad ïa ki jingmut jong ka shalyntem Ashoka Chakra.
Ha kane ka sngi la ïashim bynta da ki samla pule na ki skul bapher bapher, ka kynhun ki barikor na kylleng ka jylla bad kiwei kiwe.
Kiwei kiwei kiba la ai jingkren ki kynthup ïa u Bah F R Kharkongor Commissioner Arts & Culture, u Bah Cyril V D Diengdoh Secretary ka tnat Kam Pohing bad kiwei, ka Kong Isawanda Laloo Deputy Commissioner jong ka East Khasi Hills, u bah K L Nongbri uba long u State Nodal Officer jong ka Har Ghar Tiranga bad kiwei kiwei.
Shillong, Nailar, 14: Ka seng kieng atiar Hynñiewtrep National Liberation Council kaba dang don mynta hapdeng ka jingïakren ïasuk bad ka Sorkar India bad kumjuh ruh bad ka Sorkar Jylla, ha ka sngi U Blei ka la sieh da ka lama jong ka Seng ha jingkieng Wahumkhrah ha Jaïaw Jingthang Briew, Shillong.
Ka jingsieh ïa kane ka lama ka dei ruh shibynta ka jingrakhe jong ka seng HNLC ïa ka sngi ba la seng nongrim ïa ka ha ka 14 tarik, Nailar, 1987 bad mynta u snem 2022 ka Seng ka la rakhe ïa ka jingïaid lynti kaba 35 snem pura ha ka jingïaleh pyrshah ïa ka Sorkar India.
Katkum u kyrwoh ba la pathai da u General Secretary u Bah Saiñkupar Nongtraw ha ka rynsan Social Media u la pynbna paidbah ba ka seng ka la sieh ïa kane ka lama ha Jaïaw Jingthang Briew.
Tang hadien katno katne por, ki Pulit kiba la ïoh jingtip halor kane, ki la leit kurup noh ïa kane ka lama ban rah sha thanat.
Haduh mynta ki Pulit ki dang pynlong ka jingtohkit ban lapdien ïa ki dkhot jong ka seng kiba donkti ban sieh ïa kane ka lama ha jingkieng Jaïaw Jingthang Briew.
Kum ban shu pynkynmaw hangne, ha ka sngi Saitjaiñ ka HNLC ka la phah rah ïa u syntiew lyngba ka HNYF ba la buh ha u lum jingtep jong u nongïalam barim ka HNLC u Bah Cherishtarfield Thangkhiew ha ka lyngkhuh dap shi snem ka jingshah siat ïap jong u.
Shillong, Nailar 14 : U Myntri khynnah ka sorkar pdeng uba dei peit ïa ka tnad Jal Shakti bad Tribal Affairs u Bishweswar Tudu u la pynpaw ba um hun satia ïa ki jingpyntreikam ka sorkar Meghalaya ïa ki skhim jongka sorkar pdeng namar ka lah ban pyntrei tang 30-40 % ïa baroh ki skhim na ka sorkar pdeng.
“ Ha ki kot ki sla te nga sngewhun katba ha madan pat ngam hun" ong u Tudu ha ki lad pathai khubor.
“ Nga la bthah ïa ka sorkar jylla ba kan pyrshang ban pyndep ïa baroh ki skhim hapoh ka por ba la buh ym ban sahteng ne sahkut da ki snem “ ong u Tudu.
Une u myntri ka sorkar pdeng u la wan sha kane ka jylla ban wan jurip ïa ki skhim ka sorkar pdeng arsngi lynter.
Ha ka Sngi Thohdieng u Tudu u la mih jyndat na ka jingïalang bad ki ophisar jongka sorkar namar kim shym la pynbiang ïa ki jingthoh jingtar ban ïa bishar bniah kumno la pyntreikam ïa ka skhim Jal Jeevan Mission.
U la bthah ruh ïa ka sorkar jylla ba kan twad jingmut lang na baroh ki nongïalam jong ki seng saiñ pyrthei halor ka jingpyntreikam ïa ki skhim.
“ Ka daw ka long ba la mih ki jingkynnoh ba kiba ïoh ïa ki skhim sorkar pdeng ki dei tang kito ki myntri bad MLA jongka sorkar katba kiba don ha ka Liang Pyrshah kim shym la ïoh skhim ei ei ruh.
Kumta nga la bthah ba dei ban twad jingmut bad ïatrei lang bad ki MLA ka liang pyrshah ruh" ong biang u Tudu.
Ha kaba ïadei bad ka jingpyntreikam ïa ka Ekalavya Model Residentioal Schools (EMRS) ba la mang pisa da ka tnad Tribal Affairs u Tudu u la ong ba ki don kito kiba la sdang ban trei hynrei ym pat dep ka kam don pat kiba dang khot Tender ruh.
“Ngi la buh por ïa kine ruh ba dei ban pyndep shwa u 2024.
Kane ka dei ka kamram jongka sorkar ban pynsted ïa ki jingpyntreikam.
Ynda nga la poi sha Delhi ngan sa ïakren ba ki kam kin ïaid sted noh khnang ban tip ba lada kito kiba la ïoh ïa ka kam ki lah ban trei yn ïoh ban aiti noh shawei" ong biang u Tudu.
U la ong ruh ba ka sorkar ka dei ba wad shuh shuh bun ki tyllong umdih khnang ban pahuh um ha ka jylla.
U la leit jurip ïaka jaka pynpoi um sha sor kata na ka Greater Shillong Water Supply Scheme (GSWSS) PHase III ha Mawphlang.
U la ïathuh ba u ïohi ïa ki pipe blue kiba la pun lynter ka surok shaduh Mawphlang bad lada jia ba ïa kane ruh ym lah ban pyndep ha ka por ba la buh ka sorkar pdeng kan sa leh ei ei da kaba daiñ kuna ïa kiba pyntrei.
Shillong, Nailar 14 : U President ka BJP ha kane ka jylla u bah Ernest Mawrie u la ong ba ka Party kam don jingtip ei ei ruh em halor ka jingthmu wan pynïasoh u MLA ba shah sospon ka Congress na ka West Shillong Constituency u bah Mohendro Rapsang sha ka party shwa ka election 2023.
U la kren ïa kane halor ka jingkam jong u National Exerutive Member ka BJP uba dei u MLA ka Pynthorumkhrah u bah A.
L Hek ba u bah Rapsang u dei uwei na ki MLA ban wan pynïasoh sha ka BJP.
“ Kane ka dei tang ka jingkren jong u bah Heh shimet namar u bah Rapsang um pat wan ïa kynduh ïa ki nongïalam ka party khamtam ïa nga u President halor kane namar kat haduh mynta kam pat don kano kano ruh ka jingïakynduh" ong u bah Mawrie.
U la kren shai ruh ba uno uno u briew uba kwah ban ïoh tiket na ka party ki hap ban ïaid lyngba bun ki kyndon ban wan pynïasoh sha ka party kum kita ki primary member bad ki dei ban long ki nongtrei ba shit rhem ka party ym dei ban shu wan pan tiket te ïoh beit.
U la ong lada phai sha ka Assam kiba bun kin kynmaw ba ki don bun ki MLA kiba shah pynduh tiket na ka party bad ka daw ka long ba kim ïaid da ki kyndon bad lynti ba dei ban ïaid.
“ Ka BJP ka dei ka party kaba kham pher namar phi hap ban ïaid thik ia kiei kiba la buh ba phi dei ban ïaid bad bud bad lada ym lah kam mut ba yn shu ai tiket beit ïa uta u A, B ne C.
Kane ka dei ka rukom pynïaid kam jongka party ym dei tang hangne ha Meghalaya" ong u bah Mawri.
U bah Mawrie u kren bynniaw wat ïa ka jingpdiang dkhot ba dang shen ïa ki nongkyrshan u MLA ka AITC na ka Mawsynram Constituency u bah Himalaya Shangpliang namar u la ong ba la leh kyrkieh palat.
Ha ka jingshisha ka don ka Mandal ha Mawsynram bad ki la dei ban ïaid lyngba katei ka Mandal.
“ Ngam sngew pyrshah ïano ïano ruh hynrei ka daw ka dei ba ka rukom pynïaid jongka party.
Ngi pdiang ban wan pynïasoh hynrei haba don ka Mandal ki la dei ban ïaid lyngba ka Mandal.
U la ong ba kino kino kiba wan pynïasoh ruh ki dei ban ïaid shwa lyngba u President ka party.
Kane ka dei ka rukom pynïaid jong ngi ba kum ka National Party u President jongka party u don ka bor ban pyntip shalor ym dei kiwei kiwei ki dkhot ne MLA ruh.
U dei u President u ban shim rai bad u ban pdiang ïa ka jingwan rung sha ka party ruh".
ong biang u bah Mawrie.
U la iathuh ruh ba shen ka party kan sa khot ban ïakren bad pynïasuk ïa baroh ar ki MLA jongka kata ïa u bah Hek bad u bah Sanbor Shullai.
Kane ka kam ka dang sahteng bad la dep ïoh jingbthah na Delhi ba dei ban pynbeit noh ïa kane ka kam bad dei ban pynlong noh ïaka State Executive Meeting ruh.
Ki briew kiba jur ka jingbankhia hapdeng ka pyrkhat pyrdaiñ, ki jingkhuslai ki don jingma na kajingbym biang ka jingtied jong u klongsnam na ka daw ka jingduna halor ka jinglah ban tuid bha ka snam.
Kan nang jur ka jingktah ka stroke bad jingbymtreikam bha u klongsnam.
La kam ba ka jingdih dawai kam don jingïadei satia bad ka atrial fibrillation hapdeng kito ki briew kiba don ka jingkhuslai.
Ka dei kaba la ju tip ba ka ju don ka jingïadei hapdeng ka jabieng bad u klongsnam.
Ka jingkhuslai ka dei kaba pyni dak halor ka jinglah ban ngat ha ka jingpang ba ktah ha ki thiedbah jong u klongsnam bad nangjur katba nangmih ki sngi.
Ka Atrial fibrillation ka dei halor ka jingpaw ka jingthut ka rukom tied jong u klongsnam (arrhythmia).
Ka jingkyiuh, ka jinglyngkot ka rukom ring mynsiem, ka jingthait, ka jingpang ka shadem bad long ngiah, ki dei ki dak ba kynrei hapdeng ka jingdon ka Atrial fibrillation.
Ka jingdih dawai ka dei kaba paw halor ka jingdon jingïadei hynrei kaba kham ñiar ban sakhi halor ka jingsuki ne thut ka rukom tied jong u klongsnam.
Ki jingbam kiba lah ban pynduna ka jingkhuslai :Ka jingdih dawai ka long kaba donkam, hynrei ka dei ban sngewthuh bad ki jingbam ki long kiba kongsan na ka bynta ka koit ka khiah ka bor jabieng.
Ki jingbam kiba tei bad kiba don ki vitamin bad ki mineral kiba kongsan ki dei kiba lah ban kyntiew halor ka jingmut jingpyrkhat kaba beit.
Ki fat kiba lah ban tei : Ki fat kiba tei kiba ngi lah ban shem kum ha ki soh ehsnep, ka pylleng, ki soh avocado, ka umphniang olib, ka cheese, ki jingbam symbai kiba ym pat dep saiñ bad ki dohkha ki dei kiba kynsai na ka bynta ka koit ka khiah ka bor jabieng bad ki long kiba kongsan halor ka jinglah ban ïakhun pyrshah ka jingkhuslai.
Ki jhur sla jyrngam : Ki jhur kiba riewspah ha ka jingdon ka folate bad ka water-soluble B vitamin ruh ki long kiba donkam ban kynthup napdeng ki jingbam ba phi bam.
Ka jingduna ka folate ki dei kiba lah ban paw halor ka jingdon jingïadei bad ki dak jingshitom halor ka jingkhuslai bad ka jingduna ka jingtreikam ki dawai halor ka jingpynduna ka jingkhuslai.
U Palong, Tyrso, Phul Jyrngam ki dei napdeng ki jhur sla ba phi lah ban kynthup.
Dih shibun ka um bad kiwei pat ki jingdih : Ka jingpynbiang pylla ki jingbam kiba tei ka long kaba kongsan donkam ban kynthup bun ki jingdih kum ka green tea, ka dud, ka um sohjew.
Ka dud ka dei kaba lah ban ai jingmyntoi na ka bynta ka jabieng.
Phi lah ban kynthup lang ka jingkhleh ka dud bad ka kait ban pyllait na ka jingkylla ka jingmut ha ka por mynstep.
Baroh ar kine ki dei kiba lah ban wallam ka jingaram ha ka jabieng.
Ka long ruh kaba donkam ban dih shibun ka um bad dih de ka um sohjew.
Ki soh ba jur ka jingdon ka Antioxidant : Ki soh kum ki soh cherries bad soh grape ki dei kiba dap da ka jingdon ka antioxidants kiba lah ban ai shibun ki jingmyntoi.
Ki jingbam ba riewspah ka jingdon ka protein : Ki jingbam kiba riewspah ha ka jingdon ka protein ki dei kiba lah ban kyntiew halor ka jinglong husiar.
Ki don napdeng kine kiba kynthup ka jingdon ka amino acid ba la tip kum ka tryptophan, kaba ïarap halor ka jingkyntiew ka jinglong bad lyngba ka jingdon ka chemical ba la tip kum ka serotonin.
Ka Kait : Ka Kait ka dei kaba kyntiew halor ka jingdon ka tryptophan, kiba la ju tip ruh halor ka jingdon ki hormone kiba lah ban ai jingkmen.
Phi lah ban bam kumto ne kynthup lang bad ki jingdih hapdeng ba phi lah ban tylliat.
New Delhi, Nailar 16: Ha ka rai ka ban ktah ïa ka lawei bad kumjuh ruh kaban pynlehraiñ ïa ka jingïalehkai Phutbol ha ri India, ka FIFA ha ka sngi ba ar, ka la sospon noh ïa ka India ha ka liang ka jingïalehkai bad kane ka jingshah sospon jong ka India kan pynduh noh ruh ïa ka hok jong ka India ban long kum ka nongpdiang ban pynlong ïa ka Under- 17 Women’s Word Cup 2022.
Ha ka jingshisha ka India kadie ban pdiang ïa kane la lympung ïalehkai jong ki samla kynthei kiba hapoh 17 snem, kaba la buh ban pynlong naduh ka 11 haduh ka 30 tarik u Risaw mynta ka snem.
Kane kadei ka sien kaba nyngkong eh ba ka India kan shah sospon ha ki bor pyniaid Phutbol ba ha khlieh duh jong ka pyrthei naduh ba ka FIFA ka la ithuh ïa ka All India Football Federation (AIFF) myn 85 snem mynshuwa.
Ka jingsospon ka FIFA ïa ka India kadei namar ba ki don kiwei pat ki bor kiba nabar kiba tuklar ïa ka jingïalehkai Phutbol ha kane ka ri.
“Ka Bureau jong ka FIFA Council ka la rai da kawei ka jingmut ban sospon ïa ka All India Football Federation (AIFF) naduh mynta ka sngi namar ka jingtuklar kiwei pat ki bor ki bym don jingïasnoh bad ka jingïalehkai Phutbol, kaba long ka jingpynkheiñ ïa ki kyndon treikam jong ka FIFA", la ong ka khubor ba la pyllait da ka FIFA haka sngi ba ar.
Shuh shuh ka kyrwoh na ka FIFA ka ong ba ïa kane ka jingsospon lah ban weng tang lada la weng noh ïa ka hukum kaba kaba la thaw ïa ka Committee of Administrators ban pynïaid ïa ka jingïalehkai Phutbol bad ba ka AIFF kan ïoh biang ïa ka bor ban pynïaid ïa ka jingïalehkai Phutbol ha ri India.
Ka FIFA ka ong ba ha kaba ïadei bad ka Under- 17 Women’s World Cup, ka FIFA ka ong ba ym lah da lei lei ban pynlong ha India katba ka suspension ka dang don bad ïa kane ka rynsan ïalehkai yn sa phah biang sha ka Bureau of the Council ba kan peit lada donkam.
Ki dak ki shin jong kane ka jingshah sospon ka India ki la paw naduh naduh kine ki bnai, hadien ba ka Supreme Court ka la weng ïa u Praful Patel kum u President ka AIFF ha ka 18 tarik u Jymmang mynta ka snem, namar ba ka AIFF kam shym la pynlong elekshon ban jied ïa ki Nongkitkam ïa kaba la dei ban pynlong naduh u bnai Nohprah jong ka nsem 2020.
Ka Supreme Court ka la thung ïa ka kynhun ba 3 ngut ki dkhot ki ban pynlong ïa ka Committee of Administrators (CoA), kaba la khlieh da u Nongbishar ba la shong thait, u AR Dave, ban pynïaid ïa ki kam jong ka Federation.
Ki arngut kiwei pat ki dkhot ka CoA, ki long u Chief Election Commissioner barim ka India u SY Quraishi bad u Kapten barim ka team Phutbol ka India, u Bhaskar Ganguly.
Kane ka jingshah sospon ka bor pynïaid Phutbol ha ka ri, ka la wanrah ka jingsngewsih kaba jur na kiba bun ki nongïalehkai Phubol kiba rim bad kiba mynta jong ka ri India.
Kiba bun ki la pynpaw ba kane kan long ka jingduhnong kaba khraw ïa ka ri India.
Ka jingshah sospon kumno kan ktah:Ka jingktah kaba nyngkong ka long ïa ka Under -17 Women’s World Cup, bad ym tip la ka India kan ïoh lad ne em ban ïashim bynta lada pynlong ha kiwei pat ki ri.
Ka India ha ka jingshisha kadei kawei na ki team ban ïakhun ha kane ka Tournament namar ka trai ba pdiang.
Hynrei lada long shawei pat ym tip la ka India kan ïoh lad ne em ban ïakhun.
Kawei pat ka jingktah ka long ba ka India kala buh ban ïalehkai paralok bad ka Singapore bad Vietnam ha kine ki bnai ban wan.
Hynrei ym thikna shuh ba kan dang ïoh lad, namar ka FIFA ka ong ba kano kano ka ri kaba shah sospon kam lah ban ïalehkai Phubtol bad kiwei pat ki ri.
Kawei pat ka long ba ki Club na ka ri ba shah sospon kim lah ban dang ïalehkai ha ki International Tournament bad ki Club kim lah shuh ban soi nongïalehkai thymmai, lait noh kito kiba la don lypa kiba la buh katkum ka bhah ba la pynbeit da ka AIFF.
Kumta ka ATK Mohun Bagan kaba dei ban ïalehkai ha ka AFC Cup naduh ka 7 tarik u bnai ban wan kan nym ïoh lad ban ïashim bynta katba ka suspension ka dang neh.
Ha ka liang ki Kynthei pat, ka Gokulam Kerala FC kan nym lah ban ïashim bynta ha ka AFC Women’s Club Championship ha kane ka taïew ban wan bad ka team jong ki Kynthei jong ka ri kan nym lah ban ïashim bynta ha ka SAFF Women’s Championship ka ban long naduh u bnai ban wan.
Nangta ki kyndon ka FIFA ki ong ruh ba lada ka ri ka shah sospon, kino kini ki tournament kiban pynïalehkai ha kane ka ri, kin nym ïoh jingithuh satia na ki bor kiba halor, kata la ka long na ka Asian Football Confederation ne na ka FIFA ruh.
Hynrei hapdeng kine ki jingjia, ka don ka jingkyrmen pat namarba ka AIFF ka la ïakren bad ka Ministry of Youth Affairs and Sports ban ïapynbeit ïa kane ka kam.
Ka jingplie paidbah jong u Myntri Rangbah ka Jylla u Conrad Kongkal Sangma ïa ka mashin ba la wanrah na ka ri South Korea kaba long kum ka pajwa na ka bynta ban pyndonkam ha kaba thang ïa ki ñiut bad ïa ki jaboh jabaiñ ba la lum na kylleng ka Sor Tura kan long kum ka jingsdang ban plie ïa ka jingkhang ïa kiwei pat ki District kiba dang ïaksaid haduh mynta ban wad ïa ka jaka theh ñiut kaba biang.
Dang ha kine ki khyndiat bnai ba la leit noh ka jingsatah ki ñiut bad ki jaboh jabaiñ na surok ka Ïawmusiang ha sor Jowai ka la pynkyndit bynriew ïa baroh ki Dorbar Shnong kiba la sdang ban khih khohreh ban wad ïa ki lad ki lynti ban weng ïa kane ka jingeh kaba ki paidbah kin sa ïakynduh hadien habud.
Ka jingbym ïoh jaka theh ñiut jong ka Sor Jowai bad ha kiwei kiwei de ki shnong kum ha Ribhoi District bad kiwei kiwei de ki jaka ka long na ka daw ka jingpyrshah jong ki paidbah na ka daw ba ki bor badei peit kim shym la shimkhia ban da pynsngewthuh janai ïa ki paidbah.
Hynrei kane ka sienjam ba ka Sorkar ka la wanrah da ka mashin thang ñiut na ka ri South Korea kan weng ïa kane ka jingeh kaba ki Dorbar Shnong ki la ïakynduh mawsiang baroh shikatta.
Watla ka Sorkar Jylla kam dei ban shong kli kti ban shu pynap lynga ïa kiwei pat ki District kiba donkam ïa ki jaka theh ñiut kiba biang namar ka jingkharoi jong ki nongshong shnong ka la kiew bha katba ki bnai bad ki snem ki nang ïai tyllun.
Lada ka Sorkar kam kyndit thiah noh mynta ka kynti lehse ka jingeh kan long hi ïa u paidbah.
Kumba u Myntri Rangbah u la pynpaw ha ka jingïalang ba la plie ïa ka mashin thang ñiut ha Tura ba ka la don ka jingpyrkhat ban wanrah naduh u snem 2019 la sngewthuh ba ka Sorkar ka la pyrshang katba don la ki buit ki lad ban weng ïa kane ka jingeh kaba ki paidbah ki ïakynduh.
Ym tang ha Jowai, hynrei wat ha nongbah Shillong ruh ka Sorkar ka ladei ban wad ïa ki lad ki lynti ban buh ïa ka jaka theh ñiut kaba biang lehse da kaba wanrah da katei ka mashin na ka ri South Korea namar kumba ka long mynta kan sa poi ka por ba ka jaka theh ñiut ha Marten kan sa shlei bad ka jingma kan long hi ïa ka pung Umïam lada ki jaboh jabaiñ kiba la theh baroh shikatta kin tuid sha ka pung Umïam kan buh jingma ruh ïa ki jingthaw kiba im ha kane ka pung.
Ki la don ki khep ba ki jaboh na Marten ki la tuid sha ka pung umïam bad kane ka la wanrah ïa ka jingsngewkhia jong kiba bun balang khamtam ka jingsatah jong ki jaboh jabain ha lynti rim ha ki snem kiba la dep.
Ka Sorkar lyngba ka tnat Pynroi Sor ka ladei ban ïasyllok sani bha bad ki Dorbar Shnong khnang ban wanrah ïa katei ka mashin na ka ri South Korea namar lada ka kam kan urlong katkum ka jingkhmihlynti khlempep kan long ruh ka jingmyntoi hi ïa ki shnong ki thaw kiba dap da ka jingkulmar jingmut bad ka jinglynga haduh lano bad kumno yn pynkhuid ïa ki ñiut kiba mih na ki thliew ing jong ki briew.
Ka Sor Shillong ka la nang heh bad nang ïar bad ka jingkharoi jong ki nongshong shnong ka la nang kiew bad kan buh jingeh hi hadien habud ka lada ka tnat Pynroi Sor jong ka Sorkar Jylla kam kyndit bynriew ban pyrkhat lypa kumno ban weng ïa kine ki jingeh namarba kan sa poi ka por ba kaei kaba ladep jia ha Sor Jowai kan sa jia ruh ha kiwei kiwei pat ki shnong bad ha kata ka por mano ban shim ïa ka jingkitkhlieh.
Lada bishar sani bha ïa ka jingbym lah ban weng ïa kane ka jingeh ka dei na daw ba ngim pat don satia ïa ki teknoloji kiba biang katkum ka juk stad kaba mynta bad haduh mynta hi ngi dang hap ban shahniah sha kiwei ki jylla bad sha ki ri kiba nabar ban weng ïa kane ka jingeh.
Jowai, Nailar 16: Ki bor pynïaid jong ka Meghalaya Bharat Scouts & Guides West Jaiñtia Hills shi bynta na ka ‘Azadi ka Amrit Mahotsav’ ne ka lyngkhuh snem ba 75 snem ka ri, kala pynlong ïa ki prokram bapher bapher shi taiew lynter kata naduh ka 8 tarik haduh hynnin ka sngi (Muchai) 15 tarik Nailar 2022.
Hapoh kine ki sngi la pynlong ïa ki jingïakop naduh ka Drawing-Painting, Slogan Writing, Essay writing, Dancing, Singing, Quiz, Debate, Extempore Speech halor ka phang jong ka Azadi Ka Amrit Mahotsav ba la ïashim bynta shong shit da ki khynnah Scout-Guide na ki skur bapher bapher.
Ïa kane ka taïew lehkmen la pynkut hynnin ka sngi ha District HQ.
MBS&G West Jaiñtia Hills hapoh ka jingpynïaid u Adiam U Bthuh, Jt.
District Secretary MBS&G ha ryngkat ka jingdonlang ka S.
Tariang, District Commissioner Guides kum ka kongsan, u Hopeful Khongstia, District Treasurer MBS&G nalor ki Rovers-Rangers, Scout Master bad kiwei de ki Guide Captain.
Ka kong S.
Tariang haba kren ha kane ka sngi ka ong ba ka jingrakhe ïa ka Independence Day Celebration mynta ka snem ka long kaba kyrpang eh namar ka jingïoh laidluid ba 75 snem pura na ka jingshah shynshar donbor jong ka sorkar phareng, kumta ka kyntu ïa ki nongshong shnong ba mynta ba kin don ka jingkitkhlieh na ka bynta ka Ri bad ka Jaitbynriew.
Ha ka juh ka por ka ai jingkyntu kumjuh ïa ki khynnah Scout-Guide da kaba ong ba ka pyrthei ka khmih lynti ha ki khynnah na ka bynta ka lawei, kum ki khynnah ki dei ban long kiba kiba tip sngi bad mihnot thop ha kino kino ki bynta jong ka jingim khnang ba kin long ka lawai ba phyrnai.
Ha kane ka sngi pynkut ïa ka taïew lehkmen la sam ruh ïa ki Momento sha baroh ki Scouts-Guide kiba la jop ha ki jingïakop bapher bapher bad la ïoh ki kyntien ai khublei na ka kong Dolly Lamare, Unit Leader Jowai Open Unit.
Jowai, Nailar 16: Shi bynta na ka jingrakhe ïa ka 75th Indipendence Day, na ka liang ka Ramakrishna Secondary School Nartiang West Jaiñtia Hills District kala pynlong ïa ka jingrakhe lehkmen ha ka jingiphuh ipheing hynnin ka sngi 15 u Nailur, 2022.
Ha kane ka sngi la leh shibun ki prokram bapher bapher hadien ba la dep pynher ïa ka lama ka ri, kiba kynthup kum ka Match Past, ka Drill, ki jingshad tynrai bad kiwei kiwei ki jingshad naki khynnah skul.
Na ka liang u ma Emlang Laloo uba la shongthait na ka kam Joint Director Soil & Water Conservation ula long kum u kongsan ha ryngkat ka jingdonlang u Salong Lamare u Dolloi Elaka Nartiang, u Mom Phalangki Waheh Shnong Nartiang, kumjuh ruh ki Wasan Waheh ka shnong bad ki spah ngut ki nongshong shnong ka Nartiang.
Jowai, Nailar 16: Ka West Jaiñtia District Sports Association (WJDSA), mynta ka sngi kala sdang ïa ka lympung ïalehkai bala tip kum ‘U Kiang Nangbah Memorial Trophy’ Super Division Football Tournament-2022 ha madan Kiang Nangbah Stadium Dongmihsngi Jowai, kane ka lympung ka long shi bynta na ka jingrakhe dap 50 snem ka Association.
Baroh ki kynhun ki ban ïashim bynta ha kane ka lympung ‘Super Division’ ki don haduh 8 tylli kiba kynthup ïa ka Mynthong, Sohmynting, 7-Wasa, Ladthadlaboh, Khimusniang, Shangpung Lumiawmusiang, Sabahmuswang bad ka Nangbah Mulang.
Ha kane ka sngi sdang 16 tarik la wan ban aireng nyngkong da ka kynhun Mynthong kaba la lah ban pynliem da 2-0 kol ïa ka Sohmynting, ïa kitei ki kol la thep na ka Mynthong la thep da u Romaric B Ngueufang ha ka minit ba 50 bad u Timmy Ryngkhlem ha ka minit ba 75.
Ka jingïakhun lashai ka sngi 17 tarik u Nailar kan long hapdeng ka Sabahmuswang pyrshah ïa ka Nangbah Mulang ha ka por 3 baje janmiet.
Nongpoh, Nailar 16: Namar ka jingeh ba ïakynduh da ki nongkhaii tympew haka thaiñ Byrnihat ba kim don ïaka iew ban ïa die ïa thied khamtam ba kadei kawei naki jaka khaii tympew kaba heh ha Ri-Bhoi ba ki nongrep ki hap ban shu buh ha madan madiah, u MLA ka Jirang, u Bah Sosthenes Sohtun mynta ka sngi u la phah syndon da ka jingthoh sha u Myntri Rangbah ka jylla u Conrad Sangma naka bynta ban pynmang skhim ban pynioh ïaka iew ba paka naka bynta ki nongrep tympew.
Ha katei ka dorkhas bala phah sha u myntri rangbah ka jylla u Bah Sosthenes Sohtun u la pynpaw halor ka jingeh kaba khraw ba ki nongrep tympew ki ïakynduh ha kaba ïadei bad ka jaka khaii bad ïadie ïathied, ba kam don ka jingkhuid jingsuba ba ki nongrep ki hap ban buh ha madan madiah ïaki tympew ba kila dep ban kheit, u ba dei ruh uwei naki jait jingthung ba ki paidbah nongrep ki kamai bad pyndap ïaki jingdonkam ha iing ha sem.
Namar kata lyngba katei ka dorkhas naka liang u Bah Sosthenes Sohtun u la kyrpad sha u myntri Rangbah ba u dei ban pynmang skhim naka bynta ban shna da ka iew kaba paka naka bynta ki nongkhaii tympew ha katei ka thaiñ 14 lane 15 mer naka bynta ka jingbit jingbiang jong ki nongkhaii bad ki nongrep tympew kaba la shu antad ba ka jinglut ban tei ïa katei ka iew kan poi kumba 40 lak.
Nongpoh, Nailar 16: Uwei u samla u la duh noh ïa la ka jingim, hadien ba u la shah tynrah ha kawei ka Scooty katba u dang ïaid lynti ha ka surok bah National Highway-6 ha Ri Bhoi.
Kane ka jingjia ka la jia hynnin ka sngi ha ka por 11.
50 mynstep ha Umtrew, ha kaba kawei ka Scooty kaba don ia u number AS 01 DM 0131 ka la tynrah ïa utei u samla katba u dang ïaid lynti bad ha kane ka jingjia utei u samla u la khlad noh hadien ba la poi ha ka jaka ai jingsumar ha CHC Umsning.
Une u samla ba la duh noh ia la ka jingim na ka daw ka jingshah tynrah ha katei ka Scooty la tip kyrteng kum u Deeconstar Marbaniang, 25 snem ka rta naka shnong Umtrew ha Ri-Bhoi.
Halor kane ka jingjia, na ka liang ki Pulit ka Ri Bhoi ki dang pynlong ïa ka jingtohkit halor kane ka jingjia bad ban leh katkum ki kyndon jong ka aiñ pyrshah ïa utei u nongñiah Scooty uba la leit ban tynrah ïa utei u samla uba la duh syndon ïa la ka jingim, ong ka tyllong khubor na ki Pulit ka Ri Bhoi.
Jowai, Nailar 16: U Deputy Commissioner, ka West Jaiñtia Hills District, Jowai ha ka hukum ba la pynmih ba kan don ka jingleit jurip ïa baroh ki dukan kiba don ha Iawmusiang bad kumjuh ha Iawthymme.
Kane ka jingleit jurip da ki bor sorkar kan long mynta ka sngi 16 tarik bad lashah ka sngi 17 u Nailar 2022 hapoh ka jingïalam u ma M.
A Challam, MCS, Additional Deputy Commissioner, Jowai bad u W K Kharbuli, MCS Extra Assistant Commissioner, Jowai.
Kumta la kyntu ïa ki nongshong die ba kin bud ryntih katkum ka hukum ba la dep pynbna da ka sorkar naduh ka rukom pyndonkam pla plastik bad ban shna bah ïa ki dukan die doh kata da kaba tap bha da ka ïit.
Jowai, Nailar 16: Ïa ka sngi ïoh jinglaitluid ka Ri India kaba ‘76th Independence Day’ la rakhe hynnin ka sngi 15 tarik u Nailar ha kylleng ki bynta jong ka West Jaiñtia Hills District bad la sakhi ba kane ka jingrakhe kala long kaba iphuh ipheing da ka jingwan ïashim bynta lang jong ki hajar ngut ki paidbah nongshong shnong.
Ha sor Jowai la leh burom ïa kane ka sngi ha madan Jrisaleiñ, Chutwakhu, Jowai ha kaba la wan ban pynher ïa ka lama lai rong ka Ri bad ka jingshim ïa ka Rashtriya salute da u ma Dasakhiatlang Lamare uba dei myntri ka sorkar jylla ba dei peit ïa ka tnad Transport uba la pynsngew ïa shibun ki kam pynroi jong ka sorkar MDA.
Ha kane ka sngi la don ka jingïaid March Past bala ïashim bynta haduh 32 tylli ki Contingents, katba ïa ka nam jop la ïoh rah da ka Q.
C Spring side Higher Secondary School, ba ar ka Police Public Secondary School bad balai ka Little Flowers Secondary School.
La pyniphuh iphieng ïa kane ka sngi da ka jingrwai ieit Ri, ki jingshad tynrai bad kiwei kiwei de ba la shim bynta da ki khynnah skul bad ki samla pule jong ki skul, ki College bad ki dong bapher bapher.
Ïa ki khusnam sha ki baroh ki nongïashim bynta ha ryngkat ki Certificate la sam da u Deputy Commissioner u bah Garod LSN Dykes.
Ïa kane ka juh ka jingrakhe la leh ha Amlarem (Civil) Sub-Division ïa ka prokram la pynlong ha Amlarem Subdivision Sports Association Mini Stadium, Ladjaplem, ha kaba u myntri sorkar jylla ba dei peit ïa ka pule puthi bad ka kam poh ïing u bah Lakhmen Rymbui ula long u kongsan bad pynher ïa ka lama lai rong kila don haduh 6 tylli ki contingents kiba kynthup ïa ka tnad pulit bad san tylli ki skul.
Ha ka jingïaid Match Past la wan ba nyngkong da ka Syiem Jingsuk Higher Secondary School, ba ar ka Mang Hai Ryum Secondary School bad ba lai ka Riwar Jaintia Church of God Secondary School.
La sam ruh ïa ki khusnam sha ki nongïashim bynta bad kumjuh sha ki khynnah pule kiba la wan shakhmat ha ka SSLC bad HSSLC Examination, 2022.
Katba MLA ma Coming One Ymbom ula pynher ïa ka lama ka ri ha Hima Shangpung ha ka jingrakhe ba la pynlong ha Hula Playground Moosyiem, Shangpung.
Shi bynta na ka jingdap pura 75 snem ka ri ne ka ‘Azadi Ka Amrit Mohatsav’ baroh ki nongshong shnong ka District kila shim bynta lang ha ka jingpynher ïa ka lama ka ri ha manla ki thliew ïing kaba ong (Har Ghar Tiranga campaign) naduh ka 13th haduh ka 15th Nailar, 2022.
Nongpoh, Nailar 16: Da ki hajar ngut ki paidbah na kylleng ka dong Ri-Bhoi hynnin ka sngi kila tuid sha madan NSCA Pahamsyiem naka bynta ban sakhi ïaka jingrakhe ïaka sngi laitluid ba 75 jong ka Ri India ïa kaba la rakhe hapdeng ka jingiphuh iphieng.
U Myntri ka tnad ki kam pynroi sha ki thaiñ Nongkyndong, u Bah Hamlet Dohling u la wan ban shim bynta kum u kongsan ban kyntiew ïaka lama lai rong jong ka ri bad ruh ban shim ïaka salute, haka jingdonlang u Bah Mayral Born Syiem MLA ka Nongpoh, u Arpit Upadhay Deputy Commissioner ka Ri-Bhoi, u Giri Prasad Superintendent of Police, bad kiwei kiwei ki heh ophisar naka district.
Kumba 27 tylli ki kynhun kila wan ban shim bynta haka parade ba kynthup naduh ka kynhun ki pulit ka Ri-Bhoi, ki skul bapher bapher, ki NCC, Bharat Scout and Guides bala pynphuh pynphieng ruh da ki jingrwai bad jingshad tynrai, ieid ri, ki skit bala shim bynta da ka kynhun jong ki skul bapher bapher ka them Ri-Bhoi.
Haba kren ha katei ka sngi naka liang u Bah Hamletson Dohling u la pynkynmaw ïaka jinglen lade jong ki khlawait kiba ieng haka nongrim jong ka jingïaleh khlem ka jingïaumsnam kum u Mahatma Gandhi, Jawaharlal Nehru, Sardar Vallabhai Patel bad Subhas Chandra Bose kiba lam lynti ban pynioh ïa ka ri synshar paidbah kaba khraw tam ha ka pyrthei bad ruh ka jingsarong ïa ki jingnoh synñiang jong ki khlawait ka jylla kum U Tirot Sing, U Kiang Nangbah bad Pa Togan Sangma kiba la aiti bad len lade na ka bynta ka jinglaitluid jong ngi naduh ki riewshlur na ka tnat shipai, paramilitary bad ki pulit kiba la phah ïa la ka jingim ban ïada ïa la u pud u sam, ban bat skhem ïa ka jinglong trai bad ban ïakhun pyrshah ïa ki kam lehnoh.
Ha katei ka sngi la ioh ruh ban sam ïaki khusnam bapher bapher naduh ki nongïalehkai kiba paw bad wanrah nam ïaka district, ki jaka sumar kiba la ai jingshakri ba paka ïaki paidbah, bad kiwei kiwei bad ruh la ioh ban sam ïaki khusnam sha ki skul kiba tbit bala shim bynta haka jinglehkai march pass.
Khliehriat, Nailar 16: Ha ryngkat bad ka ri India hi baroh kawei, hynnin ka sngi ha East Jaiñtia Hills District ruh la rakhe pyndonburom ïa ka sngi laitluid ka ri ka Independence Day kaba 75 ha Khliehriat, ha kaba u myntri sorkar uba dei ruh u MLA ka thaiñ, u bah Kyrmen Shylla u la wan ban pynher ïa ka lama ka ri bad leh ïa ka Rashtriya Salute ïa ka parade jong ki 26 tylli ki contingents ba kynthup ka contingent jong ka tnat pulit (MLP), ka NCC, scout and Guides lem bad ki skul bapher bapher kiba don hapoh ka district.
U bah Kyrmen Shylla, u la pynsngew ïa kiba bun tylli ki skim kynthup ki skim surok kiba la lah ban pyndep bad kiba dang pyntrei hapoh ka constituency bad kiwei kiwei ki skim kiba dang pyntrei bad kiba dang bud dien kiba long na ka bynta ka jingbit jingbiang ki paidbah u la pynsgew da kaba ong ruh ba “kaba sngewtynnad ban pynsngew ba na ka liang ka tnat P.
H.
E kaba la ai ka jingiarap ha kaba ïadei bad ka um bam um dih, ki don ki skim kiba naduh kito ki por jong ki MLA ba don burom kiba ha kito ki por, da kaba burom ïa ki ba ha kito ki por ki don ki project kiba dang sahteng, da kaba burom ïa ka sorkar MDA ruh ba ka la pyllait ïa ki mang tyngka ban pyndep ïa ka skim kum ka Greater Rymbai Water supply Scheme kaba la ïoh haduh T66 klur tyngka, kumjuh ruh ka Synrang Umlawe Project kaba dei ka project sam um bam"U bah Kyrmen Shylla u la sam ruh ïa ka khusnam sha u Principal of Cham Cham Secondary School, u bah Riyo Phawa namar ka jingnoh syniang ha ka thoh ka pule, ïa ka khusnam la ai ruh sha ka Chiehruphi Secondary School, Holy Trinity Secondary School, K.
B.
Memorial Secondary School, Little Star Secondary School, Ladrymbai, Narpuh Modern Secondary School, Sacred Heart Secondary School, Byndihati, Sanshnong Secondary School, bad Wapung Higher Secondary School na ka bynta ka jingpass bha ki khynnah kaba 100 percent ka jing pass ki khynnah ïa ka exam Secondary School Leaving Certificate(SSLC) Examination 2022, u tei u myntri ka sorkar jylla u la ai ruh ka khusnam sha ka shnong Mukhaiñ halor ka jingnoh syniang ha kaba tehlakam ïa ka jingsniew u drok hapoh shnong, la ai ruh da ka khusnam Kayakalp Award ïa ka Pamra-Paithlu PHC, ka Rymbai PHC bad ka Sutnga CHC halor ka jinglah ban kyntiew ïa ka khuid ka suba kaba long ha ka rukom kaba ikoit i khiah bha.
Ia ki khusnam la ai ruh ïa u bah Edigio Paia Shylla uba na Sacred Heart Secondary School, Byndihati uba la rung ha ka kyrdan kaba 16th ha ka SSLC Examination, 2022, kumjuh ruh ïa ka kong Graceful Manar kaba na Saipung C&RD Block bad ka Sanjan Chyrmang kaba na Wapung C&RD Block kiba la noh syniang ha ki kam kiba ïadei bad ka koit ka khiah, kumjuh ruh ïa ka khusnam la ai ïa i kong Aihun.
K.
Lyngdoh Tron, iba dei ka nongpathai khubor lane ka Correspondent jong u Mawphor bad Highland Post East Jaiñtia Hills District kaba la noh syniang ha ka kam pathai khubor, ïa ki khusnam la ai ruh ïa ka shnong Umkyrpong bad ka shnong Ratacherra kiba dei ki shnong ba ym don ki khynnah kiba ha ka kyrta 6 haduh 14 snem ki ban pep skul shiteng por, la ai khusnam ruh ïa ka shnong Khahnar bad ka shnong Moolamylliang kaba la ioh 100 percent ïa ka Institutional Delivery, kumjuh ruh ka shnong Samasi, Tuber Kmaishnong bad ka shnong Natborkiba la kynjoh ïa ka 100 percent ha ka jingai injek lane ka Routine immunization Coverage hapoh ka District.
Nalor ka parade, la don ruh ki jingshad, ki skit, ka jingshad tynrai na ka Biate Youth Welfare Association, ka jingshad waitlam bad ka stieh na ki khynnah jong ka Children Home boys, la pynbyrngia ruh da ki nong ñiah motor bike na ka Eastern Motocross Sports Club of Meghalaya.
Ha ka march- past, ka skul Oxford Secondary School, Ladrymbai ka la rah ïa ka nam lah duh bad ka skul Morning Glory Secondary School, Ladrymbai ka long ba ar, la sam ruh ïa ki prize sha kitei kiba jop ha ka march-past bad kiba jop ha ka cultural prokram.
Nongstoiñ, Nailar, 16: Ki paidbah nongshong shnong kiba shong ha shilynter khappud bad ka Assam haduh kine ki sngi, ki dang ïakynduh shibun ki jingeh ha baroh ki liang na ka daw jong ka jingduna jong ki kam pynroi ba ka sorkar ka pynpoi sha ki paidbah.
Hynrei, ka FKJGP ka kyntu ïa ki rangbah bad ki paidbah jong baroh ki shnong kiba don ha shilynter u pud, ba kim dei ban shah pynbiej ha ki briew jong ka sorkar Assam ïoh ba kin babe kylla shisien ka sngi.
U Bah Jodish Dkhar President ka Federation of Khasi Jaiñtia & Garo People Langdongdai Area Unit, u la ïathuh ba ki don kumba 10 tylli ki shnong kiba don ha ki thaiñ Malangkona, ba ki briew jong ka sorkar Assam ki ju wan barabor ban pynbiej bad kular ban pynïoh bai bam ïa ki khynah skul bad pynïoh ïa baroh ki jait skhim kiba ïadei bad ki kam pynroi ha ki shnong ki thaw.
Utei u nongïalam ka seng u la ong ruh ba ka daw kaba kongsan eh ka dei na ka jingbym kheiñ snep jong ka sorkar Meghalaya ïa ki paidbah jong katei ka thaiñ ha kaba ka la shu iehnoh beiñ kumto la palat san phew snem.
U la ong ba ka jingsngap mynthi jong ka sorkar ban pynbeit bym ïa u pud u sam ba thikna, ka dei ka daw bah kaba pynlong ïa ka sorkar Assam ba kan shim kabu ban pynbiej lai phew jait ïa ki paidbah.
Utei u nongïalam ka seng u la ong ruh ba bun tylli ki skul kiba don ha ki shnong khappud, ki la shah knieh ha ka Assam bad da ki spah kilomitar ki jaka ka la dep knien, hynrei ka sorkar Meghalaya kam tip ei ei.
Ka kyntu ïa ka sorkar Meghalaya ba ka dei ban phai khmat nyngkong eh sha ki paidbah kiba shong ha khappud.
Mawkyrwat, ‘Nailar, 16: Ka Khasi Student’s Union (KSU) jong ka South West Khasi Hills District ha ka kyrwoh na u samla Denishan Iawrod, Assistant Organising Secretary KSU South West Khasi Hills District ka pynpaw ïa ka jingsngewsih bad ka phah ruh ïa ka kyrwoh sngewlem sha ka ïing ka sem jong u bah Nidayophi Dkhar uba la khlad noh hadien ba ka trok kit Cement ba u la ñiah ka la hap ha ka riat ba jrong kumba 200 phut ei ei ha shnong Mawsynram hajan kawei ka jaka ba marjan bad ka Krem Mawjymbuiñ.
Kane ka jingjia ba sngewsih ka la jia ha ka step sngi saitjaiñ jong ka 13/08/2022 ha ka por kumba 8 ne 9 baje mynstep.
Ha kane ka jingjia ka la pynlong ïa ki samla na ka shnong Mawsynram, ki dkhot ka seng, ka kynhun SDRF bad ki nongshong shnong jong ka Shnong Wapung ban wan ban ïa wad ïa une u nongñiah khnang ban ïoh sei ïa u na ka jingtap jong kane ka trok kit cement kat haduh ban da lap ïa u hynnin ka sngi 15 tarik mynta u bnai.
Ka seng KSU ka phah ïa ka kyrwoh sngewlem sha kane ka longïing ba la duh ïa une u rangbah ha kane ka jingjia ba sngewsih bad kumjuh ruh ka phah ïa ka jingkitbok kitrwiang ruh ïa u nongbud jong kane ka trok ba la mynsaw bad don ha jaka sumar.
Shuh shuh ka seng ka sngewdei ban kynthoh ruh ba kum kane ka jingjia ka la jia dei namar ka jingtorti jong u kontraktor ba maramot ïa kane ka surok ha kaba u la shu pyndap da ki byrni ba la pyndap tang da ka khyndew ha ka jaka ban kynroh da ki maw ha kane ka jaka ba la twa bad kum ka seng ka shim ba kane ka dei ruh ka jingpyntrei torti jong ka ophis PWD (R) Mawsynram Division.
Kawei ruh ka daw ba ka seng ka la lap ka long ba ka dei ka jingrit palat jong ka surok ha shilynter naduh Weiloi haduh Mawsynram bad Ranikor ha kaba kum ka seng ka sngew ba ka sorkar ka dei ban phai khmat ban shna bad pynheh ïa shilynter kane ka surok khnang ba kan pynshngaiñ ïa ki nongleit nongwan khamtam haba ka dei ka surok kaba da ki spah tylli ki kali ki ïaid ha ka shisngi bad ruh ka dei ruh ka jaka ba riat kaba lada don ka jingjia hap kali ne aksiden khlem artatien kan wanrah beit ïa ki jingjia ba sngewsih kumba la jia ïa une u rangbah ba la duh ei ïa la ka jingim.
“Ka seng ka dawa ba dei ban phah maramot noh mardor ha ka rukom kaba paka ïa baroh ki jaka ba don jingtwa, ban pynheh ïa ki jaka ba kham khim ha shilynter ka surok naduh Weiloi, Mawsynram, Balat bad Ranikor.
Ngi dawa ruh ïa ki nongmihmat naduh ki MLA bad MDC jong ka Mawsynram Constituency bad Ranikor Constituency ba kin phai khmat lem halor kane ka bynta ban pynheh ïa kane ka surok khnang ba kiba kum kine ki jingjia kin nym jia shuh nangne shakhmat", ong ka kyrwoh na ka seng KSU.
Ka seng ka ai khublei ïa ki nongshong shnong ka Mawsynram, ïa ki dkhot ka KSU Mawsynram Unit bad ïa kiwei kiwei kiba la shimkhia ban ïa wad ïa u rangbah ba la khlad bad ban ïarap lem ïa u nongbud kane ka trok ban pynpoi sha ka jaka ban sumar.
Shillong: Ka kynhun Shipara FC ka la long ka lahduh ban ïoh khur ïa ka khusnam ha ka lympung ïalehkai Independence Penalty Cup da kaba pynliem noh ïa ka kynhun K.
D Gangsta kaba la long ha 15 tarik u Nailar, 2022 ha Madan Heh Mini Stadium ha Mawlai Phudmuri, Shillong.
Ha kane ka jingïalehkai ba la bei jingïarap pisa da u Michael Kharsyntiew la sakhi lang da u State Vice President jong ka BJP Meghalaya State Unit u Bah David kharsati uba la long kum u Kongsan ryngkat ka jingsakhi lang jong u Bah Michael Kharsyntiew kum u Symbud Kongsan, u Rangbah Shnong jong ka Mawlai Mawdatbaki u Bah BR Kharmujai, ki Rangbah Dong kiba kynthup ïa u Bah Lebi R.
Kharbuli bad u Bah Eddie Dkhar, ki nongïalam jong ka Seng Samla shnong , ki longkmie bad ki Samla na ki dong jong ka Mawlai.
La sdang ïa kane ka jingïalehkai da kaba pynher ïa ka lama lai rong jong ka ri da u Bah Michael Kharsyntiew ryngkat ka jingsakhi lang jong ki samla ka shnong Mawlai Mongmali.
Ha kane ka jingïakhun, ki don baroh 32 tylli ki kynhun kiba la ïashim bynta na ka North Shillong Constituency ba kynthup ruh ïa ki kynhun ïalehkai na ka KSU Jaïaw Circle, KSU Mawlai Circle, HYC Central Body bad ar tylli ki kynhun na ka H.
Gordon Roberts Hospital, Jaïaw.
Shillong, Nailar, 16: Kum ka jingrakhe ïa ka jingïoh laitluid kaba 76 snem ka ri India, u Bah Michael Kharsyntiew ha ka 15 tarik u Nailar, 2022 u la leit jngoh ïa ki khunswet kiba la ri bad sumar ha A W Thomas Girls Home Orphanage kaba don ha Jaïaw Lumsyntiew, ïa kaba la pynïaid da ka Khasi Jaintia Presbyterian Synod.
Ha kane ka jingleit jngoh lem bad ki bahaing hasem bad ki paralok ïa kine ki khynnah kiba sah ha kane ka jaka ri khunswet, u Bah Michael Kharsyntiew u la bamja miet lang bad ki ha ryngkat ka jingïadonlang jong ka National Executive Member ka BJP Seng Kmie ka Kong Sumie Laloo bad ka State Incharge jong ka Jylla Manipur.
Ha kane ka janmiet, la ot ïa u cake Independence Day ba lah shet kyrpang ha ka dur ka lama India bad hadien kane la pynlong ruh ïa ka jingduwai ba kyrpang da kine ki khunswet na ka bynta ka jingrakhe ïa ka jingïoh laitluid kaba 76 snem jong ka ri India.
Mawkyrwat, ‘Nailar, 16: Ryngkat ka jingïasohktilang bad ka Ri India baroh kawei, ka South West Khasi Hills District ha ka sngi nyngkong jong ka taïew ka la rakhe ïa ka jingdap 75 snem jong ka jingïohlaitluid ka Ri India, ka jingdap 50 snem jong ka jingïoh ïa ka jylla ba pura bad kumjuh ruh ïa ka jingdap 10 snem jong ka South West Khasi Hills District ha kaba ïa ka jingïalang la pynlong ha madan jong ka Nativity Higher Secondary School, Mawkyrwat ha ryngkat kaba i-phuh i-phieng bad i-shongshit bad i-shongkun.
Ha kane ka jingrakhe u bah Renikton Lyngdoh Tongkhar, Nongmihkhmat jong ka Mawkyrwat Constituency bad kum u Myntri ka tnad umbam umdih jong ka Jylla Meghalaya u la kyntiew ïa ia ka Lama ka Ri bad shim ïa ka salute jong ka Parade kaba la ïa shimbynta da ki khynnah jong ki 5 tylli ki skul kynthup ïa ki National Cadet Corps (NCC) jong ka Sngap Syiem College, Mawkyrwat bad ki Pulit.
La nang pynbyrngia bad pynshongshit shuh shuh ïa ki paidbah nongpeitkai da ki Cultural Items.
Ha kajuh ka por la sam ruh ïa ki jingbam sha ki nongpang jong ka CHC bad PHC bad kumjuh ruh ïa ki khunswet jong ka Hope Orphanage, Mawlangwir (Mawkyrwat) bad ba la pynbud janmiet da ka jingïalehkai kynjatbol hapdeng ki ophisar jong ka South West Khasi Hills District pyrshah ïa ki ophisar jong ka West Khasi Hills District ha kaba ka South West Khasi Hills District ka la jop da 3 – 1 kol.
Nangta, la sam ruh ïa ki khusnam sha ki nongjop ha ka jingïalehkai marathon kaba la long ha ka 13 tarik u ‘Nailar, 2022 bad ïa ki nongïashimbynta ha ka Cultural Items.
Haba phai ha ka March Past, ka Jawahar Navodaya Vidyalaya, Mawkyrwat ka la ïoh ïa ka namlah suh bad bud da ka Mawranglang Presbyterian Secondary School ha ka kyrdan kaba ar bad ka Maharam Government Higher Secondary School, Mawkyrwat ha ka kyrdan kaba lai.
RANIKOR: Ïa kane ka sngi ba kyrpang la rakhe ruh hapoh Ranikor Civil Sub- Division ha kaba u bah Pius Marweiñ, u Nongmihkhmat jong ka Ranikor Constituency u la pynher ïa ka Lama ka Ri bad shim ïa ka salute jong ka Parade Contingent kaba la long ha madan jong ka Nolikata, Ranikor C&RD Block.
La pynshongshit ïa kane ka sngi da ki cultural items, ka jingsam khusnam, ka jingpynïalehkai ïa ki khynnah bad ka jingïalehkai kynjatbol hapdeng ka Officer’s Club, Ranikor pyrshah ïa ka Mulor ba ïa khleh lang bad ki Rangbah Shnong ka thaiñ Ranikor ha kaba ki la pynrem ïa ka Officer’s Club bad khur ïa ka pisa kaba T.
10/- hajar tyngka bad T.
5/- hajar tyngka ïa ka officer’s Club ba la ai sngewbha da u Nongmihkhmat jong ka Ranikor Constituency.
Ha ka March Past, ka Nolikata Higher Secondary School ka la rah ïa ka nam lahduh ba la pynbud da ka Nolikata Upper Primary School ha ka kyrdan kaba ar bad da ka St.
Thomas RCUP bad Nibon L.
P School ha ka kyrdan kaba lai.
Ka Shakti V.
O.
Karaigora ka la ïoh ïa ka kyrdan kaba nyngkong katba ka Mawpyllun V.
O.
Akawe ka la ïoh ïa ka kyrdan kaba ar ha ka cultural programme bad bud sa ka jingsam ruh ïa ki jingbam sha ki khynnah.
Kum ka dak jong ka burom, ka jingieid bad jingsngewsarong ïa la ka Ri hapoh ka ‘Har Ghar Tiranga campaign Flags’, la sieh ïa ki Lama ka Ri ha ki ïing skul, ki ophis treikam, ki hospital, ha ïew, ha ki ïing briew bad ha kiwei kiwei ki jaka khnang ban pynkhie bad pynkhie im ïa ka jingieid Ri hapdeng ki paid nongshong shnong kaba la sdang naduh ka 13 tarik bad ka ban kut noh ha ka 15 tarik u ‘Nailar noh phaisngi.
Shillong, Nailar 16 : Ka jingrakhe ïa ka jingdap 75 snem ka Ri India ha ka 15tarik mynta u bnai ba la pynlong da ka Seng Congress ha Meghalaya, ka la long kaba shongshit bha namar la wan ban shmti da ki spah tylli ki kali arshaka.
Ïa kane ka jingrakhe la pynïaid da u Bah P.
N.
Syiem, Working President MPCC ryngkat ka jingdonlang u MP ka Shillong ba dei ruh u President ka MPCC, Bah Vincent H Pala kum u Kongsan.
Ha kane ka jingïalang la ïa don ryngkat ruh ki nongïalam shnong ka shnong Mawpat kiba kynthup ïa u Bah Banshan Myrchiang, Assistant Secretary ka Dorbar Shnong Mawpat, Bah Firstborn Marbaniang, Rangbah Dong ka Circle I, Bah Forward Sarti, Rangbah Dong ka Circle III bad kiwei de ki rangbah.
Nalor kine la don lang ruh ki nongïalam ka MPCC kiba kynthup ïa I Kong Wansuk Syiem, General Secretary MPCC, Kong Deborah Marak, Working President MPCC, bad kiwei de ki nongïalam jong ka party, la ïa don ryngkat ruh u Bah Adrian C.
Mylliem, President Meghalaya Youth Congress Committee bad ki hajar ngut ki samla kynthei bad shynrang kiba ïa shim bynta ha ka bike rally.
Ha kane ka jingrakhe la ïoh ïa ka jingkren na i Bah Adrian C.
Mylliem, Bah Banshan Myrchiang bad Bah Vincent H.
Pala kum u kongsan.
Ki nongkren ha ka jingkren jong ki, ki la pynpaw ka jingsngewkmen shikatdei eh ba ki la ïoh ban rakhe ïa ka jingdap 75 snem jong ka Ri India bad ki la kyntu ruh ïa ki samla ban ñiah ïa ki bike jong ki da kaba husiar bha ban lait na kino kino ki jingjia.
Ka jingïaid rally ki bike ka la sdang na Mawpat da ka jingkaweh lama u kongsan Bah Vincent H.
Pala bad bteng ter ter sha Lankyrding Mihngi, Lumshyiap, Golflink, Pynthorbah, Nongmensong, Nongthymmai, Laitumkhrah, Upper Shillong bad pynkut ha Police Bazaar ha office jong ka Congress Party.
Shillong, Nailar 16: Ka kmie jong ka Samla Irikmen Shabong ka Kong Sherita Shabong kaba dei ba ka shnong Wahlang Madanbitaw ha ka sngi Baar ka la buh ka jingkyrpad ïa ki paidbah ka jylla khamtam eh ïa ki nongïalam seng bhalang, ki heh sorkar bad ïa kito ki riew kylluid mynsiem ba kin ïarap lem da ka pisa khnang ba ka Samla Irikmen Shabong kan ïoh leit shim bynta ha ka International Arm Wrestling Championship ha Turkey kaban long ha u bnai Risaw.
Haba kren sha ki lad pathai khubor ka Kong Sherita ka ïathuh ba ka jinglut jingsep na bynta ka Samla Irikmen ban leit sha ri Turkey kan poi kumba 3.
22 lak bad ka la ong ba kane ka jinglut kaba kum ka ïing ka sem kim kot bor shuh ban pynmih na ïing.
Ka Kong Sherita ka la ïathuh ruh ba na ka liang jong ka ka la phah shithi ban pan jingïarap na ka sorkar bad kumjuh na kiwei pat ki tnad treikam bad ki corporation hynrei kam pat shym la ïoh jubab eiei.
“Dei ka jingkut lad kaba pynlong ïa nga kum ka kmie ban kyrpad rit ïa baroh kiba don lad ba phin synïang lem namar nga kum ka kmie ngam kot bor shuh bad lada ngim ïoh jingïarap ngim don da kiwei pat ki lad satang ban pynpep noh ïa ka khun jong nga ban leit shim bynta sha katei ka jingïakop ka ban long naduh ka 14 tarik Risaw bad kan neh kumba ar taïew eiei" ong ka Kong Sherita.
“Ka pisa ngi donkam ban ïoh ha shuwa ka 20 tarik mynta hi u bnai, namar 20 tarik ngin hap thep ïa kane ka pisa" ka la bynrap.
Haba la kylli pat la ka Meghalaya Arm Wrestling Association (AMWA) kan lah ne em ban ïarap bei tyngka ka na ka liang ka Kong Sherita ka la ong ba na ka Association hi kam lah namar kam pat dei ka seng kaba la heh ka pla tyngka.
Ka Kong Sherita ka la ïathuh ba kane ka jingïoh leit shim bynta ka Khun jong ka, ka Samla Irikmen ka dei hadien ba ka la ïoh khur ïa ka takma rnong kaba long ha Hyderabad ha une u bnai ba ladep.
Shillong, Nailar 16 : Ka kynhun jong ki hati khlaw ka la hiar thma bad pynjulor ïa ki ïing ki sem bad ki jingthung jingtep ha ka shnong Kurung, Pedaldoba, West Garo Hills ha ka step phyrngap 15 tarik, ki la kyrdem iap ruh ïa ka longkmie bad i khun shynrang ba dang san snem bad ïa uwei u rangbah.
Kane ka jingjia ka la jia ha ka por 2 baje ei ei mynstep ha kaba katei kynhun ki hati khlaw kala wan rung ha katei ka shnong ban wan wad jingbam.
Ki nongshong shnong mar ïa ïoh sngew ïaka jingwan hiar thma kitei ki hati ki la mih bak na la ki ïing ki sem bad phet rieh sha khlaw bad dei ha kum katei ka por ba kine ki hati khlaw ki la ïohi bad kthong ïa kine ki trai shnong.
Ki la ïoh ban kyrdem iap ïa ka kmit ka Sarati Lama ba 32 snem ka rta bad ia u k hun shynrang ba dang 5 snem u Suchit Biswakarma.
Nalor kane ki la ïoh ruh ban kyrdem iap sa ïa uwei u rangbah uba 40 snem ka rta u Bhim Bh Roi ha katei hi ka shnong.
Kane ka shnong ka long hajan khappud bad ka Assam bad na ka por sha ka por kine ki hati khlaw ki ju wan rung bad wan ïaid lynti beit na katei ka shnong.
Ha ka jingshisha ka tnad kam khlaw kala buh ïa ki briew jongka bad ïa ki bor pulit ruh ban peitngor ïa ka ïaid ka ïeng ki hati khlaw hynrei ym tip ha kano ka rukom ki khlem lap ba ïoh jingtip ki la ïoh ban leit rung sha katei ka shnong bad leh ïa katei ka kam pynjulor bad pyniap briew.
Shillong, Nailar 16 : Kum shi bynta ka jingrakhe ïa ka lyngkhuh snem ba 75snem ka jingïoh laitluid jong ka Ri, Myntri Rangbah ka Jylla, Conrad K Sangma ha ka 15tarik mynta u bnai u la sam bun tylli ki khusnam la ka long naduh ki shnong ba lehkhuid bad itynnad, nangta ka khusnam sha ki pulit, Home Guard kumjuh sha ki jaka sumar kiba tbit tam, ha ka jingïalang kaba long ha Madan Polo.
Ïa ka khusnam kum ka shnong kaba itynnad tam la ïoh da ka Dorbar Shnong Nongrim Hills katba ïa ka kyrdan kaba ar la ïoh da ka Mawlai Iewrynghep bud pat sa ka Jail Road Welfare Committee ïa ka kyrdan kaba lai.
Ïa ka khusnam kum ka shnong kaba ki paidbah baroh ki jied lane ka ‘People’s Choice Best Locality Award’ katkum ka jingïoh vote, la ïoh da ka Dorbar Shnong Nongmensong, ïa ka khusnam Best Street Art (Shnong) la ïoh da ka Dorbar Shnong Wahingdoh bad ïa ka khusnam Best Street Art (nongdro) la ïoh da ka Dorbar Shnong Laban.
La pynbna ruh ïa ka kyrteng ki nongïoh ïa ka Police Medal na ka bynta ki kam riewshlur la ïoh da u Bah Lakador Syiem, Commandant, 6th Battalion Meghalaya Police, Umran Ri-Bhoi District; Bikram D Marak, Superintendent of Police, West Jaintia Hills; T C Chacko, Deputy Commandant, 4th MLP Battalion, Vikaspuri, Police Line, New Delhi bad u Galdinson R Marak, AB Inspector, Kote, Meghalaya.
Katba ïa ka Union Home Minister’s Medal for Excellence in Investigation, 2022 la ïoh da u Deputy SP, u Bah Pyrkhatlang Suchiang.
La pynbna ruh ba ïa ka khusnam ba tip kum ka Home Guards & Civil Defence Medals la ïoh da u Kharnesh A.
Sangma, Sub-Inspector (HG) bad u Bah T.
Marbaniang, Havildar (HG).
Ha kane ka sngi, u Myntri Rangbah u la sam ruh ïa ka khusnam sha ki nongjop ha ka March Past kiba la shim bynta ha katei ka jingrakhe ïa ka lyngkhuh snem ka jingïoh jinglaitluid ka Ri.
Ïa ka khusnam ba nyngkong la ïoh da ka St.
Mary’s Higher Secondary School, katba ïa ka khusnam ba ar la ïoh da ka Nongrah Presbyterian Secondary School katba ka Seven Set Higher Secondary School ïa ka kyrdan kaba lai.
Kiwei kiwei ki prokram ha kane ka sngi ki kynthup naduh ka jingsam ïa ka Kayakalp Awards sha ka Tura Civil Hospital kaba la ïoh ïa ka khusnam kum ka Best District Hospital, nangta ïa ka khusnam Best Community Health Centre la ïoh da ka Sohiong CHC, Best Primary Health Centre la ïoh da ka Jongkha PHC bad ïa ka khusnam Health and Wellness Centre la ïoh da ka Thynroit Sub Centre.
Kiwei ki khusnam ba sam ha katei ka sngi ki kynthup sha ka Reid Provincial Chest Hospital, Pomlum PHC, Kharang Sub Centre bad ka Lyngkhoi Sub Centre kiba ïoh ïa ka nam Best Hospital, Best PHC bad Best Health and Wellness Centre.
Ha katei ka jingrakhe, u Myntri Rangbah u la pyllait paidbah ruh ïa ka thup sah kynmaw kyrpang halor ka jingrakhe sngi laitluid kaba 75 jong ka India ha ryngkat ka jingdonlang u Chief Post Master General, NE Circle, u Subrat Das.
Shwa kane, u Myntri Rangbah hadien ba u la pynher ïa ka lama lai rong u la shim ruh ïa ka Rashtriya Salute jong ki 22 tylli ki kynhun ba shim bynta ha ka March Past kynthup naduh ka Assam Rifles, BSF, CRPF, East Khasi Hills DEF, 1st MLP Bn, SF10, NCC, Bharat Scouts and Guides, St.
Edmund’s Higher Secondary School, St.
Mary’s Higher Secondary School, St Anthony’s Higher Secondary School, Nongrah Presbyterian Secondary School, Holy Cross Higher Secondary School, Mawngap District Christian Multipurpose Higher Secondary School, Unitarian Higher Secondary School, St Joseph’s Girls Higher Secondary School, Shullai Progressive Secondary School, Seven Set Higher Secondary School, Meghalaya Police Public School, kynhun shong kulai jong ka Assam Rifles Public School bad ruh na ka brass band jong ka Border Wing Home Guards.
Shillong, Nailar, 16: Ka sorkar jylla ka la rai ban mang tyngka haduh 250 klur tyngka na ka bynta ban ïoh maramot noh ïa baroh ki jingjulor kynthup naduh ki surok, ki jingkieng, ki jingthung jingtep bad kiwei kiwei kiba la shah pynjulor ha ka jingshlei um bad ka jingtwa khyndew kaba la wan lyngshop ha u Jylliew mynta u snem.
Ïa kane la pyntip da u Myntri Rangbah ka jylla, Conrad K Sangma haba kren kum u Kongsan ha ka jingrakhe ïa ka lyngkhuh dap 76 snem ka jingïoh laitluid jong ka Ri kaba long ha kane ka 15tarik mynta u bnai.
“Ngin pynlut kumba 250 klur tyngka na ka bynta ban maramot ïa baroh ki jingshah pynjulor bad kumta nga kyrmen ba ngin lah ban maramot noh ïa kitei baroh ha kine ki 6 bnai haduh 12 bnai," u la ong.
U Myntri Rangbah u la ongruh ba ka jingther u lapbah ha u Jylliew mynta u snem ka la wanrah ïa ka jingshlei um bad ka jingtwa khyndew kaba khlem poi pyrkhat ha kylleng ki bynta jong ka South Garo Hills, South West Khasi Hills, East Khasi Hills bad ruh ha East Jaintia Hills District.
“Dalade hi nga la leit ban jurip ïa kitei ki jaka ban ïohi bad antad ïa ki jingjulor bad nga dap ruh da ka jingsngewsih kaba khraw halor ka jingduh ei ïa ka jingim briew.
Ka sorkar mardor hi ka la shimkhia ban leh ïa kaba donkam ban ïoh maramot noh khamtam ki jingjulor kiba ïadei bad ki jingthung jingtep, ki jingdon jingem, ki surok, ki jingkieng, ka umbam umdih bad wat ka bording ruh," bynrap shuh shuh u Myntri Rangbah da kaba ai jingïaroh ruh ïa ki bor pahara kum ka Air Force, BSF bad kiwei kiwei kiba la trei borbah ha kitei ki por.
Haba ïadei pat bad ka jingïakhun jong ka jylla ban pynneh pynsah ïa ka mariang, u Myntri Rangbah u la ïathuh ba ha u 2019 ki la pyntreikam ïa ka ‘One citizen one tree’ lane uwei u nongshong uwei u dieng ki hap ban thung.
U la ïathuh ruh ba haduh mynta ka jylla ka la ïoh ban thung haduh 25lak tylli ki tynrai dieng ha ki 450 tylli ki shnong ha kine ki ar snem.
Mawkyrwat, ‘Nailar, 16: Ka jingjia ba sngewsih ha ka lah sngi u Blei jong ka taïew ka la wan jia ïa ki ar ngut ki samla kiba dei ka shnong Mawlai, East Khasi Khasi Hills District ha kaba ki la ngam jyllop ha ka Wah Umngi kaba dei kawei na ki wah ba don ha u pud ba markhap jong ka South West Khasi Hills District bad ka East Khasi Hills District.
Katkum ka tyllong khubor ba la ïathuh da ki bahaïing bad ki paralok, ha ka 15 tarik mynta u bnai ki don 6 ngut shi paralok kiba leit ïa bam khana harud ka Wah Umngi.
Ha wah Umngi ki dang poi ha ka por kumba 1:00 baje nohphai sngi bad shwa ban dei ba por ban leit phai ïing ki la mut ban ïa bam ja bad shwa kata, ki la leit ban sait kti sait kjat ha wah.
Jia ryngkhat ba ha kata ka por katba ki dang sum, kine ar ngut ki la kum syntuid hapoh wah bad ngam jyllop noh.
Kane ka la jia ha ka por kumba 4:00 baje janmiet.
Katkum ka jingwad jingtip, la ïathuh ba kine ar ngut kiba la ngam jyllop ki dei kiba tip kyrteng kum u samla Bakordor Lyngdoh Mawphlang, 22 snem ka rta na ka shnong Mawlai Mawtawar bad u samla Bankyntiewdor Pdahkasiej, 21 snem ka rta na ka shnong Mawlai Nongmali uba dang shu dep ïoh ïa ka results BSc.
Ka tyllong khubor na ki Pulit ka ïathuh ba ha ka step sngi Baar ïa ka met jong u Bankyntiewdor Pdahkasiej la ïoh ban sei noh ha ka por 6:00 baje mynstep da uwei u nongñiah kali kamai na Mawkyrwat sha Shillong uba dei ruh u nongjngi-um katba ïa ka met jong u Bakordor Lyngdoh Mawphlang la ïoh sei da ka kynhun Search & Rescue Team jong ka tnat Fire & Emergency Service ha ka por kumba 6:30 baje janmiet napoh um.
Ha ka jingïakren bad ki lad pathai khubor, u Kñi trai jong u Bankyntiewdor Pdahkasiej, u Bah Elius Pdahkasiej u la pynpaw ïa ka sngewsih halor kane ka jingjia bad ha kajuh ka por u la ai khublei ïa baroh kiba la kitkhia ban ïarap lem ban wad ïa ka met jong kine ki ar ngut ki samla kiba la ngam jyllop bad ha kajuh ka por u la ai khublei ïa ka tnad Pulit jong ka Mawkyrwat, ka kynhun Search & Rescue Team (SRT) na Shillong, ïa u Rangbah Shnong ka shnong Lawblei kiba la donlang ban wad ïa ka met jong kine ki arngut tad haduh mynta ka sngi.
Ki bahaing hasem ki la pynpaw ba kim don ka jingtharai sniew ïano ïano hynrei ki pdiang beit ba ka dei ka jingbakla jong kine ki arngut hi kaba la poi haduh u pud ban wanrah ïa ka jingjia ba sngewsih.
Shillong, Nailar, 16: U Most Revd.
Dr.
P.
Lyngdoh, u President jong ka SAFF u ai khublei sngi jinglaitluid ïa baroh ki nongshong shnong ha ka Jylla bad ka ri India baroh kawei.
“To ai ba ka mynsiem jong ka jinglaitluid kan ïalam ïa ngi baroh ban lait na ki jingsniew kiba pyntroin ïa ka imlang sahlang," ong u kyrwoh na ka SAFF ba la soi da u President u Bishop P.
Lyngdoh bad u Secretary u Fr.
Richard Majaw.
Ka jingïalang jong ka Shillong All Faiths Forum (SAFF) kaba la ïakynduh ha ka sngi Saitjaiñ ha Umshyrpi College ka la pynthymmai ïa ki nongkitkam na ka bynta kawei ka samoi treikam jong u snem 2022-24.
Ïa ka kam President la bynshet ha u Bishop P.
Lyngdoh, Vice President Naba Bhattacharjee, Secretary Fr.
Richard Majaw, Jt.
Secretary Arup Barua bad Treasurer Rev.
Nangroi Suting.
Shillong, Nailar, 16: Ka Khasi Authors Society (KAS) ka pynkhreh ban leit dawa beit markhmat na u Myntri Rangbahduh ka Ri, u Narendra Modi bad ruh na u Myntri Kampohiing ka Ri, u Amit Shah na ka bynta ban ithuh noh ïa ka Ktien Khasi ha ka Khyrnit kaba Phra jong ka Riti Synshar jong ka Ri.
“Ngin kyntu ïa ki ba kin rah noh da ka Bill ban pynrung noh ïa ka Ktien Khasi ha ka Khyrnit kaba Phra jong ka Riti Synshar jong ka Ri," ong u President ka KAS, Dr.
DRL Nonglait haba kren bad ki lad pathai khubor.
Katkum ka jingong jong u, lada ka sorkar pdeng ka shimkhia ban rah ïa kane ka Bill kata la pyntikan lypa ba kane kan long aiñ.
Shwa kane, u President ka KAS u la ong ruh ba lada ïa ka Citizenship (Amendment) Bill kaba la pyrshah da baroh ki jylla bad khamtam ha ka thaiñ la mynjur ha Parliament kumta na ka bynta ban pynrung ïa ka Ktien Khasi kan ym don satia ka jingpyrshah da kino kino ki sengsaiñ pyrthei.
Ha kajuh ka por u la ai khublei ruh ïa baroh ki sengsaiñ pyrthei kiba la rah ïa kane ka ishu ha Parliament ban kynthup noh ïa ka ktien Khasi bad Garo ha ka Khyrnit ba Phra.
“Kawei ka party hadien kawei pat na Meghalaya kiba don ki nongmihkhmat ha Parliament ki la rah ïa kane ka ishu," bynrap biang u President ka KAS.
Shuh shuh u ong ruh ba mynshwa dei tang ki MP na ka jylla kiba kren halor katei ka ishu hynrei mynta pat wat ki MP na kiwei pat ki jylla ruh ki la kren lang ïa ka.
“Kaei kaba kham sngewtynnad ka long ba ki sengsaiñ pyrthei na kiwei ki jylla ruh ki la dawa lang ban kynthup ïa ka Ktien Khasi ha ka Khyrnit kaba Phra.
Kumta kane ka la nang pynjur ïa ka jingdawa," bynrap biang u Dr.
Nonglait.
Shuh shuh u ong ruh ba ka KAS bad ki Khasi baroh da kawei ka sur ki pynpaw ba baroh ki sengsaiñ pyrthei kiba don ha Meghalaya bad ha kiwei ki jaka lada ki kwah ba kane ka ishu kan urlong ki dei ban mih shakhmat ym ban pyrkhat eh tang na bynta ka jingmyntoi shimet.
“Ka thong jong ki kadei beit ban long ba ka Ktien Khasi kadei ban ïoh noh ïa ka jingithuh ha ka Khyrnit kaba Phra," u la bynrap biang.
Shuh shuh u la kyntu ruh ïa ki 36 ngut ki MLA bad MPA na rilum Khasi bad Jaiñtia ba kin kyrshan lang ïa kane ka jingïakhun.
“Kaba donkam eh ka long ba ym dei satia ban shu kren hynrei ban rah ruh da ka ‘private members bill’ halor kane ka ishu ha Parliament.
Kane ka jingdawa kan nang kham jur," u la ong da kaba bynrap ba dei tang kane ka lynti kaba lah ban pynurlong ïa ka mat jingdawa.
Shillong, Nailar 16 : Lait noh ha nongbah Shillong kaba dei ka nongbah jongka jylla ba la pynher ïa ka lama ka Ri da u Myntri Rangbah ka jylla u Conrad K Sangma, ki kongsan kiba la pynher ïa ka lama ka ri ha kiwei ki District bad Sub Division ki long kumne.
Ha nongbah Tura, West Garo Hills u kongsan ba pynher ïa ka lama ka ri u dei u Symbud Myntri Rangbah ka jylla u bah Prestone Tynsong.
Ka jingrakhe ka la long ha madan ïalehkai ka Matshakolgre LP School, New Tura.
Ki don haduh 13 tylli ki kynhun kiba la ïashim bynta ha ka Parade bad shim salute da u kongsan.
La ïadon lang u DC, SP bad kiwei kiwei ki ophisar, ki Principal na baroh ka district.
Haba kren ha ka jingrakhe u Symbud Myntri Rangbah ula kynmaw burom ïa ki nongseng nongrim ïaka ri India kum u Mahatma Gandhi, Pandit Jawaharlal Nehru, Sadar Vallabhai Patel, Subhas Chandra Bose bad dei lyngba jongki ba la mih kane ka ri Synshar Paidbah kaba khraw.
Ula kynmaw burom ruh ïa ki khlawait ka jylla kum u Tirot Sing Syiem, u Kiang Nangbah, Pa Togan Nengminja kiba la aiti ïa la ka jingim ban ïa khun ïa ki shipai dohlieh ban ïoh ïa ka jinglaitluid.
U la kynmaw burom ruh ïa ka jingaiti lut bad len lade ki martyr na ki bor shipai, ki bor pulit jongka ri kiba la pha ïa la ka jingim ban ïada ia ka ri.
U Bah Prestone ula pynkynmaw ruh haduh katno ka jingshah ktah ka jylla na ka jingshah lyngshop ha ki bor mariang mariang bad u phah ïaka khubor sngewlem sha ki longïing longsem kiba la duh ïa kiba ieit bathoiñ jongki ha kane ka jingjia.
Ula ong ba ka shongsuk shongsaiñ ha ka jylla kala wan phai hynrei kan dang ïai pynkhlaiñ ïa ki bor pahara jongka bad dei ruh halor kane ba ka sorkar ka la mang pisa pat ban pynbha ïa ki jingdonkam jong ki pulit nadong shadong.
Ha Nongstoiñ u kongsan ba pynher ïaka lama u dei u myntri ka tnad Water Resources u bah Brolding Nongsiej.
Ki don 12 kynhun kiba shim bynta ha ka Parade bad shim salute da u Myntri.
Ka jingrakhe kalong ha madan ïalehkai ka St Peter Higher Secondary School.
Ha Nongpoh u kongsan ba pynher ïaka lama ka ri u dei u myntri ka tnad C & RD u bah Hamletson Dohling.
Ki don 27 tylli ki kynhun kiba ïashim bynta ha ka parade bad shim salute da u kongsan.
Ka jingrakhe ka long ha NSCA Mini Stadium Pahamsyiem.
Ha Jowai u kongsan uba pynher ïaka lama ka Ri u dei u myntri ka tnad Transport u ma Dasakhiat Lamare bad ki don haduh 32 tylli ki kynhun ba shim bynta ha ka Parade bad shim salute da u myntri.
Ka jingrakhe ka long ha madan ïalehkai Jrisaleiñ, Chutwakhu.
Ha Williamnagar u kongsan uba pynher ïa ka lama u dei u MLA Marcuise N Marak.
Ki don 30 tylli ki kynhun ba shim bynta ha ka parade bad shim salute da u kongsan.
Ka jingrakhe ka long ha madan ïalehkai ka Rongrenggre Govt.
Higher Secondary School.
Ha Baghmara u kongsan uba pynher ïa ka lama ka ri u dei u Thomas A Sangma, MLA Tura bad ki don 15 kynhun kiba shim bynta ha ka Parade bad ka jaka ba rakhe kal ong ha madan jongka District Sport Office, Baghmara.
Ha Resubelpara u kongsan ba pynher ïa ka lama ka ri u dei u Timothy D Shira Symbud Shongknor bad ki don 26 tylli ki kynhun kiba ïashim bynta ha ka Parade bad ka jaka ba rakhe ka long Mini Stadium Resubelpara.
Ha Mawkyrwat u kongsan ba pynher ïa kalama ka ri u dei u Myntri ka tnad PHE bah Renikton Lyngdoh Tongkhar.
Ki don 7 kynhun kiba shim bynta ha ka parade bad ka jingrakhe ka long ha madan jongka Nativiti Higher Secondary School, Mawkyrwat.
Ha Ampati u kongsan ba pynher ïa ka lama ka ri u dei u Myntri ka tnad Food and Civil Supply bad tnad ka koit ka khiah u James P.
K Sangma.
Ki don 14 tylli ki kynhun ba ïashim bynta ha ka parade bad ka jaka ba rakhe ka dei ha Mini Stadium, Ampati.
Ha Khliehriat u kongsan uba pynher ïa ka lama ka ri u dei u Myntri ka tnad Social Welfare u ma Kyrmen Shylla.
Ki don 26 tylli ki kynhun ba ïashim bynta ha ka parade bad la pynlong ïa ka jingrakhe ha madan ïalehkai ka Khliehriat Higher Secondary School.
Ha Mairang u kongsan ba pynher ïa ka lama ka ri u dei u Lamphang ka ïing dorbar thawaiñ ka jylla u bah Metbah Lyngdoh.
Kiba shim bynta haka parade ki dei ki pulit ka jylla, Home Guards, Scout and Guides bad ki skul bapher bapher bad ka jingrakhe ka long ha Madan Dommawlum.
La leit buh syntiew ruh ha u Mot jong u Tirot Sing Syiem ha Madan Mot Tirot, Mairang Mission.
Ha Sohra Civil Sub Division u kongsan u long u myntri ka tnad Sport bad Youth Affairs bah Banteidor Lyngdoh.
Ki don 16 kynhun kiba ïaid parade bad shim salute da u kongsan.
ka jingrakhe ka long ha Sohra Sport Stadium, Saitsohpen.
Ha Amlarem Civil Sub Division u myntri ka tnad kam pohïing u ma Lahkmen Rymbui u la long u kongsan ba pynher ïa ka lama ka ri bad shim salute na ki 6 tylli ki kynhun ba ïaid parade.
Ka jingrakhe ka long h ha Amlaren Sub Division Sport Association Mini Stadium, Ladjaplem.
Ha Dadenggre Civil Sub Division u kongsan uba pynher lama u dei u Abdus Saleh bad ki don 13 tylli ki kynhun ba ïashim bynta haka jingïaid parade.
Ha Pynursla Civil Sub Division u kongsan ba pynher ïa ka lama u dei u bah Macmillan Byrsat MLA ka Nongstoiñ bad ki don 14 tylli ki kynhun ba shim bynta ha ka parade.
Ka jingrakhe ka long ha Urksew Umkor, Pynursla Sport Club Stadium.
Ha Chokpot Civil Sub Division uba pynher lama u dei u Raymaond Shira, ha Raksamgre uba pynher lama u dei u N Hajong, ha Mawshynrut uba pynher lama bad shim salute u dei u bah Gigur Myrthong bad ki don 16 tylli ki kynhun ba parade ha madan Riangdo.
Ha Ranikor uba pynherlama kum u kongsan u dei u bah Pius Marwein bad ki don 4 kynhun kiba ïaid parade bad ka jingrakhe ka long ha madan Nolikata, Ranikor.
Shillong, Nailar 16 : Ka Sorkar MDA hapoh ka jingïalam ka NPP ka kyrmen skhem ba ka jingkren ïasuk bad ka seng HNLC kan kut noh kloi namar ka seng ka khlem buh kino kino ki kyndon bad ka jingïakren kan long beit hapoh u pud u sam jongka Riti Synshar ka Ri.
Haba kren kum u kongsan ha ka jingrakhe ïa ka lyngkhuh snem ba 76 jongka Jinglaitluid ka ri India ha madan Polo u Myntri Rangbah ka jylla u Conrad K Sangma u la pynpaw ba ka shongsuk shongsaiñ ka la wan phai ha ka jylla hynrei wat la katta ruh kam mut ba ka sorkar kan shong thiah thai noh hynrei kan dang ïai trei ban pynneh pynsah ïa kane ka jingshongsuk junom.
Na kata ka daw ka la rai dang shen ban dang pynbiang nadong shadong ïaki jingdonkam jong ki bor pulit naduh ki tiar ki tiar, ki ophis treikam bad ter ter.
U la pynpaw ruh ba ka jingai jongka seng HNLC da ka jingthoh ba ka jingkren ïasuk ka long khlem kino kino ki kyndon bad kan long hapoh u pud u sam ka Riti Synshar ka Ri ka long kawei na ki kam kiba pynpaw ba ka seng ka kwah da shisha ban wan sha ka miej jingïakren ban ïa im ryngkat bad ka imlang sahlang bad kane ka la dei kaei kaei ka ban sah jingkynmaw ha ka histori jongka jylla.
“ Ka jingïakren ïasuk ka la sdang bad ka sorkar ka kwah ba ka jingïakren kan kut kloi noh" ong u Myntri Rangbah.
U ai khublei ïa ka sorkar pdeng kaba kloi ban pdiang ruh ïa kane ka jingtyrwa ka seng HNLC.
Ha ka jingkren u la pynpaw ruh ïa ka jingshim khia jongka sorkar ban ïapynbeit noh ïa u pud u sam bad ka Assam, u la ong ïa ki hynriew tylli ki jaka ba ïakajia la dep ïa kren bad ïa pynbeit kaba sah ka long sa ïa ki hynriew tylli kiwei pat bad ïa kine ruh ka jingïapynbeit ka la ïaid ban sdang noh ïa ka Wat kaba ar.
ïa ka soskular pynbeit pud la ïasoi ha Delhi hakhmat u Myntri Kam Pohïing u Amit Shah ban pynbeit shwa ha ki hynriew jaka kata ha Tarabari, Gizang, Hahim, Boklapara, Khanapara-Pillangkata bad Ratacherra.
Shillong, Nailar, 16: Ka Ïing Bishar Meghalaya High Court ha ka sngi Baar ka la pynmih ïa ka jingbthah ba ka sorkar jylla ba ka dei ban peit bniah halor ka jingkynnoh ba ka don ka jingkyntur ki nongdie madan sha ki lynti ïaid kjat bad ka jingkynnoh ba ka don ka jinglum pisa da ki riew shimet na ki nongdie madan.
Ka hukum ba ka la pynmih ka Ïing Bishar ka la ong ruh ba ruh ba ka sorkar ka dei ban peitngor halor ka jingkam ba ka don ka jingkyntur da ki nongdie madan ïa ki lynti ïaid kjat khamtam eh ha Nongbah Shillong bad Tura.
Shuh ka ïing bishar ka la kam ba ka don ka jinglum pisa da ki riew shimet na ki nongdie madan bad ka la bthah ïa ka sorkar jylla kan peit pyrman halor kane bad ban shim da ki lynti kiba tyngeh ruh ïa kito kiba don kti.
Ka Ïing Bishar ka la rai ban shong bishar biang ïa kane ka kam ba ka 24 tarik Nailar namar ka jingbym pat lah ka sorkar ban pynkhreh ïa ki rule ha kaba ïadei bad ki nongdie madan.
Kane ka jingshong bishar ka Meghalaya High Court ka dei hadien ba ka Meghalaya &Greater Shillong Progressive Ha wkers and Street Vendors Association (MGSPHSVA) ka la leit ban tied jingkhang sha ïing bishar.
Hadien ba ka Ïing ka la pynmih ïa kane ka hukum ka seng ki nongdie madan , ka Meghalaya &Greater Shillong Progressive Hawkers and Street Vendors Association (MGSPHSVA), ka pdiang sngewbha ïa kane ka hukum jong ka Meghalaya High Court kaba ka pynmih ha ka sngi Baar kaba la bthah ïa ka Sorkar Jylla ban pynbiang noh ïa ki rule khnang ban pynbeit noh ïa ka kamai ja kpoh jong ki nongdie madan katkum ka Central Act la ïathuh u Bah Shane Thabah Secretary ka seng.
“Kum ka Seng ngi la ïakhun bad dawa mynta la hynriew snem kynthih bad ïakren ruh bad ki bor sorkar halor kane bad ngi la angnud dik dik ban pynurlong noh ia ka Aiñ ka sorkar India khnang ba kan long ka jingmyntoi ïa baroh" ong u Bah Shane.
“Naduh kaba sdang ka seng ka la pynpaw ba ka kloi ban ïatreilang bad ka sorkar namar ngi tip shai ba dei tang ka Aiñ bad ki rule ba biang kiba lah ban pynbeit ïa ka kam ki nongdie madan.
Kine ki rule ki long ban thaw ia ka Town Vending Committee (TVC), ban leh ka insitu survey, ban khein ïa ka jingdon briew bad katno kawei ka jaka ka lah ban shah ïa ki nongdie madan.
Nangta, ban kdew ia ki vending zone bad ban batai shai ia ki jaka iew kiba la rim bad kumta ter ter.
" u la bynrap.
Haba ïadei bad ka jingkam ba ka don ka jinglum pisa da ki riew shimet na ka liang ka seng ki nongdie madan ki pynpaw ba ba ka seng ka pdiang sngewbha ïa ka jingbthah ka ka sorkar ka dei ban peitngor bha halor kane.
“Ka Seng ka pdiang ruh ia ka jingbthah jong ka High Court ia ki bor Sorkar ban peit ngor ba ïoh don ki briew kiba shim kabu ban lum pisa jubor na ki nongdie madan.
Naduh ba la thaw ia ka Seng, ka MGSPHSVA ka la iakhun tyngeh ban rat dyngkhong ia ki riewsniew kiba leh donbor bad shim kabu ia ki nongdie madan" ong shuh shuh u Bah Shane.
Shillong, Nailar, 16: U MLA ka seng BJP u Bah Sanbor Shullai ha ka sngi Baar u la ong ba ka BJP kan ïalam ïa ka sorkar hadien ka ilekshon.
U Bah Sanbor u la ai jingmut ruh ba ka party kam dei ban bujli noh ïa u Bah Earbest Mawrie namar ka por kam shah shuh ban pynleit jingmut shata ïoh ba kane kan long ruh kum ka jingsdien phasi da lade.
Ha ka kyrwoh sha ki lad pathai khubor u Bah Sanbor u Sanbor u la kam ba na ka liang jong u u don ka jingïakren bad katto katne ki MLA bad ki MDC ha Rilum Jaintia ban pynïasoh noh sha ka BJP.
U Bah Sanbor u la ong ruh ba lada u Bah Himalaya M Shangpliang un wan pynïasoh sha ka BJP un long u kyrtong ba kynsai ban ïakhun bad u kular ruh ba na ka liang jong u un leh ïa kaba donkam wat ban ïakren ruh bad ki nongïalam ka party lada u Bah Himalaya un pynïasoh sha ka BJP.
Shuh shuh na ka liang u Bah Sanbor u la ai ruh ka jingkyrshan pura ïa u Bah Earnest Mawrie bad ïa ki kam kiba u la leh da kaba ong ruh ba u Bah Mawrie u la leh ïa kaba bha tam na bynta ka party.
U Bah Sanbor u la ong ruh ba ka BJP kam dei satia ban kyrkieh ban bujli President namar kan long kumba sdien phasi hi da lade ïa lade bad u la ai jingmut ba dei ban ailad beit ïa u Bah Earnest ba un pyndep ïa ka jinglong President haduh ban kut ka samoi jong u.
“Na ka liang jong nga, nga la ïakren bad u Dr Chuba Ao bad ngan ïakren ruh bad kiwei pat nongïalam ka party ha Delhi ba kin pynneh beit ïa u Bah Earnest bad ban pynsahngeh noh ïa ka jingthmu bujli President" ong u Bah Sanbor.
U Bah Sanbor u la ong ruh ba u Bah Earnest u la leh ïa kaba dei halor ka jingjia ha Tura, ha kaba kaei kaba u Bah Earnest u leh ka long ka jingai mynsiem sha baroh ki nongtrei party ha Garo Hills.
“Nga kyrpad ïa ki nongïalam ha ka party ba kin trei shitom na ka bynta ka party bad ka por ruh ka la khim lada ngin bujli lei sa u President ïoh kan wan lam pynban ka jingkulmar jingmut ha ki nongtrei ka party wat ka jingphet seng kaba jur ruh" bynrap u Bah Sanbor.
Shuh shuh u Bah Sanbor u la ong ruh ba kum ka party ka donkam ban ïatreilang bad ka jingdon ki kynhun ha ka party kan pynduhnong hi ïa ka party.
“Kito kiba long pyrshah ïa ka nongrim ka party ym dei ban ai jem hynrei dei ban leh da kaba tyngeh pyrshah ïa ki" ai jingmut u Bah Sanbor.
Shillong, ‘Nailar, 16: U Myntri Rangbah ka Jylla u Conrad Kongkal Sangma u la ong ba ka World Bank bad ka Asian Development Bank bad ki kynhun kum ka IKEA foundation bad ka Amazon India kin sa kyntiew irat ïa ka jylla Meghalaya bad ïa ki nongseng kam seng jamÏa kane u la pynpaw haba kren ha ka jingrakhe ïa ka jingïoh laitluid kaba 76 snem jong ka ri India kaba la rakhe ha ka Lah sngi u Blei mynta ka taiew.
“Kane ka dei ka Meghalaya ba thymmai.
Ka Meghalaya jong ka jingsarong, ka jingmyrmen, ka thong bad ki lad ki kabu.
Ka Meghalaya ha kaba ki nongshong shnong ki don ka jingngeit bad ka jingshahniah ha ka Sorkar bad ka Meghalaya kaba skhem.
Ngi la leh katba lah ban tei ïa ka Meghalaya ha kine ki saw snem shiteng," ong u Myntri Rangbah.
Haba ai ïa ka Report Card halor ki jingjop jong ka Sorkar MDA ha kine ki saw snem shiteng, Sangma u la ong, ‘nga la phaidien ïa ki jingshakri ka Sorkar jong nga da ka jingsarong bad ka jingsngewhun.
"“Ha kine ki saw snem shiteng, ka Jylla ka la ïaid lyngba ïa kiba bun ki jingshah tynjuh bad ka la lah ban jop ïa ki.
Ngi la lait im na ka khlam jingpang COVID-19, ngi la jop ha ka jingïakhun ban pynneh pynsah ïa ka shongsuk shongsaiñ bad ban pynbeit ïa ki ishu kiba la sahteng ha ka tnat pule puthi, ha ka koit ka khiah, ka bording, ka umbam umdih bad ki jingtei bapher bapher," u la ong.
“Nga ngeit ba ngin sa lah ban ai ïa ka jingim kaba bha sha ki nongshong shnong.
Kane ka dei kaei kaei kaba ka Sorkar ka angnud, ban thaw ïa ki lad ki kabu na ka bynta ki samla, ban peit ïa ka bha ka miat jong ka imlang ka sahlang, ban pynlong ïa ka Jylla Meghalaya kaba ïaryngkat dor bad ka ri bad ka pyrthei bad ban ïatreilang bad uwei pa uwei u nong Meghalaya," u la bynrap.
U la kam ba ka Sorkar jong u ka la lah ban wanrah ïa ka jingim kaba bha sha ki paidbah da kaba weng ïa ki jingeh ba ki ïakynduh.
“Ïa mynta, ki nongrep jong ngi ki donkam pisa ban thung ban tep ha ka aiom rep.
Ka Sorkar jong nga ka la ai jingïarap pisa T.
10,000 hajar sha manla kawei pa kawei ka longing ki nongrep da kaba kyrshan ïa ki lyngba ka FOCUS bad ka FOCUS+ Program.
Da kane ka pisa, ïa ki nongrep la pynkupbor ba kin dup lah ban weng ïa ki jingeh kiba bun.
Nig la ai jingïarap ruh da ki symbai bad ngi la buh ruh ïa ki Processing Units bad ban kyrshan lem ha kaba pynïaid iew ïa ki mar rep," u la ong.
Haba pynpaw ba ki samla ki don ka jingangnud ban mih shakhmat, u Sangma u la ong, ka Sorkar ka la pynsdang ïa ka YESS Meghalaya Program da kaba ai jingkyrshan pisa kaba haduh T.
1 lak sha baroh ki kynhun seng samla hapoh ka jylla.
“Kane kan sa pynkupbor ïa ki seng samla kiba long ka lawei jong ka jylla.
Ki nongsengkam jong ngi, ki la ïoh jingkyrshan pura lyngba ka jingïarap na ka PRIME program.
Ïa ki samla ngi la ai jinghikai ha ki jait jinghikai babun lyngba ka ASPIRE program," la ïathuh u Sangma.
U la ong ba ïa ki nongrwai la plie rynsan lyngba ka Meghalaya Grassroots Music Project.
“Ngi la pynim ruh ïa ka Meghalaya Games hadien ka jingpynsangeh kaba la 16 snem kynthih bad ngin sa ïohlad ban pynlong ïa ka Northeast Olympics mynta u snem.
Bun ki tamasa ngi la pynlong ban pynpaw ïa ka jylla Meghalaya," u la ong.
Ha kaba ïadei bad ka koit ka khiah bad ka ïoh ka kot jong ki kynthei kaba long ka thong kaba hakhmat eh jong ka Sorkar, u Myntri Rangbah u la ong ba ka jingïap jong ki khunlung ba dang shu kha ka la hiar na ka 33 ha u snem 2018 sha ka 29 ngut ha u snem 2022.
“Ngi dei kiba don ha ka kyrdan kaba hakhmat eh napdeng ki lai tylli ki jylla ryngkat ka Telangana bad ka Kerala ha kaba ai injek tika ïa ki khynnah rit," u la ong, bad bynrap, “kumba kawei ka longkmie na manla kawei pat kawei ka longiing ha ki shnong nongkyndong ka dei ka dkhot jong ka Self-Help Group.
Dang shen ngi la kyntiew ïa ka jingsiew tulop sha ki nonghikai skul Ad-hoc, ban pynjanai ïa ka jingsiew tulop sha ki ASHA, ïa ki Muster Roll bad ïa ki nongtrei Kontrak.
"U la kam ruh ba ka Sorkar jong u ka la la ban shna pynbna ïa ki skul bad ïa Hospital, ki surok, ka umbam umdih ha baroh kawei ka jylla.
Ïa ki jaka ïalehkai bad ïa ki jaka jngohkai pyrthei la shna ha kiba bun ki jaka, u la ong.
“Ngam tharai ba kano kano ka Sorkar ha ki snem baladep kan trei haduh katne tang ha i por ba lyngkot.
Nga sngewsarong ban ong ba ma ngi mynta, kum ka Jylla ngi la jam shakhmat," ula ong.
U la ong ba ka jingtrei jong ka Sorkar jong u ha kane ka jylla ka la ïoh jingithuh nabar ri bad ha ka ri baroh kawei.
U la ong ba ka Meghalaya dang shen ka la jop ïa ka United Nations World Summit on the Information Society Award ha Switzerland na ka bynta ka jingpyntreikam ïa ka Digital ha ka jingshakri jong ka Sorkar ïa ki paidbah.
“Ka dei ka khyllipmat kaba dap da ka jingsngew sarong ïa nga haba nga leit pdiang hi da lade ïa ka khusnam," u la ong.
U Sangma u la ong ba ka Jylla ka la don ha ka kyrdan ba halor ryngkat lang ka Gujarat bad Karnataka ha ka National Startup Rankings na ka bynta u snem 2021.
“Ngi la leh bha ha ka NITI Aayog’s Innovation Index.
Shuh shuh ka Sorkar India ka la ïaroh ïa ka jingpyntreikam ïa ka Externally Aided Projects ha kane ka jylla bad ka la ai jingkyrshan pisa ban pynheh shuh shuh ïa ki projek.
Ngi don mynta ha ka kyrdan kaba halor ha kaba pyntreikam ai ïa ki Externally Aided Projects ïa kiba la ai sah ki Jylla katkum ka jingtrei shitom jong ki," ula ong.
U Myntri Rangbah u la ong ba ka Jylla Meghalaya ka dei ruh kawei napdeng ki jylla kaba la pyntreikam pura ïa ka skhim MGNREGS, Jal Jeevan Mission bad PMGSY.
“Ngi kiba ar napdeng ki jylla ba la pyntreikam pura ïa ka Jal Jeevan Mission," u la bynrap.
Ha u snem 2019, tang 4,500 hajar ngut ki shnong nongkyndong kiba la ïoh ïa ka umbam umdih, hynrei mynta ki don haduh 2.
5 lak tylli ki longiing kiba la ïoh ïa ka umbam umdih.
“Da kane ka lad ngi la lah ban pynduna ïa ka por bad ka bor jong ki kynthei bad ki khynnah kiba hap ban leit wad ïa ka umbam umdih da ki phew mer na ki jaka ba jngai," ula ong.
Da ka jingwan ka Jal Jeevan Mission, manla ka longiing ka la ïoh ïa ka umbam umdih ha ka Kamsing, West Jaiñtia Hills kaba don ha khappud ka ri Bangladesh.
Jowai, Nailar 17 : Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi Jowai.
Haba phai sha ka jingïakhun mynta ka sngi 17 tarik la wan ban aireng da ka kynhun ïalehkai jong ka Nangbah Mulang pyrshah ïa ka Sabahmuswang, na ka liang ka kynhun Nangbah Mulang kala jop da 2-0 kol.
Ka jingïakhun lashai ka sngi 18 tarik u Nailar kan long hapdeng ka 7-Wasa pyrshah ïa ka Ladthadlaboh haka por 3 baje janmiet.
Jowai, Nailar 17 : Ka West Jaiñtia District Sports Association (WJDSA), shen kan sa pynlong ïa ka ‘Open to All Veteran Football Tournament-2022’, shi bynta ban rakhe ïa ka jingdap 50 snem ka Association.
Ha kabe ïadei bad kane ka WJDSA ka khot bad wer ïa ki rangbah bala 40 snem sha jrong (katkum ka Epic/Aadhar) ban wan ïa shim bynta ha katei ka Tournament.
Na ka bynta ka bai rung ka long Rs.
2000 tyngka kawei ka kynhun bad ka bai registration ka long Rs.
50 tyngka uwei u rangïalehkai.
Ka thong jong kane ka lympung ka long haduh Rs.
50,000 tyngka, ïa ka kynhun kaba wan ba nyngkong (Winner) kan ïoh rah ïa ka song pisa ba Rs.
30,000 tyngka katba ïa ka kynhun ba wan ba ar bad kan ïoh Rs.
20,000 tyngka.
Kiba kwah ban ïa shim bynta lane ban tip kham bniah ki lah ban pyntip bad ai kyrteng da kaba pynpoi ha u General Secretary ha shuwa ka 26 tarik mynta u bnai.
Wat ka jingteh lakam kaba malu mala tang da kaba shu dih ïa ki dawai ba la pyndonkam na ka bynta ban sumar ïa ka blood pressure ruh ka long kaba donkam bha na ka bynta ki paid nongshong shnong kiba la tymmen kiba don ïa kane ka jingshitom, ong kawei ka jingpule bniah.
Katkum ki khana pateng, kiba bun na ki nongai dawai bad ki nongsumar ki la pyrshang ban lah ban teh lakam ïa ka systolic pressure- ka jingkiew jong ki ar tylli ki jingthew ïa ka blood pressure- sha ka 140 lane duna.
Dang shen, kita ki jingai jingmut ba la pynkylla hapoh US mynta ki ai jingmut ba na ka bynta ki rangbah kiba la palat ïa ka rta 60 snem, ka jingpyrshang ban don ïa ka systolic pressure sha ka 150 lane duna ka long kaba donkam bad kaba biang bad kata ka jingbishar bniah ba ïar bha halor ka jingpyndonkam ïa ki dawai dashin na ka bynta ban pynduna ïa ka blood pressure ka la pynshisha ïa kane.
“Ka thong na ka bynta ban don ïa ka systolic pressure ba 140 lane hapoh ka 140 ka long kaba la slem bha bad ka dang don ka jingartatien napdeng ki katto katne ki nongai dawai ne ki nongsumar ïa ka koit ka khiah ha kaba ïadei bad ka jingpdiang ia kane ka blood pressure kaba kham heh", la ong u nongthoh ba pawkhmat jong kane ka jingpule bniah, u Leah Goeres na ka Oregon State University hapoh US.
“Kaba pynbiang ia ka systolic pressure na ka bynta kito ki rangbah ba la kham tymmen hapoh jong ka 150 ka long kaba donkam bha, ka long kaei kaba ngi ñiew ba ka dei ka jingteh lakam ba malu mala ne tang khyndiat", la bynrap shuh shuh u Goeres.
“Tangba na ka bynta ki briew ba la kham tymmen kane ka jingthew ruh ka la bha eh.
Hadien ka jingbishar bniah kaba sani bha, ym shym la don kano kano ka sakhi ban pyni ba ka jingai jingsumar kaba kham kyrpang ka long kaba donkam", u la ong.
Ka phang kaba ïa dei bad haduh katno ka jingduna ka long kaba la duna palat, ki stad wad bniah ki la ong, ka long kaba donkam namar ba ka jingdih ïa ki dawai blood pressure ka lah ban wanrah khama-kha ia kita ki side effect ne ki jingktah kylla jong ki dawai, kiba nang jur shuh shuh katba dih kham bun shuh shuh ki dawai.
Ka High blood pressure ka dei ka jingshitom kaba ktah bha ïa ka koit ka khiah jong u briew hynrei ka long kawei na kiba bun ki jingpang ba lah ban sumar tang da kaba shu dih dawai lada kiwei kiwei pat ki jingpyrshang kum ka jingkiar ïa ka bam, ka jingkilan met, ka jingpynbiang ïa ka jingkhia thew bad ka jingsngaid lane ka jingpyn kylla ïa ka rukom im ki pyni ba kim pat biang pura satia na ka bynta ban teh lakam ïa ka blood pressure.
Ka Ingdorbar Thawaiñ ka Jylla Meghalaya ka la mynjur ïa ka Resolution ban pynrung ïa ka Ktien Khasi bad Garo ha ka Khyrnit Baphra jong ka Riti Synshar ka ri India naduh ka 27 tarik, Nailur 2018.
La saw snem kynthih kane ka jingdawa kaba ka shu sahkut ha ka Almari jong ka Sorkar India.
Ka Sorkar National Democratic Alliance kaba la ïalam da ka Bharatitya Janata Party (BJP) ka la bat ïa ka bor synshar ha ri India la phra snem kynthih.
Ym pat don wat tang kawei ruh ka jingdawa jong ki paidbah nongshong shnong ka jylla Meghalaya ba kan urlong.
Hato kane ka dei ka jingleh khnang jong ka Sorkar NDA ne kiei ki daw? Lane hato ka jingdawa ban pynrung ïa ka Ktien Khasi bad Garo ha ka Khyrnit Baphra jong ka Riti Synshar long ka bym shong nia shong nongrim? Kane ka dei ka bynta kaba kongsan kaba u paidbah nongshong shnong u hap ban buh jingkylli ïa ka Sorkar Meghalaya Democratic Alliance kaba ïatreilang bad ka Bharatiya Janata Party (BJP) ha Delhi haduh mynta.
U Myntri Rangbah ka Jylla u Conrad Kongkal Sangma bad u Symbud Myntri Rangbah ka Jylla u Bah Prestone Tynsong ki ïai pynksan beit na ka por sha ka por haba ki lad pathai khubor ki buh jingkylli halor kane ka mat.
Ki kam beit ba ka Sorkar Jylla ka ïai buddien.
Hynrei kata ka jingpynksan jong ki ka shu long tang ka jingtap eitmiaw namarba kim lah satia ban pynkohnguh ïa ka BJP ban pynurlong ïa kane ka jingdawa.
Kaba pynsuba sniew ïa u paidbah nongshong shnong ka jylla Meghalaya ka paw kumba ka BJP ka pyrshang ban ïoh shim kabu ha ka saiñpyrthei khnang ba kan ïoh khroh vote ha ka por Elekshon naba ka jingjied ïa ki nongmihkhmat ba thymmai sha ka Ingdorbar Thawaiñ ka jylla ha u snem 2023 ka la jan tied jingkhang artat bad mynta ka la sah sa tang hynriew bnai tam eiei.
Ki nuksa kiba paw tyngkreiñ ka long ha Manipur hadien ba ka BJP ka la ïoh bat ïa u lakam synshar ka Sorkar BJP ka la mynjur ban pyntreikam ïa ka Inner Line Permit bad hadien ka elekshon, ka BJP ka la ïoh biang ïa u lakam synshar ha Manipur da kane ka buit.
Khlempep, da kane kajuh ka buit, ka BJP kan pyntreikam da kane ka buit ha ka elekshon ka ban sa long ha u snem 2023 ha kane ka jylla.
Lehse, ka BJP ka da khan bad bishar bha lada yn mynjur noh mar mar ban pynrung ïa ka Ktien Khasi bad Garo ha ka Khyrnit Baphra, ban ai jingmynjur na ka bynta ban pyntreikam ïa ka Inner Line Permit ha kane ka jylla Meghalaya ka jingïohnong kan long ka National Peoples Party (NPP) kaba bat ïa u lakam synshar ha kane ka Jylla namarba ïa ka NPP ruh la ithuh da ka Election Commission of India (ECI) kum ka National Party.
Kan long ka kabu ïa ka NPP ban dang bteng ban bat ïa u lakam synshar hynrei lada kine ki jingdawa kim urlong khlempep u paidbah un pyrkhat da kumwei pat da kaba khan bad bishar ïa kaei kaba la jia long sha kiwei ki jylla ba marjan hapoh kane ka thaiñ Shatei Lammihngi.
Kine ki dei ki jingïalehkai politiks jong ki kynrem ki lyndan kiba buh ïa u paidbah ha ka shyngkan khait.
U paidbah u shu kylla langknia hakhmat ka drama politik ki seng saiñpyrthei kiba thaw da ki buit ki lad kumno ban pynngop ïa u paidbah.
Wat ki MLA ka BJP ha Meghalaya ruh ki kob sarong lada ki paidbah ki ailad ïa ka BJP ban synshar shi samoi khlempep ki jingdawa kin urlong tang hapoh san minit.
Haba kumne, mano ba duhnong bad mano ban ïohnong? U paidbah uba stad u dei ban da khan bad bishar sani bad u dei ban thew sawar ïa kaba kumno yn pdiang lane kyntait.
La dei ban ai jingïaroh ïa ka jingkhih jingksar jong ka Khasi Authors Society (KAS) kaba la ïai buddien ïa ka jingdawa na ka Sorkar India.
Dei lyngba ka jingkhih jingksar jong kane ka kynhun ki akhia, ki proh jabieng bad ki khraw pyrkhat ka ri, kane ka jingdawa ka dang ïai im haduh kine ki sngi.
Lada puson bha, ka jingkylli ka mih ba balei ka Sorkar India ka wanrah ïa ka jingpynbeit thymmai ïa ka aiñ Citizenship (Amendment) Bill ïa kaba la pyrshah da baroh ki jylla bad khamtam ha ki jylla jong kane ka thaiñ Shatei Lammihngi ka ri India, hynrei katba ïa ka jingdawa ban pynrung ïa ka Ktien Khasi bad Garo ka Sorkar India ka shu pynhun da kaba jubab, ‘ngi dang bishar’.
Jin lada ki lai ngut ki MP ka Jylla Meghalaya ki shlan ban ïakhih hakhmat ka Parliament ha ki sngi long dorbar khlempep kane kan pynrah jriang ïa ki skhor jong ka Sorkar India hynrei kumba ka long mynta ki shu kren bad ki shu pynsngew tang ban shu pyni sha u paidbah ba ki la kren ïa kaei kaba u paidbah u la dawa.
Shillong, Nailar 17 : Ka All Meghalaya Karate-Do Association (AMKA) ka la pynbna ïa ki saw ngut ki nongïalehkai karate kiban leit ïashim bynta sha ka lympung ïalehkai karate Thailand Open Karate-Do Championship kaban long ha Phuket naduh ka 19 tarik mynta u Nailar 2022.
Kitei ki saw ngut ki nongïalehkai karate ki kynthup ïa u Ferdinand S Rani, Gregorwilson Makdoh, Saralin Rynghang bad u Damanbha Pde, kine ki samla kidei ruh kiba la khur takma teng la ka long hapoh la ka jylla, bad ha ki jingïalehkai national.
Kitei ki saw ngut ki samla kin min na la ka jong ka jylla sha New Delhi mynta ka sngi Palei (18-8-2022) ha kaba kin sa kynduhlang ryngkat kiwei pat ki nongïalehkai jong ka kynhun ka ri bad kin mih na New Delhi ha ka sngi kaba bud (sngi Thohdieng) ban leit sha Thailand.
Ka jingïalehkai kumite (bouts) bad kata (form and movement demonstration) kan sdang ha ka 20 tarik Nailar bad katei ka tournament kan kut ha ka 23 tarik Nailar.
Kitei ki saw ngut ki samla ka jylla kin wanphai pat sha India ha ka sngi kaba bud kata ha ka 24 tarik Nailar 2022.
Ha u bnai ba lah dep, u Damanbha Pde u la jop ïa ka takma rupa bad ka Saralin Rynghang ïa ka takma rnong ha ka All India Karate Championship kaba la long ha Chhattisgarh.
Shwa ba ka jingwan lyngshop ka khlam jingpang Covid-19, u Gregorwilson Makdoh bad u Ferdinand S Ranihad ki la jop ïa ka takma ksiar bad takma rnong ha ka Kanninjuku National Shoto Cup Karate Championship kaba la long ha Maharashtra.
“Ka association ka kwah ban ailad ïa ki nongïalehkai ban leit ïakhun shabar na la ka ri namar la ar snem ki khlem ïoh shuh ban ïashim bynta," ong u President ka AMKA u Bah Hunlang Lytan haba ai jingkren ha ka jingïalang shwa ba kitei ki samla kin mih na la ka jong ka jylla.
Haba pynpaw halor ka jinglyngshop ka khlam jingpang Covid-19 u Bah Hunlang u la ong.
“Kine ki samla ki la ïashim bynta ha ki jingïalehkai national hynrei ka ïapher shibun na ki jingïalehkai national bad international," u la bynrap da kaba ai khublei ïa ki kmie ki kpa kiba la ju kyrshan ïa la ki jong ki khun ha ki jingïaid lynti jong ki ban leit ïakhun la ka long hapoh la ka ri bad shabar ri ruh kumjuh.
Ka AMKA ka la thaw bun tylli ki history ban wanrah takma bad ïa ka burom na bynta la ka jong ka jylla Meghalaya bad kane kam dei ka sien kaba nyngkong ba ki samla ïalehkai karate kin leit ban ïashim bynta ban ïalehkai shabar na la ka jong ka ri.
Ha u Naiwieng 2019, ka Wandahunshisha Mawblei ka la jop ïa ka takma ksiar na bynta ka ri India na ka 5th South Asian Karate Championship kaba la long ha Bangladesh.
U Damang Syngkon u jop ïa ka takma ksiar na ka South Asian Games ha u 1999.
U Syngkon, ka Linza F Syiem bad Wandashisa Warjri kidei tang ma ki ba jop takma na bynta ka jylla Meghalaya ha ka 34th National Games 2011.
“Ka Thailand Open kadei ka tournament kaba heh kaba khring ïa shibun ki nongïalehkai karate na kylleng ki ri jong ka pyrthei.
Ka sien kaba khatduh ba ki don ki nongïalehkai karate kiba la ïakhun ha ka Olympic Games 2020, kumta kane kadei ka kabu ksiar na bynta ki samla ïalehkai jong ngi," ong u Bah Ksan Kupar Warjri General Secretary ka AMKA.
U Bah Ksan u la ïaroh ruh ïa ki coach ba kynthup ïa u Donboklang Lyngdoh, Arjun Sewa, Linza Syiem bad Mingson Rymbai kiba ju trei shitom na bynta ban hikai ïa ki nongïalehkai ha kiba bun ki liang.
“Nga kyrmen skhem ba ki samla kin ïalehkai bha, ban ïakhun da ka mynsiem kaba thrang shisha bad ban wanphai ryngkat ka jingjop bad ban ïasam lem sha kiwei ki nongïalehkai ka jylla kaei kaba ki ïoh na katei ka tournament.
".
Mawkyrwat, ‘Nailar, 17: Ka Federation of Khasi Jaiñtia & Garo People’s (FKJGP) jong ka South East Khasi Border Circle ki la hiar jurip ïa ka jingtwa jong ka surok ha Mawsynram bad ka jingïap jong u nongñiah.
Namarkata, ka seng hapoh ka jingïalam u President ka Circle, u samla Kyrmen Shangdiar u la kyntu ïa ka PWD Department bad ïa ki nongtrei ka department naduh ki overseer, muster roll ban shimkhia ban buh noh da ki kynja signboard ha ki jaka bym shong skhem bad u la kyntu ruh ïa ka sorkar bym dei ban shiliang haba wanrah ïa ki kam pynroi ha ka jylla namar ba ïa ka Mawsynram la shu ieh shrah khamtam ïa ka lynti synkien ka kyntu ba ka sorkar ka dei ban leh mardor ban jurip ban shna pynbha ïa ka surok naduh Mawphlang haduh Balat – Dangar.
U Kyrmen Shangdiar u la pynpaw da kaba ong ba ka sorkar kam dei ka sorkar jong kano kano ka party hynrei ka dei ka jong u paidbah ha ka jylla baroh kawei, kumta ka dei ban long ka sorkar kaba peit ïa ka bha ka miat ka roi ka par jong ka jylla ym tang ha ki jaka ne ki konstitwensi jong ki nongmihkhmat ba don ha ka jingshynshar hynrei ka dei ban peit salonsar khlem da leh shiliang khmat ban wanrah ïa ka roi ka par.
Ka seng lyngba u President ka phah ïa ka khubor sngewlem sha ki bahaïing kiba mad ïa kane ka jingjia bad ka seng ka pynpaw ka ai khublei ïa ka tnat PWD (R) Mawsynram Division, ka Mawsynram Police Station kyrpang ïa ka Dorbar Shnong Mawsynram kiba la ïaleh shitom ban ïarap lem ha kane ka jingjia khamtam ban pynïoh ïa ka met ïap jong u nongñiah ïa ka trok.
Mawkyrwat, ‘Nailar 17: Ka South West Khasi Hills District Swimming Association (SWKHDSA) kum shibynta jong ka jingrakhe ïa sngi laitluid ba 75 jong ka Ri India, ka jingdap 50 snem jong ka jingïoh ïa ka Jylla ba pura bad ka jingdap 10 snem jong ka South West Khasi Hills District ka la ïoh ban pynlong da ka jingïakop jngi-um ha Phot Umnew, ha kaba ki nongïashimbynta ha kane ki dei napoh jong ka distrik bad kumjuh ruh kiba wan na Shella, East Khasi Hills District.
Lah ban pynkynmaw ruh ba kane ka jingïajop jngi ba la pynlong da ka South West Khasi Hills District Swimming Association (SWKHDSA) ka dei ha ka sien kaba 4 naduh ba sdang ba kum ka association ka la dep ban pynlong ha u snem 2017 bad ha une u snem ki nongjngi ki dang jngi kumba jngi ha ki por ba la leit ne lah ban ong ‘jngi shnong’, hynrei ha u snem 2018 kaba dei ruh ka sien kaba ar, ki nongjngi ki la sdang ban pyni shisha ïa ka jinglah jong ki kum ki nongjngi ha kiwei de ki jaka.
Katkum ka jingïathuh jong u bah Welljune R.
Nongsiej, Secretary jong ka SWKHDSA u la ong ba kum ka association ka la ïoh ruh ban phah ïa ki khynnah samla ba kin leit ïa shimbynta ha ka jingïakop jngi ha Bangalore ha u snem 2021, ha ka National Championship jong ka Federation of India ha Bhubaneswar, Odisha mynta u snem 2022 bad kumjuh ruh ha ka Khelo India ha kaba uwei na ki khynnah samla napoh ka South West Khasi Hills District u la shah jied ban mihkhmat.
Haba kren kum ka kongsan, ka kong C.
Kharkongngor, IAS, Deputy Commissioner, South West Khasi Hills District ka la ong ka kam jngi-um kam dei ka kam kaba suk hynrei kum ki nongjngi kin hap ban don ïa ka bor bad ka jinglah jong ki ban leh ne jngi.
Namarkata, ka la kyntu ïa ki samla ba ban kiew ha ka kam ïalehkai ki dei ban don ïa ka thong bad don ruh ïa ka mynsiem jong ka jingïaleh khnang ba kin poi sha kliar u lum jong ka jingjop.
Haba phai ha ka jingdon jong ki jaka jngi kiba biang, ka kong Kharkongngor ka la ong ba haduh mynta kum ka distrik kam pat don ïa kata, hynrei watla kata ka ai ka jingïaroh ïa ki nongjngi ba ki la trei shitom bad minot ha kane ka kam.
Ha kajuh ka por ka la ai ruh ka jingïaroh ïa ka SWKHDSA kaba la pynlong ïa kum kane ka jingïakop kaba long kum shibynta ban sei madan ïa ki nongïa jngi-um kiba tbit.
“Haba ngi pynmlien bad pynbyrngia ïa lade ha ki kam ïalehkai ngi lah ban lait na shibun ki kam sniew kiba pynjot ïa ka jingim briew", ong ka kong C.
Kharkongngor, IAS.
Ïa kane ka jingïakop jngi-um la pynshit pynshngaiñ da ka jingïadonlang u bah Kitborlang Nongrem, uwei na ki samla rangbah jong ka dong ka thaiñ, u bah H.
S.
Diengdoh, President bad ha ryngkat ki nongkitkam jong ka South West Khasi Hills District Swimming Association (SWKHDSA).
Ha kane ka sngi la sakhi lang ruh da ka nongpeitkai shynrang bad kynthei.
Ha kaba kut jong ka jingïalehkai, na ka liang ki nongpynïaid ki la ïoh ban sam ruh ïa ki khusnam kiba long da ka Medal bad ka syrnod sha baroh ki nongjop kata ïa ki khynnah shynrang bad kynthei kumjuh ruh ïa ki samla shynrang bad kynthei kiba la wan ha ka kyrdan kaba nyngkong, ba ar bad ba lai, kata ha ka Backstroke ba 50m jong ki khynnah shynrang ki long u Mewanjoplang Iawphniaw, u Kerry Wahlang bad u Maikansam Nongsiej, ha ka Freestyle ba 50m ki long u Mewanjoplang Iawphniaw, u Kerry Wahlang bad u Pynjoplang Iawphniaw.
Ha ka Backstroke ba 50m jong ki khynnah shynrang pat ki long u Mebanshan Nongsiej bad u Tosanhame Sangma, ha ka Freestyle ba 50m pat ki long u Alvinson Shylla, u Wanshuwa Thongnikhar bad u Marvelous Marngar.
Nangta, ha ka Breaststroke ba 50m jong ki samla shynrang ki long u Rishanlang Lyngdoh, u Medonlang Thongnikhar bad u Mangkyrpang Lyngdoh.
Ha ka Butterfly ba 50m ki long u Alvinson Shylla, u Rishanlang Lyngdoh, bad u Tosanhame Sangma.
Ha ka Relay Freestyle 4x50m ki nongjop ki long ka Shella Team, u Meban & Team bad Mawkyrwat Team, katba ha ka Freestyle ba 50m ki long u Banpynshngain Syngwan, u Rangkynsai Myrthong bad u Mebankitbor Banai.
Ki nongjop ha ka Freestyle ba 100 m jong ki khynnah shynrang ki long u Mebansan Sangma, u Banpynshngain Syngwan bad u Jimcliford Syiemlieh, ha ka Breaststroke ba 50m pat ki long u Mebansan Sangma, u James Anderson Kharlyngdoh bad u Fulljunesingh Marngar.
Ha ka Butterfly ba 50m ki long u Banpynshngain Syngwan, u Ridaphi Vaichei bad u Edieson Myrthong.
Nangta, ha ka Medley Individual 50 m x 4 ki long u James Anderson Kharlyngdoh, u Rangkynsai Myrthong bad u Hilary Wahlang.
Ha ka Medley Relay 4x50m jong ki samla shynrang ki long u Meban & Group, ka Shella & Group bad ka Mawkyrwat & Group.
Nangta, ha ka Breaststroke ba 50m jong ki khynnah kynthei ki long ka Pdiangsuklang Syngwan bad ka Anisha Syngwan.
Ha ka Freestyle ba 50m ki long ka Pdiangsuklang Syngwan, ka Ilarisuk Youry bad ka Anisha Syngwan.
Katba ha ka Freestyle ba 50m ki long ka Pdiangsuklang Syngwan, ka Ilarisuk Youry bad ka Anisha Syngwan.
Ki nongjop ha Freestyle ba 100m jong ki samla shynrang ki long u Selibert Mawa, u Arthemius Lyngdoh bad u Wilbornson Wahlang, katba ha ka Butterfly ba 50m ki long u Khrawkupar Lyngdoh, u Pynkhlaiñ Wanniang bad u Elbaios Wanniang.
Ha ka Backstroke ba 50m ki long u Khrawkupar Lyngdoh, u Arthemius Lyngdoh bad u Pynkhlaiñ Wanniang.
Ki nongjop ha ka Breaststroke ba 50m jong ki samla kynthei pat ki long ka June Mary Shangdiar, ka Wandarihun Khyllem Kharai bad ka Banriti Wanniang, nangta ha ka Breaststroke ba 50m ki long ka Wandarihun Khyllem Kharai, ka Antimoris Lyngdoh bad ka Skelnaris Lyngdoh.
Ha ka Backstroke ba 50m biang ki nongjop ki long ka June Mary Shangdiar, ka Wandarihun Khyllem Kharai bad ka Banriti Wanniang.
Shillong, Jymmang 10: Ka Nongdawah CC bad ka Cricket Lovers kila khurj jingjop hala ki jingïalehkai District League T20 Cricket Tournament 2022 ba pynïaid da ka Shillong Cricket Association ha ka jingïaleh-kai ha ka sngi Ba-ar.
Ka Nongdawah CC kala pynliem da 7 wicket pyrshah ïa ka Sohra Combine ha ka jingïalehkai kaba nyngkong katba ka Cricket Lovers kala khur jingjop da kaba pynliem da 106 ron pyrshah ïa ka Pomshutia CC ha ka jingïalehkai kaba ar.
Haba phai sha ka jingïalehkai hapdeng ka Nongdawah bad Sohra Combine, ka Nongdawah CC kaba la jop ïa ka jingkynting pisa kala ailad tied nyngkong shwa ïa ka Sohra Combine bad kane ka kynhun ka khlem lah ban kamai ron ha kaba kala shah pynhap lut baroh ki wicket da kaba kamai tang 78 ron ha ki 14 over.
Dei tang u James Marbaniang u kamai 22 ron na ki 21 ron bad u Rilanstar Dkhar jong ka Nongdawah CC marwei u khur 4 wicket ai kamai 17 ron ha ki 3 over.
Ïa ka jingïalehkai hapdeng kine ki ar tylli ki team la pynhiar noh sha ka 15 over shiliang na ka daw ka jingpynthut ki bor ka mariang.
Haba wan beh ïa katei ka thong bala buh shakhmat, ka Nongdawah CC kala lah ban poi sha ka thong da 79 ron tang ha ki 11 over bad duh noh 3 wicket.
Ïa ka nam Player of the Match la ïoh da u Rilanstar Dkhar.
Ha ka jingïakhun kaba ar, ka Pomshutia CC kala jop ïa ka jingkynting pisa bad kala kam ban kawang bol nyngkong.
Ka Cricket Lovers kaba la wan ban tied nyngkong kala lah ban ïalehkai bha ha kaba kala buh ka thong kaba biang tam da 230 ron duh noh 4 wicket ha ki 20 over.
Ki don arngut ki rangtied kiba la kamai bun ron ba kynthup ïa u Rohit Kumar Yadav marwei u kamai 88 ron na ki 59 bol bad u Riboklang Hynñiewta u kamai 60 ron na ki 31 bol.
U Aristerwell Suting u ïoh 1 wicket ai kamai 40 ron ha ki 4 over na bynta ka Pomshutia CC.
Katei ka thong bala buh da ka Cricket Lovers kala pynlong ïa ka Pomshutia ban buh jingeh ban beh ha kaba ka khlem lah ban kawut na ka jingtbit ki nongkawang bol kamai tang 124 ron duh noh 8 wicket ha baroh 20 over.
Dei tang u Night Star Khongtani uba kamai bun ron da 27 ron na ki 21 bol.
U Riboklang Hynñiewta jong ka Cricket Lovers u khur 2 wicket ai kamai tang 8 ron ha ki 4 over bad u Mehraf Sarkar u khur 2 wicket ai kamai 24 ron ha ki 4 over.
Ïa ka nam Player of the match la ïoh da Riboklang Hynniewta jong ka Cricket Lovers.
Shillong, Jymmang 09: Ka Sorkar Meghalaya shen kan sa ïakynduh bad ka Sorkar Assam ban pan jingiatreilang ha ka ban ïakhun pyrshah ïa ka kam khaii tuh ïa ki masi sha Ri Bangladesh.
Ka Sorkar Meghalaya kala rai ruh ban sa lum ïa ka jingïalang bad ki shipai Border Security Force (BSF) bad ka Tnad Pulit ka Jylla ban pynkhlaiñ ïa ka jingtalasi ïa ki kali ba kit masi hapoh ka Jylla khamtam ha ki jaka khappud.
Ïa kane la pyntip da u Myntri ka Tnad Animal Husbandry & Veterinary Bah Sanbor Shullai haba ïakren bad ki lad pathai khubor hadien ka jingïakynduh ïa ka seng ki Nongotdoh masi bad Nongotdoh sniang hynne ka janmiet.
U bah Sanbor ula ong ba ka daw jong ka jingkiew dor jong ka doh masi ha Jylla ka dei namar ka jingjur ka jing khaii tuh ïa u masi sha Ri Bangladesh, kaba la pynkyrduh masi hapoh ka Jylla.
“Ngi la rai ba shen ngin sa iashong jingïalang hapdeng ka Sorkar Meghalaya bad Assam ban iasyllok kumno ban lah tehlakam noh ïa kane ka kam bymman" ula ong.
Haba bynrap, u Principal Secretary ka Tnad u GHP Raju ula pyntip ba ka Tnad Animal Husbandry and Veterinary na ka por sha ka por ka ju shong jingïalang bad ki BSF, ki Custom bad ki Pulit ban ïakhun pyrshah ïa kane ka kam bymman kaba la ktah ïa u paid nongshongshnong ka Jylla.
Nalor kane, u pyntip ba ka Tnad kala pynieng ïa ki Check Post ha 6 tylli ki jaka ban talasi ïa ki kali ba kit masi bad ban pynshisha ïa ki Transit Permit khnang ban nym ailad ïa ki briew ba khaii tuh ba kin wan pynpoi masi na Assam.
Kine ki Check Post ki dei kiba la pynieng ha Umling Entry Point, ha Jirang, Umkiang, Bajengdoba, Trikikilla bad Aradonga.
Haba pyntip ïa ki daw ka jingpynieng ïa ki check post, u Raju u pyntip ba ka Tnad kala pyntreikam ïa ka Transit Pass ban ai sha ki nongkhaii masi ba dei na ka bynta ban otdoh hynrei sngewsih ban tip ba ki Nongkhaii tuh kila shna thok ïa ki Transit Pass ban ïoh khaii tuh ïa ki masi sha Bangladesh".
Kat kum ka jingong jong u, ka jingpyntreikam ïa ka TP ka long ban pynsuk ïa ki nongkhaii masi shoh doh ba kin lait na ki jingeh haba wanrah ïa ki masi na shabar ka Jylla kum na West Bengal, Bihar, Andhra Pradesh bad kiwei kiwei.
“Ïa ki Transit Pass ngi ju ai haduh 3 sngi-4 sngi ha ka shitaiew ban pynsuk ïa ki nongkhaii kata ruh ngi ai ei ïa ki TP.
Hynrei ki nongkhaii tuh ki dang nud ban shna thok bad wanrah ïa ki masi lyngba ka Assam.
Ngim pat satia kumno ki ïoh wanrah ïa ki masi bad shano ba ki siew pisa.
Kane ka dei ka kam bymman" ula ong.
U Raju u ong ba dei kane ka daw kaba pynlong ïa ka Tnad ban pynieng ïa ki check post ki ban treikam shuwa mynta tang kum ka jingpyrshang ba shipor ïa kaba yn sa shong bishar biang ban nang pynjanai ïa ka jingtreikam jong ki.
Shillong, Jymmang 10: Ka Siangkhnai SC kala sdang ka jingïaid lynti jong ka da ka nam jop ha ka lympung ïalehkai Green Hills Football Tournament ba pynïaid da ka Mawjatap Sport and Cultural Club.
Ïa kane ka lympung la sdang ha ka 6 tarik Jymmang 2022 ha madan ïalehkai jong ka shnong Mawjatap bala wan ban ïashim bynta da 16 tylli ki sports club jong ka dong ka thaiñ.
Ïa kane ka tournament bala noh syniang da ka ophis jong u Disrict Sports Officer ka East Khasi Hills bad katto katne ki riew shimet la wan ban plie pyrda da u Sumit Roy uba dei u khlieh duh jong ka Axis Bank bad Branch Manager ka Axis Bank Shillong kum u kongsan ha ka jingïadonlang ki Sordar Shnong jong ki shnong kiba marjan, nangta la donlang ruh u Bah Ham Singh Suting Chief Organiser ka Mawkynrew Cup Committee bad kiwei kiwei.
Haba kren kum u kongsan u Sumit Roy u la ai khublei bad ïaroh ïa ki nongpynïaid kiba la kloi ban shim ïa kane ka lynti ban kyntiew ïa ka sport ha kane ka thaiñ bad ai khublei ruh ïa baroh ki club kiba la wan ban ïashim bynta bad ha kajuh ka por u la ïaroh ruh ïa u Bah Banteidor Lyngdoh MLA jong ka thaiñ bad kumjuh ruh ïa ki paidbah.
Ula ai khublei kitbok kitrwiang ruh ïa baroh ki nongïashim bynta bad ïa kito kiba la don kti ban pynlong ïa kane Tournament, da kaba kyntu ruh ïa ki ba kin ïalehkai bha da ka mynsiem kum ki nongïalehkai ba shisha bad ban nang kiew shaphrang, khatduh u kongsan u la pynbna ruh la plie ïa ka Green Hills Football Tournament 2022.
Ha ka jingïalehkai kaba itynnad bad ïakhaid bha, ka Siangkhnai SC kala khur jingjop da kaba pynliem da 1-0 pyrshah ïa ka Mawsna SC.
Shillong, Jymmang 10: Ka lympung ïalehkai Women Football League ba pynïaid da ka Shillong Sports Association (SSA) kala wanphai biang ha ka sngi Ba-ar hadien shi taïew ka jingsangeh ïalehkai na ka jingdon ka Meghalaya Games 2022 kaba dang shu kut ha ka sngi Thohdieng jong ka taïew ba dang shu dep.
Ha kane ka sngi ki saw tylli ki team kiba la mih madan ki kynthup ïa ka PRF Football Academy, Onside Sports, Lumparing SC bad ka Nongkolew SC.
Ka PFR Football Academy kala khur jingjop da kaba pynliem da 1-0 pyrshah ïa ka Onside Sports na ka Group A ha ka jingïalehkai kaba nyngkong katba ka Lumparing SC bad ka Nongkolew SC kila hap ban ïasam mar shi point hadien ba kila ïakhaid da kaba thep mar shi kol.
Haba phai sha ka jingïakhun kaba nyngkong, ka Mevareen Lynnong kala thep shi kol na bynta ka PFR Football Academy ha ka minit ba 19 jong ka kylla step bad haduh kaba kut jong ka jingïakhun ka la jop da 1-0.
Ha ka jingïakhun kaba ar jong kane ka lumpung ha kane ka sngi Ba-ar, ka long kaba ïakhaid bad mar ïabiang bor bha ha ka liang ka jingïathep kol.
Dei ka Lumparing SC kaba la lamkhmat nyngkong lyngba ka kol bala thep da ka Barishisha Kharkongor ha ka minit ba 32 hynrei tang hadien saw minit ka Barina Marbaniang (36min) kala thep ïa ka kol pynïakhaid na bynta ka Nongkolew SC.
Lyngba kane ka jingïakhaid kine ki ar tylli ki team kila ïasam mar shi point na ka Group B.
Ha ka sngi Balang ka jingïakhun kaba nyngkong kan long na ka Group B hapdeng ka Nongthymmai SC pyrshah ïa ka Maw-U-Tieng ha ka por 1 baje nohphai sngi katba ha ka Group A ka Laitkor SC kan ïakhun pyrshah ïa ka Thynroit SC ha ka por 3:30 baje janmiet.
Baroh arsien ki jingïalehkai yn pynlong ha madan MFA, Third Ground, Polo, Shillong.
Katba nangïaid ki por ki sngi bad ki snem ka jinglong jingman jong ki briew ruh ka la nang kylla.
Watla kane ka jingkylla ka la wanrah shibun ki jingroi jingpar bad jingbha ha ka liang ka imlang sahlang.
Ha kine ki por ba mynta ngi ïohi harum haneng ba ka jingïaburom briew ka la jan duh noh bad wat ka mynsiem jingïatip lem para briew ruh i kumba ka la ïap.
Ki ‘tien sneng bad jingkren khlem akor ha ki lynti syngkien ki la jyllei haduh katta katta, la ha kiba la san la rangbah, ki samla wat haduh ki khynnah rit ruh.
Teng teng i kumba baroh baroh ngi la ïa mlien bad sngewtynnad ban sngap ne ngi la set kyllut noh ïa la ki jong ki shkor.
Haba ïaid sharum shaneng ngi ïohi ba ki kynroh ha ki surok, ki jaka shong ne seat kali, ki counter ha ki bank bad ki jaka leit shabar ki dap da ki jingpruid dak da ki dak bad dur khlem akor.
Ym lah shuh ban mutdur ba kito kiba mlien ban leh ïa kitei ki jait kam ki don ne em ka jingïatip lem ne kata ka bor sngewthuh briew ka ban pynpyrkhat ïa la ka jingleh ka pynsngewtynnad mo ïa kiwei pat kiba ïohi bad pule haba kum kitei ki jait jingthoh bad jingdro ki pashat ne phalang ha ki khmat jong ki briew ne wat ha ki khmat jong kiba ha ïing hasem ne ki kmie ki kpa jong ki hi ruh.
Lada ka jingïatip lem bad jingsngewthuh briew ka dang don hapdeng jong ki briew nga tharai ba kum kitei ki jait ktien jaboh kin nym ïoh jaka hangno hangno ruh.
Kane ka pyni shai ba ym don shuh ka sneng ka kraw na ki ïing ki sem.
Ki kmie ki kpa ki ba la san la rangbah kim ïa don por shuh ban ïa phylliew jingmut ha ïing ha sem, halor kaba sniew bad kaba bha khnang ba kiba dang khie dang san kin sngewthuh bad bud ïa kaba bha.
Ka dei ka kamram ba tynrai jong ki kmie ki kpa ki kñi kiba la san la rangbah ban hikai ïa ki khun ki kti ki pyrsa ki para kumno ban ri ïa ka akor bad burom la ha ïing ha sem ne shabar naduh ba ki dang rit.
Ki nonghikai skul pat ki don ka bynta kaba kyrpang ban ai ha ki khynnah ïa ki jinghikai shaphang ka akor nalor ka pule ka puthi bad ka jingnang jingstad.
Ha ki por barim, mynba dang ïeng rasong ka akor briew bad ruh ka jingïatiplem jong ki briew ka dang im.
Ka jingïaburom para briew ruh ka dang don, ym ju kham lap ne shem ba u khynnah un shlan ban kren ki ktien khlem akor hajan jong ki rangbah briew bad ki riewtymmen.
Ynnai ïakren shaphang u duma ne sikret ha kito ki por ki khynnah rit kim ju nud ban dih duma ne sikret ha khmat kiba san la rangbah la ki long kiba ithuh ithaw ne khlem ithuh ithaw.
Hynrei ha kine ki por ba mynta ym don shuh uba salia ban leh ïa kitei ki kam wat hakhmat kiba ha ïing ha sem ne wat ha khmat ki kmie ki kpa la jong hi ruh.
Haba ïakren ïa kaba shabar ne la ka ïing ka sem lei lei te ki khynnah ki nud wat ban shong dih kyiad, kynja bad ruh kiwei kiwei pat ki jingdih buaid ha ki surok ki lynti syngkien khlem da salia ïa ki nongïaid nongïeng kiba la san la rangbah ruh.
Kumba la kdew haneng ki jinghiar dor ka akor briew khamtam ha ka ktien ka thylliej khamtam eh hapdeng ka jaidbynriew jong ngi, ym tang ba ka pynsarong ne pynsngewsih ïa uba bun balang hynrei ka long pynban ka kabu ïa kiwei pat ki jaidbynriew ban pyndonkam ïa ki ktien jaboh haba ïaid ki kynthei, ki longkmie, kumba ju ïoh sngew ha ki lynti ki syngkien bad ki ïew ki hat.
Da shisha ki Dorbar shnong ha ki shnong bapher bapher jong ka ri Khasi ki ju buh ki adong la ha ki nongshong shnong ne nongïaid lynti ba kim bit ban pyndonkam ne kren ïa ki ktien jaboh hapoh shnong poh thaw, hynrei kam long kaba suk ïa ki nongpynïaid shnong ban ap ha baroh ki jaka ban kem ïa kito kiba pynkheiñ ïa ki adong.
Ha ka jingshisha ki dorbar shnong ki long ki bor ba ha khlieh ha ki kam synshar shnong, kine ki dorbar ki kynthup ïa baroh ki nongshong shnong Khasi.
Kaba phylla bad pynlyngngoh ïa bun ki briew khamtam ki khyllah jaid ne bar jylla ka long ba kumno ki trai jylla hangne kim ju bud ne burom ïa kaei ba ki nongpynïaid shnong ki buh bad adong.
Lada kin jyn da burom bad kohnguh ïa ki adong shnong tharai ki tien khlem akor ha kiba bun ki shnong ki thaw kin nym jyllei katne katne.
Watla ka akor briew ka la hiar dor ha bun ki liang ha ka imlang sahlang kam dei ban wanrah ïa ka jingsngewdiaw ban duh jingkyrmen, hynrei dei ban wad ïa ki lad ki lynti kumno ban pynbha bad pynrung biang ha ki briew ïa ka mynsiem ïatiplem khnang ba kin phai biang sha ki sngi mynba ka akor ba bha hapdeng ka jaidbynriew ba dang ïeng rasong.
Ka la dei ruh ka por ba ki kmie ki kpa kiba la heh la san kin kyndit bynriew kumno ban hikai ïa la ki khun ba kin nym pyndonkam ïa ki ktien jaboh ha ïing hasem, ha lynti syngkien bad shabar.
Donkam ruh ïalade ban kiar na kaba pyndonkam ïa ki ktien jaboh ha khmat kiba dang khie dangsan.
Ha kaba ïadei pat bad ki nonghikai skul ruh la sngewdonkam ba kin nangkham shim khia ha kaba kumno yn ai ka jinghikai ïa ki khynnah khnang ba kin nang ban burom ïa kiba la san la rangbah bad khamtam eh ha ka ban kiar na ki bad ki nongtrei balang jong ki jait niam bad balang bapher bapher kiba don ka bynta kaba kyrpang bad ba kongsan ha ka ban tei ïa ka jingim briew ha ki kam mynsiem, kin kynmaw ba ryngkat ka jingïalap niam donkam ban kyntiew ïa ki briew ha ka liang ka akor khnang ban bha ka imlang sahlang ka akor khnang ban bha ka imlang sahlang.
Mawkyrwat, Jymmang 10: Ka Mawsaw Government Upper Primary bad ka RMSA Secondary School ka la pynlong ïa ka jingïaid paidbah ne rally ban pynsngewthuh paidbah ïa ka jingpynsiew jong u duma la ka long u duma ba ki shynrang ki dih ne u duma ba ki kynthei ki shu tynsad hapoh shyntur.
Hadien ka jingïaid paidbah la ïoh ban pynlong ïa ka jingïalang ba lyngkot ha ïew Mawsaw ban pynsngewthuh shuh shuh halor ka jingktah u duma ha baroh ki liang.
Ha kane ka jingïalang la ïoh jingkren na u babu P Myrthong, Assistant Teacher jong ka UP School Mawsaw, na ka babu P.
Snaitang, Headmistress jong ka RMSA Secondary School, kumjuh ruh na u bah D.
B.
Iawphniaw, Acting Sordar jong ka Shnong Mawsaw.
Kum ka dak ban pynskhem shuh shuh ïa kane ka prokram la ïoh ban pynlong ruh ïa ka jingsaiñ ne ka signature campaign ha kaba la ïa shimbynta da ki kmie ki kpa jong ki khynnah skul kiba wan kyrshan ha katei ka jingïalang bad kumjuh ruh da ka jingïasnohktilang jong ki ki khynnah skul bad ki nonghikai kaba long kum ka dak ban ïeng pyrshah ïa ka jingpyndonkam ïa u duma.
Nongstoiñ, Jymmang 10: Ka Hynñiewtrep Youths Council Nongklung Unit ha ka janmiet jong ka sngi nyngkong, ka la sam jingïarap da ki Knup sha ki 30 tylli ki longïing ki Nongrep ha Nongklung bad Nongklungrim.
Shuwa ban sam ïa ki Knup sha ki Nongrep la pynlong jingïalang ha kaba la ïa donlang da u Samla Olwolmos Wanniang President HYC Nongklungrim Unit, u Samla Welbester Mawlieh GS HYC Nongklung unit bad kiwei kiwei.
U Bah M.
Lyngkhoi Sordar Shnong Nongklung u la pynpaw ïa ka jingkmen ïa kane ka jingleh ka Unit, kaba la phai ki khmat sha ki Nongrep shuwa ban Puh ktieh.
U la ong ruh ba u la ïohi ïa ka jingtrei shitom kaba la pynkmen ïa ki paitbah shnong.
U la kitbok ba ka seng kan ïai kiew shaphrang bad nang rhem ban trei ïa ka Ri bad ka aitbynriew.
La ïoh jingkren ruh na u Samla Lumlang Kharsyiemlieh President HYC WKHD, u ba la pynpaw ka jingsngewkmen ba ka Unit kaba sei ïa u ban shakri naduh Circle haduh District, da kaba ong ba ka dei ka jingkyrshan jong ka Unit bad ka Shnong Nongklung.
U la ong ba kane ka jingsam knup sha ki Nongrep ka dei shi bynta ban kyrshan ïa ki Nongrep bad ban ai mynsiem ïa ki para Nongrep hapoh ka thaiñ.
U la ong, “Kane ka jingai knup ym tang ba ka ïarap ban ïada na u slap ka lyer, hynrei kane ka pynskhem ïa ka Riti Dustur barim ba ki Mynbarim ki la lam lynti".
Nongstoiñ, Jymmang 10: Katkum ka jingujor ba la ai da ka kong B Ryntathiang ba shong ba sah ha New Nongstoiñ, la ong ba ha ka sngi nyngkong jong ka taiew ha ka por kumba 4 baje ei ei janmiet, ka khun jong ka ba dang 13 snem ka karta, ka la shah ktah kti bad thom bor ha uwei u bar jylla u ba ju shim tuition class ïa ka ha ïing sah wai jong u.
Une u bar jylla u dei u ba la tip kyrteng u Sanjay Thakur 24 snem bad la ong ba ha kane ka janmiet ba ka leit tuition, kiwei pat kiba ju leit tuition lang bad kim don satia.
Kumta la ong ba u ne u Thakur u la shim kabu da kaba jrong kti ïa ka na ki bynta jong ka shadem bad ki bynta jong ka met.
Hynrei kane ka khynnah ka la ïathuh ïa kaba la jia baroh sha ka kmie jong ka mar ïa poi ïing.
Na ka liang ki pulit ki la phah ïa kane ka khynnah ban examine ha kajuh ka sngi ba ka kmie jong ka, ka la pyntip bad ujor sha ki pulit kynthei.
Katba ïa utei u bar jylla na ka liang ki pulit ki la bat noh bad mynta ka sngi pat la phah ïa u sha ïing bishar katkum ba la register case ha Nongstoiñ Police Station, 37(5) 2022 u.
s 7/8 POCSO Act.
Ka mat jong ka bha ka miat ki khun samla ka long kaba kongsan haduhkatta katta ban sngewthuh bad pylleit jingmut namar ki samla ki dei ka nongmuna ïa ka lawei ka dong, ka thaiñ, ka jylla bad ka ri.
Ki dei ka bor ne sur ban kyntiew ïa ka ri.
Ki dei ka bor ban wanrah ïa ki jingkylla.
Ki jingkylla kiba na kaba bha sha kaba khambha lane na kaba sniew sha kaba bha ym na kaba bha sha kaba sniew.
Ban pynurlong ïa kata, ki samla ki dei ban pyndonkam hok ïa la ka sap kaba U Blei U la ai.
Ki dei ban don ka mynsiem ïa khun ban kiew shaphrang ha ka ‘All India Level’ ym ban hun ban shu shong tang ha la rympei.
