Ka RDA shen kan sa pynbna ïa u kyrtong na ka bynta ka Shillong Parliamentary Seat, ba la mihkhmat mynta da u MP ka Seng Congress u Bah Vincent H.
Pala.
Ha ka jingïakren bad ki lad pathai khubor hadien ba la wai ka jingïalang, u Chairman jong ka RDA u Bah Metbah Lyngdoh u la ong, “mynga ngi la sdang ïa ka jingïakren ha kaba ïadei bad ka elekshon MP bad ka elekshon MDC.
Ngi la rai ban ïakhun ïa ka elekshon MP bad ka elekshon MDC (kum ka RDA).
"U Bah Metbah u la ong ba shen ka RDA kan sa ïakynduh biang ban shim rai ha kaba ïadei bad ka jingshim rai ban pynieng ïa u kyrtong monlang jong kine ki ar tylli ki seng sainpyrthei na ka Shillong Parliamentary Constituency.
“La bthah ïa ki dkhot ba hapoh shi sngi ne ar sngi ba ngin ïakynduh biang ban shong bad ban shim rai noh halor u kyrtong ka RDA," u la ong.
Haba pynpaw ba ka ïa ban pynbna ïa u kyrtong kam pat poi, u Chairman ka RDA u la ong, “ngi dang don ha ka lynti ban ïasyllok bad kiwei kiwei de ki kam ha kaba ngi la ïakren bad ïa kane kajuh ka mat yn sa ïakren bïang ha ka jingïalang ka ban sa long.
"Haba kylli, u Bah Metbah u la ong ba ym pat don kyrtong na ka RDA.
“Ngim pat ïakren ïa ka kyrteng jongno jongno ha ka RDA hynrei ngin sa pynbna ha ka por kaba biang, ïa kaba ngin sa ïakren ha ka jingïalang ka ban sa long shen," u la ong.
Ha kawei pat ka liang u Bah Metbah u la ïathuh ba hynriew ngut ki dkhot na ka HSPDP bad san ngut na ka UDP ki la shah kynthup kum ki dkhot jong ka RDA.
Mynta ka jingdon jong ki dkhot ka RDA ka la kynjoh sha ka 15 ngut.
Shillong, Nohprah 12: U Chief Executive Member jong ka Khasi Hills Autonomous District Council (KHADC) u bah Pyniaid Sing Syiem la ïathuh ba ka Executive Committee kan ïa shong la shai ka sngi ban ïa kren bniah ha kaba ïadei bad ka Clan Bill, 2020 ban wanrah ïa ka ha ka Dorbar Tlang ban sa sdang ha ka 20/12/2023.
Haba kren ha ka jingïalang pynlait kali ki niut kaba la long ha madan ïing Syiem Hima Khyrim , la ong ba ïa ka Clan Bills, 2020 la pynshong nongrim halor ka tip kur tip kha, kumba ka long mynta ki don palat ïa ka 3000 tylli tam ki kur hapoh ka jaidbynriew khasi haduh mynta.
U CEM jong ka KHADC u la ong ba ynda la ïoh ban long aiñ kane ka Clan Bills ki kur ki dei ban don noh la ki jong ki jong ki seng kur bad na ka liang jong ka KHADC kan sa ai ïa ka jingbthah ban leh ïa kane na ka bynta ban pynkhlaiñ ïa ki kur, ha la ki kur ki kur da kaba ïatreilang.
Na ka liang jong u bah Pyniaid Sing Syiem ruh mar ïa shimtim kum u CEM ka KHADC u la shim khia halor kane ka Bills ban peit bniah biang bad la shai ka sngi kin ïakren hapoh ka EC shuwa ban rah sha ka ïing dorbar ban ïoh ïa ka jingmynjur ka ïing dorbar bad ban phah sha u Lat ban ïoh ïa ka jingmynjur ba kan long aiñ noh.
ïa ka Clan Bills la pdiang da ka ïing dorbar ba jong ka KHADC ha u snem 2020 bad la phah sha u lat ka jylla hynrei la pynbha biang ïa ka sha ka KHADC ryngkat ki jongkynthoh bad ki la phah biang sha u Lat ka jylla ha ka por ba long CEM jong u bah Titosstarwell Chyne hynrei la pynphai biang ïa kane ka Bills.
Shillong, Nohprah 12 : Ka Seng Kynthei Jaïaw Langsning ha ka sngi Ba-ar ka la pynhap pyrda ïa ka jingrakhe ïa ka Jubili Ksiar lane ka jingdap 50 snem ka jingshakri jong ka Seng Kynthei ha ka imlang sahlang bad ha shnong ha thaw.
Ïa kane ka jingrakhe la sdang naduh u snem ba la dep bad ha kine ki shisnem ka Seng Kynthei ka la pynlong bun bha ki prokram, ki jingïakob hapoh ka shnong kyrpang na bynta ki longkmie, ki samla bad na bynta ki heprit ha kaba ïa ki khusnam sha ki nongjop la sam ha kane ka sngi.
Na ka liang u Kongsan, Bah Paul Lyngdoh ba dei ruh u MLA ka thaiñ u la ai ka jingïaroh ïa ka jinglah jong ka Seng Kynthei ban ïai bteng ïa ka jingshakri jong ki ïa ka imlang sahlang ha ka jingïaid lynti jongki naduh ki snem 1971-72 tad haduh ban da kynjoh 50 snem.
U Kongsan u la wer lang ruh ïa ka Seng Kynthei bad ïa ki bor shnong jong ka Jaïaw Langsning ban ïatrei lang wat na ka bynta ban rat dyngkhong ïa u drok khamtam eh ban pynsngewthuh bad pynshai ïa ki khun samla ba kin ym ngop ha ki shangkhawiah jong u.
Ngi kwah ba phin long kum ka kti kamon kti kadiang ha ka jingïakhun pyrshah ïa u drok.
Kane kam dei shuh ka kam kaba ngin kheiñ sting namar ka la rung lut wat ha ki kyndong kynshrot bad wat sha ki nongkyndong ruh," ong u Myntri.
Shuh shuh u la ong ka Seng Kynthei Jaïaw-Langsning kala trei shibun ki kam naka bynta ka bha ka miat ki para nong shong shnong.
U Bah Paul ula ong ba ka shnong Jaïaw-Langsning kala kiew bha haduh katne namar ka jingïalam lynti ki riew rangbah bad ki longkmie kiba long ki nongsain dur ban kyntiew ïala ki nong shong shnong.
Ula ïathuh ba ka Jaïaw-Langsning kadei ka shnong kaba rit kaba don tang 7 tylli ki Block hynrei kadei ka shnong kaba la ïohi jngai.
“Ka jingkhlaiñ ka Jaidbynriew ka dei ka ïa tip lem para nong shong shnong bad lah ban ong ba ïa kane la lamkhmat da ka Jaïaw-Langsning" la ong u Bah Paul.
Na ka liang u Bah Banteidor Lyngdoh, MLA ka Mawkynrew bad kum u trai shnong haba kren kum uwei pat u Kongsan u la ong ba ki kam ba ka Seng Kynthei ka leh ki dei kiba radbah namar ki kam ba ki leh kidei beit na bynta ka bha ka miat bad ka imlang sahlang.
La donlang ruh ha kane ka sngi naduh i Kong B Kostimai Jyrwa kum ka Symbud Kongsan nalor ki nongïalam shnong bad ki nongïalam na ka Lympung ki Seng Kynthei.
Ha kane ka sngi u Bah Paul u la kular ban ïarap shi lak tyngka sha ka Seng Kynthei ha kaba mar shiteng u la aiti ha katei ka sngi.
Kumjuh u Bah Banteidor ruh u la kular ban ïarap lang shi lak tyngka na bynta ka jinglut jingsep jong ki ha ka jingpynkhreh ïa katei ka jingrakhe.
Ha kane ka sngi ki Kongsan bad i Symbud Kongsan ki la pyllait ruh ïa ka thup sah kynmaw jong ka seng bad la pynkut pat da ka jingpynhap noh ïa ka lama jubili.
Shillong, Nohprah 12: Ka lyer Khristmas ka la sdang ban beh bad ki da ki shin kiba nyngkong eh ban ithuh ïa ka jingsdang shongshit ki briew ïa ka jingwan ka Khristmas lah ban ithuh na ki ïew ki hat.
Ñiuma ka Khristmas kam da dei eh kata ka jingïadie ïathied, hynrei ha kiba bun hi kadei ka aïom jong ka jingai sngewbha bad ka jingpynitynnad ïa ki ïing ki sem bad ka jingpynitynnad ïalade ha ka riam ka beit namart kadei ak por jong ka jingkmen.
Hynrei haba u nongai khubor u la shang kylleng kylleng ki jaka kiba ju die bha ïa ki jingpynriam pynbeit Khrismas kiba bun ki la ïathuh ba kumba long mynta hi ka dang dait thah bad ki briew kim pat ïa beh than sha jingïawan thied wan pet.
“Ki la don hi kiba wan thied ïa ki jingpynitynnad ia ki ïing ki sem kum ki decoration, naduh ki lihts, ki jingbuhmai bad kiwei kiwei, hynrei kim pat da bun kumba long ha kiwei ki snem", la ong iwei i Kong ba die ia ki tiar decoration ha Khyndailad.
Ki don kiwei pat ki dukan kiba die ïa ki Christmas Tree, nangta ki syntiew soh Khristmas ba ju kheit na khlaw, ki la ïathuh ba kine ki tarik ki paidbah kim pat ju kham wan, hynrei ki wan ha kito ki khat tarik lane ynda ladep ioh result ki khun.
Ki don ruh kiba wan thied jaiñ thied nep na ka bynta ki khun, ki hymmen ki para bad kumjuh ruh ban thied ban ïoh ai sngewbha ïa kiba haïing hasem bad ïa ki paralok.
Tangba ka sur jong kiba bun hi kumba lah ban ïoh sngew na kaei kaba la ïakren ka long ba ka ïew ka hat ka dang dait thah sam sam bad kam pat shongshit kumba ju long ha ki por ba jan ka Khristmas ne shi taïew ne shiphew sngi shuwa ban wan ka Khristmas.
Shillong, Risaw, 24: Ki nongïalam jong ka Kur Kharbuki na ka shnong Lawmei, ki la pynshai ba u Syiem jong ka Hima Mylliem u Paiem Ainam Manik Syiem um shym la leh donbor satia ha kaba ïadei bad ka jingpynkhamti ïa ka Sanad ha u Bah Zuberstar Kharbuki ban shimti kum u Myntri ba thymmai jong ka Kur Kharbuki.
Kane ka jingpynshai jong ka Kur Kharbuki na Lawmei ka long hadien ba ki nongïalam jong ka Kur Kharbuki na ka thaiñ Mawpat bad na ka shnong Umsning ki la mih shakhmat ban pyrshah jur ïa ka jingai sanad bad ki la ai por haduh ka 26 tarik mynta u bnai ïa u Syiem jong ka Hima Mylliem ban pyndam noh mardor ïa ka jingai Sanad ha u Bah Zuberstar Kharbuki hynrei lym kumta kin pynlong da ka jingshah thngan hakhmat ka ophis treikam jong u Syiem ka Hima Mylliem kaba don ha Mawkhar, Shillong.
Ha u kyrwoh ba la phah da ka Kur Kharbuki lyngba ka Video, ki nongïalam jong ka Kur Kharbuki ki la ong ba ka jingkynnoh pyrshah ïa u Syiem jong ka Hima ba u shu leh donbor ka dei tang ka jingkynnoh ka bym don nongrim namarba ka jingjied ïa u Bah Zuberstar Kharbuki ban shimti bujli kum u Myntri jong ka Kur Kharbuki ka long da ka jingïahun lang na baroh ki kur Kharbuki kiba la ïashim bynta ha ka Dorbar Kur kaba la long ha ka 19 tarik, Nailar mynta u snem.
Shillong, Nohprah, 12: Ka Organising Committee jong ka KSU Mawlai Circle ha ka sngi Baar ka la khynra ïa ki mynder kiba trei bylla ha ki shnong bapher bapher kiba don hapoh ka jyllli jong ka shnong Mawlai.
Ha kane ka jingkhynra, ha ka thaiñ Mawiong, Nongkwar bad Iewrynghep ka seng la lap ïa shibun ki mynder kiba ban trei ïa ki kam ñiad rong, tah tiles bad kiwei ki kam trei misteri ki bym biang bad bym don kino kino ki kot ki sla khamtam ka Work Permit.
Na ka liang jong ka seng hadien ba ka la lap ïa ki mynder bym don ki kot ki sla ba biang ka la pynher krad bad pynphai sha ka jaka kaba ki wan bad ka la maham tyngeh ba kim bit ban dang wan trei wan ktah hapoh ka shnong Mawlai bad ha Ri khasi hi baroh kawei, ong u kyrwoh ba la phah da u Asst.
Secretary ka KSU Mawlai Circle u samla Macdonald Jitem.
“Ka KSU Mawlai circle ka kyntu ïa baroh ki trai ïing, ki Kontraktor bad ïa baroh ki para ri ba ki dei ban kiar na ka jingaikam aijam ïa ki mynder namarba kane kan nang pynkharoi shuh shuh ïa ki mynder ri hangne ha ri jong ngi bad kan buh jingma ïa ka ri bad ka jaidbynriew hi baroh kawei, namarba lada ki mynder ki wan sha ka ri jong ngi lada kim ïoh ki kam ki jam ba kin im bad kamai ja kpoh kin ym lah ban shong bad ban sah hangne ha ka ri jong ngi," ong u kyrwoh.
“Kyntang ïawai ka seng ka ïawer ïa baroh ki para ri ban sangeh noh ban aikam ïa ki briew kiba nabar bad ban sdang ai kam para Khasi kum shi bynta ba ngin ïaleh pyrshah bad ïada ïa ka jingsdang ban wan buhai shnong ki mynder ri hapoh ka ri baieid jong ngi," ong shuh shuh u kyrwoh.
Shillong, Nohprah, 12: Ki Pulit jong ka West Khasi Hills District ha ka sngi Baar ki la synran ïa ka kynhun ki Pulit ka Crime Scene Unit bad ïa ka kynhun K-9 Unit Dog Squad kiba la hiar sha Mynniar ka jaka ba la jia ka jingshah shoh bad shah lute jong ki ar ngut ki nonghikai ka Rangsapara Secondary School kaba la jia ha ka janmiet jong ka Lah Sngi u Blei.
Hadien ba ki Pulit ki la pyndep nadong shadong ha kaba ïadei bad ka jingtohkit ha kane ka jaka ki la rah noh ïa ka met ba dang sah jong u T.
R Sangma u nonghikai uba la khlad noh hashen ha ka jingshah thombor ha ki runar bad ban leh ïa ka Post Mortem.
Ki Pulit ki la lap ruh ïa ka thuk thuk ba la pyndonkam da kine ki arngut ki nonghikai kaba la kyllon harud surok.
Haduh mynta ki Pulit ki dang pynlong ïa ka jingtohkit kaba bniah bha halor kane ka jingjia bad ban thwet tyngeh ïa ki runar kiba donkti ha ka kam lute bad ka kam pynïap briew.
Kine ki arngut ki nonghikai, ki dei kiba la tip kyrteng kum u S.
Chetri uba la 49 snem ka rta bad u T.
R.
Sangma uba la 48 snem ka rta, katba ki dang wan na Nongstoiñ da ka thuk thuk da ka jingthmu ban leit sha Rangsapara ha ka Lah Sngi u Blei mynta ka taiew hynrei ynda ki la poi ha kawei ka jaka ba la tip kum ka Mynniar ki runar kiba ym shym la lah satia ban ithuh ïa ka durkhmat ki la tied bad bom dusmon ïa kine ki arngut kat haduh ba uwei u la khlad noh hashen katba uwei pat u la mynsaw jur.
Tura, Risaw 24 : Kawei ka samla na ri lum Garo kaba ieit bha ïïa ka kam shet jingshet ka Nambie Jessica Marak ka la poi sha ka kyrdan ba 12 jongka MasterChef India 2023.
Ka Nambie ka la sdang ban paw hadien ba ka la pyni ïa ka “ Eat Your Kappa" ha ka YouTube Channel kaba ka la ai nam ïa ka rukom bam bad kolshor jong kane ka thaiñ Shatei Lam Mihngi ka ri India.
Kane ka jingpyni jongka ha ka YouTube Channel ka la khring ïa ki nongpeit ha kylleng ka ri India.
Ka jingtah Kappa ka dei ka rukom shet tynrai jong ki Garo kaba shngiam bha ban bam.
Kane ka la long kum ka jngplie lynti ïa ka Nambie.
Wat la ka sah sha Madras ban pyndep shuh shuh ïa ki jingpule ba kham shalor hynrei ka long kawei kaba la don ha ka thup jong kiba pyrshang ban kyntiew ïa ka jingbam tynrai na kane ka thaiñ.
Namar ka jingsngew tynnad ban shet jingshet ka la jer ïa ka prokram jongka kum ka Eat Your Kappa.
Ka thong jongka Nambie ka long ban pynneh pynsah, pynpaw nam ïa ki jingbam tynrai ka jylla Meghalaya.
Ka la pynpaw ruh ba ka shet jingshet ka dei kawei na ki jingthrang jongka ban pynpawnam.
Ka la pynpaw ba ka sngewsarong ruh ba ka long ka riewlum ban rung ha ka MasterChef bad ka la long ruh ka jingsarong ïa ka jylla Meghalaya bad ïa ka thaiñ shatei lam mihngi hi baroh kawei.
Shillong, Risaw 24: Ki jylla hapoh ka ri India naduh ka 2 tarik haduh ka 31 tarik u Risaw ka la rakhe ïa ka ‘Khadi Mahotsav’ halor ka phang pdeng “Khadi for Nation, Khadi for Fashion" da ka jingthmu ban kyntiew ïa ka Khadi & Village Industries, Handloom & Handicraft, ODOP bad ki tiar ki tar kiba la pynmih da ki karkhana rit kiba don ha kylleng jong kane ka ri.
Ka jingthmu jong katei ka prokram ka long ban kyntiew ïa ki tiar ki tar kiba la shna bad pynmih da ki karkhana rit bad kiwei kiwei lyngba ka “Vocal for Local" Campaign bad ‘Atma Nirbhar Bharat Abhiyan’ kumba la ïohi jngai da u Myntri Rangabhduh ka ri.
Ha kaba ïadei bad kane, na ka liang ka State Office jongka Khadi & Village Industries Commission, Shillong (Meghalaya) ka la pynlong ïa ki prokram ki bapher kum ka Seminar, Khadi Yatra, Khadi Charcha & Khadi Pledge ha Gandhi Buniyadi Secondary School, Pynthorumkhrah, Shillong ha ka 18 tarik u Risaw ïa kaba la wan ban iashim bynta da bun ngut ki khynnah skul.
Ha katei ka jingialang u Mange Ram, State Director, Khadi & Village Industries Commission, Shillong ula ai jingbatai halor ki Schemes bapher jongka KVIC bad ula ïakren ruh bad ki khynnah skul ha kaba ïadei bad ka Khadi Charcha.
Ha katei ka jingïakren, ki khynnah skul kila buh ki jingkylli bad kila ïoh ruh ïa ki jubab bad ïa ki nuksa halor ki jingkylli kiba ki la buh.
Kila don 90 ngut ki khynnah skul kynthup ïa ki bor pynïaid skul jongka Gandhi Buniyadi School kiba la ïashim bynta ha ka Khadi Yatra.
Shillong, Risaw, 24: Ka Seng Kynthei jong ka Seng Khasi Kmie, ha ka Lah Sngi u Blei ka la pynkup burom ïa ki khun samla, kiba la pas bha shakhmat ha ki eksamin bapher bapher kiba la long mynta u snem ha ka jingïalang kaba la long ha Hall jong ka Seng Khasi Kmie, Mawkhar Shillong, ha kaba ki don 11 ngut ki samla shynrang bad kynthei kiba la ïoh ïa kane ka khusnam.
Nalor ka jingpynkup burom ïa ki samla kiba pas bha, ka Seng Kynthei, ka la pynkup burom ïa ka Kong Sweetymon Rynjah bad kumjuh ïa ka Kong Silbi Passah, kiba la don bynta ban noh synniang sha u sup u thiar jong ka thoh ka pule, ka rwai ka siaw, ka put ka tem.
Ha kane ka sngi, la sakhi lang da ka Kong Baïantimon Blah kum ka Kongsan, u Acting President bad u General Secretary ka Seng Khasi Kmie u Bah O.
Pyngrope bad u Bah Hainess Marbaniang, ki dkhot jong ka Jylli Pyrkhat Kam Seng Khasi Kmie, ki dkhot jong ka Seng Kynthei, ki kmie ki kpa jong ki khynnah ba la ïoh ïa ka khusnam bad kiwei kiwei.
U Acting President jong ka SengKhasi Kmie u Bah O.
Pyngrope u la pynpaw ka jingsngew kmen ban ïohi bad ïohsngew ba ki khun samla ka Seng ki la ïai bteng ban kiew shakhmat, ha kaba u la pynpaw ba ka burom ka leit ruh sha ki kmie ki kpa, ki bahaiing hasem kiba la lah ban ïalam bad btin lynti ïa la ki khun ki kti.
U la ong ba ki khun samla kiba la ïoh kat kane ka burom bad ka Seng Khasi Kmie ka kyntu ïa ki ban da pynlut ruh ïa ka por ba kordor jong ki ban pule ïa ki kot kiba thoh shaphang la ka jong, khnang ba lada ki leit ban pule shabar lada ki briew ki kwah ban tip shaphang ka Seng bad lada kum ki samla kim tip eiei ka wanrah ïa ka jingsngew biej ïa baroh.
Ha kane kajuh ka sngi, ka Seng Pyni Committee ka Seng Khasi Kmie, ka la sam ïa ki jingai sngewbha sha ki 12 ngut ki khun samla, ki longkmie kiba smat bad kiba ju poi tista bha ha manla ka Seng Pyni kaba juh pynlong ha iing Seng ha Mawkhar, Shillong manla ka sngi Robibar.
Kane ka jingai ïa ka jingai sngewbha ka long ban kyrsiew thiah ruh lem ïa kiwei pat ki parakur ki parakha khamtam ïa ki khun samla, ba kin wan tista sha ka seng pyni kaba juh long ha ka nohphai sngi jong ka sngi Robibar, kaba hangne lah ban ïoh ban lum ban lang ïa ki symboh ksiar ki symboh rupa, kiba long ha ka dur jong ki tien sneng ki tien kraw, ki khana niam, ka jinghikai ïa ka akor ka burom bad kumjuh ïa ka jinghikai na u riew tymmen u riew san.
Shillong Risaw 24: Ka Shillong Manipuri Students Union (SMSU) ha ka Sngi Lah U Blei , kala ujor sha ka Deputy Commissioner jong ka East Khasi Hills Kong RM Kurbah ban pyrshah ïa ki kynhun kiba la pyndonkam bakla ïa ka kyrteng bad ïa ka shap jong ka seng ban pynlong ïa ka Ïew die bam ne ka Singju Stall ha Laitumkhrah Police Point ha ka 24 tarik u Risaw.
Katkum ka dorkhas kaba la phah da u President ka SMSU u Chongtam Thangamba Meetei sha ka Deputy Commissioner, ula ujor ba ki katto katne ki kynhun kila pyndonkam bakla ïa ka kyrteng, shap bad ka bannar jong ka SMSU ban pynlong ïaka Singju Stall ha Laitumkhrah kaba sdang naduh ka por 10 baje mynstep haduh 4 baje nohphai sngi.
“Ka SMSU kam don jingpyrshah eiei ban pynlong ïa katei ka ïew die bam hynrei kaba ka seng ka pyrshah jur eh ïa ka jingpyndonkam ïa ka kyrteng bad ïa ka shap jong ka seng khlem da pan jingbit bad kane ka long kaei kaei kaba be-aiñ bha" ong u President ka SMSU.
Ka SMSU kala kyntu ia ka DC ba ka dei ban tuklar mardor ba ki nongpynïaid kim dei ban pyndonkam bakla ïa ka kyrteng bad ïa ka shap bad ïa ka banner jong ka seng.
U Chongtam ula pynpaw ba katei ka jingpyndonkam bakla ym tang ba kan pynthohbria ïa ka SMSU hynrei ka lah ruh ban pynmih ïa ka jingma ban mih ïa kano kano ka jingjia kaba sngewsih.
Ka SMSU kala kyntu ïa ka DC ban shimkhia mardor halor kane ka jingujor bad ki khmih lynti ban pynbeit noh mardor ïa katei ka kam.
Shillong, Risaw, 24: Ka Achik Holistic Awakening Movement (AHAM) ka la pynher da ka dorkhas sha u Myntri Rangbahduh ka ri u Narendra Modi ha kaba ïadei bad ka jingpynrung ïa ka Ktien Garo ha ka Khyrnit Baphra jong ka riti synshar ka ri India.
Ha ka dorkhas, u President jong ka AHAM u George Prince Ch.
Momin u la ong, “…ha ka kyrteng jong ka seng bad ka jaidbynriew Garo baroh kawei nga kyrpad ban pynrung noh ïa ka ktien Garo kum kawei na ki Official Language ha ka Khyrnit Baphra bad nga kyrpad ïa ka ophis jong phi ban bishar ïa ka jingdawa jong ngi bad ban pynïoh ïa ka hok halor ka ktien Garo.
U la ong, ha ki snem ba la leit noh, ka Sorkar Pdeng ka la pynrung ïa ki jait ktien bapher bapher ka ri India ha ka Khyrnit Baphra jong ka riti synshar ka ri India da ka jingai jingmut jong ki komiti bapher bapher hynrei ki komiti kum ka Pahwa Committee (1996) bad ka Sitakant Mohapatra Committees (2003) ki la shu iehnoh ïa ki kyndon ba ïadei bad ka jingpynrung ïa ki ktien ha ka Khyrnit Baphra.
"Ka pynpaw ïa ka jingshimkhia na ka liang jong ka Sorkar Pdeng ha kaba ai jingithuh ïa ka jinglong kyllaiñ jong ki jait ktien ba la kren ha ka ri India.
Ha u snem 2003, la mynjur ïa ka 93rd Constitutional Amendment kaba pynlah ïa ka Sorkar ban bishar thymmai ha kaba ïadei bad ka jingpynrung ïa ki jait ktien ka ri India ha ka Khyrnit Baphra.
Kumjuh ruh, saw tylli ki jait ktien, ka ktien Bodo, Dogri, Santali bad Maithili la pynbna ban pynrung ha ka Khyrnit Baphra.
“Ngi paidbah jong ka rilum Garo, ngi kyrmen ba ïa ka ktien Garo yn sa pynrung ha ka Khyrnit Baphra da kaba pynshong nongrim ïa ka snap ba kyrpang.
Namarkta, ngi kyrpad ïa phi ban bishar bniah ïa ka jingkyrpad jong ngi da ujuh u dieng thew ban pynrung ïa ka Ktien Garo ha ka Khyrnit Baphra jong ka riti synshar ka ri India," la ong u Momin.
U la ong ba ka ktien Garo bad ka thoh ka tar ka dei kaba ïar namarba ka la ïoh jingkyrkhu da ka kynhun jong ki nongthoh kot ba la aiti met bad mynsiem.
Bun tylli ki kot kiba ladep ban pynmih manla ka por bad kiba la thoh ha ka ktien Garo.
Ki drama ha ka ktien Garo, ki jingrwai, ki jingshad ïa kiba la pynlong manla ka por ha ki bynta bapher bapher jong ka ri India.
Palat lai tylli ki kotkhubor ba kham pawkhmat, san phew tylli ki magazine, ki Periodical bad Journal ki dei kiba la don ïa ka ktien Garo bad kiba don ne duna ka jingkyrshan na ki sengsaiñ pyrthei bad sorkar na ka bynta ka jingdawa bad ka la don ruh ka jingïathir ïatai wat ha ka Parliament jong ka ri ban pynrung ïa ka ktien Garo ha ka Khyrnit Baphra.
“Dang shen, ka Sorkar Meghalaya ka la mynjur ban pynrung ïa ka ktien Garo ha ka Khyrnit Baphra jong ka riti synshar ka ri India ïa kaba ngi dap da ka jingkyrmen ba ka sorkar India kan ai jingmynjur ban pynrung ïa ka ktien Garo ha ka Khyrnit Baphra jong ka riti synshar ka ri," u la ong bad bynrap, “ka jingpynrung ïa ka ktien Garo ha ka Khyrnit Baphra kan pynïoh jingmyntoi ïa ki paidbah jong ka rilum Garo namarba kam dei tang ka ktien hynrei ka jingim kaba manla ka sngi kaba kyntiew ruh ïa ka thaiñ rilum Garo.
"U Momin u ong ba ka jingbun briew jong ka rilum Garo ha Meghalaya, bad ka jingdon jong ki paid Garo ha Assam, Arunachal Pradesh, Tripura, Nagaland, bad kiwei kiwei bad kumjuh ruh sha ka ri Bangladesh ka la nang pynim shuh shuh ïa ka ktien Garo ha ka jingïakren ïakhana manla ka sngi.
Ha ki jylla ba heh paid khamtam na Bihar, Jharkhand, Chhattisgarh, Bengal, Punjab, Gujarat bad kiwei kiwei ki jylla jong ka South India ki wan ban trei bad ki kham sngewtynnat ban kren ïa ka ktien Garo ban ïa ka ktien lajong namarba ka ktien Garo ka syriem bad ki jait ktien ba la kren ha ka ri India.
“Ha ka jingshisha, ka sobjek ha ka ktien Garo ba la ïoh heh mark tam ha ka Higher Secondary School Leaving Certificate Examination, 2023 ba la pynlong da ka Meghalaya Board of School Education u dei u khynnah skul Bihari.
Ha ka saiñpyrthei, ki Garo ki don haduh 24 ngut ki MLA tang na rilum Garo, arngut na rilum Khasi, uwei u MLA na Assam, uwei u MP ha India bad uwei u MP ha Bangladesh.
Ka jingïar jong ka jingdon ki nongmihkhmat ha ka saiñpyrthei, hynrei ka ktien Garo kam pat shah kynthup wat tang kum kawei ruh ka official language ha ka Khyrnit Baphra jong ka riti synshar ka ri India," u la bynrap.
Shillong, Risaw 24 : Ha ki snem 1950 terter haduh u snem 1973, ha ka shnong Kharang jong ka thaiñ Mawkynrew la wan shong wan sah kawei ka briew kaba dei na Ri England kaba la kylla long ka nongwanrah jingkylla kaba jar jar na ka jingdum sha ka jingshai kaba ki nongshong shnong katei ka shnong lem ki shnong ba marjan hi haduh mynta ki dang ïai ïathuh khana shaphang ki kam ba bha bad u synñiang jong ka ha ka pule puthi, ka koit ka khiah, ka jingïarap ïa ki khun swet nalor kiwei pat.
Kane ka briew ka dei kaba la tip kyrteng kum ka Annie Margaret Barr kaba ki Khasi ki khot ka Kong Barr bad la kha ïa ka ha u snem 1899 ha England bad khlad pat ha New Delhi ha u snem 1973.
Ka la pyndep ïa ka jingpule MA na Cambridge University bad hadien ba ka la pyndep jinghikai ha ka Unitarian Ministry ka la kylla long ka Myntri ha ka Unitarian Church of Our Father ha Rotherham, United Kingdom.
Ka dei ha ka por ba ka don ha ka jinghikai ba ka la tip shaphang ka India lyngba ka Friend of India Society, ka daw jingïakhih ban ïoh laitluid na ki British nangta shaphang u Babu Hajom Kissor Sing Nongbri (u nongseng ïa ka Balang Khasi Unitarian ha ka por ba ka Meghalaya ka dang hap ha ka Jylla Assam) bad kumjuh shaphang u Mahatma Gandhi bad ka la leit ïakynduh ruh ïa ki.
Ka Kong Barr ka la wan nyngkong sha Khasi Hills ha u snem 1934 bad ha u snem 1940 ka la kylla long ka Lecturer jong ka Subject English ha Lady Keane’s College bad ha u snem 1941 ka la shah khot ha ka Sorkar ban hikai bad long Headmistress ha Government High School ha Jowai.
Ka jingïohi jong ka ba ki jaka sor kim don ïa ki lad ban ai jinghikai ryngkat ka jingpule bad jingtreikam bad bun ki khynnah haba ki la pule ha ki jaka sor kim leit phai shuh sha la ki shnong nongkyndong.
Kumta ka la ïakren bad ki bor pynïaid ka Balang bad ha u snem 1949 ka la sdang ïa ka Kharang Rural Centre ban ai jingsumar, ki jinghikai ïa ki briew katei ka thaiñ.
Ha ki snem 1960 ka la sdang ïa ka jaka ri khunswet ha ka jaka sah jong ka bad hikai ïa ki ban pule ban thoh.
Hadien kane na ka jinglong tymmen bad jingbym don ha ka met ba koit ba khiah ka la ïakren bad ki bor shnong ban plie ïa ka skul ha u snem 1968 ban pynïaid da kiba ïa don bynta bad kane ka skul ka ïeng mynta ha ka kyrteng ka Annie Margaret Barr Higher Secondary School ha katei ka shnong.
Ka Kong Barr ka la khlad noh ha ka 11 tarik u Nailar, 1973 ha New Delhi ha ka por ba ka leit shah sumar bad la thang ïa ka ha katei ka nongbah bad la wanrah ïa u dpei ha Kharang bad buh ïa u ha u motdur jong ka.
Ha ka 24 tarik u Risaw, 2023, ka Balang Unitarian lem ka School Managing Committee ka Annie Margaret Barr HS School ki pynlong ka jingpynhap pyrda noh ïa jingrakhe kynmaw burom ïa ka jingdap 50 snem ka jingkhlad noh jong ka ha phyllaw katei ka skul.
Ha kane ka sngi la ïa donlang da u Bah Banteidor Lyngdoh, MLA ka Mawkynrew kum u kongsan, u Bah Martle N Mukhim, MDC ka Mawkynrew kum u Symbud Kongsan, u Bah Marki Passah, President Unitarian Union, u Bah Nangroi Suting, , ka Dr Kate R Walker, kaba wan mih khmat na ka First Unitarian Church, Pittsburgh, USA , u Dr Khlur Mukhim, u Bah Banjop Mukhim nalor u Bah Wanpher Muttyent, Chairman lem kiwei pat.
Nalor ki nongïalam ka Balang, la ïadon lang da ki khynnah skul barim kane ka skul kiba la ai ïa ki skit bad jingrwai, ki riewrangbah ki longkmie kiba dang kynmaw bad ithuh ïa ka Kong Barr ha ki 50 snem mynshwa, ki khynnah skul ba mynta, ki nonghikai, ki Kmie ki kpa lem kiwei pat.
Ha kane ka sngi, u Bah Banteidor kum u kongsan u la pyllait paidbah ïa ka thup sah kynmaw lane ka Souvenir jong ka jingdap 50 snem ka jingkhlad noh ka Kong Barr bad haba ai jingkren u la kular ban ai jingïarap ïa ka skul ban shna ïing skul ha ka mang tyngka ba 20 lak na ka SRWP 2023-2024.
Shillong, Risaw, 24: Ka jinglehniam ïa ka Durga Puja jong ki riewngeit Hindu ha kane ka jylla Meghalaya ka la kut noh ha ka sngi Baar da ka jingpynngam ïa ki blei ha ki jaka kiba la buh bad ha nongbah Shillong la pyngam ha Wah Umkhrah.
Ha ki sngi ba la sdang ïa ka jinglehniam Puja la sakhi ba ki riewngeit Hindu ki la pyndep ïa ki jingleniam jong ki da ka jingriewblei bad ki leit ban jngoh ruh ïa ki Pandal kiba la shna kyrpang ha kylleng ki jaka da ka jingkmen.
Ha ka jingpynngam um ïa ki blei ha ka jaka ba la buh da ki bor synshar jong ki District la synran lang da ki Pulit kiba la pynkhlaiñ ïa ka jingpahara khnang ba kane ka jingpyndep ïa ka lehniam leh rukom kan long kaba ïaid beit khlem kino kino ki jingshah pynthud.
La sakhi ruh ïa ka jingtem ïa ki ksing ki nakra bad ka jingïashad ïa kynhoi jong ki riewngeit Hindu naduh kiba la heh la san shynrang bad kynthei haduh ki hep kiba rit kiba la ïashim bynta lang ha ka jingleit pynngam um ïa ki blei.
Ki iew ki hat ki la khang lut ha Iewduh bad ha Police Bazar kiba long ki kad khaii kiba heh tam ha kane ka jylla Meghalaya.
U General Secretary jong ka Central Puja Committee (CPC) u J.
L Das u la ong ba mynta u snem ka jingwan jong ki briew ka kham duna bad ka jingpynngam um ïa ki blei ka la sdang por 12.
00 baje noh sngi bad la lah ban pyndep ïa kane ka jinglehniam haduh ka por 5:00 baje janmiet.
La ïathuh ki don 58 tylli ki blei ba la pynngam um, hynrei kin don ruh na ki blei ba la wanrah da ki shipai BSF bad ki shipai Air Force ban pynngam um namarba ha nongbah Shillong la bthah ban pyngam um ïa ki blei tang ha Wah Umkhrah.
Shillong, Risaw, 24: Ka Meghalaya United Christian Forum (MUCF) ha ka sngi Baar ka la kyntu ïa ka Sorkar Meghalaya Democratic Alliance (MDA) ba la ïalam da ka National Peoples Party (NPP) ban burom ïa ka jingsngew jong ki lak ngut ki Khristan da kaba pynkynriah noh ïa ka tarik ban pynkut ïa ka tamasa Shillong Cherry Blossom kaba hap ha ka sngi u Blei, kata ha ka 19 tarik, Naiwieng, 2023.
Ha u kyrwoh, u Chairman jong ka MUCF u Rev.
Batkupar Dunai u la ong ba ka Forum ka ngeit ba manla ka sngi ka dei ka sngi kaba u Blei u ai kyrpang, hynrei ka sngi u Blei ka dei ka sngi khuid ban mane Blei jong ki kynhun Balang bapher bapher lait noh ki katto katne ki jait naim kiba mane Blei ha kiwei pat ki sngi.
“Ha kaba ïadei bad ka tamasa Cherry Blossom kumba la ïohi ha ki lad pathai khubor ba yn sa pynkut ha ka sngi u Blei, ka MUCF kan pynpaw ïa ka mynsiem ai jingïaroh ïa ka Sorkar Meghalaya lada ka pynkynriah noh ïa ka sngi pynkut jong kane ka prokram sha kawei pat ki sngi da kaba burom lem ïa ka jingsngew jong ki Khristan ha Meghalaya kiba kheiñ kyntang ïa ka sngi u Blei ban pynlong ïa ki jingmane Blei, ka jingmane Blei jong ki Khristan kaba lait na ki jingshah pynthud ha kino kino ki kam sngewbha khamtam ha ki tamasa kiba heh," la ong u Rev.
Dunai.
Ïa ka tamasa Cherry Blossom la pynbna ban sdang ha ka 17 tarik, Naiwieng bad yn sa pynkut ha ka 19 tarik Naiwieng, kaba hap ha ka sngi u Blei.
Ha ka Lah Sngi u Blei, ka Khasi Jaiñtia Christian Leaders Forum (KJCLF) ka la pynpaw ba ka Forum kam pyrshah ïa ka tamasa ba la pynlong da ka Sorkar.
“Hynrei ka (Forum) ka kwah ban pynpaw ba ka sngi u Blei ka dei ka sngi khuid sngi kyntang jong ki Khristan bad ki Balang," la ong u Secretary ka KJCLF u Rev Dr.
E.
H Kharkongor ha u kyrwoh.
U Rev.
Kharkongor u la ong ba ka Forum ka kwah ban ïohi ba ka jingpynlong ïa ki tamasa da ka jingsuk bad ka jingïashim bynta lang jong ki paidbah bad kaba lait na kano kano ka jingshah pynthud lane ki jingpynwit khnang ban wanrah ïa ka shongsuk shongsaiñ ha ka jylla.
Shillong, Risaw 24: U Bah Ardent Miller Basaïawmoit, President ka VPP, u la ïathuh ba hynnin ka sngi, ki nongïalam jong ka Meghalaya Editors and Publishers Association (MEPA) ki la wan ïakynduh ïa u ha ophis treikam jong ka Party ha Lad Nongkrem ban ïakren bad ïaphylliew jingmut ha kaba ïadei bad ka jingkren jong u ha ka jingïalang kaba la long ha ka Urksew, Pynursla ha ka 18 tarik mynta u bnai, ha kaba ka Shillong Press Club, ka la pynpaw ka jingsngew bitar bad dawa ruh ban panmap halor kane ka jingkren jong u.
U Bah Ardent u la ong ba kane ka jingïakynduh bad ka MEPA ka long kaba sngewtynnad bad kaba seisoh shibun, ha kaba u la pynshai kaei ka jingmut kaba don ha kaba ïadei bad ka jingkren jong u ha katei ka sngi.
U nongïalam ka VPP, u la ong ba ka jingkren jong u ha katei ka sngi, kam dei satia kaba u kdew ne kynnoh ba ha Meghalaya ruh ki lad pathai khubor ki treikam ne pynmih khubor kaba noh shiliang ne kaba ki pynmih katkum ka jingïoh pisa, hynrei kadei ka jingpynshai bad ka jingmaham jong u ïa ki paidbah ba kin da puson bad bishar bha halor ki khubor ba ki ïoh pule ne ba ki ïoh ban peit, khnang ba kin nym shah ïalam bakla, hynrei ba kin pynshong nongrim bad shu ngeit beit kat kaba mih ha ki lad pathai khubor.
“Nga la kren da kaba shim nuksa ïa ka jinglong ki lad pathai khubor ha ki ri ka pyrthei, ha ri India bad ha kiwei kiwei de ki jylla jong ka ri India, khnang ba kaba kum kane kan nym wan jia ha kane ka jylla ruh", la ong u MLA jong ka Nongkrem.
U la ong ruh ba kum ki nongïalam kadei kamram jong ki ban hikai ïa ki paidbah, kadei ka kamram jong ka Party ban maham ïa ki paidbah ba kin nym shah ïalam ha ki khubor kiba bakla bad ki bym shisha.
U la ong ba ka Party haba ka leit pynlong jingïalang kylleng kylleng ka hikai bun kiei kiei kiba ban ïatei ïa ka imlang sahlang bad ïa ka jylla hi baroh kawei.
Te namar ba ki lad pathai khubor ruh ki dei ka bynta ba kongsan jong kane, kadei ka kamram jong u, kum u nongïalam jong ka jylla ban kren ruh ïa kane ka bynta jong ki lad pathai khubor.
U Bah Ardent u la ai nuksa ruh ïa kawei ka khubor kaba la mih ha ki Private Youtube halor ka jingïalang jong ka VPP ha Pdengshakhap, namar tang na ka rukom pynmih ïa khubor ba bakla ïa kane ka jingïalang, ka la wanrah ka jingsngewsih ïa ki nongïalam shnong, ïa ki paidbah bad ïa ki nongïalam ka Party ha katei ka jaka, kat haduh ba kin hap ban ïashong lang ban ai ka jingpynshai ïa kane ka jingpynmih khubor.
U Bah Ardent u la kren shai ba um don kano kano ka jingthmu kaba sniew ne kaba un shunïa ki lad pathai khubor bad um kwah ruh ba ki paidbah kin shun ne ki dom ïa ki nongthoh khubor halor ki khubor kiba mih, namar kadei ka kamram jong ki lad pathai khubor ban pyntip sha ki paidbah.
Hynrei ki paidbah kidei ban long kiba stad bad kiba da bishar haba ki pdiang ïa ki khubor, namar u la ong ba kumba u ju kren ba kaba pule kot khubor ne kaba peit khubor kam dei kiba pule ïa ka Biblene ka kot niam ba ki briew kin ngeit beit, kumba la thoh, hynrei ki khubor kiba mih dei ban da wad jingtip ne pynshong nongrim ym ban shu ngeit beit kumba la thoh.
U President ka VPP u la ong ruh ba um ngeit ba ki nongthoh khubor ruh kin kyntait ba kam long satia kumba kren ma u ha Pynursla.
Pynban kidei ban shim ba kane ka long kum ka lad ban ïatei ban pynbeit bad pynjanai ïa ka rukom treikam jong ki.
Namar u la ong ba u sngewkhia bad ju shimkhia ruh ïa ka jingeh jong ki lad pathai khubor, ha kaba u la rah haduh arsien ha Assembly ïa ki jingeh jong ki nongthoh khubor.
Shillong, Risaw 24 : Ka tnad Public Health Engineering (PHE) jongka sorkar jylla ka la rai ban buh ka jngtyrwa sha ka sorkar jylla ba kan aiti noh nadong shadong ha kane ka tnad ban pynpoi umdih sha ki thliew ïing briew.
U Myntri kane ka tnad u Marcuise N Marak u la ong kumba long mynta ïa ka jingpynpoi umdih sha man la ki thliew ïing briew la leh da ka tnad Shillong Municipal Board hangne ha nongbah Shillong bad da ka Garo Hills Autonomous District Council (GHADC) ha Tura.
U la ïathuh ka kam jongka PHE ka long tang ban pynpoi um ha ki top um bad nangta la peit da kitei ki ar tylli ki tnad treikam.
U Myntri u la ong ba ka tnad PHE ka lah ban leh ïa kane ka kam ban pynpoi um sha man la ki thliew ïing briew bad lada aiti ha ka kan tip ruh katno ka pynpoi um sha ki top bad kumno ban pynpoi um sha ki thliew ïing briew khnang ban lait na ka jingkyrduh um.
“ Hynrei mynta ïa ka jingpynpoi um sha ka ïing briew la leh da ki Municipal bad GHADC kumta ki mih bun ki jingeh bad jingkynrum kynram ha ki jingtreikam bad kane ka buh ruh ïa ki paidbah ha ka jngeh bad jur ka jingkyrduh um" ong u Marak.
U la ïathuh ruh ba shen un sa rah ïa kane ka mat ban ïakren bad u Myntri Rangbah ka jylla u Conrad K Sangma bad kumjuh ruh bad u Symbud Myntri Rangbah ba dei peit ïa ki kam pynroi sor u ma Sniawbhalang War khnang ba kin aiti noh nadong shadong ban pynpoi um sha ki ïing briew ha ka tnad PHE.
U la ïathuh ba u la dep ïakren bad ïamir jingmut bad ki Ophisar jongka tnad PHE bad shen un sa rah hakhmat kitei ki khlieh nongsynshar jongka sorkar jylla.
“ Lyngba kane ngi kwah ban shimti nadong shadong bad ngin bud dien bha ruh ïa ka jingpei ki pipe bad tuid ei ka um sha nala kaba long ka jingduh nong kaba khraw ïa ki paidbah" pynkut u Marak.
Shillong, Risaw 25: Kum shi bynta ban rakhe ïa ka jingdap 25 snem ka seng naduh bala seng ïa ka ha u snem 1998, ka Uplifter Alternative ka la pynlong ïa ka ‘1 st 2-Day Khasi Tennis Ball Cricket Tournament 2023’ ha Madan Nongthymmai, Jingkieng, Shillong.
La plie pyrda ïa kane ka lympung da u Bah Bawan Khyriem, u ba long u President jong ka Nongthymmai Sports & Cultural Club ha ka 21 tarik Risaw, 2023 kum u kongsan ryngkat ka jingïadon ryngkatlang u Bah Nangsan Pakyntein, Rangbah Shnong, Dorbar Shnong Lumsohphoh, ki nongkitkam ka sports club bad ki dkhot ka seng.
Ha kane ka sngi plie la pynlong da ka jingïalehkai kriket kaba la ïakhun hapdeng ka Rngi Rum pyrshah ïa ka Senglang.
Ka Senglang kala pynliem noh ïa ka Rngi Rum da 147 run.
Ha ka sngi kaba kut, ka jingïalehkai phainal kala long hapdeng ka Nongkhyriem pyrshah ïa ka Lumshyiap bad ka jingiakhun kala long kaba da itynnad shisha ban peit.
Ha kane ka jingïakhun, ka Lumshyiap hadien kala jop ia ka jingkynting pisa, ka lah kam ban tied nyngkong bad kamai tang 45 ron shuwa ban hap baroh ki wicket.
U Jerry u la kamai 10 run bad u Steve u lah kamai 9 run.
U Kidlee Nongkhlaw jong ka kynhun Nongkhyriem u lah ioh ban khur haduh 5 wicket.
Haba dei sa ka pali ban tied jong ka kynhun Nongkhyriem, kane ka kynhun kam shym lah ban tied tam ïa ka Lumshyiap bad tied tang 43 ron haba kut ka 8 over bad hap 8 wicket.
U Donkupar ula ban tied haduh 21 ron na ka bynta ka kynhun.
Da kane ka jingkawang bol bha ka Lumshyiap ka la pynlong ïa ka kynhun ban jop da 2 run ia ka Nongkhyriem.
Ka Lumshyiap kaba long ka lahduh kala ïoh ban khur `12,000/- tyngka ka song khusnam bad ka kynhun Nongkhyriem kala ïoh ban khur ïa ka song tyngka kaba `6000/- kum ka team kaba wan baar.
Ha kane ka tournament, ki team baroh ba la ïashim bynta ki long 14 tylli.
Ka Uplifter Alternative kala pynlong ïa kane ka 1 st 2-Day Khasi Tennis Ball Cricket Tournament 2023 kum ka dak plie pyrda ïa ka jingdap 25 snem ka jong ka seng.
Na ka liang ka seng, ka pyntip ruh ban kan sa pynkhie im biang ïa ka Uplifter Open to All Tennis Ball Cricket League kaba ju pynlong ha ki por mynshua bad kumjuh ruh kan sa pynlong ïa ka Tournament Football, Basketball bad kiwei kiwei ki prokram ha kine ki bnai ki ban sa wan.
Shillong, Risaw 25: Sa shi sien pat ka kynhun lehkai kriket ka Meghalaya ka la bteng ïa ka lynti ïaid khlem ka namjop ha ka lympung ïakhun jong ka Syed Mushtaq Ali Trophy 2023 T20 hadien ba ka la rem biang da 5-wicket ha ka Haryana hynne ka Sngi Balang ha Jaipur.
Ka Meghalaya ka la kynjoh tang 94 ron shuwa ban shah pynhap baroh ki wicket (all out) na ka 19.
1 over hadien ba ki la shah phah tied nyngkong.
Katba ka Haryana ka la pyndep tang hapoh 16.
3 over ban kynjoh 96\5.
Hadien katto katne ki inning ba khlem shym la kamai ron, u player ka Meghalaya ba na shabar, u Nahul Verma u la ïarap 43 bol naki 34 bol, kiba kynthup saw tylli ki Four bad u Riboklang Hynniewta, u la lah ban ïarap da 19 ron naki 28 bol.
Ha ka inning kaba ar, la ïoh ban sakhi ïa ki nongkawangbol ka jylla kiba la ïaleh katba lah ban khanglad ïa ka Haryana hynrei ka ron kaba ka kynhun ka hap ban ïada ka duna shaba palat, bad kane ka long ka jingeh.
U Rajesh Bishnoi, hadien ba khlem shym la ïoh kamai ron ha ka tied, u la lehbha pat ha ka bowling ban khur 2/13 na ki 4 over.
U Chengkam Sangma (1/17 naki 2) bad u Akash Kumar Choudhary (1/18 naki 3) ki dei kiwei pat ki rangkawangbol ba seisoh bad kiba la ïoh pynhap wicket.
Ka Meghalaya kan sa pyndep ïa ka jingïakhun kaba khadduh pyrshah ïa ka Baroda lashai ka Sngi.
Hynnin ka sngi, la sakhi ruh ïa ka kynhun ki thei ka Meghalaya kiba la rem ha ka lympung Senior Women’s T20 Trophy pyrshah ïa ka Bengal da 8 wicket.
Ka kynhun ka la hap ban tied nyngkong hadien ba duh ïa ka toss, bad ïohlad ban tied pyndep baroh 20 over hynrei kynjoh tang 43 ron bad hap 7 wicket, bad dei tang ka Rubi Chettri (12 ron not out) bad ka Luiza Tamang (12) kiba la kynjoh sha ka phew ron.
Ha ka bowling, dei tang ka Rebeldalis Syiemlieh (1/8 naki 1.
5) bad ka Ajima Sangma (1/8 naki 2) kiba la ïoh ban khur wicket shuwa ba ka Bengal kan pyndep tang ha ka 7.
5 over ban kynjoh ïa ka ron kaba la buh.
Ka Meghalaya kan aireng sa ïa ka Chandigarh mynta ka sngi.
Shillong, Risaw 25: Ka jingïakhun quarter final jong ka lympung SSA 4th DIVISION Football League 2023 hynne ka Sngi Balang (25 tarik Risaw, 2023) ba la pynlong ha madan 1st Ground SSA Stadium ka la jam sha kaba kut ha kaba ka Kharang SC ka la kylla long ka kynhun ba nyngkong ban ïohrung sha ka semi final hadien ba ka la jop salit da shi kol ïa ka Pommura SC.
Haba phai sha ka jingïakhun hapdeng kine ki ar kynhun ka la long kaba ïakhaid bad kaba itynnat, haduh kaba kut jong ka kylla step ym shym la don ba lah ban pynkhihjar hynrei tang katto katne minit ba la ïaid ka por ha ka kylla kaba ar, ka Kharang SC ka la ïoh ban pynkhihjar lyngba u Laban Taro (47 minit).
Kane ka shi kol na u Laban Taro ka la ïeng skhem haduh kaba kut jong ka por ba la buh kaba la pynlong ïa ka Kharang SC ban khylliap ïa ka jingïakhun da ka namjop.
Ka jingïakhun mynta ka sngi Palei (26 tarik Risaw, 2023) kan sdang ha ka por 2 baje nohphaisngi ha 1st Ground SSA Stadium, Polo hapdeng ka Mawpdang SC pyrshah ïa ka Iatyllilang SC.
Khliehriat, Risaw 25: Ka East Jaiñtia Hills District Football Association (EJHDFA) mynta ka sngi kala sdang ïa ka 1st Open Veteran Football Tournament na ka bynta kiba 40 snem shaneng ha madan Deinchynrum, Khliehriat.
Ïa kane ka lympung la wan ban plie pyrda da u General Secretary ka EJHDFA, ma Coming one joy Tlang ha ryngkat ka jingdonlang u Waheh Shnong, Diengshynrum ma Wilbert Nongtdu lem bad ki members jong ka Association.
U ma Tlang haba kren ula ai ka jingïaroh khamtam ïa rangbah ka District bad ka jylla hi baroh kiba la kloi ban wan ïashim bynta lang ha kane ka Veteran Tournament, ula kyntu ïa ki players Veteran ba kin phai khmat kumjuh sha ka kam Coaching & Referees khnang ba ka lawei ka District bad ka Jylla ksn kiew haka kam ïalehkai phutbol.
Haba phai sha ka jingïakhun mynta ka sngi ka 12 Dolloi FT kala lah ban pynliem da 1-0 ïa ka Old Star FT, ïa katei ka shikol na ka 12 Dolloi la thep da u Golden Mukhim haka minit kaba 27.
Katba ha ka jingïakhun kaba ar ka Ar Dolloi FT kala pynliem da 3-1 ïa ka EJHTOTA, ïa ki kol na ka Ar Dolloi la thep da u Swellmon Shylla haka minit ba 36 & 41 bad u Erick Dkhar haka minit ba 52 bad na ka liang ka EJHTOTA la thep da u Deo-langki Dkhar haka minit ba 8.
Jowai, Risaw 25: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long hynne ka sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun hapdeng ka kynhuh ïalehkai jong ka Shangpung Moosyiem pyrshah ïa ka Mookyndur kila poi sha ka jingïakhaid da mar shikol 1-1, ïa ka shikol na ka Shangpung Moosyiem la thep da u Niwanshan Sajem haka minit ba 40, katba na ka liang ka Mookyndur la thep da u Jomsing Pariat haka minit ba 54.
Ka jingïakhun mynta ka sngi Palei (26 tarik Risaw, 2023) kan long hapdeng ka Nangbah Iawmusiang pyrshah ïa ka Demthring haka por 12 baje shiteng sngi.
Mawkyrwat, Risaw 25: Kum ka dak ban pynsah jingkynmaw bad pynsah nam ïa ka kyrteng jong u (L) Rowell Lyngdoh uba la wanrah ïa shibun ki kam pynroi bad ïa ki matti kiba khraw jong u, ka Mawlangwir Sports Club (MSC) mynta ka sngi ryngkat ka jingïasngewthuh jingmut bad ki bor jong ka shnong Mawlangwir ki la ïoh ban pynkylla noh ïa ka kyrteng na ka ‘Madan Saitsnad’ ba mynshwa sha ka ‘Rowell Lyngdoh Stadium, Mawlangwir’.
Ïa kane la pynkylla ruh da ka jingïasngewthuh jingmut lang bad ki ba ha ïing jong u (L) Rowell Lyngdoh uba dei ruh u MLA barim jong ka Mawkyrwat Constituency ha ki snem ba la leit noh bad uba dei ruh u trai shnong jong ka shnong Mawlangwir, South West Khasi Hills District.
Lah ban kdew ruh ba une u rangbah ula wanrah ruh ïa shibun ki kam pynroi na ka bynta ka shnong Mawlangwir, ïa ka distrik bad kumjuh ïa ka jylla hi baroh kawei bad ïa shibun kiei kiei ba ula leh kiba kynthup ïa kane ka Madan Saitsnad kaba don ha shnong Mawlangwir.
Ha kane ka sngi la ïoh ruh ban plie ïa u maw sah jingkynmaw da ki khun ki kti bad kiba ha ïing ha sem jong u (L) Rowell Lyngdoh bad ka jingaisngewbha na ka shnong sha ka khun khadduh jong u.
U bah N.
S.
Wanniang, Myntri Shnong Mawlangwir ha ka jingkren jong u u la ong ba ka long kaei kaei kaba pynkyndeh mynsiem na ka bynta ka shnong baroh kawei ha kaba mynta ka sngi ki la ïoh ban pynlong ïa ka jingïalang paidbah ban pynkylla ïa ka kyrteng na ka ‘Madan Saitsnad’ ba mynshwa sha ka Rowell Lyngdoh Stadium, Mawlangwir.
“U la ong ruh ba u (L) Rowell Lyngdoh u la long kum uwei na ki nongïalam ba hakhmat duh ym tang hapoh ka shnong, hynrei ïa ka distrik, bad ka jylla hi baroh kawei", ong u Myntri Shnong.
U la pynkynmaw ruh ba dei ha ka por jong u (L) Rowell Lyngdoh la wanrah ïa ka Mawkyrwat Civil Sub Division bad kumjuh ruh ïa ka kyrteng South West Khasi Hills District kaba mynta bad ha kiwei de ki kam pynroi.
Namarkata, ha ka jingkren jong u u la ai khublei kyrpang ruh na ka bynta kiba ha ïing ha sem jong u (L) Rowell Lyngdoh kiba la long ka kti kamon ka kti ka diang ha ki por baroh ban pynurlong ïa ki jingthmu kiba bun.
Ha ka jingkren jong u bah Diverland Lyngdoh uba dei kum u khunbyrsa jong u (L) Rowell Lyngdoh ula pynshai lyngkot ïa ka jingïaid lynti jong u (L) Rowell Lyngdoh.
Ïa ka jingïalang la pynïaid da u bah S.
K.
Budnah, President jong ka Mawlangwir Sports Club, ka jingshad na ka Ri Maram Folk Academy bad ka jingkhublei na u bah Mebandonnam Saiborne.
Jowai, Risaw 25: Ka jingïalehkai phutbol haka kyrdan Super Division Football Tournament 2023 ba la ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai hynne ka Sngi Balang ha madan Kiang Nangbah Stadium, Dongmihsngi Jowai.
Ha ka jingïakhun naka liang ka Sailung Ialong ka la khur ïa ka namjop hadien ba ka la pynliem da 2-0 kol ïa ka Mynthong.
Ka namtam ha kane ka jingïakhun ka long sha u Bachan Pale u ba la thep ïa baroh ar tylli ki kol ban pynthikna ïala ka kynhun ban khur ïa ka namjop, bad kine ki kol u la thep ha ka minit ba 51 nangta ka kol kaba ar shuwa ban kut ka por ha ka 90 minit.
La pyntip ba ka jingïakhun mynta ka sngi (26 tarik Risaw, 2023) kan long hapdeng ka Ladthadlaboh pyrshah ïa ka Nangbah Mulang haka por 2 baje nohphai sngi.
Ka rynsan jong ka Social Media ha kine ki khyndiat sngi, ka la shlei da ki ïa kynthoh pyrshah ïa ka Sorkar Jylla khamtam eh ïa ka tnat Jngohkai Pyrthei ba la peit da u Bah Paul Lyngdoh hadien ba la pynbna ïa ka tamasa Cherry Blossom ka ban sdang naduh ka 17 tarik, Naiwieng bad ka ban kut haduh ka 19 tarik, Naiwieng, 2023.
Ki jingïakynthoh ki pynpaw ba ki pyrshah ban pynkut ïa kane ka tamasa ha ka sngi u Blei.
Hynrei ka jingkylli kaba mih mynta ka long, hato, ka tang ha kane ka tamasa mo ba la pynkut ha ka sngi u Blei kaba la ñiew kyntang da ki Khristan bad ki Balang bapher bapher ba ki mih ki jingsniew kiba lait phewjait? Ki don ruh kiba la kynthoh da kaba ong, hato don mo kiba la ju peitngor ïa ki kam jakhlia kiba la pynisaitmet haduh katta ha ki sngi u Blei ha ki jaka jngohkai pyrhei bapher bapher kiba don ha kylleng ka jylla Meghalaya, kiba ju shlei da ki nongbuaid bad kiwei kiwei ki jait kam kiba pynhiardor ïa ka imlang ka sahlang?Haoid, ym lah ban len, ka jingthmu jong ka Sorkar Jylla ban kyntiew ïa ki kam Jngohkai Pyrthei ka dei tang da ka lad ban pynlong ïa ki tamasa kiba lait phew jait khnang ban khring ïa ki nongjngohkai pyrthei nalor kaba theh da ki klur tyngka khnang ba ki trai shnong kin ïohkam ïohjam bad kin ïoh ïa ki lad kamai kajih.
Ka tnat Jngohkai Pyrthei ka la pynbna ban pynlut 9 klur tyngka ha ka tamasa Cherry Blossom da kaba wanrah ïa ki kaitor nabar ka ri bad ïa ki kaitor bapawnam na ka ri India bad napoh ka jylla Meghalaya bad nalor kiwei kiwei pat ki jingpynbyrngia ki ban khring ïa ki paidbah ha ki lai sngi ba la pynlong ïa kane ka tamasa.
Ngin kynmaw ba ym dei tang ha kane ka kynti yn sa pynkut ïa ka tamasa Cherry Blossom ha ka sngi u Blei, hynrei wat ha ki snem kiba la leit noh, la ju pynkut ïa ki tamasa Autumn Festival ha ki sngi u Blei ha kaba kiba bun ki pyrshah ïa kane ka jingthmu.
Ym tang katta, lada u paidbah u dang kynmaw ba la pynlong ruh wat ïa ki tamasa ïaput ïatem ha madan Polo da ki nongrwai nabar ri ha ki sngi u Blei, hynrei ym don ba mih shakhmat ban pyrshah.
Ka jingkylli kaba mih mynta, ka long, balei ki mih ki kynhun ban pyrshah ïa ka jingpynkut ïa ka tamasa ha ka sngi u Blei.
Ka Khasi Jaiñtia Church Leaders Forum (KJCLF) kaba long ka kynhun jong ki nongïalam Balang Khristan dang ha kine ki khyndiat sngi ka la pynpaw ba kam pyrshah ïa ka jingpynlong ïa ka tamasa ha ka sngi u Blei, hynrei ka kyntu ïa ka Sorkar ban pynthikna bad ban shim ïa ki lad ki lynti ba kam dei ban mih kano kano ka jingkulmar kaba lah ban ktah ïa ka shongsuk shongsaiñ na kane ka tamasa.
Katba ka Meghalaya United Christian Forum (MUCF) ka kyrpad ïa ka Sorkar Jylla ban pynkynriah ïa ka tarik ban pynkut ïa ka tamasa ha kiwei pat ki sngi da kaba burom lem ïa ka jingsngew jong lak ngut ki riewngeit Khristan kiba shong basah ha kane ka jylla Meghalaya da kaba ñiew ïa ka sngi u Blei kum ka sngi bakyntang.
Ha kine ki khyndiat sngi, ka la mih ka jingïashrut, ka jingïakawang ktieh bad ka jingïapynphai nia hapdeng u Myntri ka tnat Jngohkai Pyrthei Bah Paul Lyngdoh pyrshah ïa ki nongïalam jong ki katto katne ki kynhun kiba la thaw ïa ka Joint Action Committee (JAC) ban pyrshah ïa ka jingpynkut ïa ka tamasa Cherry Blossom ha ka sngi u Blei bad dawa ban pynkynriah ïa ka sngi pynkut ïa ka tamasa sha kiwei pat ki sngi pohïa.
Wat hapdeng kine ki jingïakawang ktieh, bad ki jingkyntu na ki nongïalam Niam Khristan, ka tnat Jngohkai Pyrthei jong ka Sorkar Jylla kam pat lah ban shim ïa kano kano ka rai la kan pynneh beit ïa ka tarik ban pynkut ïa ka tamasa ha ka sngi u Blei lane kan pynkut noh ha kawei pat ki sngi pohïa.
U paidbah u dang ap ïa ka ba ka tnat Jngohkai Pyrthei kan dang shong pyrkhat kam ban shim rai halor kine ki jingdawa da kaba pynshong nongrim ba kham bun na ki nongshong shnong ha kane ka Jylla Meghalaya ki dei hi ki Khristan lada ïa nujor bad kiwei kiwei ki kynhun jait niam.
Jowai, Risaw, 25: Ka Indian Red Cross Society West Jaiñtia Hills District, Jowai hynnin ka sngi 24 tarik kala pynlong ïa ka jingsynñiang snam ha Blood Centre Jowai Civil Hospital, Panaliar halor ka phang kaba ong “Give Blood Give Plasma, share life, share often".
Hashwa kane la don ka jingïalang ba la pynïaid da u ma W.
Lyngdoh Chairman IRCS, ha kaba la ïoh ruh ka jingkren na u A.
N.
Sawian General Secretary IRCS Meghalaya State Br.
Shillong, ka Dr.
P.
Shylla Medical & Health Officer Blood Center, ki nongsynñiang snam nalor kiwei de.
Ka Dr.
P.
Shylla ka la ong ka jingsynñiang snam ka long kaba donkam eh, kumta ka jingai jinghikai Awareness ka long kaba donkam halor kane ka bynta, ha ka juh ka por kala kyntu kum ki nong synñiang snam ki dei ban long ki nuksa ïa kawei.
La ïathun ba na ka liang ka Indian Red Cross Society West Jaiñtia Hills District, Jowai kala shim ïa kane ka lad ban leit ai snam ka long halor ka nongrim ban ïarap mar kylliang ïa ki para mynsiem briew kiba donkam kyrkieh ïa ka snam ha kano kano ka por bad kan long ka jingkyrkhu ïa kiwei.
Ha kane ka sngi kila don haduh 22 ngut ki dkhot ka IRCS kiba la synniang ïa ka snam bad la pynkut ïa ka jingïalang da ki kyntien ai khublei na u ma O.
Laloo District Secretary ka IRCS-WJHD, Jowai.
Nongstoiñ, Risaw, 25: Ka ophis jong ka KVK West Khasi Hills District, Nongshillong ryngkat ka jingïatreilang bad ka Agricultural Technology Management Agency (ATMA), West Khasi Hills ki la pynlong ïa ka training cum exposure visit prokram ha ka 25 tarik mynta u bnai KVK-West Khasi Hills ha kaba la ïashim bynta da ki 52 ngut ki nongrep kylleng na ka Mairang, Mawthadraishan bad Nongstoiñ C& RD Block.
Ka Subject Matter Specialist (SMS) jong ka KVK-East Khasi Hills ka Kong B.
Chyne ka long kum ka Resource person ban ai jinghikai halor ka phang ‘Integrated Pest Management of Vegetables’ ban ai jingpynshai shaphang ki jingpang bad ki khniang kiba pynjulor ïa ki jhur ki mar rep bad ki lad jingsumar jingïada na kine baroh.
Ka la kren bniah halor ka phang Eco-friendly measures and organic practices ban pyndonkam da ki Bio-agents ki Bio-pesticides kum ki Need Products, Trichoderma, ki khniang Beauveria, Trichogramma species bad kiwei de ki lad jingïada.
Ka la pynshlur ïa ki nongrep ban pyrshang da kine ki lad sumar namar ki long kiba treikam bad myntoi shibun bad kyntu ruh ïa ki ban pyndonkam da ki Resistant bad Tolerant Crop Varieties kata ki Variety kiba kham lah ban shah ïa ki jingpang bad ki khniang ban kham pynduna ïa ka jingpynjulor ha ki mar rep.
Ka la khot ruh ïa ki paralok nongrep ban ïashim bynta ha kiwei ruh ki jingai jinghikai kiba ïadei ba ka jingsumar ïa ki jingpang bad ki khniang ha ki jingthung ban shna ka dawai Neem Extract, Bordeaux Mixture ban ïoh jingtip bniah ka ban long ruh ka jinghikai ba myntoi ïa ki ha ka kam rep.
Hadien ka jingai jinghikai la ïalam ïa ki nongrep sha KVK Farm ban sakhi da la ki jong ki khmat ïa ki jingpyni kumno ïa ka Vermicomposting Unit ne ka jaka shna sboh, ka Oyster Mushroom ne jaka rep tit, u jaraiñ ne Buckwheat, Azolla Culture Unit bad khamtam eh kumno ban rep jhur hapoh Polyhouse hapoh ka jingbatai jong u Farm Manager jong ka KVK West Khasi Hills u Bah H.
Sungoh.
Nongpoh, Risaw, 25: Ki paidbah nongshong shnong jong ka thaiñ Umdap naduh ki kynhun sengbhalang ba kynthup ïaka FKJGP Shakhoikuna Circle, CoRP 20mer Circle mynta ka sngi kila mih paidbah ban maramot hi ïa ka surok ba jot rathai na 20 mer, Shakhoikuna ter ter shaduh Umdap, namar ka jingiehnoh beiñ jong ka sorkar mynta la bun phew snem kaba la buh jingeh shisha ïa ki paidbah nongleit nongwan khamtam haka pang ka shitom.
Kumba long mynta ka jinglong jingman jong utei ka surok ka la pynsyrtok shisha ïaki paidbah ba leit ba wan namar ka jingsniew shaba palat ba la dap ruh satang da ki thliew ki syar ha shilynter jong utei ka surok ba haduh mynta ym pat idak eiei ban pynbha lane siangrong ïa ka surok ba kum ki paidbah ryngkat ki sengbhalang ki la shim hi ïa ka sienjam ban lum ïa ki shnong naduh ki Rangbah Shnong bapher bapher ha katei ka thaiñ ban shim bynta lang ha katei ka jingpynbha bad maramot ïa ka surok namar ka dei kawei na ki surok ba donkam bha ha katei ka thaiñ khamtam ba pynïasoh ruh ïa ki shnong khappud bad ka Assam.
U President jong ka FKJGP Shakhoikuna Circle Bah Khil Maring u la ong ba kane ka jingsniew ka surok ka la pynjynjar bad pynsohsat ïa ki paidbah nalor ka jingsniew, ki don ruh ki jaka ba long pung ktieh ba wat ki kali ki shem jingeh ban ïaid kumba kane ka surok ka dei kaba kongsan bha ha katei ka thaiñ ba pynïasoh ruh bun tylli ki shnong bad kaba poi ruh sha ki shnong khappud ka Meghalaya bad Assam shaduh ki thaiñ Marmaiñ, hynrei la shu leh klet mynta la bun phew tylli ki snem khlem siang rong lane pynbha bad dei halor katei ka nongrim ba kum ki paidbah kila mih hi ban maramot ïa kane ka surok na ka bynta ka jingbit jingbiang jong ki paidbah.
U la ong ruh ba bun na ki paidbah ha ka thaiñ ki dei kiba im da ka rep ka riang bad kumba ka surok ka dei u budlum ka roi ka par bun na ki paidbah ki shem jingeh wat ban pynpoi ïa ki mar rep jong ki sha ki ïew ki hat, da kaba kyrpad ruh sha ka Sorkar ba ka dei ban leh eiei ban pynmang skhim bad ban siangrong ïa katei ka surok ban pynsuk ïa ki paidbah ha ka leit ka wan.
Nongstoiñ, Risaw 25: U District Election Officer ka West Khasi Hills District, bah Garod LSN Dykes mynta ka sngi ka 25 tarik u Risaw,2023, u la pyllait ïa ka Video song ka ban long kum ka Awareness halor ka Special Summary Revision, ha ka jingïalang ba la pynlong ha Trysem Hall DC’s office, Nongstoiñ.
Ha kane ka jingïalang la wan ban ïa shim bynta da ki RO, AEROs, BLO Supervisors, SVEEP Core Committee, ki political parties, ki nonghikai ki khynnah skul, ki District heads bad na ka tnad election.
Ka jingpyllait ïa kane ka film jingrwai ka thmu ban wanrah ïa ka awareness ne ka jingkyrsiew thiah ïa ki khynnah samla ka District ki ban sa dap ïa ka 18 snem ka karta ban ïoh ban pynrung kyrteng ïalade ha ka electoral Roll ne ka Special Summary Revision, kaba dei ka qualifying date jong ka 01.
01.
2024.
Ka dei ruh kum shi bynta ban pynïar ïa ka Systematic Voter’s Education and Electoral Participation (SVEEP).
U Deputy Commissioner haba ai jingkren ula ong ba ki Rangbah shnong, ki sordar shnong bad ki nonghikai ki dei kiba kongsan eh kiba lah ban pynsngewthuh ïa ki khynnah samla, ban pynshlur ba kin pynrung kyrteng ha ka Electoral Roll.
U la ong ruh ba ka jingjop ïa ka election ka dei namar ba ka electoral roll ka long kaba koit ba khiah.
U la kyrpad jur ïa ki nongïalam shnong ba kin trei shitom da kaba peit bha ïa ki khynnah samla ha la ki shnong ba kin pynrung kyrteng haba la biang ka karta, ban pyntip ba lada la don kiba khlad noh na kino kino ki long ïing, khnang ba yn pyndam kyrteng ïa kiba kum kita bad ban ïa trei lang bad ka tnad election.
Kane ka video song, ka long ban ai mynsiem ïa ki khynnah samla ba kin sngewthuh ïa ka jing donkam jong ka EPIC ban don kata ka jingkitkhlieh ban ïa shim bynta ha kaba jied ïa ki nongmihkhmat.
Ka tnad election ka khot ka wer ruh ban pyndonkam ïa kane ka video ha manla ki platform lyngba ki social media, khnang ba ka yn lah ban pynïar ïa ka electoral awareness wat sha ki jaka ba kyndong bad ba jngai.
Ha kane ka programme la ïoh ruh ban sakhi ïa ka jingrwai bala ai da i Jopsilin Khardewsaw kaba dei halor katei ka mat election.
Kiwei kiba la ai jingkren ki long bah HK Thabah MCS Addl DC (EL) ba la ai ïa ka jingkren pdiang bad jingkren lamphrang, bah R Kharmujai Assistant System Engineer (EL) bala batai ïa ki claims bad objection lyngba ka power point presentation bad bah V Swer MCS Addl DC ba la ai ïa ka jingkren pynwai.
Nongstoiñ, Risaw, 25: Ka jingleit khang tala jong ka FKJGP West Khasi Hills District, ïa ka ka mashin tylliat maw jong ka Kompeni kaba pyntrei ïa ka surok Nongstoiñ Wahkaji ha ka sngi thohdieng jong ka taiew ba la dep, ka la pynklumar jingmut ym tang ïa ki nongpynïaid ka Kompeni hynrei wat ïa ki nongïalam jong ka Joint Action Committee kaba dei ka synjuk jong ki riew rangbah jong ki shnong kiba don ha shilynter katei ka surok naduh Nongjyllieh, ter ter haduh Wahkaji.
Halor katei ka jingleit khang tala jong ka FKJGP ïa katei ka mashin tylliat maw, ka la mih ruh ka jingïakynthoh kaba jur lyngba ki rynsan social media kaba la pynlong ïa ki nongïalam ka FKJGP, ba ki hap ban khot ïa ki nongïalam bad ki dkhot jong ka Joint Action Committee, ba kin wan mih ha ophis trei kam ka seng ban ïapynbeit halor katei ka kam.
Kumta ha kane ka sngi balang ka 25 tarik Risaw na ka liang ki nongïalam bad ki dkhot jong ka JAC ki la wan khrui ban ïakren bad ka seng FKJGP halor katei ka kam.
Ha ka jingialang la don lang u bah Chnadra Nongdkhar president ka FKJGP West KHasi Hills, ha kaba ki nongïalam jong kiwei pat ki sengbhalang kiba kyrshan ïa ka FKJGP kum ka WKSU bad ka UHM ki la ïadon ryngkat.
Ha ka jingïakynduh lang la ïatai sani halor katei ka kam ha kaba ki nongïalam ka JAC, ki la pynpaw shibun ki jingeh ha kaba ïadei bad ka jingkhang tala ïa katei ka mashin tylliat maw.
Na ka liang ki nongïalam ka FKJGP ki la kren shai ba ka jingkhang tala jong ka seng ïa katei ka mashin, kam dei ba ki kwah ban pynthut ïa ka jingpyntrei ïa katei ka surok lane ka jingpyrshah ïa ki kam pynroi kumba la kynthoh da ki briew.
Hynrei ka jingkhang tala jong ka seng ka dei halor ki nongrim kiba biang bad na ka daw jong ka jingleh bym kheiñ snep jong ki nongpynïaid katei ka Kompeni ïa ki trai muluk.
Nalor kata ki nongïalam ka seng ki la pynshai ruh ba ka jingkhang tala ïa katei ka mashin, ka dei namar ba ki nongpynïaid ka Kompeni kim shym la pynbiang ïa ki kot ki sla jong ki nongtrei, wat la ka seng ka la leit ban bthah ïa ki ba haba ki wan bylla ha kane ka jylla ki dei ban wan da ka lynti kaba dei, da kaba pynbiang ïa ki kot ki sla kat kum ki kyndon ba la buh da ka sorkar, ym ba kin shu wan rung tuh kum ki masi ki blang.
Ha ka jingïatai kaba la neh slem bha na ka liang jong ki baroh arliang ki la poi sha ka jingïasngewthuh jingmut.
U bah Carry Oscar Kharmuti vice president ka FKJGP haba ïakren bad ki lad pathai khubor hadien ba la kut ka jingïalang, u la ong ba na ka liang jong ki baroh arliang da kawei ka sur ki la ïa mynjur lang ba naduh mynta ka sngi kin shah ban plie noh ïa katei ka mashin tylliat maw.
Hynrei ki la buh por pat ba hapoh shi bnai ki nongpynïaid ka Kompeni ki dei ban pynbiang ïa baroh ki jingdonkam kiba ïadei bad katei ka mashin bad ruh na ka bynta ki nongtrei.
Lada jia ba ki nongpynïaid ka Kompeni kim kohnguh ki nongïalam ka FKJGP bad JAC kin sa ïashong biang ban ïapyrkhat biang ban leh ïa kaba donkam.
Halor katei ka jingïakut na ka liang u bah Zandy Myrthong secretary ka Joint Action Committee ruh, u la kubur ba ka JAC ka sngewïahap ïa ka jingai por jong ka FKJGP ïa ki nongpynïaid jong ka Kompeni ba ki dei ban pynbiang ïa baroh ki jingdonkam ha poh ka por ba la buh, khnang ba kan ym pynthut ïa ka jingtrei bad ba ka Kompeni ka pyndep noh kham kloi ïa katei ka surok.
Shillong, Risaw, 25: Ka Hynñiewtrep Youth Council (HYC) Nongthliew Circle ha ka sngi Balang ka la ïakynduh ïa u Director jong ka Schools Education & Literacy (SEL) bad aiti ruh da ka dorkhas kaba dawa ban kyntiew kyrdan ïa ka Nongthliew Govt Secondary School sha ka Higher Secondary.
U President jong ka HYC Nongthliew Circle Bah Joplang Kharnaior haba ïakren bad ki lad pathai khubor u la ïathuh ba ka seng ka la buddien bha ïa kane ka jingdawa na ka por sha ka por bad ka long ruh ka ishu kaba la slem naduh ba ka Sorkar Jylla ka la tyrwa naduh u snem 2019 ban kyntiew kyrdan ïa kane ka skul.
“Ka thaiñ Nongthliew ka donkam bha ïa ka shlem pule kaba bha bad kaba bit babiang.
Ïa kane ka skul la seng naduh u snem 1956 bad kane ka skul ka la ai jingshakri mynta palat 50 snem, kumjuh ruh kiba bun ki khun samla jong ka thaiñ ki la ïoh jingnang jingstad lyngba ka jingdon jong kane ka skul," ula ong.
Une u nongïalam ka seng u la ai nuksa ba ka nongbah Shillong ïa mynta ka long kaba khapngiah bha, ki briew ruh ki ju ud bha ïa kane ka jingeh.
“Lada ka Sorkar ka shimkhia ban buh ïa ki tnat treikam bapher bapher sha ki thaiñ nongkyndong ka lah ban weng khyndiat ïa ka jingkhapngiap kaba la mad baroh shikatta ha nongbah Shillong," u la ong.
Katkum ka dorkhas, ka seng ka la pynpaw ba ha ka thaiñ Nongthliew, ki don 18 tylli ki shnong bad kam pat don wat tang kawei ruh ka Higher Secondary lait noh tang kawei ka Private School.
“Ki paidbah ha ka thaiñ Nongthliew ki dei kiba im da ka rep ka riang bad kiba kham duna ka ïoh ka kot.
Namarkata, ka jingdon jong ka Higher Secondary School ba la pynïaid da ka Sorkar kan long ka jingkyrkhu ïa ki longiing longsem," ula ong bad bynrap, “ngi kyrmen ruh ba ka Sorkar kan pynurlong noh kham kloi ïa kane ka jingthmu na ka bynta ka jingbit jingbiang jong ki khynnah skul ha ka thaiñ Nongthliew.
".
Shillong, Risaw 25: Ki pulit jong ka East Khasi Hills District ha ka miet sngi ba ar ki kila ïoh ban kem ar ngut ki briew bad kurup ïa u drok ba shongdor haduh 20 lak tyngka bad la ïoh ban bat ruh kawei ka kali.
Ki pulit jong ka jylla ki la trei shitom haduh katta katta ban pynthikna ba ki nongkhaïi drok kim dei ban ïoh lad ban pynïaid ïew ïa kine ki jingdih pynbuaid kane ka jingïoh kem ka kren shai ba ki pulit ka jylla Meghalaya ki long kiba peitngor ban ïa khun pyrshah ïa ki nong leh kam sniew.
Ha ka sngi Ba Ar ki pulit jong ka Ri Bhoi kiba la ap ktem ha Byrnihat ha dien ba kila ïoh ïa ka jingtip ki la ïoh ban kurup u drok heroin ba shongdor haduh T.
45 lak tyngka bad la kem u wei na ki nongkhaïi drok ba na sha bar ka jylla Meghalaya.
Na u tei u nongkhaïi drok ba na shabar ka jylla Meghalaya ki pulit ki la ïoh ban kurup haduh hynriew tylli ki mobile phone, ki pulit kila kem ïa u bad ka jingthohkit ka dang ïaid, na ka liang jong ki pulit ki long kiba la khreh ban ïa khun pyrshah ïa ki nongkhaïi drok ban ym ïoh rung sha Meghalaya.
Shillong, Risaw, 25: Ka tnat Arts and Culture jong ka Sorkar Jylla lyngba ka jingpynbna ba la pynmih da u Commissioner and Secretary ka tnat Arts and Culture ka Sorkar Jylla u Bah F.
R Kharkongor, ka la pyntip ba ha kaba pyntreikam ïa ka iktiar ba la pynkupbor hapoh ka Section 3 (1) (2) jong ka Meghalaya Heritage Act 2012, ka Government Meghalaya ka la tyrwa ban pynbna ïa ki ar tylli ki jaka (Archaeological Sites) ha East Khasi Hills kum ki “Protected Sites.
Kine ki ar tylli ki jaka ki kynthup ïa ka Archaeological Site kaba don ha ka shnong Myrkhan kaba hap hapoh ka Mylliem Block, East Khasi Hills bad ki mawbynna (Megalith Monument) kiba don ha ka shong Rynghep, Nongkseh, East Khasi Hills.
“Kino kino ki jingujor halor kane ka jingpynbna, lada don, ka Sorkar kan pdiang hapoh lai phew sngi naduh ba la pynmih paidbah ïa kane ka jingpynbna," la ong ka jingpynbna na u Commissioner and Secretary ka tnat Arts and Culture ka Sorkar Jylla u Bah Kharkongor.
Shillong, Risaw 25 : Ka India Meteorological Department (IMD) naduh ka miet Sngi Ba Ar ka la pyntip ba ka eriong Hamoon kaba wan beh na duriaw Bay of Bengal kan wan ïaid lynti na kane ka thaiñ ban leit sha Bangladesh bad kan neh kumba 6 kynta ei ei.
Kane ka eriong kan wanrah ka jingkylla ka mariang kata don ki jaka ban jur eriong bad u slap bad ka dei kaba wan kiew na Bay of Bengal bad kan leit sha Bangladesh lyngba ka Khepupara bad Chittagong ha ka jingbeh sted kaba 65 haduh 75 kmph lane poi shaduh 85 kmph, ïathuh ka IMD.
Na kane ka daw jongkane ka eriong ki jylla ba lah ban slap ki dei ka Manipur, Mizoram, Tripura, Assam bad Meghalaya hangne ha thaiñ North East bad kumjuh ruh ka Kerala bad Tamilnadu ha ki bynta ba shathie.
Ha kine ki jylla kane ka thaiñ, don ki jaka ban jur u slap don pat ki ban slap malu mala bad kane ka lah ban bteng haduh ka 26 tarik mynta u bnai.
Nongpoh, Risaw, 25: Da kaba buh hakhmat ïa ka thong ban pyntroiñ ïa ki nongkhaii drok kiba ju mlien ban ïaid lynti lyngba ka jylla Meghalaya, ki Pulit jong ka Ri-Bhoi District ha ka janmiet sngi Baar ki la ïoh ban kurup ïa u drok Heroine uba shongdor kumba T.
45 lak ba la thep ha ki 8 tylli ki synduk sabon.
Halor kane ka jingjia, ki Pulit ki la ïoh kem ïa uwei u briew uba la suba ba u dei uba donkti ban khaïi ïa u drok.
Ka jingïoh kurup jong ki Pulit ka Ri Bhoi ïa u drok ka dei hadien ba ki la ïoh jingtip ba la don ki snar khaii kiba thmu ban shlan tuh ïa u drok bad mar mar ki la pynlong ïa ka jingpynap shrip ha Byrnihat Police Outpost ha kaba ki la ïoh bat ïa kawei ka kali Tourist kaba don ïa u number ML05 Q-0253 bad ha ka jingtalasi ki Pulit ki la lap haduh 8 song u drok.
U suba nongkhaïi drok ba la shah kem ha ki Pulit u dei uba la tip kyrteng kum u Alphanus Marak na Mawsynram East Khasi Hills.
Hadien ba ladep tohkit bad tih bniah halor ka jingïoh kurup ïa u drok, ki Pulit jong ka Ri Bhoi ki la register case hapoh ka aiñ NDPS Act bad ka jingtohkit ka dang ïaid shakhmat.
Shillong, Risaw, 25: Ki Pulit jong ka East Khasi Hills District kiba la pyntreikam ïa ka hukum ba la pynjari hapoh ka district kaba mana ban die kyiad be-aiñ ha ki sngi lehniam Puja, ki la ïoh ban kurup ïa ka kyiad, ka kyiad pyrsi bad ka Beer ba la die be-aiñ ha ki bynta bapher bapher jong ka nongbah Shillong.
Katkum u kyrwoh ba la phah da u Superintendent of Police (City), East Khasi Hills District, Bah Vivek Syiem, ha ki sngi lehniam puja, ki Pulit ki Pulit kiba la pynlong ka jingkhynra bad ka jingïaid pahara ban peitngor ïa ka shongsuk shongsaiñ khnang ban ïada na kino kino ki jingjia ba sngewsih ha kylleng ka Sor Shillong.
“Ha ka jingkhynra ha Paltan Bazar, Jeep Stand, thaiñ Mawblei, Khlieh Iew, basa die doh, ha Mawlonghat, Urkaliar, ha iew Laitumkhrah, Mawbah, Jhalupara, Iew Polo, ki Pulit ki la ïoh ban kurup haduh 102,910 ml ka kyiad IMFL, 260 litar ka kyiad pyrsi bad 15,100 ml ka Beer," la pyntip u SP.
Shillong, Risaw 25 : Ka jingkhapngiah ha kylleng ka sor Shillong na ka daw ka jingbun ki nongdie madan ka la buh ïa ka ïaid ka ïeng ki paidbah ha ka jingma namar ki don ki jaka jaka ba ki hap ban ïaid noh na surok ïaid kali bad kane ym tang ba ka ktah ïa ka ïaid ka ïeng ki kali kaba wanrah ka jingdheng kali kaba jur hynrei ïa ki jngim briew ruh.
Ha thaiñ Laitumkhrah ruh kane kajuh ka jingeh ki paidbah ki la ïa kynduh na kata ka daw ka Dorbar Shnong kam banse ban shim ïa ka rai ban pyrkhing noh ïa ka jingwan tur ki nongdie madan bad kan pyrkhing bha ruh ïa ka rukom shong die madan jongki ba kim dei ban pynkhapngiah ïa ki lynti ïaid kjat ki paidbah.
U Rangbah Shnong ka Laitumkhrah u Bah Andrew A Jyrwa, ula ïathuh ba ka Dorbar Shnong kan pyrrkhing noh ïa ka jingwan kyntur ki nongshong die madan ha ki surok hapoh u pud u sam hadien ba ka Sorkar ka la pyntreikam ïa ka Meghalaya Street Vendors (Protection of Livelihood and Regulation of Street Vending) Scheme 2023.
U Bah Andrew ula ban jur ba ka jingkyntur jong ki nongshong die madan ka dei ka bym lah tehlakam satia ha ki lynti ïaid kjat naduh Laitumkhrah shaduh sha Fire Brigade.
Ula batai ba naduh mynstep, ki nongshong die madan ki la sei ïa la ki mar ki mata ha ki lynti ïaid kjat bad buh jingeh ïa ki paidbah kiba leit ba wan man ka sngi.
Ki nongïaid nongïeng ki la shem jingeh ban ïaid na ki lynti ïaid kjat bad la pynbor ïa ki ban ïaid na ki surok, kaba la nang pynkhapngiah shuh shuh ïa ka surok.
Ka Laitumkhrah ka dei kawei ka jaka ba hui hui bha manla ka sngi namar ka jingdon jong ki skul, ki college, ki ophis Sorkar, ki ophis jong ki kompani shimet bad kiwei kiwei.
U Bah Andrew ula pyntip ba ka Dorbar Shnong kan buddien bha ïa ka plan jong ka Sorkar haba ïadei bad ka kam shong die madan, ka ban sa ai da ka jaka ba kyrpang ïa ki ba kin buh dukan, ym shuh ba kin shu shong die ha kat ki jaka kiba lait.
Ha ki snem ba la leit noh, ka Dorbar Shnong Laitumkhrah ka la pynlong ïa ka jinglum kyrteng ia ki nongshong die madan hapoh u pud u sam jong ka.
Napdeng ki spah ngut kiba la pynrung kyrteng, 90% ki dei ki briew ba nabar bad tang khyndiat eh ki dei ki nongshong shnong ka Laitumkhrah, ula pyntip.
Ula ong ba lada ka Sorkar Jylla ka bthah ïa ka Dorbar Shnong ban lum kyrteng biang ïa baroh ki nongshong shnong die madan, ka Dorbar Shnong ka kloi ban ïatreilang bad ka Sorkar halor kane ka kam.
Watla ka dei ka ‘non vending area’ (bym shah shong die madan), ka Dorbar Shnong Laitumkhrah ka dei kaba nyngkong tam na ki Dorbar Shnong ban lum kyrteng ban ithuh ïa baroh ki nongshong die madan.
U Bah Andrew u pyntip ba ka Dorbar Shnong Laitumkhrah ka la dep ithuh ïa ka jaka (ha Veronica Lane) ban ai jaka shong die madan ïa ki briew ba kin nym kyntur shuh sha ki lynti ïaid kjat.
Nongpoh, Risaw, 25: Lai ngut ki heprit kiba dang hapoh 12 snem ka rta ki la mynsaw hadien ba kawei ka kali rit bym lah satia ban ithuh ka la tynrah ïa ki katba ki dang ïaid kjat harud surokbah National Highway-6 hajan ka shnong Pahamrïoh, Ri-Bhoi District.
Katkum ka jingtip ba la ïohlum, la ïathuh ba kane ka la jia ha ka sngi Baar ha ka por 11 :00 baje mynstep katba kine ki heprit ki dang ïaid lynti harud ka surokbah NH 6.
La ïathuh ba ka kali ka la phet krad na kane ka jaka.
Kine ki lai ngut ki heprit kiba la mynsaw na ka jingshah tynrah kali, ki long u heprit Treiborlang Suting 12 snem bad u heprit Shanborlang Suting , 11 snem kiba dei ki shipara trai bad uwei pat la tip kyrteng kum u heprit Budlang Ryndong 11 snem kiba shong basah ha ka shnong Pahamrïoh Them.
Na ka liang jong ki paidbah ki la ïohi ïa kine ki heprit kiba la mynsaw harud surok ki la leit ban ïarap marmar bad pynkit noh ïa ki sha Civil Hospital Nongpoh na ka bynta ban ïoh ïa ka jingsumar.
Ki Pulit jong ka Nongpoh Police Station ki dang pynlong ïa ka jingtohkit kaba bniah halor kane ka jingjia bad ban thwet ïa ka kali kaba la tynrah ïa ki lai ngut ki heprit.
Shillong, Risaw, 25: Uwei u rangbah briew ïa uba la tip kyrteng kum u Bah Lahbor Khongngai 40 snem ka rta uba dei na ka shnong Wahlong, East Khasi Hills District kaba don sharum jong ka shnong Sohra u la shu mynsaw ei kha-ma-kha hadien ba u la shah thombor bad shah tied da u tyrnem ha ki briew khlem kano kano ka daw.
Ïa une u rangbah uba la mynsaw la pynkit noh sha Shillong Civil Hospital hynnin ka miet sngi Baar hadien ba u la shah thombor ha ka por kumba 10:00 baje mynmiet.
Katkum ka jingïathuh jong u Bah Lahbor, la ong ba kane ka la jia tang hadien ba ka kurim jong u ka la hylla ïa kine ki ba kin ym kren da ki tien sih tien sang hadien ba la suba ba ki dei kiba la shoh khawyiang.
U la kam ruh, tang namarba ka kurim jong ka la hylla ïa ki ban ym kren da ki tiensih, kine ki briew kiba don kumba lai ne saw ngut kiba sah ruh marjan bad ka ing jong u, ki la shu thombor beit ïa u Bah Lahbor bad bom ruh da u tyrnem na ki bynta jong ka lbong haduh ba un da ym tip briew shuh.
U la ïathuh, dei lyngba ka jingïarap jong ka kurim, u la shu lait thaw na ki tyrsim jong ka jingduhei ïa la ka jong ka jingim.
U la ong shuh shuh ba kiba la sakhi ïa kane ka jingjia, dei tang ka kurim bad ki khun ki kti jong u.
Ha kaba ïadei bad kane ka jingjia, ki Pulit ki la pynlong ïa ka jingtohkit khnang ba lap ïa ka jingshisha.
Shillong, Risaw 25 : Ka North Eastern Hill University Students’ Union (NEHUSU) kan pynlong ïa ka jingïaid paidbah lashai ka sngi kum ka dak ban pynpaw ïa ka jingpyrshah halor ka jingbym shim khia ki bor pynïaid ka University ban pyntreikam ïa ki mat jingdawa bapher bapher kiba dei na ka bynta ka bha ka miat ki samla pule.
U President ka NEHUSU samla First June Nongbsap ula ong ba ka Union ka la kyrpad ïa baroh ki samla pule bad ki seng kiba don hapoh ka Univeristy ba kin ïasnohkti lang ha kane ka jingïakhih bad ban boycott ruh ïa ka jingiashong klas.
La pyntip ba kane ka jingïaid paidbah kan sdang na Central Library sha Administrative Block.
Haba kren halor ki ishu, u samla First June ula ong “Halor ka kam hostel, ngi dawa ban pynjanai ha ka rukom ai ïa ki jingbam ba bha, ban pynïoh wifi bad kiwei ki jingdonkam na ka bynta ka jingshngaiñ bad jingaram jong baroh ki nongsah hostel".
Ula ong ba ka Union ka la dawa ruh ban buh noh ïa ka Library ba kyrpang na ka bynta ka School of Technology (SOT), ban long shai bad khuid ha ka jingai marking system ïa ki samla pule bad kiwei kiwei.
Halor ka jingthungkam ïa u Rohit Prasad, une u President ka NEHUSU ula ong “Ngi sngewkhia halor ka jingthung ïa u Rohit Prasad sha ka Ophis jong u Vice Chancellor.
Ka jingbym long shai ha ka rukom thungkam bad ki kyndon ban thungkam ïa une u briew ka dei ka kam kaba ngi dawa ban tuklar mardor".
Khliehriat, Risaw, 25: Arngut ki nongtrei jong ka karkhana pynmih dewbilat Dalmia Dalmia Cement Ltd, Thangskai kaba don ha East Jaiñtia Hills District ki la mynsaw katba ki dang thang ïa ka dur tyngshop jong u ‘lei Rabon ha ka sngi pynkut ïa ka lehniam puja hadien ba ladep pynngam um ïa ki blei ha ka sngi Baar.
Kine ki arngut ki nongtrei ka Dalmia kiba la mynsaw ki long u Senior Manager-Machanical u Kedar Mal Maheshwari 60 snem ka rta bad uwei pat u dei u Security Guard uba kyrteng u Deepak.
Haba pyrshang ban wad jingtip shuh shuh halor kane ka jingjia, ki bor pynïaid jong ka Dalmia ki la kyntait bad ïakren.
Ka thymmei khubor ka ïathuh shuh shuh ba ïa kine ki arngut kiba mynsaw la pynkit noh marmar sha Nemcare Hospital Guahati.
Kumjuh ruh kumba la paw lyngba kawei ka Video, ki nongtrei jong ka Dalmia Cement Ltd ki la leh kmen puja da kaba thmu ban thang ïa u tyngshop jong u ‘lei Rabon bad ka thymmei khubor ka ïathuh ba imat kine ki nongtrei jong ka kompeni ki la pyndonkam da ka umphniang petrol bad ha ka por ba ki theh umphniang ïa u tyngshop u klong umphniang u la kem ding bad pei bad kumta ka ding ka la sied pathar sha ki ar ngut kat haduh ba ki la mynsaw jur na ka jingkem ding kynsan ha ka met jong ki.
La ïohi ruh ba ka la don kawei ka kali pynlip ding ruh ha kane ka jaka ba jia katba ki dang ïaleh kmen puja.
Ka thymmei khubor ba la ïoh lum shuh shuh ka la ïathuh ba ki nongtrei jong ka Dalmia kim shym la ïoh jingbit na ki bor synshar distrik bad na ki bor jong ka aiñ ban pyndonkam ïa ka ding ha ka jingrakhe puja jong ki namar katkum ka jingïoh jingtip la sngewthuh ba ki ïoh jingbit tang ban bret blei ym ban pynndonkam ïa ka ding ha ka tamasa lehniam puja.
Ki Pulit kiba la ïoh jingtip halor kane ki dang tih bniah bad ki dang pynlong ïa ka jingtohkit halor kane ka jingjia.
Shillong, Risaw 24: Ka Skulbah North-Eastern Hill University, ha ka Lah Sngi U Blei, ka la pynlong ïa ka jingïaphylliew jingmut bad ka kynhun kaba na ka Ri Croatia ha Auditorium jong ka Kiang Nangbah NEHU Old Guest House bad katei ka kynhun na Croatia ka la pyni rong da ka shad tynrai jongki kaba la tip kum ka “Sword Dance" ne ka shad talaiñ wait ha katei ka sngi.
Katei ka kynhun jong ki 16 ngut ki Knight`s Association Kumpanjija“- Blato (Croatia) ki la wan jurip ïa ka NEHU, da ka jingthmu ban ïaphylliew bad ban ïasam mar kylliang ïa ki jingtip bad ki bor pynïaid bad ki samla pule jong katei ka skulbah.
La ïathuh ba ka jingthmu jong ka jingwan jurip ka jong katei ka kynhun na Croatia ka long ban pynsngewthuh bad ban pynshai paidbah shaphang ka Folklore Festival bad Cultural Heritage jongka Blato, ka dewlynnong jongka Korcula, Republic of Croatia, kaba dei kaba la bna nam ïa ka jinglong kyrpang ka mariang sawdong sawkun, ka kolshor, ka histori bad ka bam ka dih kaba don ha ka jaka pdeng jongka Central bad Southeast Europe.
U Nongïalam jongka Knight’s Association Kumpanjija – Blato na Croatia u Nicola, ula pynpaw ïa ka jingsngewtynnad ïa ka jingpdiang sngewbha jong ka NEHU bad khamtam ïa ka jingïaphylliew kaba don jingmut.
Ula ïawer ïa ki bor pynïaid jong ka NEHU ryngkat bad ki samla pule ba kin leit jngohkai ïa ka ri Croatia ha ki snem ban wan.
U Vice Chancellor ka NEHU Prof.
PS Shukla, ula pynïaid ïa katei ka prokram bad ula ai khublei ïa katei ka kynhun jong ki 16 ngut na Croatia kiba la wan jngoh ïa ka NEHU ban pyni kyrpang ïa ka Kumpanjija Sword Dance, kaba dei ka shad tynrai kaba pyni ïa ka mynsiem jong ki nongïaleh kiba ïeng ban ïada ïa ka dewlynong pyrshah ïa ki nongshun ha ki por kiba rim ba jah.
Katei ka waitlam ka dei kaba pyni ïa ka bor, jingshlur, jingkhlaiñ, ka jingïada bad kumta ter ter bad ïa katei ka Sword Society la seng naduh u snem 1927.
Katba u Prof.
B.
Panda, Director ka ICSSR-NER bad u N.
Munish Singh, Zonal Director, ICCR, North-East ki la ai jingkren bad pdiang sngewbha ïa katei ka kynhun kaba la wan jngoh ïa ka skulbah NEHU.
Shillong, Risaw 25 : Ka Meghalaya ka la kynjoh sa uwei u mawmer hadien ba ka la lah ban pynpoi umbam sha ki 4lak tylli ki longïing ha ka jylla lyngba ka skim Jal Jeevan Mission.
Tad haduh mynta la dep ban mang 3,000 klur tyngka na ka bynta ban pyntreikam ïa ka skim JJM ha ka jylla.
Lah ruh ban kdew hangne ba tad haduh ka 15tarik Nailur 2019 ki la don tang 4450 tylli ki longïing kiba ïoh umbam ha ki ïing ki sem jong ki hynrei mynta pat ka la kot sha ka 4,00,812 tylli.
Kumta, halor katei ka jingjop, na ka liang u Myntri Rangbah ka Jylla, Conrad K Sangma u la ai ka jingïaroh ïa ka kynhun ba pyntrei ïa ka jingpyntreikam ïa ka Jal Jeevan Mission ha Meghalaya kaba la trei borbah ban pyntyllun ïa ka kam shakhmat.
“Ka Meghalaya ka la kot sha ka 4lak tylli ki longïing kiba ïoh um lyngba ka Jal Jeevan Mission Functional Household Tap Connection (FHTCs).
Ngi ai ka jingkhublei ïa ka kynhun Jal Jeevan Mission Meghalaya bad ngi buh thong ba ngin ïai bteng ban kynjoh 100 persen ka jingpynpoi umbam umdih sha baroh ki longïing ha ka jylla.
Na ka liang u Myntri ka tnad PHE ka sorkar Jylla, u Marcuise N Marak pat u la ong ba ka tnad ka buh thong ban kynjoh haduh 5lak tylli ki longïing ka jingpynpoi umbam ha u Nohprah mynta u snem.
“Ka thong jong ka sorkar ka long ban pynïoh umbam umdih sha ki 6.
51lak tylli ki lohngïing," u la ong da kaba bynrap ba tad haduh mynta ka sorkar pdeng ka la dep ban mang haduh 3,000 klur tyngka na ka 6,000 klur tyngka kaba la mang na bynta ka jylla.
Haba bynrap lang, u Commissioner & Secretary ka tnad PHE ka sorkar jylla ba dei ruh u Mission Director ka Jal Jeevan Mission, u Syed Md.
A Razi u la pynpaw ïa ka jingkmen kaba khraw halor kane ka jingjop.
La pynpaw ba ka jingpynpoi umbam ha ki ïing ki sem ka ïapher na kawei ka distrik sha kawei pat.
Ha East Garo Hills ka jingpynpoi umbam ka la kynjoh sha ka 80.
09 persen, South West Garo Hills da ki 79.
02 persen, Ri Bhoi da 72.
83 persen, North Garo Hills da ki 69.
35 persen, Eastern West Khasi Hills da 67.
56 persen, South Garo Hills da 65.
56 persen, South West Khasi Hills da 65.
15 persen, West Garo Hills da 59.
82 persen, West Khasi Hills da 57.
52 persen, West Jaintia Hills da 50.
29 persen, East Khasi Hills da ki 50.
01 persen bad East Jaintia Hills da 44.
50 persen.
Dang ha u Risaw 2022, kata shisnem mynshwa, ka Meghalaya ka la shah pynkup burom da ka khusnam ba ar haka jingpyntreikam ïa ka Jal Jeevan Mission kaba long ka jingai jingithuh ïa ka jingtreikam bha jong ka jylla.
Shillong, Risaw 25 : U Nongïalam ka All India Trinamool Congress, Bah George B Lyngdoh ha ka sngi Balang u la ong ba un ïa syllok shwa lada don shisha ka jingtyrwa ba un aireng ha kane ka elekshon MP kaban sa long shen ha u snem ban wan.
Katei ka jingkren jong u kadei hadien ba ka la mih ka jingkren na u nongïalam ka Congress ba dei ruh u MP ba mynta ka Shillong Bah Vincent H Pala ba ka NPP ka khroh kyrtong na kiwei pat ki party bad khot ruh ïa u MLA barim ka Umroi, Bah George Lyngdoh ban long u kyrtong jong ki ha kane ka elekshon ban wan.
“Lada kum kine ki jingtyrwa ki wan, nga hap ban ïa syllok shwa bad kiba bun balang la ka long naduh ki paralok ba ïajan, ha ïing ha sem, ki nongïalam bad ki nongkyrshan ba radbah.
Ka shong eh ruh ha ka jingai jingmut jong ki bad hadien kata ngin sa shim lang ïa ka rai kumno ban ïaid shakhmat," ong u Bah George.
Shuh shuh haba jubab pat halor ka jingkren jong u Bah Pala, utei u MLA barim ka Umroi u la ong, “Lada u Bah Pala u la tyrwa ïa kata, ngin sa peit namar lada jia ba u MP ba mynta u ïohi ba don u kyrtong ba kham biang kam don jingeh ei ei ruh em.
"Tangba, u la pynpaw pat ba haduh mynta ym pat don satia mano mano ruh na ka NPP kiba wan ban kynduh ïa u.
Da kaba pynpaw ba kiei kiei baroh kin shong ha ka jinglong jingman, utei u nongmihkhmat ba rim u la ong ba namar katei ka lympung kadei kaba kham ïar kumta donkam ruh ïa ka jingïasyllok kaba kham bniah.
Halor ka jingkylli la u kloi ban mih noh na ka TMC, u Bah George u la ong, “Ïa kine baroh phin sa tip ynda la dei ka pore namar ka elekshon MP kam don jingïadei bad nga kum u dkhot ka TMC.
Ka kam MP ka la dei kawei pat ka bynta kaba pher namar ka long palat shabar jong ka party.
Kumta, kano kano ka jingïasyllok kadei ban long shabar jong ka party kumjuh.
Haba ïadei pat bad ka TMC, u la ong ba kin sa ïa kren bad u President ïa kino kino ki kam kiba ïadei bad ka party bad shim lang ïa ka rai ba long salonsar.
Shuh shuh haba jubab halor ka jingtyrwa da u State President ka AITC ïa u kum u kyrtong MP na ka party, na ka liang u Bah George u la pynpaw ba haduh mynta kam don kano kano ka rai.
“Ka dang dei tang ka jingpynpaw shimet jong u, ym ka rai jong ka party ban sei kyrtong hynrei ïa mynta hi ym pat don kano kano ka rai ne ka jingïalang halor kane.
".
New Delhi , Risaw 25 : Ka National Council of Educational Research and Training (NCERT) Committee ka la rai ban bujli noh ïa ka kyrteng ‘India’ da ka ‘Bharat’ ha manla ki kot ba pule ha ki skul hapoh ka Ri.
Ka NCERT kala shim ïa kane ka rai ha ka jingïalang ba long mynta ka sngi haba mynjur ruh ban bujli noh ia ka sobjek ‘Classical Hisoty’ na ka ‘Ancient History’.
Ia kane la pynbna da u Chairman ka Committee u C.
I Issac.
Nalor kane, ka Committee ka la tyrwa ruh ban wanrah noh ïa ka Indian Knowledge System (IKS) ha ki curriculum jong baroh ki sobjek.
Kane ka rai jong ka NCERT Committee ka la mih ruh hapdeng ka jingïatai kaba dang jur halor ka jingthmu pynkylla kyrteng ïa ka Ri India sha ka Ri Bharat.
Kane kala mih haba sdang jong une u snem hadien ba ka Sorkar Pdeng ka la phah ïa ka G20 Dinner Invitation (jingbam ja) jong ka President ka Ri Droupadi Murmu ha ka kyrteng kum ka “President of Bharat" ha ka jaka jong ka “President of India".
Ka Riti Synshar ka Ri, kala pyndonkam lang ia ka kyrteng ‘India’ bad ‘Bharat’ ha ki jingthoh jong ka.
Ka Article 1 ka ong “India, kata Bharat, kin dei ka union of States".
Kane ka article jong ka riti synshar ka Ri ka dei ka jingthoh kaba kongsan bha namar ka pruid dak ïa kaei kaba jer kyrteng ïa ka Ri.
ïa ka draft jong ka Article 1 la pdiang ha ka 18 tarik Nailur, 1949, kaba la wanrah da u Chairman ka Drafting Committee Dr Ambedkar.
Khliehriat, Risaw 26: Ka jingïalehkai phutbol kaba la tip kum ka 1st Open Veteran Football Tournament na ka bynta kiba 40 snem shaneng bala pynïaid da ka East Jaiñtia Hills District Football Association (EJHDFA) mynta ka sngi ha madan Deinchynrum, Khliehriat.
Haba phai sha ka jingïakhun na ka liang ka kynhun Wahiajer Narpuh FT kala jop da 1-0 kol ïa ka Diengshynrum SC, ïa katei ka shikol na ka Wahiajer la thep da u Banjop Suting haka minit ba 18.
Katba haka jingïakhun kaba ar ka Para i SC kala jop da 6-1 kol ïa ka Sutnga VFT, ïa ki kol na ka Para i SC la thep da u Socialborn Kurbah haka minit ba 11 & 43, u Sooki Lamare saw kol ha ka minit ba 28, 41, 54 bad 56.
Ïa ka shikol na ka Sutnga VFT la thep da u Riewehkupar Sutnga haka minit ba 49.
Shillong, Risaw 26 : Ka Iatyllilang SC ka la kylla long ka kynhun ba ar hadien ka Kharang SC ban jam sha ka semi final ha ka lympung ïakhun jong ka SSA 4th DIVISION Football League 2023, bad kane ka la wan hadien ba ka la pynkhyllem noh ïa ka Mawpdang SC ha ka jingïalehkai Quarter Final hynne ka Sngi Palei.
Haba phai sha kane ka jingïakhun kaba la sdang ha ka por 2 baje nohphaisngi ha madan 1st Ground SSA Stadium, ka Iatyllilang SC ka la jop salit da shi kol ïa ka Mawpdang SC.
Ka jingïakhun ka la long kaba ïakhaid bad kaba itynnat, bad ka jingïapyrshang ban pynkhihjar ka la wan na baroh arliang mamla hynrei dei lyngba u Iatyllibor Mynsong u ba la thep ïa ka shi kol ha ka 30 minit jong ka kylla step ba ka Iatyllilang SC ka la ïoh ban lamkhmat ïa ka jingïalehkai.
Haduh kaba kut jong ka por ba la buh ym shym la don shuh ba lah ban pynkhihjar kaba la pynthikna ïa ka Iatyllilang SC ban ïohrung sha ka semi final jong kane ka lympung mynta ka samoi.
Ka jingïalehkai Quarter Final mynta ka sngi kan sdang biang ha ka por 2 baje nohphaisngi ha kajuh ka madan (1st Ground SSA Stadium), bad ka jingïakhun ka long hapdeng ka kynhun Mawkriah West SC pyrshah ïa ka kynhun Mawkasiang SC ki ban ïaknieh rung semi final.
Jowai, Risaw 26: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba la long hapdeng ka Nangbah Iawmusiang pyrshah ïa ka Demthring kila poi noh sha ka jingïakhaid da mar shikol 1-1, ïa ka kol na ka Nangbah Iawmusiang la thep da u Joplangki Challam haka minit ba 55.
Katba na ka Demthring la thep da u Maidong Mukhim haka minit ba 81.
Ka jingïakhun lashai ka sngi 27.
10.
2023 kan long hapdeng ka Dulong pyrshah ïa ka Sohmynting haka por 12 baje shiteng sngi.
Jowai, Risaw 26: Ka ophis u Deputy Commissioner, West Jaiñtia Hills District, ha ryngkat ka jingïatreilang bad ka ophis u District Sports Officer, West Jaiñtia Hills District, Jowai kin pynlong ïa ka jingïakop mareh ‘Fit India Freedom Run 4.
0 & National Unity Day Run, 2023 (Rashtriya Ekta Diwas)’ na ka bynta ki shynrang bad kynthei (open category) halor ka phang “Swatchh Bharat".
Ïa kane ka jingïakop mareh yn pynlong haka 31 tarik u Risaw ïa kaba yn sdang ban kaweh ïa ka lama na Main Gate Kiang Nangbah Stadium (Starting point) bad ïaid na Ladthadlaboh Main Road – Jowai Public School – Gate Polytechnic – Kshaid Rymphum – Salaroh – Dulong Poh-hali Road – Dulong – Pamhadem – Panaliar (Civil Hospital)– Iongpiah -Mission Compound – H.
K.
Singh School – D.
C Office – New Hill – National Highway bad leit pynkut ha Kiang Nangbah Indoor Stadium (Finishing point).
La pyntip ba ka por mareh kan sdang nadup ka 6 baje mynstep ha kaba yn don ka Spot Registration ïa ki nongwan ïashim bynta ha katei ka sngi ha Kiang Nangbah Indoor Stadium, Jowai naduh ka por 5 baje mynstep.
Ha ka juh ka por na ka liang ka District Sports Officer, West Jaiñtia Hills District, Jowai ka khot sngewbha ïa baroh kiba dei nadoh ka District ban wan ïashim bynta lang ha kane jingïakop mareh, ha kaba yn don ruh ka jingsam ïa ki khunsnam da ka song pisa sha baroh ki nongjop.
Jowai, Risaw 26: Ka jingïalehkai phutbol haka kyrdan Super Division Football Tournament 2023 ba la ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai hynne ka Sngi Palei ha madan Kiang Nangbah Stadium, Dongmihsngi Jowai.
Ha ka jingïakhun naka liang ka kynhun ïalehkai jong ka Nangbah Mulang kala lah ban pynliem da 3-1 kol ïaka Ladthadlaboh, ka Nangbah Mulang kala ïoh ban thep ïa kitei ki lai kol lyngba u Wirldrick Susngi haka minit ba 27 & 66 bad u Chanhok Siangshai haka minit ba 90+3.
Katba na ka liang ka Ladthadlaboh la thep da u Banteilang Shylla haka minit ba 60.
Ka jingïakhun mynta ka sngi kan long hapdeng ka Khimusniang pyrshah ïa ka Mukhla Raij SC, por 2 baje nohphai sngi.
Nongpoh, Risaw 26: Ka Lynti Jam Football Center, Meghalaya ryngkat ka jingïatreilang bad ka SPT Sports Bangalore haka sien ba 7 kala ïoh ban sdang biang ïaka lympung ïalehkai phutbol bala tip kum ka Sunfeast Cup 2023, Meghalaya Master naka bynta ki heprit shynrang haka kyrdan U-13 bad ruh ha ka kyrdan U-16 kynthei bad shynrang, ïa katei ka lympung la ïoh ban sdang hynne ka Sngi Palei ha Madan ïalehkai jong ka shnong Mawleiñ Mawkhan.
Ha kane ka lympung haduh 50 tylli ki kynhun na kylleng ka jylla Meghalaya kila wan ban shimbynta bad kane ka lympung kan long ruh kum ka rynsan bad ka kabu ksiar ïaki heprit kynthei bad shynrang kiba donsap ba kin ïohlad ruh ban kiew shaphrang haka jingïalehkai phutbol namar ki kynhun ba jop kin ïoh ruh ban mihkhmat ïaka jylla haka jingïakop jong ki jylla ka thaiñ Shatei Lam mihngi jong ka Ri.
Ïa katei ka lympung Sunfeast Cup 2023 la wan ban plie paidbah da u Bah Jeffery Warlarpih Coach ka Meghalaya kum u kongsan haka jingdonlang u Bah Sumarlang Swer President ka Lynti Jam Football Center, Meghalaya Bah Teibor Makri Rangbah Shnong Mawleiñ Mawkhan, Bah Manchester Rani, Chairman Mawleiñ Mawkhan Dorbar Pyllun bad kiwei kiwei ki riew rangbah.
Haba phai sha katei ka jingïalehkai ba nyngkong ha katei ka sngi haka kyrdan U-16 kala long hapdeng ka Shillong Soccer Scout pyrshah ïaka Umbir ha kaba ka Umbir ka la pynliem noh ïaka Shillong Soccer scout da 1-0 kol.
Katba ha ka jingïalehkai ba ar kala long hapdeng ka PFR Academy Shillong pyrshah ïaka Nartap Grass Root Nongpoh haka kyrdan U-13 ki shynrang ha kaba ka PFR Academy Shillong kala lah ban pynliem noh ïaka Nartap da 5-0 kol ban rah ïaka nam jop ba nyngkong jong katei ka lympung.
“Ieid shuwa ïalade bad sa burom ïa jong kiwei’ ka dei ka kyntien ba shongsbai bad ba shon jingmut bha khamtam ïa u Khun Khasi Khara kum ka Jaidbynriew – kaba donkam ban da shong pyrkhat, ban puson bad ban pynwandur ïa ka kat kum ki jingdonkam ba hakhmat tam na ka bynta ka Jaidbynriew ba kan im kan sah la ha ka kyrteng ne ka nam hangne ha snieh pyrthei.
Ka Jaidbynriew Khasi ka sngew sarong ïa kaei?-Hato ka sarong ba ka im ha ka jaka ba don kyrhai ka spah mariang, ka ri ba ieid ki Blei, ka ri tip kur tip kha, ka ri ki tip sang tip ma bad kiwei kiwei hynrei kynmaw kine baroh kim neh sah ha sla pyrthei lada kum ka Jaidbynriew ka ïap, bad lada ka ïap kine ruh kin ïap lang.
Namar kata, dei ban puson ïa ka kyntien ‘Ieid shuwa ïalade sa burom ïa kiwei’ bad ban leh eiei noh shuwa ba ka poi shaba dier ka por.
Baroh ki Jaidbynriew hangne ha snieh pyrthei ki dei kiba don la ki jong ki Khana Pateng, ki Puriskam bad kiwei kiwei ba kin im kin sah bad kane ka long kumjuh ruh ïa ka Jaidbynriew Khasi kaba im hangne ha ki Ri-lum ba jyrngam bad ba dap da ki kshaid, ki lum ki wah ba ithiang bad kiwei kiwei.
Ka Jaidbynriew Khasi watla ka dei kaba dang don shi troh eh hangne ha sla pyrthei hynrei ka dei kaba don kyrhai ki riewstad, ki khraw pyrkhat bad ki proh jabieng kiba lah ban pynriewspah ïa ka Jaidbynriew da kaba leh ïa ka bynta kaba khraw eh bad kata ka long ban pynim junom la junom ïa ka Jaidbynriew.
Kane ka juk mynta ka dei ka juk jong ka jingïaleh-ka jingïaleh ha baroh ki bynta jong ka Jingim.
Ki Jaidbynriew rit paid kum ki Khasi, ki don ha ha jingïaleh kaba jur bha bad kane ka jingïaleh ka long ka jingïaleh ban neh ban sah ha sla pyrthei namar ka jingjur palat ki jingtyllep ka umsaw jong ki hehpaid kiba lah ban pynduh jait naduh dyngkhong ïa ka jinglong ba kyrpang.
Ka Jylla ka la sakhi ïa kum kane ka jingïaleh jong ka Jaidbynriew Khasi ha kine ki snem bala leit bad kaba dang bteng haduh mynta bad kane baroh ka dei kaei lada kam dei kata ka jingsngew syier, sngewtieng ïoh shisha ka sngi ka Jaidbynriew Khasi kan shu jah rngai nangne na Pyrthei.
Ka jingïakhih ïa ksar jong ka Jaidbynriew ban pynrung noh ïa ka Ktien Khasi ha ka Khyrnit ba Phra ka dei kaba donkam palat hynrei ka jingdonkam jong ka, kam palat pat ïa kawei ka jingdonkam namar kane ka dei ka jingdonkam ban pynriewspah ïa ka Ktien ka thylliej jong ka Jaidbynriew.
Kane ka jingdonkam ba kham kongsan tam eh ka dei kaba ngi kum ka Jaidbynriew ngi la leh klet bad phai lyndet beit haduh mynta haduh ba ki Khun ki Hajar jong ka Jaidbynriew kila shu im ha lyer ha suin khlem da tip shuh ïala ka jong ka thymmei ne ka tynrai.
Ka por kam shah shuh ba ka nam ba u ‘Khasi u Bam ka Kot’ kan dang ïai neh haduh kane ka pateng ba mynta bad ka por kala dawa ïa ka Jaidbynriew ba kan kyndit na ka jingïohthiah lyngngai.
Kumba la kdew haneng, ka Jaidbynriew ka dei kaba don ïa ka Khana ka Pateng bad ki Puriskam- ka Jaidbynriew ka kren shaphang ki soskular ba ïateh hakhmat ki Syiem Khasi bad ka Sorkar India kum ka Instrument of Accession (IOA), ka Annexed Agreement (AA), ka Stand Still Agreement bad kiwei kiwei hynrei katno ngut na ki lak ngut ki Khun Khasi Khara ki tip ïa ki jingmut bad ki pasoh jong kine ki soskular.
Manla u snem, ka Jaidbynriew khamtam ki sengbhalang bad seng saiñ pyrthei ki ju rakhe kynmaw burom ïa ki Khla Wait jong ka Jaidbynriew kum ïa u Tirot Sing Syiem, Syiem ka Hima Nongkhlaw bad u Woh Kiang Nongbah hynrei balei ba kine ki jingrkhei ki shu kut tang ha ka jingbuh syntiew jong ki katto katne ngut bad kam ju long satia ka jingrakhe ba pyrsad mynsiem ïa kane ka pateng bad ïa ka lawei.
Ka jubab ïa kine kiei kiei ka dei namar uba bun na ki Khun Khasi Khara ki shu tip na suin ïa ki kam ba khraw jong kine ki Khlawait tang namar ba ka Sorkar Jylla ka ai shuti ba kin ïoh pynlut por ha ki kam ba ki sngewtynnad eh.
Haba kren ïa kine kiei kiei, ka jingdonkam ba la kren ka thew sha ka jingdonkam ban pynim pat ïa ka Khana Pateng jong ka Jaidbynriew ban buh jingthoh ïa ki Khana Pateng bad ki jingjia ba wan jia ha ka Jaidbynriew ha kaba dei ruh ban pynrung ïa kine kiei kiei ha ki jingpule la ha ki skul ne College khnang ba ki heprit ha kane ka pateng bad kumjuh ïa ki khun samla jong ka Jaidbynriew kin tip ïa la ka thymmei, kin shemphang ïa la ka Jaidbynriew bad kin don ruh ka jingieid nyngkong eh ïa la ka jong.
Kan myntoi aiu ban pynriewspah tang ïa ka Ktien lada ïa ka Khana ka Pateng jong ka Jaidbynriew ngi klet noh.
Ka Por mynta ka dawa ïa ka jaidbynriew la ka dei kiba don ha ka Bor Synshar, ki Sengbhalang, ki riewshemphang kynthup lang salonsar ïa ka Jaidbynriew ba kin sdang ïakhih ïaksar noh halor kane ka bynta.
Ka Jaidbynriew ka don kyrhai ki riewwadbniah, ai ba kine kin shim ïa ka bynta kaba khraw ha kaban buh ha ki jingthoh shaphang ki Khana Pateng jong ka Jaidbynriew bad sa pynbud da ka jingïakhih ïaksar ban pynrung noh ha ki jingpule khnang ba ki pateng la pateng ban wan, kin tip ïa ka thymmei bad ka lynti ïaid jong ka Jaidbynriew.
Mawkyrwat, Risaw 26: Ka Hyñniewtrep Achick National Movement (HANM) jong ka South West Khasi Hills District mynta ka sngi kum ka dak jong ka jingaimynsiem halor ka jingtrei shitom jong u Dr.
Wanbudmi Sutnga, Medical Superintendent ba dei peit hapoh ka Civil Hospital, Mawkyrwat, South West Khasi Hills District ki la pynkup burom kyrpang da kaba ai da ka kynja momentous ryngkat ka jingpynkup da ka jaiñ.
Ïa ka kynhun ban leit pynkup burom, la lamkhmat da u Lambokstar Marweiñ, President jong ka HANM, South West Khasi Hills District ha ryngkat ka jingïasynranglang da ki dkhot jong ka HANM.
U Lambokstar Marweiñ, President jong ka HANM, South West Khasi Hills District haba kren ha ki lad pathai khubor hadien ka jingpynkup burom, u la ong ba kane ka jingleit pynkup burom jong ka HANM ïa u Dr.
W.
Sutnga ka dei halor ki kam ba bha ba u la pyni da kaba u la wanrah shibun kiei kiei ki jingkylla hapoh jong ka jaka sumar hapoh Civil Hospital Mawkyrwat.
U la ong ruh ba da ka jingtrei shitom jong u Dr.
Sutnga bun bah ki jingdonkam hapoh kane ka jaka sumar ki la sdang ban biang lut haba ïa nujor bad ki bnai kiba la dep.
U la ong shuh shuh ba ha kaba ïa dei bad ki jingdon jong ki Doktor, katkum ki jingdonkam ki dang duna bha namar katkum ka jingtip ba haduh mynta ki dang don tang 12 ngut ei ei ki doctor pynbann ka jingdonkam ha kane ka Civil Hospital la kumno ki dei ban don 30 ngut ei ei khnang ban yn lah ban ai ka jingshakri kaba biang ïa ki nongpang.
“Ïa kane ka bynta u Dr.
Sutnga u la pynpaw ba un sa leh ïa kaba donkam khnang ba ki paidbah kin nym ïa kynduh jingeh ha ka liang ka koit ka khiah", ïathuh u bah Lambok.
Ha kawei pat ka bynta, ka HANM lyngba u President ka kyntu ruh ïa ki nongtrei hapoh kane ka jaka sumar ba kin wan ha ka por ba biang katkum ki jingdonkam namar don katto katne ki nongtrei ba kim burom ïa ka por haba ki wan trei hapoh kane ka jaka sumar bad ki wan katba ki mon, kumta ka long kaba donkam ba kum ki nongtrei ki dei ban ïa burom mar kylliang khnang ba ki kam hapoh kane ka jaka sumar kin long kiba ïaid beit ïaid ryntih.
Ha kawei pat ka liang ki paidbah ruh kin ïa burom lem ïa ka por hapoh jong kane ka jaka sumar kata ka long na ka bynta kito ki briew kiba kwah ban wan peit ïa kiba thiah pang bad kumjuh ruh ki dei ban sumar khuid ïa ki sawdong sawkun jong kane ka jaka sumar khnang ba kan long kaba itynnad bad kaba ïaid beit ïaid ryntieh ha ki liang baroh.
“Ban wanrah ïa ki kam kiba jop la ha kano kano ka bynta, kaba donkam ka long ban don ka jingïatreilang na baroh ki liang la ka long na ki paidbah ne wat napoh jong ka Civil Hospital baroh kawei", ong u bah Lambok.
Jowai, Risaw 26: Ka Sai Yei Sap Entertainment Production, Jowai mynta ka sngi 26 tarik haka por 5 baje janmiat kila pyllait paidbah ïa ka Phlim jong ki kaba ai kyrteng ka “Johkhe.
com" ha Loompyrdi Iongpiah Hall, Jowai da u kongsan ma Comingone Ymbon uba dei u myntri jong ka sorkar jylla.
Hashwa ban pyni paidbah ïa kane ka phlim Pnar ka “Johkhe.
com" ha Nongbha Jowai la don ka jingïalang kaba lyngkot ba la pynïaid da u ma Tympang Laloo, la ïoh ruh ka jingduwai ainguh da u Kyrshan Synnah bad kumjuh na u Marbud Laloo Producer jong kane ka phlim.
Na ka liang u kongsan haba ai jingkren ula ai ka jingïaroh ïa ki nongpynmih ïa kane ka phlim haka ktien Pnar bad ha ka juh ka por kan long ruh kum ka lad ban ai kam ïa ki khun samla ha ka rukom ak phlim.
Ula ong ruh ba ki nongak phlim pnar mynta kila sdang ban ban kiew ha baroh ki liang.
ula ai mynsiem ïa ki khun samla ba kin ïeng hala ki jong ki kjat ban seng ïa ki kam la jong.
Ha kaba ïadei ba ki jaka peit phlim ne ki ‘Cinema Hall’ ula khot ïa kino kino ki riew shimet ne ki kynhun kiba don jingmut ban shan ïa kine ki Cinema ba kin wan shakhmat namar ka sorkar ka long kaba kloi ban ai jingïarap ïa ki lyngba ki skim bapher bapher.
Ha kane ka sngi la ïadonlang naduh ki Dolloi ka Elaka Jowai ma Puramon Kynjing, u President ka Seiñraij Jowai ma Hercules Toi, u Waheh Shnong ka Iongpiah ma R.
L.
Bimee Suwer, ki riew rangbha ka shnong bad ki paidbah kiba la wan ban peit nyngkong ïa kane ka phim ha nongbah Jowai.
Katba ïa ki kyntien ai khublei la ïoh na u Dao Toi.
La pyntip ba ïa kane ka phlim yn pyni paidbah ha Loompyrdi Iongpiah Hall naduh lashai ka sngi 27 tarik ha ka sngi Saturday-Sunday haka por 2:00 pm, 5:00 pm bad 8:00 pm, katba ha ka sngi Monday-Friday haka por 5:00 pm bad ka por 8:00 pm.
Na ka bynta ka bai ticket kan long 100/- ïa kiba hapoh 13 snem bad 150/- kiba shaneng.
Nongpoh, Risaw 26: Hadien ba ka Ri-District Sports Association (RBDSA) kala dep ban pynlong dang shen ïaka General League mynta ka sngi kala ioh ban sdang pat sa ïaka Super League ha madan ïalehkai ka Umsning Sports and Cultural Club ha Patarim da ka jingangnud ban kyntiew ïaki kynhun ïalehkai na ka them Ri-Bhoi.
Ïa katei ka lympung ïalehkai Ri-Bhoi Super League la wan ban plie paidbah mynta ka sngi da u Raja Brahma Additional Deputy Commissioner ka Ri-Bhoi District kum u kongsan bad u Bah Boby Nongbet Districty Sports Officer ka Ri-Bhoi District kum u symbud kongsan haka jingdonlang u Bah E Lyngdoh BDO Umsning C&RD Block, Bah Donlang Sohkhlet Vice Chairman ka MREGC, Bah RB Shadap President ka RBDSA bad kiwei kiwei ki riew rangbah.
Ka jingïakhun plie pyrda ha katei ka sngi kala long hapdeng ka Kynjoiñ Umran pyrshah ïaka Nongthymmai Kyrdem ha kaba ka jingïakhun kala long kaba itynnad ha kaba baroh 2 kynhun kila ïakhun tyngeh ban ioh rah ïaka nam jop haka jinglehkai ba nyngkong hynrei ka jingïakhun ha katei ka sngi kala kut noh hapdeng ka jingïakhaid da 1-1 kol.
Naka liang u Raja Brahma kum u kongsan haba kren ha katei ka sngi u la ai ka jingïaroh ïaka RBDSA kaba la shim ïaka sienjam ban pynlong kum katei ka lympung da ka jingangnud ban lum ban lang ïaki khun samla kiba don sap ha ka kam ïalehkai namar naduh ka General League bad Super League ki kynhun ïalehkai ki poi kumba 75 tylli eiei.
U la ong ruh kam myntoi ban ïakhun than ïaki kam pynroi katba iehnoh shadien ïaki khun samla kiba don sap haki kam ïalehkai, da kaba ai mynsiem ruh ba kum ka bor district kin don ryngkat ban kyntiew ïaki kam ïalehkai haka district, u la bynrap.
Khliehriat, Risaw 26 : Ki nongialam ba hakhmat eh jong ka Jaintia National Council kiba hapoh ka jingialam u President rangbah, u bah Sambormi Lyngdoh, shen kin sa leit sha ka nongbah Delhi bad ai ia ka jingkyrshan ba pura ia ka seng Hynniewtrep Achik National Movement kaban sa leit sha Delhi ban dawa ia ka Inner Line PermitKatkum u kyrwoh na u Publicity Scretary jong ka JNC, u bah Mebanteilang Sukhlaiñ, la ong ba “Kum ban shu pynkynmaw ba naka por sha ka por ka JNC bad ka HANM ki juh iatreilang ha kaba ïadei bad ki mat kiba ktah ïa ka ri bad ka jaidbynriew bad ïa ka bri u Hynñiewtrep bad kum ban shu phai dien ha ki snem kiba la leit ruh ka JNC bad ka HANM ki la ju iadon lang ne ïatrei lang ha ki shnat bapher bapher, kum ka Confederation of Meghalaya Social Organization (COMSO) ha kaba ka mat kaba hakhmat eh kadei ka ILP bad la pynlong ruh ïaki jingïakhih ha kylleng ki jaka jong ka Bri u Hynñiewtrep.
La kdew ruh ba kum ha Jaiñtia ka JNC kala pynlong jingïakhih ha kiba bun ki jaka ban dawa na ka sorkar pdeng ba ka dei ban pyntreikam noh mardor ïa ka ILP namar dei tang kane kaba long kum ka rishot bah ka ban ïada lane kata ka dawai bah na ka jingpang kaba ma tam jong ka jingwan rung kyrthep jong ki bar jylla ha kane ka bri u hynñiewtrep tad hadien ka jingiakhih kaba heh tam ba la pynlong daka COMSO ha nongbah Shillong ha u snem 2019 kaba la pynlong ruh ïa ka sorkar jylla ban pass ïa ka resolution hapoh ka ïing tahw aiñ ban dawa pyntreikam noh ïa ka ILP naka sorkar pdeng".
“Hadien kane ruh, dei ha u snem 2022 ba ka HANM bad ka JNC bad kiwei de ki seng ba pawkhmat ka rilum khasi bad Jaiñtia ki la ioh ban thaw da kawei ka shnat kata kadei ka Save Hynñiewtrep Mission ha ka ba la buh ruh ïa ki khyndai tylli ki mat jingdawa kiba dei ban pyntreikam noh mardor bad la pynlong ruh ïa ki jingïakhih bapher bapher ha kylleng ki jaka kum ka jingiaid rally, ki program jingïalang paidbah bad ki jingpyrta slogan"“Ha kane ka bynta, ka Mission ka la thep ruh ïa ka mat jingdawa ILP kum kawei na ki mat ba kongsan ban pynkynmaw ïa ka sorkar ba ka la dei ban pyntreikam noh namar ka sorkar pdeng ka la pass ïa ka CAB lane ka CAA, nalor kane ka mission ka la dawa ruh na ka sorkar pdeng ba ka dei ban ban ithuh noh ïa ka ktien khasi bad ban pynrung noh hapoh ka khyrnit kaba phra ha ka riti synshar ri lane ka constitution jong ka ri India"“Haba phai sha ki mat kiba ktah ïa ka ri lum khasi bad Jaiñtia, ka JNC bad ka HANM ki juh iatreilang ruh na ka bynta ka im ka iap jong ki paradoh parasnam kiba kythup ki mat kiba ïadei bad ki jingïa kajia khappudum kiba ha ki jaka bapher bapher ha ri lum Khasi bad Jaintia"“Kumta ha kane ka kynti ruh ka JNC da kawei ka sur kan sa leit lang sha nongbah Delhi ban ai ka jingkyrshan kaba pura ïa ka HANM ban pyni bad ban pynbor ïa ka sorkar pdeng ba ka la dei ka por ban ai noh ïa ka ILP ha jylla Meghalaya, ka seng ka bynrap ruh ba lada ha Manipur ka sorkar pdeng ka lah ai, balei pat ha Meghalaya?.
Ngi dawa ïa la ka jong ka hok, na ka bynta ban ïada bad pynneh pynsah ïa la ka khyndew ka shyiap ka riti ka dustur, te kan eh aiu ïa ka sorkar pdeng ban ai ïa ngi ia ka ba ngi dei hok ban ïoh" pynkut u kyrwoh na ka JNC.
Jowai, Risaw 26 : Ka Jowai Municipal Board (JMB) West Jaiñtia Hills District mynta ka sngi kala ïoh ïa ar tylli ki trok kit ñiut, ka kali kit um, kawei ka ‘Organic Waste Converter Composting Machine’ ban pynkylla sboh bad kawei ka ‘Bailing Machine’ ban song ïa ki ñiut plastic.
Ïa kine ki kali bad ki mashim thymmai la wan ban plie bad khap ïa u ribbon da u MLA ka 2-Jowai Constituency ma Wailadmiki Shylla uba dei ruh u Chairman ka MUDA bad kane ka long shi bynta ban kham pynsuk shuh shuh ïa ka rukom treikam jong kane ka tnad ba peit ïa ka khuid ka suba hapoh ka sor Jowai.
La plie paidbah ïa ki ha ka jingïalang paidbah ba la pynlong ha phyllaw jong katei ka ophis kaba don ha Khimusnaing (PHE), ba la pynïaid da u Chairman jong ka JMB ma Lasooki D.
Lakiang, haka jingdonlang u kongsnam MLA, ka CEO JMB kong D.
V.
Lyngdoh (MCS) Additional Deputy Commissioner, u Dalloi ka Elaka Jowai ma Puramon Kynjing, ki Waheh Shnong nalor kiwei de.
U ma Wailadmiki Shylla haba ai jingkreh ula pynpaw ka jingïaroh ïaki nongtrei jong ka JMB kiba la trei shitom wat hapdeng ki jingeh kaba ki ïakynduh, hynrei na ka liang jong u kum u MLA ka thaiñ ula pynshang katba lah ban pynbeit ïa ki jingeh jong kane ka tnad khamtam ha kaba ïadei bad ka jingsiew ïa ka tulop.
Kum u MLA ula pynsngew ‘ha kine ki snem kiba la dep kila mih shibun ki jingkynthoh namar ka thma jong ki ñiut kiba la neh shah hapoh ka Jowai’ bad kane kala mih ruh ka jingshah kdew ha kiba bun ki liang kum u nongmihkham ka Jowai.
Hynrei mynta kane ka tnad kala sdang ban kylla ha ka rukom treikam na ka bynta ka jingbit jingbiang jong kiba bun ba lang.
Ha kaba ïadei bad Waste Recovery Center (WRC) ula ai khublei kyrpang ïa ka Seiñ Raij Jowai bad ka Dorbar Shnong Sabah Muswang kiba la pynïoh ïa ka jaka ban buh ïa kane ka Waste Recovery Center (WRC) na ka bynta ban pynïakhad ïa ki ñuit katkum ka juk ba mynt, hadien ka jingïoh nuksa na kawei na ki Waste Recovery Center (WRC) kaba don ha Umpling Shillong.
Shi bynta ka jingkhuid na ka jingkhuid jingsuba jong ka Wah Myntdu u MLA ula ong ‘ka sorkar kala dep ban mang pisa haduh 19 klur ban shna ïa ki 11 tylli ki in-situ nala kiba lah ban khanglad ïa ki jaboh jabaiñ ban tuid sha ki bynta ka Wah.
Ha kaba ïadei bad ka jingdonkam haka ophis (Administration) ka JMB naka liang ka Urban Department kala dep ban Sanction shuh shuh ïa ki post hapoh kane ka tnad kaba dei ka (Autonomous) bad kaba peit dalade ïalade, ula pyntip ruh kino kino ki Appointment la leh beit da kane hi ka ophis hi kaba don ïa ka Committee kaba kynthup ïa u Chairman, Secretary CEO bad sa uwei u ban thung da ka ophis DC.
Nongpoh, Risaw 26: Kawei ka kali Scorpio kaba dang hiar na Shillong sha Guwahati bala ñiah da u Samiulla Ali na Assam kala kylla lyndang harud surok bah National Highway 6 mar syndah ka shnong Dulongnar bad Umdihar bad ha katei ka jingjia haduh 7 ngut ki nongleit jingleit kila mynsaw bad napdeng jong ki 2 ngut ki mynsaw jur.
Kane ka jingjia kala jia hynnin ka janmiet haka por 5 baje eiei ha kaba katei ka Scorpio kaba don ïa u number AS 01 DH 1716 ka dang mih na nongbah Shillong ban leit sha Guwahati hynrei ynda poi ha katei ka jaka u nongñiah katei ka scorpio u la leit ban tynrah ïa u divider haduh ba kan da kylla syndon harud surok kaba dei ruh ka jaka ba ka NHAI kam pat weng ïaki mawria bala lum thup harud surok khlem pat pynbha haduh mynta wat bun naki paidbah kila ud ïa katei ka jaka.
Kitei ki 2 ngut kiba la mynsaw jur la tip kyrteng kum ka Khodija Begum bad ka Salima Khatun na Ullubari Guwahati bala pynkit noh mar mar sha ki jaka sumar ban ioh ka jingsumar ba kyrkieh bad halor katei ka jingjia naka liang ki pulit ka Nongpoh kila shimkhia ban pynlong ka jingtohkit.
Ka jingkylli nakiba bun ki paidbah ka mih ruh lano yn weng ka NHAI ïaki mawria bala shu lum thup mynta ka bun bnai ha katei ka jaka kaba la pynthud ïaka leit ka wan jong ki paidbah khamtam kaba la buh jingma ruh namar bun ki jingjia aksiden ki ju jia ha katei ka jaka namar ka jingsniew jong u surok bad ka jingwit jong ki mawria bala shu lum thup ha surok bah, ha kaba ka NHAI ka dei ban weng mardor bad ban pynbha ïa u surokbah National Highway ban lait na kano kano ka jingjia ba sngewsih hadien habud.
Nongstoiñ, Risaw 26: Ka St Xavier’s Secondary School New Nongstoiñ, ka la ïoh ban kynjoh sha u Mawmer ka jingdap 25 snem mynta u snem bad ha ka sngi palei kaba dei 26 tarik Risaw 2023, ka la ïoh ban rakhe lehkmen ïa ka jubili rupa ïa kaba la pynlong ha phyllaw katei ka skul kaba don ha sor Nongstoiñ.
Ha kane ka, u bah Vincent H.
Pala MP ka lok sabha Shillong kum u kongsan, u la wan ban plie pyrda ïa katei ka jingsdang rakhe lehkmen jubili, ryngkat ka jingïasynranlang u Most Rev Wilbert Marweiñ Bishop ka Nongstoiñ, phadar Roland Lyngdoh Principal ka St Xavier’s Secondary School New Nongstoiñ bad kiwei kiwei kynthup ïa ki ophisar kiba na ka tnad ka pule puthi West Khasi Hills District.
Kum shi bynta ban pynshit pynshngaiñ ïa katei ka sngi kyrpang, la ïoh ruh ïa ki jingshad jingrwai bad kiwei kiwei ki jingpynbyrngia na ki khynnah skul bad na ki nonghikai katei ka skul.
La pynpaw ruh ha ka jingrakhe ba ïa katei ka jubili rupa, yn rakhe mynta baroh shi snem da ki program bapher bapher bad yn ïoh ruh ban khang pyrda pat ha u snem ban wan, ïa ka ban pynkut ïa ka jingrakhe lehkmen jong ka skul.
U kongsan haba ai jingkren u la ïaroh jur ïa ki nongseng nyngkong ïa katei ka skul, namar kaei kaba ki la mad ha ki 25 kam dei kaba suk.
U la ïaroh ïa ki kmie ki kpa jong ki khynnah skul kiba la don bynta lang ha ka ban phah skul ha katei ka shlem, khamtam eh ïa ki nonghikai kiba la long ki rishot jong ka skul, namar lyngba ka jingtrei shitom ha ka jingsiew kaba rit bad kiba la ïaishah ban pynnang pynstad ïa ki khynnah mynta ka long kumne kumba ka long.
U la ong ruh ka long shisha kaba sngew tynnad ban ïoh sngew ba kane ka skul, kam da buh than ïa ka thong ban ïa ryngkat bor bad kiwei pat ki skul, ban wan shakhmat bad ban paw ha ka pule puthi.
Hynrei, la hikai ruh kumno ban nang ïa ka burom ka akor bad kata ka dei kaba kongsan ïa u briew haba im ha ka pyrthei.
Lah ban kdew hangne ba ïa kane ka skul la seng khnang na ka bynta kiba duna ha ka ïoh ka kot.
Ka dei ruh ka skul kaba ha ka jingsiew kaba rit tam ha ka bai skul baroh shi snem haba ïa nujor bad kiwei pat ki skul kiba don ha ka thaiñ.
Shillong, Risaw 26 : Ka Khasi Hills Autonomous District Council (KHADC) ka la thaw da ka Delimitation Committee na ka bynta ban bishar bniah halor ka jingkyrpad kiba bun ki shnong ban kynthup noh ïa ki sha kawei pat ka constituency kaba kham jan bad kham suk ïa ki ha ka leit ka wan.
Haba kren bad ki lad pathai khubor, u Deputy Chief Executive Member, Bah PN Syiem u la ïathuh ruh ba katei ka jingkyrpad ka wan na kylleng ki shnong kiba don ha u pud u sam jong ka Council kynthup ïa ka shnong Mawkohmah kaba hap ha Nongstoin hynrei ka wah ban don noh ha Rambrai constituency, nangta Ksehkohlong kaba hap ha Mawthadraishan hynrei kwah leit noh sha Nongstoin bad ruh kum ka Mawpat kaba hap ha Mawlai hynrei ka kwah ban wan noh sha Pynthorumkhrah constituency.
“Ban pynbeit ïa kane, ngi donkam ban thaw ïa ka Delimitation Committee bad kumta donkam ruh ban ïoh ïa ka jingmynjur na u Lat.
Kumta ha ka 26tarik Nailur ngi la thoh sha ka tnad District Council Affairs ba kan ai jingbit na u Lat ban thaw ïa ka Delimitation Committee hynrei kaba sngewtynnad ka long ba u Lat ha ka 20tarik Risaw u la ai ka jingmynjur ban thaw ïa katei ka committee," ong u Bah PN Syiem.
Nalorkata, u la ïathuh ruh ba ka Executive Committee khlem da pynslem ka la thaw ïa katei ka Committee kaban khlieh da u Dr.
S Kharsyiemlieh, Retd Judge District Council Court kum u Chairman katba ki dkhot ka Council ki kynthup naduh u Dr.
SL Marbaniang MLA barim, Kong R Myrboh, Nonghikai skul ba la shongthait, Dr.
DRL Nonglait, Professor na ka Khasi Department NEHU bad Bah M Kharkrang, Retd Secretary ka KHADC.
La ïathuh ba na ka liang ka Council ka la aibor ha ka committee ban shna ïa ki rule na bynta kaei ka kam bad ruh ban buh ha ka rynsan paidbah (public domain) ïa katei ka bill ba dang tyrwa ban ïoh ïa ka jingkynthoh bad ka jingsngew na ki paidbah bad ruh ban pynlong ïa ki public hearing.
Da kaba pynpaw ba kum ka Council ka khlem buh por katno ban pyndep hynrei ki la shu bthah ba dei ban pyrshang ban leh noh kham kloi.
Shwa kane, u Bah Pynshngain u la ïathuh ba katkum ka jinglap jong ki, ka counstituency kaba bun tam ki nongthep vote ha ka elekshon MDC dei ka Mawlai katba ka Laban kadei kaba rit tam bud sa ka Mawkhar – Pynthor.
U ong ruh ba kum ka Council ki hap ruh ban peit lang ïa ki constituency khnang ba ka jingdon ki nongthep vote kan long mar ïa biang khlem bun tham ne khyndiat than bad khamtam eh katkum ka jinglong ka jaka bad ka jingsuk ha ka leit ka wan ki paidbah.
Shillong, Risaw, 26: U Symbud Myntri Rangbah ka Jylla uba peit ïa ka tnat PWD (Buildings) u Bah Prestone Tynsong ha ka sngi Palei uba la pynïaid ïa ka jingpyrkhat kam ne ka Review Meeting u la ïathuh ba la bthah ban pyndep ïa ka jingtei ïa ka Ingdorbar Thawaiñ ba thymmai ha Mawdiangdiang, New Shillong ha u Nailar, 2024.
Ha ka jingïakren bad ki lad pathai khubor, u Bah Tynsong u la ong, “ngin la ïathir ïatai ïa baroh ki jingdonkam bad mynta ka kam ka la nang ïaid shakhmat bad nga kyrmen ba kin sa lah ban pyndep katkum ka tarik ba la buh da ka Sorkar bad kata kan long ha lane shwa jong u Nailar, 2024.
"U Bah Tynsong u la ïathuh ba ka jingshna ïa u tnum pyllun uba thymmai ruh yn sa sdang noh shen.
“Mynta, ha ka jingshisha ki ladep pynkhuid ïa baroh ki synrum bad ka jingshna ïa u nongrim ka la ïaid shaid shaid bad mynta ki ladep thied ruh ïa ki Prefab bad shen yn sa pynpoi sha kane ka jkaa bad kin sa sdang ban pyndait biang," ula ong.
U Symbud Myntri Rangbah u la ong, “ka jingpynlut pisa tam na ka jingkhyllem jong u tnum pyllun kam don hynrei ka jingpynlut pisa ha kaba ïadei bad ka jingthied ïa kiwei pat ki tiar bad ngam don lut ïa ki jingtip kiba bniah bad nga mynta namarba ngi donkam ban dang ïathir ïatai biang sa shisien ha ka High Powered Committee namarba ka jingpyrkhat kam mynta ka dei beit thik tang ka tnat PWD Builidngs bad ki Contractor bad kumjuh ruh bad ka PMC.
"U la pynpaw ruh ba ka Ingdorbar Thawaiñ kan sa ïoh ban shong ïa ka dorbar banyngkong eh ha kane ka Ingdorbbar Thawaiñ ba thymmai ha ka Dorbar Synrai ka ban sa long.
Shillong, Risaw 26 : Ka Hynñiewtrep Achik National Movement South East Khasi Hills Sohra ryngkat ka jingsynranlang ki nongïalam ka HANM Seng Kmie, mynta ka janmiet sngi Palei ka 26 tarik Risaw 2023, ka la leit ban ïakynduh ïa u CEM ka KHADC u Bah Pynïaid Sing Syiem ban pyrshah bad ban kyntu ban ym ai trading licence ïa ki bar kiba pyntrei ïa kiba bunjait ki kam ba katei ka thaiñ.
U Bah Danmurphy Nongbri uba dei u finance secretary, haba kren sha ki lad pathai khubor u la ïathuh ba ka la don ka jingleit pan NoC jong ki bar jylla na u Syiem ka Hima Sohra hynrei u Syiem bad ka Hima ki la kyntait.
Kumta ki bar jylla ki la leit ban tied jingkhang noh sa sha ka ïing bishar ba don burom jong ka Meghalaya High Court bad na ka liang ka iingbishar ha ka 4 tarik Risaw 2023 ka la bthah ïa ki bar jylla ba kin leit pan na ka KHADC.
Kumta shuwa ba ki bar jylla kin leit ban pan ïa ki trading licence, ka seng ka la kyntu ïa ka KHADC lyngba u CEM ban ym ai khlem da ïoh shuwa ki NoC na ki nong synshar Shnong jong ka thaiñ Sohra.
U la ïathuh ba ïa ki trading licence katkum ka regulation Act 1954 ki bar jylla kidei ban ïoh tang shi snem hynrei ki don pat kiba ïoh haduh shiphew haduh laiphew snem tam kumta halor kane ruh ka seng ka pyrshah jur.
U la ïathuh ba na ka liang ka KHADC kan don ryngkat bad ka seng ha kaba ïadei bad ka jingkhanglad ban ai trading licence pathar ïa ki bar jylla.
Shillong, Risaw, 26: Da ka jingïakhih kaba tyngeh haduh lai bnai kynthih jong ki nonghikai ka skulbah NEHU kiba don hapoh shatri jong ka North Eastern Hill University Teachers Association (NEHUTA), u Vice Chancellor Prof.
PS Shukla u la hap ban pyndem da kaba khot ïa ka jingïalang jong ka Academic Council ban ïoh ïa ka jingmynjur ha kaba ïadei bad ka jingpyntreikam ïa ka National Education Policy (NEP), 2020.
Ha ka jingïakren bad ki lad pathai khubor hadien ba la wai ka jingïalang jong ka Academic Council kaba la long ha ka sngi Palei u President jong ka NEHUTA Prof.
Lakhon Kma u la ïathuh ba ka jingpyrshah jong ka Assocation ban pyntreikam ïa ka National Education Policy (NEP) 2020 naduh lai bnai mynshwa ka long namarba u Prof.
Shukla u la iuhroit ïa ka iktiar jong ka Academic Council da kaba ñiew pynbna ïa ka Executive Council kum ka bor kaba halor jong ka skulbah NEHU.
U la ïathuh ba ha kane ka jingïalang jong ka Academic Council, la shim ïa ka rai ban pyntreikam noh nangne shakhmat ïa ka National Education Policy (NEP) na ka bynta ka Four Year Undergraduate Programme (FYUP) bad ha kaba ïadei bad ki samla kiba dang pule ha ka First Semester ka North Eastern Hill University Teachers Association (NEHUTA) ka la dawa ïa ki bor pynïaid ban pynjlan shwa ïa ka jingai jinghikai sa shi bnai kynthih hynrei ym ban shu pynlong noh ïa ka eksamin ha u bnai Naiwieng lane Nohprah, 2023 namarba ki samla pule ki la shu duhei ïa ki jingïoh jinghikai na ka daw ka jingbym ïasngewthuh jingmut hapdeng ka North Eastern Hill University Teachers Association (NEHUTA) ka Meghalaya College Teachers Association (MCTA) bad u Vice Chancellor jong ka skulbah NEHU u Prof.
PS Shukla.
“Ka kam kaba tang shiteng kynta, yn hap ban ïakhih haduh lai bnai ka la pynduhnong haduh katta katta ïa ki samla pule.
Mynta ngi kyrmen ba un (Vice Chancellor) un pyntreikam ïa kaei kaba la mynjur hapoh ka Academic Council.
Kane ka dang dei tang ka jingjop kaba rit bad kin dang don shuh shuh sa kiwei pat ki jingdawa kiba ngin dang ïakhih nangne shakhmat," la ong u Prof.
Kma.
U la ïathuh ba kane ka jingpyndem jong u Prof.
Shukla ka long hadien ba ka NEHUTA ka la ujor sha ka President jong ka Ri India ka Droupadi Murmu bad sha u Lat ka Jylla u Phagu Chauhan.
Shuh shuh u la ïathuh ba ka jingkhot jong u Prof.
Shukla ïa ka jingïalang jong ka Academic Council ka long hadien ba ka jingaipor khatduh jong ka Joint Action Committee (JAC) kaba kynthup ïa ka NEHUTA, NEHUNSA, MCTA, MeTTA-NEHU, NEHUSU bad kiwei kiwei ki kynhun kiba ïasnohkti lang kan kut lashai ka sngi Thohdieng.
Mairang, Risaw 26: Ka ophis jong u District Election Officer ka Eastern West Khasi Hills District, ka la nang pynkhreh shaid shaid ïa ka elekshon sha Lok Sabha, kaba la mang ban pynlong ha u snem 2024.
U District Election Officer, uba dei u DC ka Eastern West, u Bah G.
Kharmawphlang, IAS, haba ïakren bad ki nongthoh khubor, u la ong ba kane ka jingpynkhreh ka long da kaba pynmih paidbah ïa ka Draft Electoral Roll ha ka 27 tarik mynta u bnai.
Nangta ha kane kajuh ka sngi, yn sam ïa ki Draft Electoral Roll sha ki Political Party ha Conference Hall, DC ophis por 11 baje mynstep.
U Bah Kharmawphlang, u la ïathuh ruh ba ka por na ka bynta ka claims and objections lane ka jingpan rung kyrteng bad pyrshah, nangta ban aplai EPIC thymmai ban pyndam noh ïa ki kyrteng jong kiba la khlad ne phet shnong na ka electoral Roll, nangta ban pynbeit ïa ki jingbakla bad kiwei kiwei ha ka Electoral roll kan long naduh ka 27 tarik u Risaw haduh ka 9 tarik u Nohprah 2023.
U DEO, u kyrpad ruh ïa ki paidbah khamtam ïa kito ki Khynnah samla kiba la kynjoh ïa ka 18 snem ka rta ne kito kiban sa kynjoh 18 snem ka rta ha ka 1.
1.
2024 ba kin ïakynduh ïa ki BLO ha shnong jong ki ne ki lah ban wan mih sha ophis jong u DC ne ban pyndonkam ïa ka Voter Helpline App ne leit sha ki Common Service Centres ban pynrung kyrteng ha ka thup thep vote.
Shuh kino kino kiba kwah ban weng noh ïa ka kyrteng jong ki ne jong ki bahaiing naka elcectoral roll ba kin sngewbha ban leh ha shwa jong ka 9/12/2023 bad kiba kwah ban apply thymmai ïa ki EPIC na ka daw ba ki la jot, ne jah ne pynbeit ia ki jingbakla ne ban mark PWDs ba kin shim khia ha kine ki sngi ba la buh.
U Bah Kharmawphlang, u kyrpad ruh ïa ki Sordar Shnong ki representative jong ki political Party lyngba ki Booth Level Agents ban ïarap ban pynsaphriang bad pynsngewthuh jingmut ïa ki briew ba ka EPIC ka long kaba donkam ba kin leh ïa kaba donkam ha ka por ba biang.
Nangta ha ka 11 bad 18 tarik u Naiwieng mynta ka snem, kiba dei ki Special Campaign Dates, ki BLO kin don ha ki Polling Station baroh shisngi.
Kumta ki paidbah ki lah ban iakynduh ia ki kyrpang ha kitei ki sngi.
Ïa ka Final Electoral Roll yn sa pynmih ha ka 5 tarik u Kyllalyngkot 2023.
Shuh shuh u DC u pyntip ruh ba naduh mynshem snem ïa ki EPIC la print ha kawei ka firm kaba don ha Hyderabad bad ka shimpor katba kin da poi ha ophis.
Kumta yn sa pynpoi pat sha ki paidbah lyngba ki Post Office ne BLO.
Te kumta ki paidbah ki dei ban leh ïa kaba donkam ha ka por ba biang.
Ha kajuh ka por u DC u kyntu ïa ki paidbah ruh ba kin pyndonkam hok ïa ka vote ka jong ki ha kaba ki nongthep vote kidei ban ïa mih paidbah ban leit sha ki polling station ha ka sngi thep vote ban jied ïa u nongmihkhmat sha ka Dorbar Thaw Ain (Parliament) ba phin jied ïa u MP uba idei ba leit mih khmat sha Lok Sabha.
Shillong, Risaw 26 : Ka HYC West Khasi ha ka sngi Palei ka la pyntip sha u CEM ka KHADC, Bah Pynïaid Sing Syiem ba ha Shallang la jyllei da u bar jylla ba leh ïa ki kam khaïi pateng namar ka jingïohlad ki briew kiba nabar ban wan seng kam.
Haba kren bad ki lad pathai khubor, u President ka HYC West Khasi Hills, Bah Lumlang Kharsyiemlieh u la ong, “Ka iew Shallang mynta la ka la kynrei bha da ki briew kiba nabar kiba wan khaïi.
Kumta, ngi kyrpad ïa ka District Council ban peit bha bad ban ym pynthymmai shuh ïa ki trading licence lane ai thymmai namar haduh mynta 70 persen la dap da ki bar jylla.
"Ka seng ka la pynkynmaw ruh ïa u CEM ba ki don ki CEM barim kiba la kular ban tei mot ïa u Bah Hopingstone Lyngdoh Nonglait hynrei katei ka khlem urlong haduh mynta.
Halor kane, la ïathuh ba u Bah Pynïaid u la kular ba un shimkhia mardor ban mang pisa na bynta ban tei ïa u mot dur ba shi rynïeng jong utei u rangbah uba la mihkhmat haduh 36 snem ha KHADC.
Na ka liang ka Seng ka kyntu ruh ïa ka KHADC ba kan phah thung dieng noh ha ka jaka ba heh jong ka Council kaba don ha katei ka distrik kum shi bynta ban pynneh pynsah ïa ka mariang.
Kawei pat ka mat kaba ka seng ka phah tuklar ha u CEM ka long halor ka jingai jingbit ki nongsynshar shnong ïa ki briew kiba nabar ban wan trei hapoh shnong lyngba ka Post Gramin Bak Sevak (GDS) nalor kiwei kiwei.
Shillong, Risaw, 26: Saw ngut ki dkhot jong ki seng tit bym pat ju ïohsngew mynno mynno ïa kiba la shu seng da ki katto katne ki riewshim kabu ban ïoh kamai spah da kaba shu dawa pisa na ki nongkhaii bad na ki nongdie duna ha Police Bazar bad na Ïewduh ki la shah kem ha ki Pulit jong ka East Khasi Hills District ha ka sngi Palei.
U kyrwoh ba la phah da u Superintendent of Police (City) Bah Vivek Syiem u la ïathuh, ki Pulit ka Special Cell kiba la ïoh jingtip ba ki don ki briew kiba dawa pisa na ki dukan ha Police Bazar bad ha Ïewduh, marmar ki la pynlong ka jingpynap shrip.
Ha kane ka jingpynap shrip saw ngut ki briew kiba donkti ban dawa pisa ki la shah kem na Police Bazar katba ki dang aiti ïa ki shithi dawa pisa sha kawei ka dukan.
Ki pulit ki la ujor ejahar ha Sadar Police Station pyrshah ïa ki saw ngut.
Na ka met jong kine ki saw ngut, ki Pulit ki la ïoh ban kurup, lai tylli ki shithi dawa pisa bad lai tylli ki rusit lum pisa jong ka seng Hynñiewtrep People Defense Alliance (HPDA), ar tylli ki Donation Reciept Slip jong ka United Khasi Movement (UKM), ar tylli ki Donation Reciept Slip jong ka Federation of Khasi United People (FKUP), ar tylli ki Donation Reciept Slip jong ka Confederation of Meghalaya People (CMP), kawei ka Counterfoil Reciept Slip jong ka Khun Hynñiewtrep Youth Council (KHYC), ar tylli ki Donation Reciept Slip jong ka Hynñiewtrep Youth Region (HYR), kawei ka Scooty Apprilla kaba don ïa u nombar ML-05 Q 9828 bad Saw tylli ki mobile phone.
“Ka jingtohkit ban lap ksai shuh shuh ïa kiwei ki dukan bad ki nongkhaii kiba la shah dawa pisa ka dang ïaid shakhmat khnang ban register case shuh shuh pyrshah ïa kiba donkti bad ban ïohkem ruh ïa ki briew ne ki kynhun kiba ju im sngi ha ka kam dawa pisa hapoh ka nongbah.
Katto katne na kiba donkti (ba la shah kem) ki dei kiba la don dak sniew ha ki kam runar bad kiba la shah kem teng mynshwa," la ong u Superintendent of Police (City).
Shuh shuh u Superintendent of Police (City) u la kyntu ïa ki paidbah bad ïa ki nongkhaii ba kin ai jingtip mar mar sha ki Pulit khnang ïohkem ïa kiba donkti ban dawa pisa bad ban pynshitom katkum ki kyndon jong ka aiñ.
Shillong, Risaw, 26: U Symbud Myntri Rangbah ka Jylla uba peit ïa ka tnat Home (Police) Bah Prestone Tynsong ha ka sngi Palei u la ïathuh ba ka Sorkar Jylla kan sa khot ïakren ïa ki nongïalam jong ka Harijan Panchayat Committee (HPC) ha u bnai ban sa wan na ka bynta ban ïathir ïatai ha kaba ïadei bad ka jingpynkynriah ïa ki 342 tylli ki longiing na Sweepers’ Colony, Them Ïew Mawlong.
“Ngin sa don sa kawei pat ka jingïalang bad ki (HPC).
Hynrei sngewsih ba ka wan noh ka puja bad ngi kyrmen ba ha u bnai ban sa wan ngin sa lah ban khot ïa ki bad ban ïashong pyrkhat kam sa shisien bad ngin sa aiti ïa ka jubab (Affidavit) sha ka Iingbishar, ong u Bah Tynsong ha ka jingïakren bad ki lad pathai khubor.
Ha ka 29 tarik, Nailur, ka sorkar Meghalaya ka la pyntip ba ka Ingbishar Meghalaya High Court ka la mynjur ban pynheh ïa ka jingai jaka sha manla ka longing katkum ba la kyrpad da ki briew kiba sah ha Sweepers’ Colony.
Ha kaba ïadei bad ka jingjot rathai jong ka surok, u Bah Tynsong uba peit ruh ïa ka tnat PWD (Roads) u la ong, “nga la bthah naduh u Commissioner & Secretary, ïa u Secretary bad ïa Chief Engineers jong ka PWD ban pynsdang noh ïa ka kam namarba mynta ka aiom ka la tyrkhong.
Ki dei ban sdang noh ïa ka jingmaramot ïa ki surok kham kloi katba lah.
:Ha kaba ïadei bad ka jingshah ñiew jong ka shnong Byrnihat kum ka shnong ba jaboh tam ha ka jylla Meghalaya, u Symbud Myntri Rangbah u la ong ba u la bthah ïa u Chief Secretary ban shimkhia ïa kane ka kam bad u Chief Secretary jong ka Sorkar Assam.
“Ha kaba ïadei bad ka shnong Byrnihat, ka bynta kaba sha kadiang lada leit sha Guwahati ka dang hap sha Meghalaya bad ka bynta kaba sha kamon ka hap sha Assam.
Nga ngeit ba phi ïohi bun tylli ki karkhana ha shilynter ka liang kamon katba na ka liang kadiang ngi don tang ki katto katne ki karkhana ïa kiba ka Meghalaya State Pollution Control Board (MSPCB) ka la peitngor bha.
Katba kiba hap sha ka liang jong ka Assam, nga la bthah ïa u Chief Secretary ba un ïakren ïa kane ka kam bad u Chief Secretary ka Jylla Assam ban wad ïa ki lad ki lynti kumno ban peitngor namarba ngim lah ban leit tuklar ïa ki karkhana kiba don sha Assam kiba treikam haduh mynta," u la ong.
Shillong, Risaw, 26: U Vice Chancellor jong ka skulbah North Eastern Hill University (NEHU) u Prof.
PS Shukla u la pynksan ba ka jingthungkam ïa u Rohit Prasad kum u Technical Advisor ha ka ophis treikam jong u Vice Chancellor ka dei ka rai ba la shim da ka Executive Council.
U Prof.
Shukla u la pynpaw ïa kane hakhmat ki samla pule jong ka NEHU ha ki kynta ba ka synjuk ki samla pule ka North Eastern Hill University Students Union (NEHUSU) ki la kthong ïa u Prof.
PS Shukla shaduh ka Old Guest House hadien ba kim shym la ïohlad ban ïakynduh ïa u hapoh ka kamra treikam ka jong u, ha ka khyllipmat ba ki la leit ban kerkut ïa ka ophis treikam jong u na ka bynta ban ïoh pynpaw ïa ki mat jingdawa ki jong ki.
Ha ka jingïakren bad ki lad pathai khubor, ki nongïalam ka NEHUSU ki la dawa ban wengkam noh mardor ïa u Rohit Prasad ïa uba la shu thungkam hi da u Vice Chancellor ka skulbah NEHU u Prof.
PS Shukla hapoh ka ophis treikam ka jong u kum u Technical Advisor khlem da khot ïa ka Advertisement, khlem da pynlong ïa ka interview bad khlem da ïaid katkum ki kyndon treikam jong kane ka skulbah.
Nalor kata, la siew tulop ïa u Rohit Prasad T.
75 hajar shi bnai, nalor ka jingsiew DA bad ka jingai sa ka Quarter.
Namar ka jingbym ïakynduh ïa u Vice Chancellor ki samla pule ki la phah swait ban wad jingtip shaei u don.
Tang shu ïoh jingtip ba u Vice Chancellor u don ha ka jingïalang jong ka North East Philosophy Teachers Meet, 2023 kaba la long ha Seminar Hall, u Kiang Nangbah Guest House (Old Guest House) NEHU, Shillong Campus, ki samla pule ki la rung jubor shapoh ban pynthud ïa ka jingïalang.
Lehse kane kan dei ka sien ka banyngkong eh ba ki samla pule jong kane ka skulbah kin pynthud ïa ka jingïalang hapoh ka Campus ba la ïashim bynta da u Myntri ka tnat Pule Puthi jong ka Sorkar Jylla u Rakkam A.
Sangma.
Da ka jingkyrpad jong u Rakkam A.
Sangma, ki samla pule ki la ap ïa u Vice Chancellor shabar ka Guest House tad haduh ban da wai ka jingïalang.
Katba ki dang ap ïa u Vice Chancellor ban mih na ka jingïalang ki samla pule ki la pyrta da ki sur pynrem ïa u Vice Chancellor bad dawa ruh ban pynurlong ïa ki mat jingdawa.
Ka NEHUSU ka la byrngem ban pynlong biang da ka jingïakhih lada u Vice Chancellor um wengkam mardor ïa u Rohit Prasad hapoh ka 12 baje mynmiet jong ka sngi Thohdieng bad lada um pynurlong ïa ki jingdawa na ka bynta ka bha ka miat jong ki samla pule jong ka NEHU.
Da ka jingpan jubab, u Prof.
Shukla u la pyntip hakhmat ki samla pule ba ïa u Rohit Prasad la thungkam Contractual katkum ki Rule bad Regulation jong ka skulbah NEHU bad nalor kata u la ïathuh ba la pyntip ïa kane sha baroh ki nonghikai bad ki nongtrei jong ka NEHU.
“Lada phi kwah ïa ka kopi (thungkam) ngan ai ïa phi," ong u Prof.
Shukla sha ki samla pule bad bynrap, “kane kam dei ka rai ba la shim da u Vice Chancellor shimet, hynrei kane ka dei ka rai ba la shim da ka Executive Council.
"Shuh shuh u la pynksan ruh ba la thung ïa u Rohit Prasad ban shna ïa ka NEHU App na ka bynta ka jingmyntoi jong ki samla pule.
U la ïathuh ruh ba u Prasad u don da ka IT Team kaba ïatreilang ruh bad ki samla pule kumno ban shna ïa ka App.
Kane ka kynhun ki samla pule ka la pynpaw ruh ïa ki mat jingdawa hakhmat u Vice Chancellor, ban ai ïa ka bam ka dih kaba bha sha ki samla pule kiba sah Hostel, ban pynbiang ïa u Wifi bad ban pynthikna ruh ba ki samla pule bad kiba sah hapoh ka NEHU Campus kin don hapdeng ka jingshngaiñ.
Ban pyntreikam pura ïa ka School of Technology (SoT) khnang ba ki samla pule kin dup ïoh jingmyntoi na ka jingdon jong ka Library.
“Ngi dawa ruh ïa ki bor pynïaid ban pynthymmai ïa ki kor computer ha ki Laboratories khnang ba ki samla pule kin dup lah ban kham pyntbit shuh shuh ïalade ha kaba leh ïa ki jingwad bniah," la ong u nongïalam ka NEHUSU bad bynrap, “ngi dawa ruh ba ki bor pynïaid ka skulbah NEHU ban wanrah ïa ka Marking System kaba khuid ba suba.
"Haba bynrap halor kane jingdawa ban wengkam ïa u Rohit Prasad, u President jong ka NEHUTA, u Prof.
Lakhon Kma u la ong, ba ka Joint Action Committee (JAC) kan ai por haduh ka por 12 baje mynmiet jong ka 26 tarik, Risaw, 2023 ban wengkam mardor ïa u Rohit Prasad hynrei lym kumta ka Joint Action Committee kan pynlong da ka jingïakhih hakhmat ka ophis treikam jong u Vice Chancellor.
U la ïathuh ruh ba ka JAC ka la dawa ruh ïa u Prof.
PS Shukla ban pyndam noh mardor ïa ka post Campus Director ba la thung hapoh ka Tura Campus hynrei ban thung beit da u Pro.
Vice Chancellor kumba ju long hi ka rukom katkum ki kyndon treikam jong ka skulbah NEHU.
Shillong, Risaw 26: U Bah Prestone Tynsong, Symbud Myntri Rangbah ka jylla, u la ong ba ka sorkar ka sngewthuh ïa ka jingsngew jong ki paidbah ha kaba ïadei bad ka jingpynlong tamasa ha ka Sngi U Blei.
Hynrei ha kaba ïadei bad ka Cherry Blossom Festival mynta u snem kaban long naduh ka 17 haduh ka 19 tarik u Naiwieng, u Bah Tynsong, u la ong ba ka long ka bym lah shuh ban kiar.
Hynrei ka sorkar ka la bthah ba ha ka 19 tarik, ka Sngi U Blei, yn sdang noh ha ka por 3 baje janmiet, kata hadien ba la wai jingïaseng.
“Ka ju jia ryngkhat ba haba buh tarik ïa ki tamasa, ka ju ïahap ha ka sngi sdang ne sngi pynkut ha ka Sngi U Blei.
La shem snem te ngin peit bha noh bad ngin ïaleh ban kiar ïa ka Sngi U Blei", la ong u Bah Prestone.
Ha kajuh ka por u Symbud Myntri Rangbah u la ong ba ka sorkar ka sngew burom ïa ka jingsngew ki nongïalam niam, ki Sengbhalang bad kiwei kiwei halor ka jingpynlong tamasa ha ka Sngi U Blei, hynrei u kyntu ïa baroh ban ïa kyrshan lang na ka bynta ban pynlong ïa ka Cherry Blossom Festival kaba ïaid beit ïaid ryntih.
Jowai, Risaw 27: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long hynne ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun, ka kynhun lehkai jong ka Dulong kala pynliem da 1-0 kol ïa ka Sohmynting, bad ïa kane ka shi kol la thep da u Kevin Rymbai haka minit ba 10.
Ka jingïakhun mynta ka sngi Saitjaiñ kan long hapdeng ka Luti Tuber SC pyrshah ïa ka Khliehïongriang haka por 12 baje shiteng sngi.
Shillong, Risaw 28: Ki saw kynhun ba dang sah ha ka lympung lehkai kiba la rangbah kaba la tip da ka Samkhamti Veteran Cup, kin sa ïakhun mynta ka sngi ban ïaknieh rung sha ka final jong kane ka lympung.
Kumban shu pynkynmaw, kane ka lympung la ïoh ban sdang naduh ka 7 tarik Risaw, 2023 bad ki kynhun baroh kiba la wan ban shimbynta ki long haduh 16 tylli.
Ka jingthmu ba la pynlong ïa kane ka lympung ka long ban plie lad ïa kiba la rangbah ban ïoh pynkhihmet ryngkat bad ka phang pdeng kaba ong ‘Sports for Fitness, Football for Fitness’, bad ïa ki jingïalehkai la pynlong ha madan Urkaliar.
Ki saw kynhun ki ban ïaknieh rung final ki kynthup ïa ka Sunrisers 11, ka Meghalaya Police Football Veterans, Friends United bad ka Sumer veterans.
La pynbeit ban pynïakhun ïa kane ka semi final ha ka por 12 baje mynsngi, bad ka jingïalehkai kaba nyngkong kan long hapdeng ka Sunrisers 11 pyrshah ïa ka Meghalaya Police Football Veterans (MPFV), nangta ka jingïakhun semi final kaba ar ha ka por 2 baje nohphaisngi hapdeng ka Friends United pyrshah ïa ka Sumer veterans.
Shillong, Risaw 27: U MLA ka Mawkynrew Consti-tuency u Bah Banteidor Lyngdoh ula plie pyrda ïa ka lympung ïalehkai 4th Mawkynrew Cup mynta ka sngi Thohdieng ha madan Jongksha.
Ha kane ka lympung ki la don haduh 40 tylli ki kynhun jong ki shynrang bad 16 tylli ki kynhun jong ki kynthei kiba la wan ïashim bynta ha kaba yn sa bteng biang ïa ki ha ki sngi ki ban wan.
Hashwa ban sdang kane ka lympung ïalehkai, la pynlong ïa ki prokram bapher bapher kiba kynthup ïa ki jingiaid march pass jong ki skul bapher bapher jong katei ka thaiñ, ki jingrwai bad jingshad bapher bapher.
Nalor u Kongsan, la ïadon lang ruh ha kane ka sngi kynthup ia u BDO ka Mawkynrew u Bah G.
Dhar kum u Symbud kongsan, u Sordar ka Jongksha u Bah Olet Kharsahnoh, ka Chairperson ka Mawkynrew Cup Committee ka Kong Amanda Annette Pakyntein bad kiwei.
Haba phai sha ka jingïakhun mynta ka sngi sdang, ka Jongksha FC ka la khur ïa ka jingjop hadien ba ka la lah ban pynliem noh ïa ka Khapmaw FC da 1-0 kol bad ïa kane ka shi kol la thep da u Pyrkharborlang Kharsahnoh ha ka minit kaba 63.
U Bah Banteidor u la pynpaw ba lyngba kane ka lympung ki la mih shibun ki rangïalehkai kiba la ïoh ban ïalehkai na ki klob jong ka Shillong Premier League, kumjuh na ki klob jong ka First, Second, Third bad ka Fourth Division.
“Nga sngewkmen ba lyngba kane ka lympung ki la mih shibun ki rangïalehkai kiba la ïoh ban mihkhmat ha ka Shillong League ba la pynïaid da ka Shillong Sports Association (SSA) bad nga khmih lynti ba kin nangïai mih shuh shuh ki rangïalehkai ki ban ïoh ïashim bynta na ki klob ka nongbah Shillong bad wat shabar jylla ruh kumjuh.
"“Dei lyngba ka jingmih ki rangïalehkai ba ngi sa shim ïa ka rai ban pynlong ia ka Mawkynrew Cup na uwei sha uwei u snem namar ki ïoh ïa ka lad ban mihkhmat na ki klob ha ka Shillong League.
".
Nongpoh, Risaw 27: Ka ophis jong u District Sports Officer Ri-Bhoi District haka jingïatreilang bad ka bor district kan sa pynlong da ka Fit India Run 4.
0 haka 31 tarik Risaw 2023 naduh ka por 7 baje mynstep ban sdang na Saiden Indoor Stadium bad pynkut pat ha NSCA Indoor Stadium Umlyngkdait.
La pyntip ruh ïa baroh kiba kwah ban ïa shim bynta ha katei ka jingmareh thong ba kin register ïalade ha ophis u DSO bad ka tarik ba khatduh ban pdiang kan long ha shuwa ka 30 tarik mynta u bnai naduh ka por 10 baje mynstep haduh ka por 4 baje janmiet bad la kyrpad ruh ïa baroh ki nongïashim bynta ba kin rah ruh ki EPIC jong ki haka sngi mareh bad naka liang ka ophis u DSO kala pynkhreh ruh ïaki khusnam pisa naka bynba ki nongjop.
Ym da donkam eh ban hikai ïa kiei kiei kiba sniew hynrei ïa kiei kiei kiba bha donkam ban pynlut por bad durïap ban pynkhlain ïaki.
Ka jingim ba man la ka sngi jong ki briew ka long kaba eh ban pyrkhat bad katta katba nanghikai ïa kaba bha hynrei kaba sniew ka dang ïai ïoh jaka hi ha ka jingim.
Naduh ba dang rit ki kmie ki kpa katlah katïai ki ïai ban ïa ki khun jong ki ban im ïa ka jingim kaba bha bad ki pynlut bor pynlut sor ban pynïoh ïa la ki khun ïa ki jinghikai kiba bha bad kiba lah ban kyntiew ïa ka jingim jong ki khnang ba kin long ki briew kiba bha ynda ha ba ki la san.
Wat ka Proverb ruh ka ong “hikai ïa u khynnah ha ka lynti kaba bha khnang ba ynda haba u la rangbah un ym kynrïah noh na ka".
Hynrei ym lah ban len ba ïa ka jingsniew ym donkam ban hikai, pynban ka long kaba suk eh ban bud ïa ka.
Bun na ngi ngim da buh jingkynmaw eh ïa ki jingjïa ha ka jingim jong ngi bad khamtam lei ïa kiei kiei kiba bha bun sien ngi klet noh ïa ki.
Lada don mano mano ba la leh bha ïa ki 99 sien hynrei ki leh bakla tang 1 sien ngi kloi ban klet lut ïa ki jinglehbha baroh bad ngin niew pynban ba kitei ki jinglehbha ki dei tang ki buit phon ban ïoh pynsniew tang shi sien.
Lehse ki don shisha ki khep kiba kum kitei, bad kane ka jïa hangno re hangno bad kane ka la long kawei na ki jingjïa kiba pynduh jingkyrmen ïa ka jingim jong ngi ki briew.
Ha kine ki sngi ngi ïohi ba ka long shisha kumta bad kiba bun ki peit bad kham bat pynban ïa ka jingbakla ne ka jingduna jong kiwei bad kane ka pynlong ïa kiba bun ban duh noh ïa ki jingmyntoi kiba kham bha bun shah bad ïa ki jingisih bad jingïabein iwei ïa iwei pat.
Kawei ka jingduhnong jong ka pateng bynriew ka long haba ngi ïa peit bad ïathew palat ïa ka jingbakla ne ka jingbymbïang jong kiwei.
Kane ha ka jaka ba kan wanrah ïa ka jingïatei bad jingmyntoi ka wanrah pynban ïa ka jingjot jingpra ha ka long iing longsem bad ruh ha ka imlang sahlang.
Kum kine ki kam ki dang ïai jïa wat ki jaka ba la niew ba kyntang bad ba kynja mynsiem ruh kumjuh ruh ha ki jaka ba la sah da ki briew kiba la nang la stad bad kiba la shai ruh, katno tam lei ha ki jaka kiba ka bor pyrkhat jong ki briew kam pat kot bad kiba dang im ha ka jingdum jong ka jingim.
Kawei na ka jingeh kaba long ka daw ba kongsan jong kane ka dei ka rukom pyrkhat jong ngi shaphang kiwei bad ba ngi niew ïa lade ba ngi kham bha ban ïa kiwei.
Ha ka jingshisha ki briew kiba stad ki kham sngewthuh bad ki kham sngemphang shibun ban ïa kiwei, hynrei katba nangstad ki don bun ki khep ba imat ki briew ki nang sarong bad nangbieit bad ki kut beit ha ka jingkwah ban pynbor ba ki khambha ïa kiwei.
Ha ka jingshisha ka jinghikai babha ka hikai ba kumno ngi dei ban niew ïa kiwei pat ki kham bha ban ïa ngi khnang ba kin lah ban khring ïa ki sha lynti jong ka jingbha.
Ka jingniew ïa kiwei ba ki khambha kam dei eh ba ngi pyndem noh ha ki hynrei kane ka ai lad ba ngin lah ban nangrung kham shapoh jong ka jingïatei bad wanrah ïa ka jingïasngewjan iwei ïa iwei pat.
Kat kum ka bor pyrkhat paidbah hi ym don kiba kwah ban pyntroin ïa kano kano ka jingpyrkhat babha ban tei ïa ka lawei jong ka ri bad ka Jaidbynriew hynrei kane ka long kaba eh ban pyntreikam ha ka jingim kaba man la ka sngi.
Hynrei kawei na ki ktien phira kaba ju ong ‘to leh ha kiwei kumba phi kwah ba kiwei kin leh ïaphi’ ka long kaba donkam ban kynmaw khnang ba ngin long ki briew kiba pyrkhat jngai shuwa ba kin shim ïa ka rai pyrshah ïano ïano khnang ba kin poi sha ka jingthmu kaba bha da kaba siew kyllïang da kaba bha ïa kaba sniew bad dei kane kein ka nongrim kaba ngin lah ban ïatei iwei ïa iwei pat.
Namar la ïohi ba ha kine ki sngi ka pyrkhat pyrdain hapdeng ki briew ka khim bha bad kim pyrkhat than eh ïa kiwei hynrei tang ban pynkiew skong beit ïa ïalade.
Kumta wat la ka jingsniew ka kham khring, hynrei ym dei ban ailad ïa ka bad dei ban tem ïa ka da ka jingbha.
Lada shi sien ka jingpynphai kylla da kaba bha ïa kaba sniew i kumba ka phiel, hynrei khlem pep ha kawe ki ka sngi ka jingbha kan jop beit ïa kaba sniew bad kane kan wanrah ïa ka jingkylla.
Shillong, Risaw 27: Ka Mawkriah West SC ka la kylla long ka kynhun ba lai ban jam sha ka semi final jong ka lympung SSA 4th DIVISION Football League 2023 hadien ba ka la khur namjop ha ka Quarter Final pyrshah ïa ka Mawkasiang SC hynne ka Sngi Thohdieng ha madan 1st Ground SSA Stadium.
Haba phai sha ka jingïakhun jong kine ki ar kynhun kaba la sdang naduh ka por 2 baje nohphaisngi, ha ka jingïalehkai ym shym la don ba lah ban pynïakhlad ïa ka jingïakhaid bad kane ka jingbym ïoh ban thep kol ka la bteng haduh kaba kut jong ka por ba la buh kaba la ïalam ïa ka Mawkriah West SC bad ka Mawkasiang SC ban jam sha ka jingïashut tie breaker.
Ha ka jingïashut ïa ka penalty ka Mawkriah West SC ka la khur namjop da 4 – 3 ban pynkhyllem noh ïa ka Mawkasiang SC bad ban jam ïalade sha ka semi final jong kane ka lympung.
Ka jingïakhun quarter final ba khadduh kan long mynta ka sngi Saitjaiñ (28 tarik Risaw, 2023) ha ka por 2 baje nohphaisngi ha madan 1st Ground SSA Stadium, bad ka jingïaknieh rung semi kan long hapdeng ka Madan S&CC pyrshah ïa ka Lamlynti FC.
Shillong, Risaw 27: Kum shibynta ban pynkhreh ïa ka gymnasts na bynta ka Meghalaya Games ka ban sa long ha Tura ha u Kyllalyngkot, 2024, ka Meghalaya Gymnastics Association ka la ïoh ban pynlong ïa ka Coaching Camp ban ai jinghikai bad pyntbit ïa ki khynnah kiba thmu ban shimbynta ha kane ka rynsan ïalehkai.
ïa kane ka Coaching Camp la sdang naduh ka 21 tarik u Risaw bad la pynkut noh ha ka 24 tarik Risaw, 2023 bad ïa kane la pynlong ha S.
A.
I, Indoor hall ,NEHU Campus hapoh ka jingshahhikai jong u Gymnastics Coach, u Arjun Singh Khwairakpam, Dibrugarh Assam Coach bad ka  Idalin Malngiang kum ka Assistant Coach.
Na ka liang jong ka MGA ka la pynpaw ïa ka jingsngew nguh ïa ki dkhot ka kynhun Meghalaya Gymnastics Association, khamtam ïa u Arjun bad ka Kong Ida, bad ruh ïa ki kmie ki kpa jong ki khynnah kiba la ïaid ryngkat ban ai kyrshan ïa ki khun ki ban sa shimbynta ha kane ka jingïalehkai gymnast.
ïa kane ka Coaching Camp la pynkut noh ryngkat ka put ka tem bad ka jingshad na ki khynnah ki ban shimbynta ha rynsan ïakop jong ka Meghalaya Games ka ban sa long ha u Kyllalyngkot, 2024.
Jowai risaw 27: Ka ophis jong u Electoral Registration Officer, 7-Amlarem (ST) Assembly Constituency, ka pynmih ïa ka jingpynbna paidbah ba ka la dep ban ban pynkhreh ïa ka thup kyrteng jong ki nongthep vote lane ka Electoral Roll.
Ki nongthep vote ki lah ban leit peit ïa ka kyrteng ha ka thup ba la buh haa ophis jong u Electors Registration Officer, 7-Amlarem (ST) Assembly Constituency, Amlarem ha ka por ba long trei , ka por ban pynbiang ne jied (Qualifying date) na ka bynta kane ka Electoral Roll kan dei ha ka 1 tarik u kyllalyngkot 2024.
Lada don kano kano ka jingpyrshah ne lada don kano kano ka jingkam ban pynrung kyrteng ha ka electoral roll, ki dei ban pynpaw da kaba lodged ha lane shwa ka 9 tarik u nohprah 2023 lyngba ka Form 6, 6A, 7, 8.
Kino kino ki nongshong shnong kiba la kynjoh ïa ka 18 snem kyrta ki lah ban pynrung ïa ka kyrteng lane ban kam ba dei ban don kyrteng ha ka thup electoral roll ha ka Form-6.
ïa kano kano ka jing kam lane ka jing pyrshah lah ruh ban wanrah sha ka ophis jong u Electoral Registration Officer, 7-Amlarem Assembly Constituency naduh ka 27 tarik u risaw 2023 lane lah ruh ban pynpoi lyngba ki post.
Mawkyrwat, Risaw 27: Ka ophis jong u District Election Officer, South West Khasi Hills District (SWKHD), Mawkyrwat mynta ka sngi ka la pynmih paidbah ïa ka Draft Photo Electoral Roll jong ka 35-Ranikor (ST) bad 36-Mawkyrwat (ST) Assembly Constituencies hapoh ka kamra treikam jong u Deputy Commissioner, South West Khasi Hills District, Mawkyrwat ha ka jingïadonlang ki political party jong ki kynhun bapher bapher.
Ka ophis ka pyntip ruh ba kan sa buh ka copy jong ka Draft Photo Electoral Rolls hapoh ka ophis jong u Deputy Commissioner, South West Khasi Hills District, Mawkyrwat, ha ki Booth Level Officer ba la thung kyrpang ha ki jaka bapher bapher bad hapoh ka ophis jong u Sub-Divisional Officer (C), Ranikor Civil Sub-Division, Ranikor ha ki por treikam.
Ka tarik na ka bynta ban pynkhreh ïa ka Photo Electoral Roll kan dei ha ka 1 tarik u Kyllalyngkot, 2023 bad da kaba shim ïa katei ka tarik kum ka qualifying date lada don kano kano ka jingpynbeit na ka bynta ban pynrung ïa ki kyrteng lane kano kano ka jingujor halor ka jingpynrung kyrteng dei ban wan ha lane shwa jong ka 9 tarik u Nohprah, 2023 (kata naduh ka 27.
10.
2023 haduh ka 9.
12.
2023) lyngba ki Form 6, 6A, 7, 8, katkum ka jingdonkam.
Ka ophis ka pyntip ruh ba lada don kino kino ki jingpynbeit ne jingujor dei ban leit sha ka ophis jong u Deputy Commissioner, South West Khasi Hills District, Mawkyrwat, lyngba ki Booth Level Officer ba la thung kyrpang ha ki jaka bapher bapher bad hapoh ka ophis jong u Sub-Divisional Officer (C), Ranikor Civil Sub-Division, Ranikor ha ki por bad sngi treikam lane lah ban shu phah da ka post sha kine ki address: Electoral Registration Officer, 35-Ranikor (ST), Assembly Constituency, Ranikor ne Electoral Registration Officer, 36-Mawkyrwat (ST), Assembly Constituency, Mawkyrwat.
Shillong, Risaw 27 : Ka General Meeting kaba kyrpang jong ka Seng Kur Le Kyllung (Rymbai, Toi, Najiar) kaba la long ha ka 24 tarik mynta u bnai ka la ïoh ban pynthymmai ïa ki nongkitkam bathymmai jong ka, kiba kynthup ïa u President Dr.
B.
Ps Toi, Vice President Reward N.
Rymbai bad Chirup Toi, General Secretary Malcolm Najiar, Asst Genl Secretary Iarap Toi, Joint Secretary Mamechwa Rymbai, Treasurer Wailuti Rymbai bad Auditor Goldman Najiar.
Na ka liang ka Seng Kur ka ai khublei kyrpang ïa baroh ki para Kur kiba lah ban ïa poi lang sha kane ka jingïalang bad pynpaw ruh ka jingkmen ban pyntip ba ka Seng Kur ka la kynjoh sha ki 60 tylli ki snem naduh ba la sdang ban seng ïa ka ha ka 25 tarik u Nailar 1963.
Kane ka long katkum u kyrwoh lyngba u President.
Da ka Fit India Run yn pynlong ka ophis u DSO ha Ri-BhoiNongpoh, Risaw 27: Ka ophis jong u District Sports Officer Ri-Bhoi District haka jingïatreilang bad ka bor district kan sa pynlong da ka Fit India Run 4.
0 haka 31 tarik Risaw 2023 naduh ka por 7 baje mynstep ban sdang na Saiden Indoor Stadium bad pynkut pat ha NSCA Indoor Stadium Umlyngkdait.
La pyntip ruh ïa baroh kiba kwah ban ïa shim bynta ha katei ka jingmareh thong ba kin register ïalade ha ophis u DSO bad ka tarik ba khatduh ban pdiang kan long ha shuwa ka 30 tarik mynta u bnai naduh ka por 10 baje mynstep haduh ka por 4 baje janmiet bad la kyrpad ruh ïa baroh ki nongïashim bynta ba kin rah ruh ki EPIC jong ki haka sngi mareh bad naka liang ka ophis u DSO kala pynkhreh ruh ïaki khusnam pisa naka bynba ki nongjop.
Nongstoiñ, Risaw 27: Ka ophis jong Deputy Commissioner ka West Khasi Hills ka la pyllait ïa ka thup kyrteng jong ki nongthep vote kiba la kynjoh 18 snem haduh ka 1 tarik Kyllalyngkot 2022, na ka bynta ki lai tylli ki Constituency ka 32 Nongstoiñ, 33 Rambrai Jyrngam bad 34 Mawshynrut Constituency.
Ïa ka jingpyllait ïa ka thup kyrteng jong ki nongthep vote ha kitei ki Constituency la pynlong ha ka jingïalang kaba la long ha Conference hall jong ka ophis u Deputy Commissioner, ha kaba la ïa don lang da ki EROs AEROs bad ki Election agent jong ki seng saiñ pyrthei.
La pynïaid ïa ka jingïalang da u bah M.
Diengdoh MCS Additional Deputy Commissioner u ba dei ruh u ERO, ha kaba u la pynshai ruh ba ka jingpynrung thymmai ?a ki kyrteng jong ki nongthep vote ha baroh lai tylli ki Constituency, ka dei ?a kito kiba la kynjoh khatphra snem kat haduh ka 1 tarik Kyllalyngkot jong u snem ban wan.
Ka jingpyllait ?a katei ka thup kyrteng kam pat dei satia ka final, hynrei ka dang dei tang ka draft bad ki dang lah ban don ki kyrteng kiba hap ban pynbeit ?a ki jingbakla ha ka jingspel dak, kiba dei ban weng noh na ka electoral roll na ka daw ba ki la khlad noh bad kiba la pynkynriah ïa ki kyrteng jong ki na kawei ka polling station sha kawei pat.
Ka jingpynbeit la sdang nduh kine ki sngi haduh ka 8 tarik jong u bnai Nohprah ban wan bad naduh lashai ka sngi, kino kino ki ba don kam ban pynbeit ki lah ban wan sha ka ophis ha ka por long trei bad ki lah ruh ban pan jing?arap na ki BLOs, ki Nonghikai kiba ka sorkar ka la thung ban ?apeit lem bad ki rangbah shnong.
Shuwa ban ati ïa ki thup kyrteng sha ki Election agent, la ïoh ïa ka jingkren lyngkot na u bah Diengdoh u ba la pynshai ba ka jingpyllait ïa ki thup kyrteng, ka long katkum ba la bthah da ka Election Commission of India, hadien ba ki BLOs ki la pyndep ïa ka jingleit lum ïa ki kyrteng na man la ki shnong bad ki la pynpoi sha ka District Election Branch jong ka district, ban pynbit pynbiang bad ban pynrung ïa ki ha ka thup kyrteng jong ki electoral roll.
Ha kajuh ka por u la pynshai ba ha shuwa ba ka general election kan long ha ka snem ban wan, yn sdang biang ban leit lum ïa ki kyrteng bad ban pynrung ïa ki ha ka Electoral roll ha shuwa ka election, khnang ba kin ïoh ban thep ïa ka vote jong ki ha ka por election kum ki nongshong shnong ba pura jong ka ri India.
Nongstoiñ, Risaw 27: Ha ka thaiñ Nongtrai kaba hap ha Mawshynrut Civil Sub Division, la lap watla ki surok ki la poi la jan ha man la ki dong bad ki thaiñ, hynrei katba nang mih ki snem ki nang sniew kat haduh ba kim long shuh ban ïaid kali.
Kawei na ki surok ha katei ka thaiñ kaba la sniew sha ba palat ka dei ka surok na Mawdiang sha Langdongdai, kaba dei ka surok kaba la shna lyngba ka skhim shi spah sngi.
Ha kaba ïadei bad ka jingsniew jong ka surok u Bah Arful Mangsang Secretary ka Synjuk Rangbah Shnong Langdongdai Area (SRSLA) bad u Bah Kardening Rongrin, ki la ïathuh ba katei ka surok ka long kaba donkam haduh katta katta, namar katei ka thaiñ ka dei kaba bun bha ki mar rep kum u sying, u kwai, synsar, ki soh ki pai bad kiwei kiwei.
Ki la ong ruh ba ha ki snem ba la leit noh, ki paidbah na ki 14 tylli ki shnong kiba marjan, ki ju pynlong ïa ka jingmih paidbah ban maramot da kaba trei bor met.
Hynrei kim lah satia ban pynbiang kat haduh ba ki kali kin lait suk ban ïaid.
Ki la ïathuh ruh ba ha une u snem lei lei namar ka jingjur slap palat, ki longkmie kiba thmu ban leit kha khun lung ha Riangdo CHC ki hap ban ïaid da ka kjat haduh lai bad saw kynta haduh ban da poi ha ki jaka ba lait kali.
Ki la ong ba ka jingeh kaba kham hakhmat eh ka dei ïa kiba pang ba shitom namar ba hap ban pynkit da u briew haba ki mut ban leit phah sumar.
La ong ba dei namar kitei ki jingeh ba ki paidbah na katei ka thaiñ, ki hap ban shaniah beit ha ki nongai dawai kynbat khlaw, haba ki pang ki shitom bad wat ki longkmie kiba armet ruh ki hap ban shaniah ha ki dawai kynbat, namar ki shem jingeh ban leit sha Hospital namar ka jingbym don ïa ka surok kaba biang.
Kitei ki rangbah ki la dawa ïa ka sorkar ba kan phai khmat lem sha katei ka thaiñ ban pynbha bad maramot ïa katei ka surok, khnang ba ki paidbah kin lait na ki jingeh ha ka leit ka wan.
Nongpoh, Risaw 27: Ka skul St Peter Secondary School, Khuswai kawei naki shlem pule kaba don haka shnong ha khappud ka Meghalaya bad Assam mynta ka sngi da ka jingkmen kala ioh ban plie paidbah ïaka kamra klas ba thymmai ban dang bteng ban ai ka jingshakri sha ki samla pule ha katei ka thaiñ khappud lyngba ki kamra klas kiba biang.
Ïa katei ka kamra klas la tei lyngba ka skhim SRWP haka jinglut kumba 2 lakh ryngkat ki jingïarap naka Parish ban pyndep ïaka haka rukom kaba dei bala wan ruh ban plie paidbah ïaka mynta ka sngi da u Bah Mayral Born Syiem MLA ka Nongpoh kum u kongsan haka jingdonlang u Fr Michael Khongngain Parish Priest ka Umden Parish, Sr.
Angela Marbaniang Head Mistress ka St Peter Secondary School Khuswai, Bah Andreas Kleiñ Chairman ka Managing Committee bad kiwei kiwei ki riew rangbah.
Shuh shuh naka liang u MLA ha katei ka sngi u la aiti ruh ïaka Work Order ba T.
5 lakh sha ki bor pynïaid skul ba kin dang lah shuh shuh ban pynbha ïaki jingdonkam katei ka skul lyngba ka skhim pynroi khappud ka Inter State Border Areas Development Program ba kum u MLA u kwah ba ki skul haka thaiñ khappud kin long kiba thikna bad kiba bit ba biang ban pynphriang ïaka jingnang jingstad bad kumjuh ruh kawei ka laptop bad ka Printer.
Ha katei ka sngi naka liang ki bor pynïaid skul haka jingiphuh iphieng kila ioh ruh ban rakhe pyndonburom ïa ki kmie ki kpa jong ki khynnah skul kiba aiti met bad mynsiem ban pynnang pynstad ïala ki jong ki khun ki kti namar ka jingnang jingstad ka dei ka atiar ha kane ka juk ba mynta.
Haba kren ha katei ka sngi naka liang u Bah Mayral Born Syiem kum u kongsan u la ong ba ka jingnang jingstad ka long kaba kongsan ha kane ka juk ba mynta bad kum u MLA u angnud ba ki skul khappud kin long kiba bit ba biang ban ai ka jingshakri kum ki shlem pule, namar ka jingnang ka jingstad ka long kaba kordor ha kane ka juk kaba mynta.
U la pynpaw ruh ka jingsngewkmen kaba khraw ba ha katei ka sngi la ioh ban plie ïaka kamra klas kaba la pynkha thymmai ha katei ka sngi.
Jowai, Risaw 27: Ka Meghalaya Human Rights Commission ha ryngkat ka jingïatreilang bad ka Kiang Nangbah Government College, Jowai (KNGCJ) kila pynlong ïa ka prokram halor ka hok jong ka longbriew manbriew ne ka ‘Human Rights’ ha Kiang Nangbah Govt.
College Auditorium ha kaba u ma Wailadmiki Shyllang ula long kum u kongsan.
La sdang ïa ka prokarm da ka jingkren pdiang na Dr.
R.
Thangkhiew, KNGCJ, kumjuh la ïoh ka jingkren na ka B.
Giri, Member Meghalaya Human Rights Commission, na u Jopmiki Shyllla Advocate bad na u A.
K.
Singh Department of Law (NEHU).
Ka jingthmu ban pynlong ïa kane ka prokram ka long shi bynta ban pynsngewthuh ïa ki samla pule halor ka jingdonkam ban tip ïala ka hok jong ka longbriew manbriew naduh ka hok ban im, ka hok ban long mar kat juh, ka hok ban kren, ka hok ha ka ñiam bad kiwei de, da kaba pynsngew ruh ba ka Ri India ka don ïa ka aiñ hapoh ka riti synshar kata ban im laidluid khlem da don kiba shah teh kyndon.
Na ka liang u kongsan ma Wailadmiki Shylla haba kren ha kane ka prokram ula ong ïa ka hok longbriew dei ban ai ha manla uwei pa uwei u nongshong shnong bad ula kyntu ba kum kine ki prokram dei ban pynlong manla ka por khnang ba kan long ka jingmyntoi na ka bynta ki samla pule.
Ula pyntip ba ka sorkar shen kan sa plie ïa ka National Law College ha Mawdiangdiang bad kane kan ïarap shibun eh shaphang ka jinglong hok ka ban treikam pura hapoh ka jylla.
Ha kane ka sngi la ïoh ruh ka jingïaphylliew jingmut lang bad ki samla pule jong katei ka College halor kane ka bynta jong ka hok longbriew man briew.
La ïoh ruh ka jingrwai na ki samla pule ka College, la sam ruh ïa ki khusnam Certificate sha ki nongjop ha ka jingdro (Poster), ïa kane ka prokram la pynïaid da ka kong Golda Pala (Lecturer English) katba ïa ki kyntien ai khublei la ïoh na u H.
Toi, Head of Department, Commerce KNGCJ.
Nongpoh, Risaw 27: Ka ophis jong u Deputy Commissioner ka Ri-Bhoi District mynta ka sngi kala pynlait paidbah ïaki kyrteng jong ki nongthep vote (Draft Electoral Roll) jong ki 5 tylli ki Assembly Constituency ha Ri-Bhoi District ba kynthup ïaka 8-Mawhati.
9-Nongpoh, 10-Jirang, 11-Umsning bad 12-Umroi bala aiti ruh sha ki seng saiñ Hima bapher bapher ha Ri-Bhoi haka jingïalang kaba la long ha Conference Hall jong ka ophis ka Deputy Commissioner.
Ha kane ka jingïalang la ïoh ban ïakren halor ki katto katne tylli ki mat kiba kongsan kata ka long halor ka jingpynmih sa 2 tylli ki Polling Station hapoh jong ka Mawhati Constituency kata ka Umkhang Polling Station bad ka Mawlaho Polling Station.
La pynsngew ruh halor ki jingdon jong ki Polling station hapoh jong ki 5 tylli ki constituency, kata ka Mawhati (ST)AC ka don 67 tylli ki PS.
, ka Nongpoh (ST)AC.
Ka don 68 tylli ki PS, ka Jirang (ST) AC ka don 77 tylli ki PS, ka Umsning (ST) AC ka don 66 tylli ki PS.
Bad ka Umroi (ST) AC ka don 55 tylli ki PS.
Kyllum lang baroh kin don haduh 333 tylli ki PS hapoh 5 tylli ki constituency jong ka Ribhoi.
