Ha ka jingiasiat kaba neh kumba 15 minit eiei uwei u lehnoh ka ULFA u la kyllon iap katba kiwei ki la lait phet da ka said na katei ka jaka da kaba ieh noh ia kitei kiba shah rahbor ha katei ka jaka.
Katkum ka jingong u Singh ki don kumba 9 ngut eiei ki lehnoh ULFA bad ka GNLA kiba donkti ban rahbor ia kitei ki nongkhaii da kaba set ha shnong Darekgre.
U la ong ba ki pulit ki dang pynlong ia ka jingtohkit ha ka iing jongno ki ioh rieh tngen ha katei ka shnong.
Hynrei ka khubor bym thikna, ka la ong ba ki rieh ha kawei ka iing jong u rangbah shnong katei ka shnong Darekgre.
U SP u la ong ba ki pulit ki dang ap ia ka jingtip halor kane.
U la iathuh ba la ioh kurup ia ki tiar na katei ka jaka kynthup ki pistol, bakhor, kuli, ki AKs,  bad ki kot ki sla.
Ki pulit ki la suba jur ba ia kane ka kam  la leh da ka jingplan jong u Area Command ka GNLA u Kimpret.
U IGP (operations) u GHP Raju u la ong ba ka GNLA bad ka ULFA ki la donkti ban rahbor ia kitei ki nongkhaii  na Dadenggre, Phulbari bad na Tikrikilla.
U la ong ba ka ULFA ka ioh ia ka jingkyrshan ka GNLA ha katei ka thain, ban dawa pisa na ki paidbah.
Shillong,27 Jylliew:Ka seng AJYWO kaba don ha Jaintia Hills ha ka kyrwoh ba la pyllait paidbah da u President jong ka u bah MH Dkhar ka la ong ba ki la don ki longing kijba byrngem pyniap noh ialade da kaba phasi lane dih bih ialade bad la ki khun ki kti namar ka jingkordit bad ka jingap ka jingiap thngan ia ki, naba kim don kam don jam shuh hadien ba ka NGT kam shah shuh ban tih dewiong.
“Don napdeng jong kine ki ba la hap ha ka apot, kiba la byrngem wat ban pyniap noh ia la de da kaba phasi lane dih da ka bih iala de bad ia la ki khun ki kti ruh namar ki ong ba kim lah ban shah ban peit bad iohi ia la ki jong ki khun ba kin ngat ha ka jingiapthngan nangne sha khmat" ong u bah  u Bah M H Dkhar, President AJYWO ha ka kyrwoh kaba u la phah myngta ka sngi.
Ka AJYWO ka la ong ba ka jingkhang tih dewiong ka la ktah jur, ia ka kamai kajih ki kyndoi jakpoh ha Jaintia Hills, bad halor katei ka phang na ka liang ka seng ka la ong ba shen kan sa leit ban ia kynduh ia u Myntri Rangbah Duh ka Ri u Narendra Modi bad kumjuh ruh ia u myntri ba peit dewiong ha ka Ri, ban ai da ka dorkhas sha u.
Ka AJYWO ka la kyrpad ruh na ka NGT ban weng noh ia katei ka rai khnang ba ki paidbah ka Jaintia kin ym iap thngan.
Shillong,27 Jylliew:Ha ka 26 tarik mynta u bnai, ha ka por 9:30 baje mynstep ki pulit ki la lap ia kawei ka metiap khyllung na ka nala kaba don ha Upper Colony, Laitumkhrah,Shillong.
Ki pulit ki la pyndep ia kaba donkam bad ka jingtohkit ka dang iaid shakhmat.
Shillong, 26 Jylliew:Yn ym sangeh pynmih dewbilat ka Maw mluh Cherra Cements Limited, wat la ka jing khang tih dewiong ha ka jylla ka dang iaid shakhmat.
Ki bor pyniaid kane ka kompeni ki la iathuh ba u dewiong uba lah dep buh lypa, u dang dap ban thang sa kumba shi bnai ei ei.
Haba iakren bad u Sanjay Goyal, Managing Director ka kom peni bad ha kajuh ka por uba long ruh u Deputy Commissioner ka East Khasi Hills, u la iathuh, “Nga lah shang khang hapdeng, kum u nong pyntreikam ain (DC) nga hap ban pynsangeh ia kane ka jingtih dewiong bad kum u MD ka kom peni nga hap ban peit ba ka MCCL kan ym sangeh ia ka jingpynmih dewbilat.
Ba roh ki kompeni dewbilat ki don beit ka stock, kumta ka MCCL ruh ka dang dap biang ka stock dewiong.
" U la ong shuh shuh ba lada ka National Green Tribunal (NGT) ka nym shah ding ding dang dang ban tih dewiong lyngba ka tih liew khnai, lada poi haduh uta u pud, ngin hap ban thied dewiong na Assam na ka bynta ka MCCL.
Ia mynta hi shipor kan nym don kano kano ka jingkhuslai namar ka NGT ka lah shah ia ki nongdie dewiong ban die ia uba lah dep sei shabar,  bad ngi lah nang pynlang shuh shuh bad u dewiong un dang dap haduh u bnai Nailur, la ong biang u Goyal.
Ki khubor hamsaia ki iathuh pat ba ka MCCL ka lah pynhiar ia ka jingshna dewbilat namar ba ka hap thang khapnap ia u dewiong kumta ka lah pynhiar ia ki kali ba kit cement man ka sngi.
Ki briew ba iajan bad ki bor pyniaid ki iathuh pat ba haduh ka taiew ba lah dep ka jingkit cement ka iaid beit kumba dei khlem don kano kano ka jingpynhiar.
Ki par dewiong kiba don ha kylleng ka ri sohra khamtam ha Laitryngew ki dei kiba bsa dewiong ia kane ka MCCL.
Ka MCCL ka pynmih dewiong ym duna ia ka 200 metric ton ha ka shi sngi.
Shillong, 27 Jylliew:Ki paidbah jong ka shnong Kongthong ki pynrem jur iaka jingshah pyniap  dusmon jong u Rangbah Dondur Sha bong uba dei u nongshong shnong jongka shnong Kongthong.
Kum ban shu pynkynmaw iaka met bymdon shuh ka kjat ka mon jong une u Rangbah la lap daki bahaiing jongu hapdeng khlaw ha Pomlum kaba dei ka jaka mar shiteng lynti na Kongthong sha Khrang ha ka 12tarik Jylliew 2014 haka por 1baje nohsngi.
La antad ba u la shah pyniap haka miet 5tarik Jylliew 2014, katba u dang wanphai na shnong Khrang.
Kane ka jingjia ka la  pynkyndit, pynsyier bad pynsuhjer lut iabaroh ki nongshongshnong bad wat iaki shnong ba marjan ruh haduh ba kim shngain shuh ban leit bri leit lyngkha ne leit iew leit hat ruh.
Kum shibynta ban pynpaw iaka jingpyrshah bad ban pynrem iakatei ka jingjia ba sngewsangsot, U Rangbah Shnong Kongthong, u Bah Coming Home Pohnong ula khot iaka jingialang paidbah haka 21tarik Jylliew 2014, ha iing skul Kongthong Press L.
P.
School, Kongthong.
Hakane ka jingialang  la iashim bynta da palat spah ngut ki nongshongshnong kynthup iaki longkmie longkpa, samla bad ruh ki nongialam jongka Kongthong Welfare Shillong, Shillong kaba dei ka kynhun jongki nong Kongthong ba sah sha kiwei pat ki jaka bad khamtam ha Shillong.
Baroh ki nongkren ki la pynrem jur iakatei ka jingleh jongki riewrunar bad ki iai ban ruh ban kyrpad jur ia ki bor Pulit, bakin shimkhia iakane ka kam da kaba pynsted iaka jingtohkit kumba la bynshet haki, khnang ban lap mano donkti hakatei ka kam pyniap briew.
Katto katne tylli ki rai ba la shim ha ka jingialang, ki kynthup ban  kyrshan ia ka rai jongka KSU Khatarshnong Circle ba baroh ki nongbylla ba nabar ka thain ki dei ban mih noh shwa shipor.
Yn nym shah iaki briew ba nabar ban sahmiet kulmar ha lynti syngkien, ha kali, surok khlem da pyntip shaki bor shnong.
Jowai, 27 Jylliew:Ki ar District, ka East bad ka West Jaintia Hills District, mynta ka sngi, ki la pynlong ia ka jingialang ai khublei  ia U Rangbah Winston Mark Simon  Pariat, IAS Chief Scretary jong ka Sorkar Meghalaya u ban sa shong thait noh ha kane ka sngi nyngkong ban wan.
Ia ka jingialang la pynlong da ki ar District, jong ka East bad West Jaintia Hills Districts ha District Library Auditorium Jowai, ha kaba  la ia shim bynta da ki heh sorkar jong ki tnat bapher bapher jong ki ar District, katba ia u Bah WMS Pariat, la wan synran ruh da ki saw ngut ki khun jong u ryngkat bad ka kurim jongu, ka kong P Mylliem.
Ha kane ka jingialang la ai jingkren pdiang  da U Bah DP Kharsati MCS,ADC,Jowai, U V Marak Addl S.
P East Jaintia Hills District, U Ma SC Laloo MCS Addl.
DC East Jaintia Hills,U Ma JM Pohsngap DFO Social Forestry, na ka Officer Club Jowai.
Kine ki sahep sorkar baroh, haba ai jingkren, ki da pynpaw ka jingsngew duh haba la mih noh, kum kine ki briew ki ba shemphang bad kiba kloi ban ai jingmut ia kiwei ruh.
Katba ha kawei ka liang, ki da pynpaw ka jingsngew nguh kaba khraw ia U Rangbag WMS Pariat, uba la leh shibun ki kam kiba khraw ki ba wan rah ka jingmyntoi ia u paidbah bad ruh kaba ialam lynti ia kiwei pat ki heh sorkar.
U Bah HG Lyngdoh SP West Jaintia Hills District  u la pynkynnmaw ba lyngba ka jingiarap jong U Chief Secretary, la lah ban buh ia ka Phramer Traffic Cell ha Phramer, West jaintia Hills District  bad ruh da ka jingtrei shitom bad ialam lynti  jongu, la pynurlong ia ka Crime & Criminal Tracking Network System (CCTNS) project ha ka jylla.
Na ka liang u ma PS Dkhar, DC West Jaintia Hills, haba ai jingkren u la pynpaw ka jingsngew nguh ia U Ma Pariat Chief Secretary,  ba u la pyllait por khnang ban wan jngoh khatduh ia ka Jaintia Hills, ha  shuwa ba un shongthait bad u da pynpaw ruh ia ka jingsngew nguh ruh ia ka jinglong lenlade u ma Pariat ha la ka kam bad ka jing ai mynsiem ia ki ophisar, ba kin nang ban trei kham bha ia ka kam.
Ha kane ka sngi ki la donruh ki jingai sngewbha na ki department bapher bapher jong ka District sha u ma Pariat.
Na ka liang u WMS Pariat u la pynpaw ka jing sngewnguh, ia ka jingleh burom khadduh ka Jaintia Hills District ia u kum Chief Secretary u ban sa shongthait, u da ai ruh ia ka jingiaroh ki nong pyniaid nong peit ia ka Jaintia hills hi baroh kawei ba ki lah ban tehlakam iaka shongsuk  shongsaiñ  bad u da khmih lynti ruh ba kine ki ar District kin nang kiew shakhmat ha baroh ki liang bad  u da kyntu ruh ia ki sahep sorkar ba kin long ki ba trei shitom bad trei hok ia la ka jong ka kam.
U bah Pariat, u pynpaw ruh ia ka jingsngewkhia, halor ka jingkhan tih dewiong ha kine ki sngi, ha kaba ula ong ba wat la ka jingtih dewiong, ka iaid ha katei ka thain, hynrei, la pyrkhat ruh ia ka jingiada ia ka mariang bad ula pynsngew ia ki bor District ha East bad West Jaintia Hills, ba kin peit lem ka jingeh jong ki riew paidbah ha katei ka thain, na ka jingkhang dewiong.
La ioh ia ki kyntien ai khublei na U Bah SS Syiemlieh MCS Addl DC West Jaintia Hills bad ka jingduwai na u Rev.
K Dkhar,CNI Jowai.
Shillong,27 Jylliew:Ha ka 24 tarik mynta u bnai, ar ngut ki briew kiba la tip kyrteng kum u Shngain Lamare bad u Iaidtre Paslein kiba dei ki briew ba ki pulit ki la thwet jur halor ka kam pyniap briew, ki la wan ban pyndem wait noh ialade ha ki pulit ka Saipung, East Jaintia Hills.
Guwahati,27 Jylliew:6 ngut ki briew ki la iap ha ka jingshah bat ha ka ding ilektrik bad ka jingtwa khyndew ha Guwahti, hadien u lap bah uba jur ha ka miet sngi palei.
Uwei na ki ba la iap ha katei ka jingjia u dei u nongtrei sorkar, uba la tip kyrteng kum u Dinesh Das, uba la iap na ka daw ka jingshah bat ilektrik, ha ki jaka ba hap hapoh u pud u sam ka MLA  Hostel kaba don ha Dispur District, iathuh ki bor pulit mynta ka sngi.
Uwei pat uba la iap ha katei ka jingjia u dei u Prafulla Das, u ophisar jong ka tnad Cultural Affairs ka sorkar Arunachal Pradesh, une ruh u la shah bat ilektrik ha ka por ba u dang thmu ban pynlip ia u plok light ha ingsah jong u kaba don ha ki thain ka Nabin Nagar.
Sa uwei pat uba la iap na katei hi ka jingshah bat ilektrik, u dei u  Suren Bharali,  ute u la shah bat ilektrik ha Down Town Hospital , G S Road, iathuh ka tyllong khubor.
Kiwei pat ki ki lain gut ki dei na ka juh ka longing , ba kynthup ia ar ngut ki kynthei ki la iap ha ka jingtwa khyndew kaba la tap lep ia ka tnum ing jong ki kaba don ha Bhangagarh , ong ki tyllong khubor.
Shillong, 27 Jylliew:Namar ka jingbym biang, ki jingdonkam ha Tura Government College, ka Tura Government College Students Union (TGCSU) ha kane ka sngi Thohdieng ka la aiti ia ka mat jingdawa kaba kyn thup 23 tylli ki mat ban pynbha ua kane ka kolej.
Ki nongialam kane ka kynhun ki la aiti ia kane ha u Symbud Myntri Rang bah ba peit ia ka pule puthi u Prof RC Laloo mynta ka sngi.
Haba kren sha ki nongthoh khubor, u general secretary ka TGCSU u Balkarin Ch Marak u la ong ba da ki hajar ngut ki samla na Garo Hills ki la leit pule ha kane ka kolej ban ioh ia ka jinghikai kaba biang.
“Hynrei sngewsih ba ki samla pule kim shym la ioh kumba dei ban ioh bad ka daw ka long ba kane ka kolej kam biang ki jingdonkam bad kam lah ban ia ka jinghikai kaba pala" u la ong bad bynrap ha u Rymphang, la dep aiti ia ka mat jingdawa sha ka sorkar kynthup 23 tylli ki mat, hynrei haduh mynta khlem pat leh eiei".
U Maraku la iathuh ba ki mat jingdawa ba kongsan ki long ban pyntreikam ia ki sobjek thymmai, ban rung ia ki jingpule ba khma bun, bad ban pynrung ia ka subjek honour ha ka commerce department, ban pynmih kam shuh ha ki tnad ba don ha kane ka kolej, ban thung ia u principal bad vice-principal ba pura bad kiwei.
“Ngim lah ban leh eiei hynrei lada ka sorkar kam leh ngin hap ban shim ia ki lad jingiakhih bad ngi ai por hynriew sngi ba ka sorkar kan jubab", u la ong u Marak.
Shillong,27 Jylla:3 ngut ki heh pulit ka jylla kin ioh ia ka khusnam na u Director General, Narcotics Control Bureau, New Delhi, bad katei ka khusnam ka dei kaba la tip kum ka  General’s Commendation Rolls.
Ki lai ngut ki heh pulit ka jylla ki ban ioh ia katei ka khu snam ki kynthup ia  u bah Vivek Syiem, SP (Citty), Shillong, Inspector Kyr menbha Shabong, ka Special Cell, Shillong bad u Inspector Simreng A Sangma Special Cell, Shillong.
Katei ka khusnam ka dei namar ka jingjop  jong ki ban khynra ha kaba ia dei ka jingkhaii drok ha ka jylla, bad kiwei pat ki kam.
Nalor kitei ki lain gut ki ban ioh ia ka khusnam ki kynthup ruh ia ki 35 ngut ki heh pulit ha India.
Shillong,27 Jylliew:Ka ophis thymmai jong ka tnat shong dorbar jong ka  KHADC kaba la trei naduh u snem ba la dep mynta ka la sah khong reng bad la iohi ba ki nongtrei  kim bteng shuh ia ka kam ban tei ia katei ka ing kaba dei ruh shi bynta na ka ing ban pyn long Ing Dorbar ka KHADC.
Ia katei ka jingtrei, la sdang ban tei ha ka por ba ka KHUDA II ka synshar hapoh KHADC hapoh ka jingialam u bah Pyn shngain N Syiem.
Katkum ki tyllong khubor, la iathuh ba la pynsangeh ia katei ka jingtrei da ka Executive Committee ba thymmai mynta hapoh ka jingialam u bah Ardent Miller Basa iawmoit.
La iathuh ba katei ka jingpynsangeh trei ia katei ka kam, ka wanrah ka jingma kaba khraw ia ka KHADC, kaba lehse ka lah ban mih ka jingduhnon pynban  namar ba  ioh u kontraktor uba pyntrei ia katei ka kam u lah ban wan dawa ia ki jinglut kiba u la dep ban pyntrei, kaba ka jingdawa jong u kan long pynban kaba heh.
Ka tyllong khubor ka la iathuh ba ka EC ka la pynsangeh trei ia katei ka iing thymmai, khlem  da iaid ia ki kyndon, hynrei la shu hukum beit  da ka jingthoh sha u kontraktor ba um bit ban bteng ia katei ka jingtrei.
Lah ban pynkynmaw ba katei ka jingtrei ka dei kaba la mang ban tei ka la jinglut kaba T.
4 klur tam, katei ka ing ka dei kaba la mang kyrpang na ka bynta ka Legislative Wing ba kynthup ia ka ophis jong ka Legislative , ka Ing Dorbar bad ka Hall jong ka Council.
Lah ruh ban pynkynmaw ba ka KHADC ka la don ka jingthmu ba hadien ba la dep ia katei ka ing yn lied noh ia ing kaba rim ba la pyndonkam kum ka Legislative Ophis.
Lah ruh ban pynkynmaw ba halor katei ka Building ka la don ka jingiatai ha Ing dorbar ka KHADC, ha ka Dorbar kaba la long shuwa ban long kane ka Dorbar lyiur kaba mynta.
Ha kaba ia dei bad katei ka Bulding kham mynshuwa na ka liang u CEM ka KHADC u bah Ardent Basaiawmoit, u la kren ha ki nongthohkhubor ha ka sngi ba ka EC ka leit jurip ia ka shnong tynrai ha Mawphlang ba katei ka kam hap ban leh da ka Technical Enquiries.
Katei ka mat ka lah ban long kawei na ki mat kiba ki MDC ka liang pyrshah kin ia ther  tyngeh ha kane ka ar sngi ba dang sah jong ka Dorbara Lyiur ka ban kut noh ha ka sngi hat majai jong ka taiew ka ban wan.
Shillong, 27 Jylliew:Kumba 280 ngut ki nongshong shnong ka Wahthapbru ki la ioh jingsumar ei ba la pynlong da ka shnong ryngkat ka jingiatreilang bad ka Bawri Nethralaya, hynne ka sngi Thohdieng hapoh Commu nitty Hall jong ka Wah thapbru.
Ka Kong Roshan Warjri ka myntri kam pohiing ka jylla kaba dei ruh ka nongmihkhmat jong kane ka thain ka  plie ia kane ka Free Eye Camp.
Haba kren lyngkot ha kane ka jingialang ka Kong Warjri kala ong ba ka jingpynlong ia ka jingai jingsumar ia ki khmat ka long ka kam kaba bha kaba ka shnong Wahthapbru kala leh bad ka long ka jingkyrkhu ia ki longing longsem kiba duk.
Ki doktor jong ka Bawri Nethralaya kila don ban ai jingsumar ia ki paidbah kiba pang khmat kiba har rukom.
Naduh kiba dang rit haduh kiba la heh, ki la wan ban shim ia kane ka lad ban shah sumar khmat ei na ki doktor ka Nethralaya, bad la ai ei ruh ia ki dawai dashin.
U Rangbah Shnong ka Wahthapbru u bah Raja Chullai bad u Pawan Bawri ki la iadonlang ha kane ka jingialang ryngkat ki nongkitkam shnong, Seng Samla bad Seng Longkmie bad ia kane ka jingai jingsumar ia ki khmat la pynlong kum shi bynta jong ka jingrakhe dap 50 snem jong kane ka Shnong.
Shillong, 28 Jylliew:Ka Hynniewtrep National Movement ka la pyrshah jur ia ka jing pyn jot ka skul SSA kaba tap da ka ktieh suda ha killing umduba Ri Bhoi District.
Ka HNM ka la leit jurip ia ka shnong killing Umbuda ka la lap ba katei ka skul ka la shah tap ha ka ktieh haduh ba ki khynnah skul ki la duh ban leit skul ban leit thoh ia ka eksam.
Ym tang katei ka skul ka la duh hynrei ki ing sorkar kum ka I.
C.
D.
S, Ka hall jong ka seng longkmie  bad 3 tylli ki painkhana ki la duh ban pyndonkam namar ha ka jingshah tap ha ka ktieh.
Ka ktieh ka wan na kawei ka jaka ba dei jong u K Lyngkhoi namar ba don ka jingtih khyndew, la kynnoh ka seng HNM ha ka kyrwoh ba la pyllait.
Ki briew na katei ka shnong ki la ujor sha ka DC ka Ri Bhoi District hynrei haduh mynta kam pat leh eiei, la ong ka seng.
Halor kane na ka liang ka seng ka lapynbor ia ka sorkar ba kan shim khia ia kane ka shnong killing Umduba khnang ba ki khynnah kin nym shah ktah na kane ka jingjia bad ka la ong ba lada ka bor pyniaid district kam lah ban leh eiei ka seng  kam banse ban shim da ki wei pat ki lat ki lynti.
Ka la ong ruh ba kan pynsangeh ia ka jingtih maw bad kit maw ha kine ki jaka na surok killing shaduh Umduba naduh 30 tarik Jylliew 2014.
Kane ka long ka kyrwoh ba la pyllait da u Bah SS Majaw.
Shillong, 27 Jylliew:U Chief Secretary ka jylla u Bah WMS Pariat u la pynpaw ia ka jing sngew diaw halor ki jingeh ba ki khynnah ki iakynduh halor ka pule puthi ha kane ka ri.
U la ong ba ha kane ka ri bun ki khynnah kim ioh lad ban leit skul bad kane ka long kaba sngew sih ka jingjia.
U la ong ba bun ki khynnah khamtam kiba dei na ki longing ba duk ki shem jingeh bad ki shah knieh bad shah banbein ia la ki hok jongki, la ong u Chief Secretary haba kren ha ka sngi balang, ha ka jingialang jong ka Indian Council for Child Welfare of North East Zonal Committee ba long ha College of Teacher Education, ha Shillong.
U bah Pariat u la ong ba kine ki khynnah ki la shah ieh khlem don nongiada ia ki bad u la kyntu ia ki paidbah ban shim ia kane ka lyngkor ban iarap lem ia kine ki khynnah kiba iakynduh ia kum kine ki jingeh.
Shwa ia kane u Convener ka Indian Council for Child Welfare, North East Zonal Committee Meeting,u Sarat Singh u la ai jingmut ba ki jylla ki dei ban kyntu ia ka sorkar ban pynkhlain ia ka jingpyntreikam ia ki ain kiba la don khnang ban iada ia ki khynnah na ka jingshah banbein.
U la ong ba ka Indian Council for Child Welfare la seng ha u snem 1952 bad ka leh ia ka bynta ban peit ia ka bha ka miat jong ki khynnah.
“Ngi donkam ban trei kham jur ban pynlong ia kine ki khynnah ki nongshong shong ba larkam jong ka ri", la ong u Singh.
Katba ka President of Indian Council for Child Welfare, New Delhi, ka Dr (Mrs) Geeta Siddharta ka la pynshlur ia ki nongiashim bynta ha kane ka seminar ban mih shakhmat ban trei na ka bynta ka jingbit jingbiang jong ki khynnah khamtam ban iada ia ki hok jongki.
Ka la ong ruh ba donkam ban peit bad iada ia ki khynnah na ka jingshah pynlong kum ki mar khaii bad ka jingpyndonkam jong ki kynhun lehnoh.
Ka Chairperson ka Meghalaya State Commission for Child’s Right Protection,  ka kong M.
Kharkongor  ka la ong ba ki la don ki ain ba don mynta ha ka jylla ban iada ki khynnah bad ki kynthei.
Ka Kharkongor ka la ong ba ki kynthei ha kane ka jylla ki la tip ia kine ki ain ban iada ia ki.
Ka la ong ba ka jingpynkhein ia kine ki ain kan pynlong ia ki nongleh ban shah pynshitom katkum ka ain.
Ha kane ka sngi la ioh ruh ia ka jingkren na ka Kong Bartha Dkhar na ka Bethani Society, Dr.
(Mrs) B.
Buam  bad kiwei.
Shillong, 27 Jylliew:U Additional Chief Secretary u Bah P Barkos Oflyn Warjri, u la shah thung kum u Chief secretary ba thymmai ka jylla Meghalaya, hadien ba u Bah WMS Pariat,  ula shong thait ha ka 30 tarik Jylliew hadien ba la pynjlan ia u hynriew bnai kham mynshwa.
Ka kyr woh sorkar ka la pynmih ha kane ka sngi Thoh dieng na ka tnad Personnel.
“Kum u Chief Secretary ka sorkar Meghalaya, u Bah P.
B.
O.
Warjri, IAS  un long ruh u State Vigilance Commissioner, Meg halaya naduh ka tarik ba u shimti haduh ban pynmih da kawei pat ka hukum", la ong ka kyrwoh sorkar.
Shwa ia kane, u Bah Warjri u dei u Additional chief secretary ba peit ia ka tnad soil & water conservation bad u  chairman ka  administrative reform.
U Bah Warjri u dei na ka thup Indian Administrative Service(IAS) jong u snem 1978.
La kha ia u ha u snem 1956 bad u kpa jong u Bah Phrangsngi Oflyn Dohling bad ka kmie  ka Kong Bilian Warjri ki la pynheh pynsah ia u ha Shillong.
U la pyndep ia ka Indian School Certificate na  St.
Edmund’s School ha u snem 1971 bad ia ka graduate na  St.
Edmund’s College ha 1976 bad u la leit ban pule ruh ia ka International Studies ha Jawaharlal Nehru University, New Delhi.
Hadien ba u la pyniasoh kum u ophisar IAS ha u snem 1978 jong ka kynhun Manipur-Tripura bad u la shakri ha Manipur haduh u snem 2008 haba u la long u kum principal secretary (Home and Planning).
Ha Manipur u la bat ia ki kambapher bapher kynthup ia ka tnad Food& civil supplies, vigilance, taxes, industries, excise, youth affairs & sports, agriculture, urban development  bad kiwei.
U long ruh u deputy commissioner  jong ka border district ka Chandel ha Manipur.
U la shimti hadien kum u Director ka North Eastern Council bad kum u Director Vigilance ka tnad Communications, ha Bangalore.
U iashong bad ka Kong Pauline  bad u don ar ngut ki khun u Keith bad u Kenan.
Shillong, 28 Jylliew:U Deputy Comis sioner ka East Khasi Hills u dang phah ban pynlong ia ka jingtohkit ia ki kyn rum kynram ba mih ha Shella Bholaganj Block ha kaba ar ngut ki Junior Engineer (JE)ka Shella Bhola ganj C&RD Block, kaba don ha Sohra ki la shah sospon na kam jong ki, halor ka jingujor u BDO jong katei ka block pyr shah ia ki.
Haba iakren bad u Director ka C&RD mynta         ka sngi Thohdieng u A kash Deep u la ong ba ka jingkynrum kynram ba mih ha Shella Bholaganj hadien ka jingujor u BDO naduh u bnai kyllalyngkot mynta u snem pyrshah ia ki JE katei ka block.
Katkum ka jingong u Deep, u BDO u ujor sha u DC namar ba kitei ki ar ngut ki JE kim shym la kohnguh bad pyndep ia ka kamram.
“haduh mynta ngim pat ioh jingujor eiei na kitei ki enjiniar hynrei ngi dang ioh jingujor tang na u BDO", la ong u BDO.
U la ong ba kaei kaba la iohi ka long ba kitei ki ar ngut ki enjiniar ki leit ai jing ujor, sha ki pulit pyrshah ia u BDO hadien ba ki la dep kren sha ki lad pathai khubor.
Na ka liang u DC u la pan jubab na kitei ki arngut ban pynshai halor ka jingshah ujor ka jong ki.
“Lada ka jubab jong ki kam biang ki lah ban pynshitom ia ki kum ka rukom hynrei lada ka biang ka jubab ka sorkar kan nym pynshitom ia ki", la ong u Deep.
Lah ban kdew ba ka Kong Primadona Mawkhlieng ha ka jingiakren sha ki nongthoh khubor dang shen,  ka la kynnoh  ba wat la ym shym la pyni daw balei la sospon ia ka, hynrei ka daw tynrai ka dei namarba ma ka bad uwei pat u Engineer, kim treh ban soi ia ka File ba u BDO katei ka Block u bah Lyngkor Kynjing, u la phah soi ia ki.
Ka la iathuh ba katei ka File ka dei na ka bynta ka jingtrei ban siang rong ia saw tylli ki surok ba la pyntrei lyngba ka skhim NREGS bad ban siang rong kaba dei ka Central Scheme NREGS.
Ka la iathuh ruh ba ka daw ba kam treh ban soi ia katei ka File kaba kynthup ia ka jingtrei ha Dom Wahlhuh, Laitryngew, Dong Shyiap, Laitryngew, Thangkharang bad Mawmluh, ka dei namar ba la leh ia katei ka jingtrei khlem ka jingtip ki Engineer.
Ka la ong ba u BDO u la ai Sub kontrak ruh ban pyntrei ia katei ka scheme.
Ka la ong ruh ba na ka daw ba kam treh soi, u BDO u la woh daw ba kim pat don jingtip ban trei ha ka kam jong ki ha baroh ki scheme, bad u la ong ruh ba kim ju leh eiei, hynrei na ka liang jong ka, ka la ong ba ki la leit sha kylleng ki jaka ban jurip ia ki jingtrei.
Halor katei ka jingkynnoh ka la pynshai ruh ba ha ka jingshisha ka la don tang kawei ka File ka ba buh ia ka jingkhein jingdiah, ka jingtrei (Measurement Book) hynrei u BDO u la pynmih ar tylli ki File.
Ka la kam ruh ba halor kitei ki saw tylli ki jingtrei ka tnad Engineer katei ka Block kam don jingtip eiei bad u BDO um pdiang ruh ia ka jingai jingmut u Asstn.
Engineer.
Haba kren halor kitei ki saw tylli ki jingtrei kiba long ka dawbah jong ka jingmih katei ka kynrum kynram, ka kong Prima ka la ong ba ka long kaba lyngngoh ba ia kitei ki jingtrei la pynmih work order ha ka 10 tarik u risaw 2013, hynrei tang ar bnai kata ha ka 10 tarik u nohprah,2013 ka kam ka la dep mar shiteng kaba la ong ba ym pat ju ioh sngew ba tang ar bnai yn lah ban pyndep marshiteng ki kam bad kata ruh ha ka jinglut kaba la mang T.
32 lak tyngka.
Bhopal, 27 Jylliew:Ha ka sngi thoh dieng, ka myntri kam pule puthi jong ka sorkar India, ka  Smriti Irani, ka iathuh ba ha ka por ba ka dang rit, ka dei kaba la shah tim, namar ba ka dei ka khun kynthei.
“Nga iathuh ha ka sien kaba nyngkong mynta ka kynti, ba ha ka por ba kha ianga, ki do kiba la ong ia ka kmie jongnga, ka  khun kynthei ka dei ka pynbunkam, kumta dei ban pyniap noh.
Hynrei ka kmie jongnga, ka dei kaba shlur bad kam shym la leh satia kumta bad dei na kata ka daw, ba nga ieng hangne ha khmat jongphi" ong ka Irani, haba kren ha ki samla pule, halor ka jingpyniap noh ia ki khun ha kpoh, lada dei ki kynthei.
Kum katei ka jingjia, dei ban pynduh shi syndon bad ka la ong, ba lada phi hikai ia ka khun kynthei, ka jinghikai kam dei tang ia ka, hynrei ka dei ia ka iing hi baroh kawei, ka ban iarap, ha kaba tei ia ka ri hi baroh kawei.
Halor ka mat, kaba dei na ka bynta ki samla pule, kiba duk, ki bym ioh lad ban leit sha ki jaka pule kiba bha, ka Irani, ka ai jingmut, ba kim dei ban duh mynsiem bad ka iathuh ba ma ka ruh, ka dei kaba wan na ka iing kaba kham shitom, hynrei, ka dei namar ka jing kit khia ki kmie ki kpa jongka, ba ka lah ban long ha kane ka kyrdan kaba  mynta.
Ka kynthoh ruh, ba u myntri rangbahduh ruh, u dei mynshwa, tang u nongdie sha, hynrei, u kiew sha ka kyrdan kaba ha jrong duh.
Shillong, 27 Jylliew:U MDC ka Laitum khrah Bah Antonio War  u la ban ba ka KHADC ka dei ban thaw ia ki kyndon ba pyrkhing ban khang lad ia ka jingdie ia ki jaka Raid sha ka sorkar ban tei ia ka sor thymmai New Shillong Township (NST).
“Ka long kaba sngew sih ba ka la don ka jing pyrshang ban die duh ia ki jaka Raid jong ki paidbah", la ong u Bah War ha kane ka sngi Palei haba iashim bynta ha ka jingiakren ia ka dorbar mang tyngka ka KHADC.
Katkum ka jingong u MDC ka Laitumkhrah, ka jingdie beain ia ki jaka Raid ka la pynlong ia ki paidbah ban phet shnong kiba sah ha kum kitei ki jaka la bun phew snem.
“Bun bah ki nongshong shnong kiba sha ha ki shnong kiba hap ha ka NST kiba shaniah ha ka rep ka riang ki la shah ktah na kane ka jingdie ia ki jaka", la ong u Bah War.
“Bun ki shnong kum ka Mawlong bad Umsawli ki la rit bad shen ki nongrep kin hap ban phet shnong namar ba kim don jaka shuh ban rep ban kyrshan ia ka jingim jongki", la ong u MDC ka Laitumkhrah.
Kaba sngewsih ka long ba ki briew kiba nabar ki wan ban buhai shnong ha ka sor thymmai.
“Kumba long mynta, ka jingthaw ia ka sor thymmai kam shym la iarap eiei ia ki trai shnong hynrei ka plie lad pynban ia ki nongwei,", la ong u Bah War.
Shillong, 30 Jylliew:Ha ka janmiet jong ka 28 tarik, ki nongtrei jong ka Shillong Municipal Board ki la shah ther maw ha ki runar, ha ka por ba ki dang leit ban pynpra ia ka iew Polo, ha katei ka jingjia uwei u nongtrei ka SMB uba la tip kyrteng kum u Shri Bijender Rai u la myn saw jur bad la pynkit ia u sha NEIGRIHMS Mawdiangdiang, ki pulit ki dang tohkit ia katei ka jingjia.
Shillong, 30 Jylliew:Ha ka 27 tarik myn ta u bnai, ki pulit ki jla lap ia ka metiap jong u Akun Boro uba dei u nongtrei jong ka Power Grid Sub-Station Khlieh riat (EJH), la lap ia ka metiap utei u rangbah ba la 59 snem karta na kam ra jong u, ka jingtoh kit ka dang iaid sha khmat.
Shillong, 5 Risaw:“Ka  Executive Com mittee (EC) jongnga ka skhem namar ngi don 23 ngut namar ki don tang 6 ngut shabar jong ka Khasi Hills United Democratic Alliance (KHUDA) kaba dei ka kynhun synrop jong ka EC, la ong u bah Pynshngain N Syiem, Chief Exertive Member (CEM) jong ka Khasi Hills Autonomous District Coun cil (KHADC) haba kren tang bad u Rupang ha ophis treikam jongu mynta ka sngi.
Kane ka dei ka jing kynthoh jong u bah Pyn shngain haba u nongaikhubor u la iakynduh ia u ban kylli halor ka jing skhem ka EC jongu, hadien ba ka Hills State People Democratic Party (HSPDP) kaba don 3 ngut ki MDC ka la weng noh ia ka jingkyrshan ia ka EC bad na ka kynhun synrop KHUDA.
Haba pynksan halor ka jingskhem ka Executive Committee (EC), u bah Pynshngain u la ong ka Congress ka don 15 ngut ki MDC nalor kata la ioh ruh ia ka jingkyrshan na ka United Democratic Party (UDP), NCP, bad Independent ruh kumjuh.
U la iathuh ba ka Congress ka don 15 ngut ki MDC, UDP- 4 ngut, Independent-1 (Kong Grace Kharpuri), NCP- 2 ngut bah  Sanbor Shullai bad kong Teilinia Thangkhiew, bah Latiplang Kharkongor uba la pyniasoh bad ka KHNAM, kumta baroh ki long 23 ngut, la bynrap u bah Pynshngain.
Haba pynshai halor ka jingkynthup lang ia u bah Latiplang Kharkongor uba la pyniasoh bad ka KHNAM (namar ka KHNAM kam don satia ha ka kynhun synrop KHUDA) u bah Syiem u la ong, haduh mynta u bah Latiplang Kharkongor u dang kyrshan ia ka KHUDA namar um pat ai jingthoh satia ban weng ia ka jingkyrshan na ka KHUDA.
Halor ka jingong ba ki don tang 6 ngut shabar ka KHUDA, katkum u bah Pynshngain u la khein ia ki 3 ngut ki MDC ka HSPDP kiba la weng noh ia ka jingkyrshan bad ia ki 3 ngut ki MDC jong ka KHNAM, lait noh u bah Latiplang Kharkongor.
Haba kynthoh pat halor ka nongrim ba ka HSPDP ka la weng noh ia ka jingkyrshan halor ka jingkynnoh bym shimkhia ia ka ILP bad bym shym la leh kumba la iakren lypa shuwa ban long dorbar, u bah Syiem u la ong “Ban iakren ia kata kam long namar haba la iathep vote ia ka resolution halor ka ILP la jop da 12-6 vote nalor kata kumno ngin mushlia, kam dei ka kamram jongngi ban pyntreikam ia ka ILP, hynrei ka shong ha ka sorkar jylla".
Haba la kynthoh pat ba ka District Council ka lah ban ai jingmut sha ka sorkar na ka bynta ban pyntreikam ia ka ILP ha ka jylla, u bah Pynshngain u la ong “Haduh mynta ngim pat shim satia ia ka rai la ban kyrshan ne pyrshah halor ka ILP".
Haba la kylli ia ka daw halor ka jingweng ia ka jingkyrshan na ka EC bad na ka kynhun synrop KHUDA u bah Pynshngain u la ong “Ha ka shithi iehnoh kam kim shym la ai daw ei ei, kumta ngam tip".
Shillong, 6 Naiwieng:Ka HNYF Southern Riwar Circle ka la maham ba ki trok kit dewiong kim dei ban kit palat pud na mar ba ka la wanrah ia ka jingthut ia ki kali paidbah ba leit iew.
Ha ka kyrwoh ba la pynlait, ka seng ka la ong ba ki trok kit dewiong ki la iaid baheh ha surok kumba dei tang ka surok jongki haduh ba ka la wanrah ia ka jingsahkut kali ha ki surok.
Ki kali ba wan iew na thain Nongtalang, Sohkha Lami, bad na than Darrang, Shnongpdeng ki la sahkut kali haduh san kynta eiei bad ki la poi iew haduh 2 baje mynsngi ha jaka ban poi dang step ban wan die ia ki mar ki mata, ong u Bah Tarzan Lymba u general secretary ka seng.
Hynrei mynta lei naduh madan phutbol shaduh Tamabil Petrol Pump, ki ieng lain bad knieh iaid kulmar ki trok ka la wanrah ia ka jingeh ia ki nongleit nongwan sha iew sha hat kiba na thain Muktapur, Rhongkum, ter ter ba ju sah kut kali san ne hynriew kynta man ka sngi iew Dawki.
Ha ka jingshisha, kham mynshwa kala don ka jingthoh ba ka seng HNYF Dawki circle kaba la leit buh ha ophis u SDO (Civil) Amlarem kaba dawa ban pyniaid shiliang ia ki trok khnang ba kan ym thut ka iaid ka ieng kiwei ki kali.
Wat u OC ka Dawki Police station u la trei shitom hynrei kane ka jingwan pynbeit iaid kali ki pulit, ka la neh tang shipor.
Halor kane, ka seng ka la kyntu ia u SDO (civil) bad ia u OC ba kin shim khia ban pynbeit noh ia ka jingiaid baheh ki trok kit dewiong ban lait ki paidbah na ka jingshah pynwit, la ong u Bah Lymba.
Shillong, 6 Naiwieng:“Ba ioh jingkyrshan na u Deputy Commissioner bad na ka KHADC, ka la pynlong ia ki refugee ha RR Colony kaba don ha Them Rynjah ban pyni bor ia ka shnong Rynjah", la kynnoh u Rangbah shnong ka Rynjah u Bah CK Pasi ha ka jingiakren bad u Rupang.
U Bah Pasi u la ong ba ia ka RR Colony kaba dang hapoh u pud u sam ka dorbar shnong Rynjah, ka la ju pyni bor da kaba ialeh pyrshah ia ka bor shnong ka Rynjah bad ka daw baroh, ka dei namar ba pynshlur hi da u DC bad ka KHADC kiba pdiang ia ki syrnod ba ju ai da ki nongkitkam na ka RR Colony.
“Lada u DC, ka KHADC bad ki tnad sorkar kim ai syrnod ia ki, ki hap ban wan pyndem ha ka shnong.
Ngi ladep pynlong ia ka jingialang ha u bnai Naitung 2013 bad ngi la ong ia ki ba lada ki kwah ban ioh jingiarap ha ka roi ka par, ki jingmyntoi ki hap ban wan pyndem noh sha ngi", la ong u Bah Pasi bad bynrap ba haduh mynta kim pat ai jubab ei ei.
U Rangbah shnong u la iathuh ba ka KHADC naduh mynshem snem ka la tyrwa ha ka dorbar shnong Rynjah, la ki kloi  ne em ban shimti ia ka RR Colony hapoh ka jingpeit bad jingpyniaid jong ki, na ka liang jong ki la mynjur ba kin shimti hynrei haduh mynta kim shym ioh pat ia ka jubab jong ki.
“Haduh mynta kane kam pat poi shaei shaei ruh, bad ka daw ka dei na ka jingleh hi ki politishian san snem", la ong u Bah Pasi.
U la ong ba ka Dorbar shnong Rynjah ka la ong ia ki dkhar ba sah ha RR Colony ne Them Rynjah ba ki dei ban wan pyndem ha ka shnong khnang ba kin ioh lem ia ki kam pynroi.
“Ngi la ong ba ngim nym pynthut ia ka niam ka rukom, ka knia ka khriam jongki hynrei ki dei tang ban wan ban pyndem ha ka dorbar shnong", la ong u Bah Pasi.
U la ong ruh ka katei ka shnong RR Colony ne Them Rynjah ka dei ka shnong ba shong bun ki refugee Bangladesh naduh u snem 1952 bad ki don kumba 275 tylli ki tnum iing ha katei ka shnong bad ka don kumba 4 hajar ngut ki nongthep vote.
Shillong, 6 Naiwieng:Ka jingialang jong ki Khlieh Nongsynshar ka thain Riwar Pynursla, ki la rai ban pyrshah ia ka ain shongwai iing ba la pynkhreh da ka sorkar ban pynlong ain ha kane ka jylla.
Haba pynlait khubor myntq ka sngi, u nong ialam ka synjuk ki khlieh nongsynshar ka thain Riwar mihngi u Bah Midford Ryngksai u la ong ba kane ka ain shongwai iing jong ka sorkar kam iahap satia namar ba ka la ktah ia ka bor jong ki rangbah shnong, bad ka shnong ka thaw.
“ngi la rai ban kyntait ia kane ka ain shongwai jong ka sorkar", la ong u Bah Mid.
U la ong ba ha kane ka jingialang kaba long mynta ka sngi, la shim ia ka rai hadien ba la iatai sani bha ia kane ka ain ba ka sorkar ka thmu ban thaw da ka jingthmu ban tehlakam ia ka jingwan rung ki briew nabar.
“Ynda la iatai, ia pule, ngi la rai ban kyntait mardor ia kane ka Tenancy Bill bad kyntu ruh ia u myntri rangbah ka jylla u Mukul Sangma ba un khot iakren sngewthuh jingmut bad ki sengbhalang kiba pynlong ia ka jingiakhih ha kane ka jylla" ong U bah Ryngksai.
Lah ban kdew ba ka synjuk jong ki rangbah shnong na sor bad khapsor ruh ki la pyrshah ia kane ka ain shongwai jong u Mukul da kaba ong ba kam dei ka ain kaba bha.
Ki la ong ba lada ailad ia kane, ka ain ki bor shnong kin long tang ki nongpeitkai ha kaba ka bor baroh ka shong ha u Deputy Commissioner bad kata ka Task Force.
Jowai, 6 Naiwieng:U ma Skot Mukhim, ba shong ba sah ha Khlieh Wah Dupon, Ladrymbai uba dei u kpa jong ka Yami Pakma, ka khynnah ba dang saw snem kaba la shah rahbor ha ka Sita Sayoo bad die ha ka Tiplangki Rynjah ha ka dor kaba T.
25,000, ula pynpaw ia ka jingsngewnguh kaba khraw ia ka seng HNPF kaba la ialeh shitom ban iarap ban pynioh biang ia katei ka khun jong u hadien ba kala shah rahbor la 8 bnai mynta ha ka kynhun jong kitei ki runar.
U ma Skot um lah ban ai khublei iwei pa iwei na ki dkhot jong ka seng, hynrei ula ai khublei kyrpang kyllum lyngba u President ka seng u ma Marshall Biam.
Ha ka juh ka por u ma Skot ula sngewnguh ruh ia ka tnat Pulit kaba la iarap lem ban synran ia ka seng HNPF ha kaba leit shimti ia ka khun jong u na shnong Namdong, West Jaintia Hills District.
Shillong, 6 Naiwieng:Ka HNYF Northern Region ha ka jingpynmih khubor mynta ka sngi, ka kren shai ba ka  pdiang sngew bha ia ka jingkynthoh, jong u rangbah shong um sning patrim, halor ka jing pdiang ka jong u shimet ia u MD Mumtaj Ahmed kum  u nong shong shnong ka Um sning patarim, ha kaba ka seng, ka ong shuh shuh ba ka pdiang ruh ia U Ahmed,  u kum u nong India, hynrei ka seng, ka ong shuh shuh ba kumno un pdiang ia u kum u nong shong shnong ka umsning patarim khlem ka jing pdiang ne mynjur lang da baroh ki nong shong shnong baroh kawei bad ka seng, ka ong ba kumno un shu ong ba la shu ai sertiphiket shipor, haba khlem thoh shai ha katei ka sertiphiket.
Ka seng, ka ong ba halor ka  jingbyrngem ai mukotduma jong u ia ka seng namar, l aong ba ka seng ruh ka don la ka nong rim, namar ymdei tang ia u tei u khar muslim ba u ai certificate hynrei don shi bun kiwei pat bad ia katei ka seng, kan  dang iai pynthikna, na ka District council lyngba ka RTI bad tip thikna la ki la don katno tylli ki Trading bad Labour License la ai lyngba  lyngba ka jingioh jingmynjur na U Rangbah shnong Umsning Patarim, kumjuh haka baiadei bad ki Epic, ong shuh ka kyrwoh Apbor Nongrum, Vice President, HNYF Northern Region.
Shillong, 6 Naiwieng:Ka UDP ka la rai ban pyrshah jur ia ka jingpynrung nongthep vote ia ki briew kiba long artatien ha kane ka jylla.
“Ka long kaba sngew phylla ba kum kane ka la jia ha ka thain Madanriting," la ong u working president ka UDP u Bah Paul Lyngdoh haba iakren bad ki nongthoh ha kane ka sngi Balang.
U la ong ba ka party kan pyrshah beit ia ka jingthmu ban pynrung kyrteng ia ki briew kiba long artatien kum ki nongshong shnong ka jylla kum ki nongthep vote.
“Ngi pyrshah ruh ia ka jingpynrung kyrteng ia ki shipai kum ki nongthep vote.
Ngi dei ban sngewthuh ba ki shipai ki wan sha kane ka jylla tang shi por.
Namarkata, kim lah ban niew kum ki nongshong shnong ba junom jong ka jylla"  la ong u Bah Paul.
Shwa ia kane, u MDC ka Nongthymmai u Bah Latiplang Kharkongor u la buh jingkylli ia ka jingpynrung kyrteng ia ki shipai kum ki nongthep vote ha kane ka jylla.
U MDC ka Nongthymmai u la buh jingkylli hadien ba u la lap ba da ki spah ngut ki shipai ki la wan ban pynrung kyrteng kum ki nongthep vote ha ka thain Madanrting hynnin ka sngi.
Haba sngewkhia ia kane, u Bah Kharkongor  u la ialam ia ki nongialam shnong ka Madanrting hakhmat u Additional District Magistrate Bah Donny M Wahlang ban pyrshah ia ka jingpynrung kyrteng ia ki shipai.
Shillong, 6 Naiwieng:Hadien ba la shah pyniap san ngut ki pulit ha ki lehnoh ka National Liberation Army (GNLA) ha Bangjakona hajan Kapasipara hynnin ka sngi, u heh pulit ka tnad CID u SK Jain u la ong ba ki pulit ki dei ban long shlur ban iakhun pyrshah ia ki lehnoh.
Haba kren mynta ka sngi, hadien ba la pynlong ia ka jingkynmaw burom ia kiba la khlad ha ophis u DGP, Shillong ba la don lang ruh ka myntri kam pohiing ka jylla ka Kong Roshan Warjri, u Jain u la ong ba ki pulit ki dei ban long shlur ban iakhun ia ki lehnoh, ban ioh ia u soh.
Hynnin ka sngi san ngut ki pulit ka jylla ki kyllon iap ha ka jinghiar thma ki lehnoh ha Garo kynthup u Rakki CH Sangma, DFM Lekichyne Ryngklem, Havildar Dondiram Marak, Bipul Rabha bad u Manshanstar Nongdhar.
Haba kren sha ki nongthoh khubor, u Jain u la ong ba ki pulit ka jylla ki dei ban don ka jinglong ba shlur ha ka rukom iakhun ia ki lehnoh.
U la ong ba ki lehnoh ki hiar thma ia ki pulit da ka buit jongki bad ki pulit ki dei ban iakhun pyrshah ia kane.
U Jain u kyntait ban iakhun da ka bniat namar ka bnat hynrei u la ong ba ki pulit ki leh ia kam, katkum ka ain ba la bynshet.
U la ong ba ki pulit ki la pyrshang ban lum ia ki jingtip halor ka rukom hiar thma ki lehnoh hynnin ka sngi bad la bthah ia ki Commander jong ki pulit ban leh da kiwei ki buit ban iakhun pyrshah ia ki lehnoh.
Une u heh ka tnad CID u la ong ba kam don satia ka jingduna ki bor pulit ha kano kano ka district bad ki pulit ka jylla ki biang hynrei u la ong ba kan long kaba kham bha ban don bun ki pulit ha ka jylla.
Ha kajuh ka por, ka Myntri kam pohiing ka jylla ka Kong Roshan Warjri ka la iathuh ba ka sorkar ka la thaw ia ki lad ki lynti ban iakhun pyrshah ia ki lehnoh hynrei ym lah ban pynpaw hangne.
Ka jingialang ban bishar ia ka jinglong jingman, la dep pynlong, ka la ong.
Ka Kong Wajri lem bad ki heh pulit ka jylla ka la buh syntiew mynta ka sngi, ha khmat dur jong kiba la khlad noh kum ka jingleh burom.
Shillong, 6 Naiwieng:U Pastor NS Phawa u la pynpaw ba ka jingwan rung pathar ki briew nabar sha kane ka jylla, dei ban don ki kyndon, ym ban shu ai laitlan palat.
Haba iakren hynne ka sngi Balang hadien ba la wai ka jing ialang, u Pastor Phawa uba dei u senior administrative secretary ka KJP Assembly, u la ong ba donkam ban don ka jingteh kyndon ia ka jing wan rung ki briew nabar namar ba ka ktah ia ki trai shnong, haba iakren halor kum no u sngew ia ka jingia khih  ban da wa ia ka Inner Line Permit (ILP) ha kane ka jylla.
“Ka sorkar ka dei ban thaw ia ki lad ki lynti halor ka jingwan rung ki briew nabar khnang ba ka lawei ka ri kan don ha ka jingshngain", u la ong.
Watla um pat kwah ban ong ei ei halor ka jingdawa jong ki sengbhalang ban pyntreikam ia ka ILP, hynrei na ka liang u Pastor Phawa u la ong ba ka Balang ka sngew ba ka sorkar ka dei ban thaw ia ki lad ki lynti ban wanrah ia ka shongsuk shongsain ha ka jylla.
U la ong ba, “Ka Khasi Jaintia Presbyterian Assmbly ka pynpaw ia ka jingsngew khia kaba jur ia ka jinglong jingman  ha ka imlang sahlang ha ka jylla ha kine ki sngi, kaba ktah ia ka shong suk shongsain bad ka kyntu ia ki Balang bad ia baroh ki para bangeit ban pynlong ia ka jingduwai ba kyrpang khnang ban pynioh biang ia ka shongsuk shongsain bad ha ka juh ka por, ka kyrpad ia ka sorkar Meghalaya ba kan sngew ban thaw ia ki lad ki lynti ban wanrah ia ka shongsuk shongsain hapoh ka jylla kloi katba lah".
U la ong ba ha kine ki sngi, kan don ki eksamin jong ki khynnah skul, bad lada ka jingiapyni bor hapdeng ka sorkar bad ki sengbhalang kan bteng, kan ktah jur ia ki paidbah khamtam kiba duk ba jynjar.
Halor ka jingkylli, kaei ka jingsngew halor ka Tenancy Bill ba la pynkhreh da ka sorkar, u Pastor u la ong ba um pat kwah ban ong ei ei halor kane.
Shillong, 6 Naiwieng:U Working president ka UDP u Bah Paul Lyngdoh u la iathuh ba ki nongkitkam ba kham rang bah jong ka seng bad saw ngut ki MDC ka KHADC, ki la bynshet ba kin pule bniah shwa ia ka jinglong jingman ka sain pyrthei ha KHADC.
Haba kren hadien ba la wai ka jingialang mynta ka sngi Balang, u Bah Paul u la ong ba ki nong kitkam ba kham rangbah lem bad ki MDC kin shim ia ka rai ba khad duh la kin bteng ne em ban iatreilang bad ka shatri KHUDA ba la ialam da ka seng Congress ha KHADC.
U la iathuh ba u nongialam jong ka Parliamentary Party ka UDP ha KHADC u Bah Remington Pyngrope un sa ai ia ka kaiphod halor ka jinglong jingman ha KHADC sha ki nongialam ka party.
“U nongialam ka PP um lah ban wan ha ka jingialang namar ba ki don ki daw shimet.
Ki lai ngut ki MDC kiba don ha ka jingialang ki la ai ia ka jingmut jongki halor ban bteng ia ka jingkyrshan ia ka EC ba la ialam da ka Congress ha ka Council", la ong u nongaitktien ka UDP.
U la kyntait ba ka UDP ka don hapdeng ka jingiapher jingmut halor ka ILP ha ka dorbar jong ka KHADC kaba dang shu long shen ha kaba ki don ki MDC ba kyrshang bad ki don kiba pyrshah.
“Lehse, ka don ka jingbym sngewthuh jingmut hapdeng jongki" u la ong.
Lah ban kdew ba ha ka resolution ba la wanrah halor ka ILP ha KHADC, ar ngut ki MDC ka UDP u Bah Tistosstarwell Chyne bad u Bah Embhah Syiemlieh ki kyrshan katba ar ngut u Bah Remington Pyngrope (u Deputy CEM) bad u Bah Teinwell Dkhar (Executive Member) ki pyrshah.
Shillong, 6 Naiwieng:La ioh khubor, ba ka Executive Committee jong ka Khasi District Council, ka la khot ia ki 53ngut ki khlieh nongsynshar, kiba hap ha ka jingpeit jong ka Council, ban pynlong ia ka jing iakren, halor ka jinglong jingman jong ka suk ka sain ha Khasi Jaintia ha kine ki sngi bad kumjuh ban iakren ruh halor ka jingdawa Inner Line Permit jong ki Sengbhalang.
Ha katei ka jingialang, ka ban long ha Khasi National Dorbar, la khot lang ruh ia ki 30ngut ki MDC, ba kin ia don lang ha katei ka jingiakynduh, ka ban long ha ka 11tarik mynta u bnai, ha ka por 11baje mynstep.
La bthah ruh ia ki Syiem, ki Sordar, ba kin wan ialam ruh ia 5ngut ki dkhot jong ka Dorbar jongki, ba kin ia don lang ban ai jingmut halor ka jinglong jingman ka suk ka sain ha kine ki Sngi ha Khasi Jaintia.
Halor katei ka jingkhot jong ka Executive Committee, ka mih ka jingiakren, la U CEM, u don jingmut ban iakren ha kano kano ka phang ia ka mat jong ka Inner Line Permit, khamtam haba ka HSPDP lem bad 3ngut ki MDC jongka, ki la mih noh na ka Executive Committee bad nangta ba ka don ka jingiakren ba wat ki MDC jong ka UDP ruh kin lah ban mih noh na kane ka kynhun iatreilang KHUDA, kaba la khlieh da ka Congress ha KHADC.
Ki pyrman sain pyrthei, ki iathuh ba lada jia ba kan mih sa ka UDP, na kane ka kynhun synrop, kan don ka jing artatien kaba khraw ba U bah PN Syiem CEM jong ka KHADC, ba un lah ban dang iai bteng ia ka shuki CEM ha KHADC bad katei kan lah ban ialam sha ka jingsynshar jong U Administrator haduh ban da poi ka elekshon MDC ha u snem 2014.
Shillong, 6 Naiwieng:Ka Khasi Disabilities Association (KDA) ka la lap lyngba ka RTI ba ka tnad Social Welfare ka la pynjah klep ia ka baibam jong ki lai ngut kiba anna dkhot met kaba tip kum ka Unemployment Allowance jong ka snem 2012-13 kaba dei ban ioh T.
6 hajar shi snem.
Ha ka jingthoh ba la pynlait sha ki lad pathai khubor, ka KDA ka la ong ba kine lai ngut ki la aplai ryngkat bad kiwei pat naduh mynshem snem ha u bnai Iaiong, 2012 na ka ophis district social welfare, East Khasi Hills.
Kane ka ophis ka la pynmih ia ka kyrteng jong ki nongioh ha u bnai Lber, 2013 bad kine lai ngut ki khlem paw kyrteng hynrei ha ka RTI ba la ioh pdiang da ka KDA, ka don ka kyrteng jongki, ba la mang, katba ia ka pisa baibam khlem ioh shano ka jah.
Ka jingpynjah klep kane ka tnad, ka la pynartatien ia ngi kiba ann dkhot met khamtam ia kiwei pat ki skhim baibam ba ngi dei ban ioh", la ong ka KDA ba la soi da u president Bah Starwin Kharjana bad  ka general secretary Kong Ibadalin Kharsati.
Kumta na ka liang KDA ka la dawa na kane ka tnad ba ka dei ban siew noh kloi ia ka baibai jong ki lai ngut ba kynthup u Lambhalang Kharngi, Lindaris Marbaniang, bad Santimary Rynjah kiba la dep mih kyrteng.
Ka jingai baibam ka sorkar T.
16 shi sngi ia kiba ann dkhot met na ka Chief Minister Special Assistance Scheme 2012 ba la pyniaid da ka ophis CDPO jong ki Block bapher bapher ka don ka jingdkoh namar don bun ki bym pat ioh haba ki leit thep ia ki kot ki sla sha kane ka ophis, kawei na ki ophis CDPO lei ka la ong ba la dap briew mynta.
Kumta ka seng KDA ka dawa ba ka sorkar ka dei ban kyntiew ia kane ka baibam katkum ka jingiaid ka por.
“Hato T.
16 shi sngi lah mo ban pyndap ia ki jingim ba man ka sngi khamtam kiba duk ki bym lah iaid, kiba duna bor pyrkhat kiba shu shaniah beit na kane", la buh jingkylli ka KDA bad bynrap ba ka sorkar ka dei ban ai baibam lut ia baroh ia kiba don ka disabilities certificate naduh kiba khynnah bad rangbah ruh.
Ka sorkar lyngba ka tnad social welfare ka ju rakhe man u snem ia ka world disable day ha ka 3 tarik Nohprah, ha baroh ki district bad ka seng KDA ka ju iashim bynta ha kane ka prokram jong ka sorkar hynrei kim ju ioh ia ka jingkyrshan kaba biang.
Halor kane, ka seng ka la rai ba lada ka sorkar kam lah ban pynbiang, kiba anna dkhot met kin nym iashim bynta shuh mynta u snem hynrei kin rah da ka lama iong syndon.
Ha ka jingshisha, shwa ban pynlong ia ki prokram, ki dei ban khot ia ki nongialam ne kiba duna dkhot met ban iashong khnang ba kin sngewthuh kumno ban leh halor kano kano ka prokram, namar ba dei kiba anna dkhot met kiba sngewthuh khambha ia ki jingeh jongki, la ong ki nongialam ka KDA.
Halor ka bhah thungkam ha ka tnad sorkar, kaba 3 percent, ka KDA ka la ong ba kane ka ain kam treikam ei ei bad ka seng ka la lap ia kane da ka jingpan jingtip da ka RTI.
Ka MPSC bad ka DSC lei ki khein jiro ia ngi bad ka daw baroh ka dei namar ba ka sorkar jylla ka khlem shim khia eiei", la ong shuh ka KDA.
Shillong, 6 Naiwieng:Ka CSWO hapoh ka jingialam ka Kong Agnes Kharshiing mynta ka sngi Balang, ka la phah ka dawa ba ka sorkar ka dei ban phah tohkit ia kane ka jingjia shah siat iap san ngut ki pulit ha ki lehnoh ka GNLA hynnin ka sngi.
Katkum ka jingtip jong ka seng, la ong ba u nongniah ia kane ka kali ym dei na ka tnad pulit hynrei u dei na ka tnad pynlip ding bad ka kali kaba la phah kam dei ka Bulet Proof.
Ka CSWO ka kynnoh ba kane ka jingjia baroh ka don kaei kaei sha lyndet bad la kynnoh ba ha katei ka por kaba jia ka mobile jong u DC bad SP jong ka South Garo Hills ki khang, la kynnoh kane ka seng ki long kmie ka KSWO.
Ka  seng ka ong ba kine ki heh pulit ki bun kam ha kaba pynbiang ai jingiada ia ki politician bad ia ki heh sorkar katba ia ki briew kiba don sha ki jaka ba ma kim don por shuh ban peit.
La ong ba ha Shillong ba bun briew la pynbiang lut ki lad jingiada ha kaba rah ia ki nongthuh nonglute.
Ka long kaei kaei kaba phylla ba ha kane ka jingjia ym shym don ba lait im wat tang u wei na kiba ia leit lang.
Ban lap ia ki jingshisha baroh dei ban phah tohkit ha ka rukom kaba dei ia kane ka jingjia la ong ka CSWO.
Ki ba shah pyniap hynnin ka sngi dei ki ba la tip kyrteng u Rakki CH Sangma, DFM, Lekikhain Ryngkhlem, Havilder Dondiram Marak, Bipul Rabha bad u Manshanstar Nongdhah.
Lai ngut na kitei ki pulit ki dei ki ba naka 3rd Battalion.
Shillong, 6 Naiwieng:Ka UDP ka la rai ban iasyllok bad kiwei ki seng sain pyrthei, ba iahap jingmut ban wan lang ha kajuh ka rynsan shwa ban pynbna ia u kyrtong MP na Shillong Parliamentary Constituency katba ka la rai ban kyrshan ia u kyrtong ka NPP na Tura Parliamentary Constituency.
“Ngi la rai ban iasyllok bad kiwei ki party kum ka BJP, KHNAM bad NPP shwa ban pynbna ia u kyrtong jong ka party na Shillong Parliamentary Seat.
Ngi la rai ban kyrshan ia u kyrtong ka NPP na ka bynta ka Tura Seat,"  la ong u working president ka UDP Bah Paul Lyngdoh hadien ba la wai ka jingialang  ka jingialang ha kane ka sngi Balang.
U Bah Paul u la ong ba ka party kan kyrpad ruh ia ka HSPDP ban pyrkhat arsien shwa ia ka rai jongka ban kyrshan ia u kyrtong shimet u Pastor PBM Basaiawmoit.
Nalor ka HSPDP, wat ka KHNAM ruh ka la rai ban kyrshan ia u Pastor Basaiawmoit.
“Ngi wad ia ka jingkyrshan na baroh ki kynhun bym dei Congress ban pynlong kum u kyrtong monlang jong baroh ki party na Shillong Parliamentary Constituency.
U kyrtong jong ka party un long u ksiang ban iasaid ia ki mat ba ktah ia ka jaitbynriew namar ba ka dei ka bynta jong ka North East Regional Political Front (NERPF) kaba lah ban iateh paralok bad ka NDA ha ka ri"  la ong u Bah Paul.
U la ong ba ka NERPF kan long ka kynhun kaba kongsan bha ha ka ri namar ba kan don ka sorkar synshar khlehlang hadien ka elekshon Lok Sabha 2014.
Haba pynpaw ia ka jingpynbna u Pastor Basaiawmoit kum u kyrtong ka People Candidate Forum (PCF), u Bah Paul u la ong ba ka seng kam shym tip ei ei ia kano kano, la ki khlieh nongsynshar, ki riew pule kynthup ki riew pawkhmat  ki la shim ia ka sur jong u paidbah shwa ban rai ia u kyrtong.
“Ngam tharai ba ka jingialang jong ki 200 ne  300 ngut ki briew kan ioh ia ka bor jong u paidbah ban pynbna kum u kyrtong ha ka constituency kaba don 6 lak ngut ki nongthep vote", la ong u Bah Paul.
Haba buh jingkylli ia ka rai ka seng UDP, ban kyrshan ia ka BJP kaba shah kynnoh kum ka party shitniam, u Bah Paul u la ong ba kane ka dei ka politik jong ka Congress tang ban ialam bakla ia ki paidbah.
“Ka jingkynnoh ba ka BJP ka dei ka party shitniam kam don shuh.
Ngin sa iohi bun ki jylla Khristan kum ka Goa bad Nagaland ha kaba ka BJP ka don ha ka bor", la ong u Bah Paul.
Haba ong ba ka BJP ka synshar ia ka jylla Goa, u la ong ba katei ka  sengka la kyrshan ruh ia ka seng riewlum ha Nagaland.
“Ngi dang iakren ia kiwei ki seng ba iahap jingmut, hadien ba la dep, yn sa pynbna ia u kyrtong" la ong u working president ka UDP.
Aiti ka UDP ha ka district unit ban phah ia ki kyrtong MDC Ka UDP ka la rai ban bynshet ia ka kam jied kyrtong jong ka party ha ki district jong ka party na ka bynta ka MDC elekshon ban long lashem snem ha u 2014.
“Ka  District Committee kan sa pynkhlain ia ka party na ka bynta ka elekshon MDC ban wan," la ong u working president ka UDP u Bah Paul.
U la ong ba ka jingpynkhreh pynkhrum ban jied ia u kyrtong ha ki constituency la sdang shaid shaid.
“La don shibun ki kyrtong kiba wan shakhmat ban pan tiket, ki bym dei ruh ki dkhot jong ka party" u la ong.
U la ong ba ka District Committee ka la bthah ban pyndep ia ka kam hapoh ka 31 tarik Nohprah 2013.
Shillong, 07 Naiwieng:U Ma LS  Shylla mynta ka sngi u kyntait war halor ka khubor kaba mih, hynnin ka sngi ha u Rupang, ba u maham ia ki paitbah ban ym jied MDC ia u Ma Welcome  Dkhar, da kaba ong ‘Husiar  ban jied nongmihkhmat  kum ia utei u briew".
Hynrei na ka liang u Ma Shylla u pynpaw ba lehse katei ka khubor ka mih nangno-re-nangno, na ka daw ka jingkhluit ka kam phiah Constituency thymmai ha kine ki sngi.
Kumta na ka liang jong u ha kaba iadei bad katei ka khubor u kynther bad sait ba ym shym dei satia ma u, uba kynnoh ia u Ma Welcome Dkhar kumtei, ong utei MDC haba iakren bad U Rupang lyngba ka phone.
Shillong,6 Naiwieng:Ka iew die dohkha kaba ar sngi ba pynlong da ka tnad Fishert ka sorkar jylla ha phyllaw ka U Soso Tham Auditorium ne State central library ka la shong shit mynta ka sngi da ka jingwan ki paidbah ban thied dohkha.
Ia kane ka iew dohkha, la plied a u Chief Secretary jong ka jylla u bah WMS Pariat.
Ha ka jingkren ka jong u la ong ba kane ka “aquaculture mission" ka long kaba donkam khnang ban plie lad ia ki nongreo nongri dohkha ban die ia ki dohkha.
U la ong ba ka jingthmu jong kane, ka long ban kyntiew ia ka kam ri dohkha ha kaba ki nongrep kim dei shuh ban ri tang ban ioh bam hynrei ban die ban kyntiew ia ka kamai kajih jongki ban kyrshan ia la ka iing ka sem.
U Bah Pariat u la ong ba kane ka jingjop jong kane ka kam ri doh kha ha kane ka jylla ka dei na ka jingiatreilang jong ki paidbah bad ha ka juh ka por na ka liang jong ki briew kiba don ha ki shnat bei pisa.
Ka jingjop ka dei ruh na ka jingtrei shitom jong ki briew bad kane ka la wanrah ia ka jingkylla ha ka rukom trei bad u la pynshlur ia ki paidbah ba kin shim khia ia kane ka kam haduh ban da poi ka kyrdan ba ka jylla ka lah ban phah dohkha sha bar jong ka jylla.
U Bah P Barkos O Warjri u la ban jur ha ka jingkren ka jong u ba ka dei ban don ia ka thong ba kane ka kam kam dei tang ban pynmih ban pynbiang ia ka jylla hynrei dei ban lah ruh ban phah sha bar jong ka jylla ha kip or ban sa wan.
Ha ka jingkren jong u Principal Secretary, ka tand ri dohkha u K N Kumar u la batai ia ka jingthmu bad kumno kane ka kam ri dohkha ka la lah ban loNG ka lad kamai namar kumba ka long mynta ka jylla ka ka thied doh kha haduh 25000 MT na Andra Pradesh.
Ha kane ka sngi la don ruh kiwei kiwei kiba kren.
Ki nongri dohkha na kylleng jong ka Ri Khasi ki la ia poi sha kane ka iew die dohkha kaba ar sngi kaba la pynbeit da ka sorkar bad ha kane ka sngi la die ia ki dohkha ha ka dor 150 shi kilo.
La wanrah ia ki dohkha ba la ri na kane ka jylla ha kane ka iew bad ha kajuh ka por, u la sam ruh ia ki khusnam sha ki nongrep da ka pisa kum ka jingpynshlur ba ki la shim ia kane ka kam ri dohkha.
Pynursla,7 Naiwieng:Ka VDP Pongtung –Pynursla ka dei ka VDP kaba la ioh ia ka khusnam ba nyngkong eh na ka tnad pulit na ki thain Pynursla, la ai ia katei ka khusnam namar ka jinglah jong ki dkhot VDP katei ka shnong ban treikam bha.
U SDPO ka Sohra ula ia thuh ba kitei ki VDP ki la leh ia ka kam ba bha eh ha ka imlang sahlang ha kaba ki la ioh ban kem ia ki briew kiba leh kam sniew bad ki la kurup ruh ia ki tiar ki tar na kita ki runar , bad kaba bha eh ba kitei ki VDP katei ka shnong ki la leh ka long ba ki la kem ia kitei ki briew bad aiti sha ki pulit khlem kano kano ka jingpynmynsaw, ong u SP haba ai jingiaroh ia ki VDP, Pongtung.
Kum ka dak ka jingpynshlur ia ki kam ba bha jong ki , ki pulit ki la ai khusnam da ka setiphiket kaba la ithuh ia ka jingtrei bha jong ki ryngkat ruh bad ki shuki , bad kiwei pat ki tiar ba kin pyndonkam.
Shillong, 6 Naiwieng:U  Working President ka UDP u Bah Paul Lyngdoh u la ong ba ka rai jong ka UDP ban dawa hiar shuki ia u Myntri Rangbah u Mukul Sangma ka dang ieng haduh kine ki sngi.
“Ngi iai ban ba u Myntri Rangbah um dei shuh ban dang bat ia ka shuki ha kane ka jylla bad kum ka jing sngew babe ia ka jingbym lah jong u ban tehla kam ia ka suk ka sain, u dei ban hiar shuki noh", la ong u Bah Paul.
Haba kylli hato ka party kan leh kumno ban pynhiar shuki ia u Myntri Rangbah, u Bah Paul u la ong ba ka party kan leh ia la kamram ban pynbor ba u Myntri Rangbah u dei ban hiar shuki noh.
“Ngi don ki buit hynrei ngim lah ban iathuh paidbah ia mynta" u la ong.
U la ong ba ki paidbah ka jylla ki la ngiah ia ka jinglong u Myntri Rangbah ba mynta namar ba um lah ban burom ia ka sur jongki hynrei u la shu ehrang.
“Ngi sngewthikna ba ka party kan ioh ia ka jingkyrshan ha ka elekshon Lok Sabha ban wan bad ha ka elekshon District Council namar ba ki paidbah ki la ngiah ia ka polisi treikam jong ka sorkar Congress kaba pyrshah ia ki paidbah", la ong u Bah Paul.
Kham mynshwa, ka UDP ka la wohnia ia u Myntri Rangbah u bym lah ban sngap bad ban pyntreikam ia ki mat ba ki paidbah bad ka jylla ka donkam kynthup ka jingpyntreikam ia ka Inner Line Permit (ILP), ka jingsynjor ka suk ka sain ha ka thain Garo Hills bad ki jingeh jong ki nonghikai ha ka jylla.
Shillong, 7 Naiwieng:Ka seng HNYF Maw shynrut Circle ka ai ingkyr shan ia ka Joint Action Committee (JAC)  hapoh ka lama jong ka Lyngngam Indi geneious Federation (LIF) kaba lah don lang da ka seng FKJGP, KSU, SALA, ALGA bad ka SNSS na ka bynta ban pyrkhat bad pyrkhing noh ia ka jingwan rung kyrthep jong ki mynder bad ban khang noh ia ki bar jylla ban thied jaka ia ki jaka ba pynmih ia u dewiong.
“Ka seng ka pynpaw ka jingsngewsih kaba kthang halor ki jingbun jong ki mynder hapoh kane ka thain bad kaba la pynlong ia ki ban pynduh ne knieh noh ia ka jakpoh jong ki trai jaka kiba im jakpoh da kaba trei bylla hynrei mynta ka jingbun jong ki bar jylla ki la knieh noh bad ki la leh trai ruh ma ki" la ong u General Secretary ka HNYF Mawshyrut u Bah Evening Nongsiang katkum ka kyrwoh khubor.
U Bah Evening Nongsiang ruh u la ong  ba ki sngewlynngoh ia ka jingsngap mynthi jong ka sorkar ba la lam khmat da u Mukul Sangma halor ka jingdawa jong ki sengbhalang ia ka ILP.
U  la ong ba ka ILP ka long shisha ka dawai bah na ka bynta ka jingwan tuid ki mynder, ka seng ka dawa ba ka sorkar kadei ban pyntreikam noh mardor ia ka ILP ym da ka Tenancy ACT kaba pynshlur ne ai mynsiem ia ki mynder.
Shillong,7 Naiwieng:Mynhynnin ka sngi ha ka por 6 baje eiei janmiet, u Bikash u la rahbor ia ka wei ka samla kaba la tip kyrteng kum ka Pooja Modak, 16 snem na Nongrimmaw, Laitum khrah.
Ki Pulit ka Laitum khrah ki dang thwet ban ioh kem ia u Bikash bad ioh pynlait im ia ka samla.
Ka la don ka jingsuba ba ki iadei shi samla.
Ha ka wei pat ka jingjia,  ha ka 5 tarik mynta u bnai, ha ka por 5 baje eiei janmiet u nongniah jong ka wei ka auto rickshaw kaba don ia u nombar ML-10A-8768 u bym lah ban ithuh ryngkat bad uwei u nongleit jingleit ki la rahbor ia kawei ka khynah kynthei sha  khlaw Ronghona ha Byrnihat OP, Ri Bhoi bad ki la batbor ia ka.
Ia katei ka kali ki pulit ki la ioh ban kurup bad ka dei ka kali jong u Simon D.
Sangma.
Ki Pulit ki dang tohkit ia u trai kali ban ioh kem ia ki runar.
Shillong, 7 Naiwieng:U Chief Executive Member (CEM) ka KHADC u Bah Pynshngainlang Syiem u la ong ba ka UDP ka dang don beit ha ka shatri ka Khasi Hills United Democratic Alliance (KHUDA) ba ialam da ka Congress ha KHADC.
Haba iakren mynta ka sngi, sha ki nongthoh khubor, u CEM u la ong, haduh mynta tang ka HSPDP kaba la dep rai ban weng noh ia ka jingiatreilang bad ka KHUDA.
“Nga la ioh ia ka shithi ba ki la thoh ba la weng ia ka jingiatreilang bad ka KHUDA", la ong u Bah Pynshngain.
Hynrei haba kylli hato ka don shisha ba ka UDP kan weng noh na ka KHUDA, u Bah Pynshngain u la ong, “kumno kan weng ka UDP haba u Bah Teinwel Dkhar u don hangne mynta’ bad u da kdew ia u Bah Teinwel uba shong ha syndah ka liang ka mon jongu.
U bah Teinwel u dei u EM ha kane ka shatri KHUDA lem bad u Bah Remington Pyngrope uba long  Dy CEM baroh ar ngut ki dei na UDP.
Katkum ka jingong u CEM, ka UDP kan don beit bad ka KHUDA hapoh ka jingialam ka Congress.
Hynrei haba kylli, da uno u MDC ba un thep bujli kum u EM hadien ba la risain u Bah LG Nongsiej jong ka HSPDP, u CEM u la ong ba un sa bishar bad sa peit shwa ia kane.
Ha kajuh ka por, um kwah ban ong ei ei halor ka jingkylli ba ka jingweng iatreilang ka HSPDP ka dei tang ka buit politik.
“Em, ngam pat kwah ban ong halor kata", la ong u CEM bad bynrap, ka kam Inner Line Permit (ILP) ka dei ka kam jong ka sorkar jylla bad ka Council kam don bor eiei.
Lah ban kdew ba ka HSPDP kaba don lang ha ka shatri ka KHUDA ha KHADC ka la mih noh na ka shatri ka KHUDA hadien ba ka iing dorbar ka KHADC kaba long dang shen, ka la kyntait ban shim ia ka rai halor ka ILP.
Katba ka UDP pat ka dang bishar bniah shwa ia ka jinglong jingman jong ka sain pyrthei ha KHADC bad ka la bynshet ia kane ka kam hapoh ka jingialam u Bah Remington Pyngrope Dy CEM bad ban ai kaiphot pat sha ka party ban shim ia ka rai ba khadduh la yn bteng ne em ia ka jingiatreilang ha ka KHUDA.
Shillong, 7 Naiwieng:U Symbud Myntri Rangbah ka jylla ba peit ia ka Election department u Bah Rowell Lyngdoh u la ong ba un sa iakren ia u Chief Electoral Officer (CEO) u Prashant Naik hadien ba la wan phai na Garo Hills ban wad ia ka jingshisha halor ka jingkynnoh ba la thmu ban pynrung kyrteng nongthep vote ia kiba long artatien ha kane ka jylla.
“Namar ba nga don sha Garo Hills, ngam don jingtip ia kane.
Hynrei nga wad ia ka jingshisha halor kane" la ong u Bah Rowel ha kane ka sngi Palei.
Ha kawei ka liang, ka FKJGP Nongthymmai Circle ka la buh jingkylli ia ka sorkar halor ka jingpynrung kyr teng ia ki nongwei kum ki nongthep vote ha ka thain Madanryting.
Ha ka kyrwoh ba la pynlait hynne ka sngi Palei,  u Information secretary ka FKJGP Nongthymmai Circle u Bah Cornelius Lapasam  u la kyntu ia ka tnad Election Commission India  ban shim khia ia ka jingpynrung kyrteng ia ki briew ba artatien kum ki nongthep vote ha ka thain Madanrting.
Ka seng ka la iaroh ia ka jingshim khia ka Madanryting Dorbar Shnong, ban khang lad ia ka jingthmu wan rung kyreng ki briew ba artatien kum ki nongthep vote ha katei ka thain.
Shillong,7 Naiwieng:Ka FKJGP Nongthym mai Circle ka la pynrem jur ia ka jingpynrung kyrteng thep vote ia ki bar jylla hapoh ka Dorbar shnong ka Ma danrting.
Haba pynrem jur ia katei ka jingpynrung kyrteng thep vote ka seng ka la kyntu ia ki ia ki bor ba dei peit khamtam ia ka Election commission ba kan shimkhia halor kane ka kam.
Ha kajuh ka por ka seng ka ai iaka jingiaroh sha ka Dorbar Shnong Madanryting kaba la shim khia bad peitngor halor kane ka jingpynrung kyrteng thep vote bad ka Seng ka kyntu ruh ia kiwei pat ki Dorbar Shnong ban long kiba peitngor halor kane ka jingpynrung kyrteng thep vote jong ka Election Commission.
Ka Seng HANM East Khasi Hills Body ha ka kyrwoh ba la pyllait paidbah ka la pynpaw ba ka ai jingkyrshan ba pura ia ka dorbar shnong Madanrting kaba la pyrshah ia ka jingpynrung kyrteng thep vote ia ki shipai GTC bad ki bahaing ha sem jong ki.
Ka seng ka la dawa ruh na ki bor bahalor ba dei peit ia ka elekshon ban weng noh ia ka kyrteng kitei ki briew.
Ka HANM ka la byrngem ba kan nym ailad lano lano ia kum kitei ki jingpynrung kyrteng beain ha ka electoral roll  ka jylla, ka seng ka jingai jingkyrshan met bad mynsiem ia ka dorbar shnong madanrting ban pyrshah ia katei kaba la jia ha u pud u sam ka shnong madanrting, ong ka kyrwoh na u S Kharjana Asst.
Secretary HANM East Khasi Hills.
Shillong, 7 Naiwieng:Ka jingialang ba la buh da ka KHADC ban long ha ka 11 tarik Naiwieng 2013 bad ki khlieh nongsynshar ban iakren halor ka Inner Line Permit (ILP) la pyn sangeh shwa.
Haba pyn bna ia kane hynne ka sngi, u CEM ka KHADC u Bah Pynshngainlang Syiem u la ong ba ka daw ba la rai ban pynsangeh shwa ia kane ka jingialang, ka long hadien ba ki MDC ka KHADC ki sngew donkam ban iakren shwa para maki bad hadien kata, yn sa khot pat ia ka jingialang.
“Ngi la rai ban sangeh shwa ia ka jingialang ba la buh ha ka 11 tarik hadien ba ki MDC ki sngew donkam ban iakren shwa hapoh ka Council", la ong u Bah Pynshngain.
U CEM u la ong ba ka jingthmu jong ka Council ban khot iaphylliew jingmut bad ki Hima, ka long ban wad ia ki lad ki lynti kumno ban ai jingmut sha ka sorkar ba ka dei ban pynkut noh ia ka jingiakhih jong ki sengbhalang namar ba ka la ktah jur ia u luk u lak lada dang iai bteng ka jingiakhih.
U la ong ba ka sorkar kadei ban khot iakren noh ia ki sengbhalang bad kadei ban thaw da kino kino ki lad ki lynti ban wanrah ia ka jingshongsuk shongsain ha kane ka jylla.
“Ka sorkar bad ki sengbhalang ki dei ban pynkhreh ba kin long kiba kloi ban iakren “, la ong u CEM bad u la ong ba ka sorkar kadei ban sngap ia ka jingkyrpad jong kiwei kiwei ki kynhun ba bun balang.
“Lada ki kynhun bapher bapher ki kren halor kane ka juh ka sorkar kadei ban khot iakren noh ia ki sengbhalang", u la ong.
U CEM u la pynpaw ruh ia ka jingsngew bynniaw halor ka jingleh jong ka sorkar ba kam khot iakren ia ki sengbhalang namar ba kane ka lah ban ialam bakla ia ki samla bad ka pynsheptieng ioh ba kin leit pyniasoh ialade bad ki kynhun lehnoh kaikhlaw kumba la pynsngew da ka KSU Mawlai.
Shillong,7 Naiwieng:Ha ka step jong ka 6 tarik, ki runar ki la leit prong jubor ia ka Meghalaya Rural Bank, Golflink, Shillong bad ioh khung kawei ka HP Scanner bad ki tiar ophis.
Ka kong Christabel H.
Lyngdoh, Branch Manager ka la ujor ia kane ka jingjia sha ki pulit, kiba dang thwet ia ki runar.
Shillong,7 Naiwieng:Ka Hynniew Trep Patriotic Hearts Movement kan pynlong ia ka jingrakhe lyngkhuh sngi iap jong u Bah Bull N Lyngdoh, u khla wait ka ri Khasi ha ka 7 tarik u nohprah ha madan Ingdong Pdeng Shnong, Sohra ha ka por 2:00 baje nohphai sngi ha ryngkat ka jingiadonlang ki bahaing ha sem jong une u nongialam.
Ha katei ka sngi yn pyllait paidbah ruh ia ka History jong ka jingim jong u.
Shillong, 7 Naiwieng:Ka ANVC-B ka la kynnoh ba don u thapbasin ha ka tnad pulit ka jylla ba donkti ban long nongpyntip ia ka GNLA ia ka jingleit lynti jong ki san ngut ki pulit kiba kyllon iap ha kane ka sngi Hatmajai ha Bangjakona hajan Kapasi para ha South Garo hills district.
Ha ka kyrwoh ba la pynlait ha kane ka sngi Palei, ANVC-B ka kynnoh ba ka jingiaid jong ki pulit pahara la pyntip sha ki lehnoh GNLA.
Ka ANVC-B ka la ong ba la don ki thapbasin ha ka kynhun pulit ba pyntip ha ka por ba leit ki pulit sha Tura bad kiba hiar thma ki tip ba kim dei ki SOT lane ki SWAT, kiba la sngew thikna ban hiar thma.
Ka seng ka la ong ba ka jingtip ba la ioh da ki GNLA ka la biang ia ki ban pynkhreh ban hiar thma ha kaba ki tip ia ka jaka ba kin iaid.
Ka ANVC-B ka la ong ba ka jinghiar thma ka pyni ia ka jingdon ki thapbasin ha ka tnad pulit bad ki GNLA ka bym long shngain lada ka long kumne.
Pynursla,7 Naiwieng:Mynta ka sngi ki pulit ki la pynlong ia ka jingiakynduh lang, jong ki VDP ka thain Pynursla kaba hap hapoh ka Pynu rsla Police station,  la pynlong ia ka Rally ha Dorbar Hall ka shnong Neng gate,  Pynur sla bad ha katei ka jingialum ki VDP u SP ka East Khasi Hills u Bah M Kharkrang u la long u kongsan , la ia don ryng kat lang ruh u SDPO , Sohra u Bah Ian O Swer, OC ka Pynursla PS u Bah B.
L Wanswett, ki Rangbah ka thain kum juh ruh ki VDP na kylleng ki shnong.
Haba kren ha katei ka jingialang ki VDP u kongsan, SP u la ai ka jingiaroh ia ka thain Pynursla  ba ka dei ka thain kaba la shai ha aba ka shongsuk shongsain ka don ha katei ka thain.
U la ong ba ha kine ki khyndiat bnai ba la don ka jingiakhih ba jur ha kylleng ka jylla ki pulit ki rejistar case haduh kumba 82 tylli eiei ki jingjia kiba la jia ha kylleng ki jaka ha ka jylla, hynrei napdeng kitei ki 82 tylli ki case ym don pat kawei ruh ka case ha Pynursla.
“Ki shnong jong ka thain Pynursla ki dei ban sngew sarong ba ha Pynursla ym pat don kawei ruh ka case ba la rejistar na ki jingiakhih" ong u SP East Khasi Hills uba la ai mynsiem ia ki VDP ba kin dei ban peit ngor bad ban ia shim bynta ha ka imlang sahlang khnang ba kiba kum kine kiei kiei ( jingiakhih) kin ym jia ha ki thain ka Pynursla kumba jia ha ki bynta ka sor Shillong bad ha kiwei pat ki jaka.
Shuh shuh u SP u la kren shaphang ka kam ngeit biej, kum ka kynnoh men-ai-ksuid ne men-shoh-noh kaba ha kine ki sngi ka la wanrah ia bun ki jingjia ba sngewsih kum ki jingduh ki briew ia la ki jogn ki jingdon jingem bad khamtam eh ka mynsiem briew, u la kyntu ia ki VDP ba nangne shakhmat lada ki suba sniew iano iano ki dei ban kem ia uta u briew bad ban aiti ia u sha ki pulit ryngkat ki jingujor.
Haba phai sha ka kam Batbor u SP u la ong ba kham eh ban lap ia kum kitei ki jingjia namarba bunsien hi ki dei kiba jia ha la ki ing ki sem ha kaba u kpa nah u batbor ia la ka khun ruit bad kumta ter-ter.
Haba shim kyllum ia ki jingjia baroh kiba ju jia, u SP u la kyntu ia ki VDP ba kin trei ryngkat ryngkat bad ki pulit ha kaba kim dei ruh ban pynslem than ia ka por ban pyntip sha ki pulit haba ki ioh bat ne ioh kem iano iano ruh kiba ki susba sniew ne ba ki lap kam sniew , ha kaba ki dei ban ai jingtip kaba kloi khnang ban lait na ki jingeh khamtam na kti u paidbhur.
Kiwei pat kiba la ai jingkren i kynthup ia u SDPO, Sohra Bah Ian O Swer uba la batai ia ka kamram ba ki VDP ki dei ban leh bad katto katne ki kyndon ain ba ia dei bad ki.
La ai jingkren ruh na ka liang ki Rangbah ka Pynursla ba kynthup ia u Rangbah dong ka Neng Gate u Bah K.
Khongdup, Bah M.
Khongthaw-Rangbah shnong Pynursla bad uba long ruh u President VDP ha ka juh ka por, u Bah Peter Rynjah General Secretary Federation – Riwar Mihngi, la ioh ruh ki jingkren na u Bah H Khongmai u sordar ka Raid Shabong, Babu K.
Tangsong Sordar Lyngkhat.
Ia katei ka jingialanng la pyniaid da u Officer Incharge ka Pynursla u Bah B.
L Wanswett.
Ha katei ka Rally la wan ban ia shim bynta da ki spah ngut ki VDP na kylleng ki Shnong kiba hap hapoh ka Pynursla Police station.
Pynursla,7 Naiwieng:Ki long ki jingkren kiba sngew samrkhie bad kiba sngew lehrain ha ka juh ka por hynrei ki long pat ki jingkren kiba lah ban wanrah ia ki jingkylla lada ki bor bahalor ki pynshah shkor bad shimkhia ban leh eiei.
U Sordar ka Lyngkhat u Babu K.
Tangsong haba kren ha ka Rally ki VDP ha Pynursla u la kynthah jur ia ka jingsah bad ka jingshna ktem ki BSF ha Wah Rymben-Pynursla ha ka jaka ba kin sah ha ki khappud, u la ong ba kik kynthei ki khynnah katei ka thain kim nud shuh ban leit sum sha wah sha um namarba ki shipai BSF ki ieng najrong jingkieng ban peitkai ia ki kynthei ba sum, u la ong ruh ba ka jingdon kitei ki BSF ka pynsyier ia ki kynthei ruh wat tang ban iaid lynti, ha ka jingkren jong u , u la kyrpad sha ki pulit ba kin leh eiei ban beh noh ia ki BSF na kitei ki jaka.
Kham mynshuwa u Babu Kri u la iathuh ba ki shipai BSf ki la thaw kten ha Phlangtyngor hynrei mynta ki la leit noh “Ki la sdang thaw skum sa ha Wah Rymben" ong utei u Rangbah uba synshar bad peit haduh 8 tylli ki shnong.
‘Ki nongdih ba la bu-aid shuwa ban kam sha shiliang ka Wah Rymben , tang mar ia poi ha jingkieng , kiba la jan kyllon ruh ki eh triang, iathuh utei u rangbah ( bad ka pynbeit thik ia ki met jong u-kum ban pyni ia ka rukom beit jong ki) ‘ho,oid ka ai jingmyntoi khyndiat tang ia ita’ bynrap shuh shuh u Babu Kri.
U Babu Kri u la kyntu jur ia ka tnad pulit ban weng noh ia ki BSF na katei ka jaka ba ki sah mynta ( Wah Rymben) khnang ba ki khyllung khynnah kin ym tieng  ym syier khamtam mynta ba la jan ka por ban kheit synsar.
U SDPO haba pynshai ia ki jingkren u Babu Kri u la ong ba na ka liang jong u , u ju ia kynduh ia ki heh BSF  ha Umpling  ban ia kren ia ki jingeh jong ki paidbah ka thain ha khappud bad u la ong ruh ha ki ba un sa pyrshang ban ia kren halor kitei ki jingeh jong ki paidbah ruh.
Shillong,8 Naiwieng:Ka Dorbar u Syiem hima Khyrim ka la phah ka jingkyrpad sha ki 14 seng bhalang kiba dang bteng ia ki jingiakhih jong ki ba kin pyrkhat lem ha kaba ia dei bad ka sngi Pomblang kaba ka Hima ka la buh ban pynlong naduh ka 9 haduh 16 tarik mynta u bnai, ka shad Pomblang ,Hima Khyrim ha Smit kan long ha  ka 13 bad 14 tarik mynta u bnai.
Shillong, 7 Naiwieng:Ka tamasa maw bynna kaba dang shu dep long shen ha ka 25 bad  26 tarik u Risaw ha Mawphlang ka la kyrsiew thiah ia kol shor bad ia ka rukom ngeit jong ka jaidbynriew.
U CEM ka KHADC u Bah Pynshngainlang Syiem u la ong ba ka jingpynkhreh jong ki ia Monolith Festival kaba dang shu dep long shen ha Law Kyntang ha Mawphlang ka la kyrsiew thiah ia ka kolshor jong ka jaidbyn riew bad ka long shisha kaba seisoh bad kaba ai mynsiem shibun.
“Kumba ka paw, la iohi ba ki paidbah ka ri Khasi ki dang ieid bad burom ia la ka kolshor", la ong u Bah Pynshngain.
U la ong ba kane ka jingpynkhreh ka jong ki halor kane ka Monolith Festival ka dei ka sien kaba nyngkong bad kim shym poi pyrkhat ba ki paidbah na kylleng ki jaka kin wan tuid bun ha katei ka sngi namar ba ka dang dei ka sien ba nyngkong ba ki pynlong ia kum kane ka tamasa.
“Ngim shym poi pyrkhat ki paidbah na kylleng kylleng ki jaka kin ia wan tuid bun ha katei ka tamasa ba ki la pynkhreh namar ka dei ka sien kaba nyngkong ba ngi pynlong ia Monolith festival “, la ong u CEM bad u khmih lynti ba la shem snem kane ka Monolith Festival kan nang kham kiew shuh shuh.
U la ong ba ka jingpynlong ia kane ka Monolith kam shym mut tang ban pyninam ia ka hynrei ka ai jinghikai ruh khamtam ia ki khynnah ha kaba iadei bad ka kolshor bad ha ka rukom ngeit jong ka jaidbynriew.
Lah ban kdew ba ha katei ka sngi la wan ban iashim bynta haduh 53 tylli ki Hima bapher bapher na kylleng ki jaka.
Ha kajuh ka por u CEM u la ong ba ka Council ka la pynlong ia ka jingjurip ban pynbha ia katei ka jaka ha ka rukom kaba kham biang khamtam ka surok kali.
Jowai,7 Naiwieng:Ar ngut ki pulit kiba la shah siat iap ha ki kynhun lehnoh ka GNLA kiba dei ki Khasi Pnar la tep donburom mynta ka sngi ha ki shnong jong ki.
Ia ka met iap jong kitei ki ar ngut la pynpoi ha sor Jowai mynta ka step ha kaba la aiti ruh sha ki bahaing hasem jong ki ba kin pyndep ia ka niam ka rukom ba khadduh.
Kitei ki ar ngut ki pulit ba la iap ki dei kiba shong ba sah ha Jowai, u Mar shanstar Nongdhar,u shong ryngkat ka lok bad ki khun jong u ar ngut ha ka Dong Khimusniang Jowai.
Ia ka met jong u la kit sha ka shnong Umkyrpong East Jaintia Hills ka shnong I lok  jong u bad yn pyndep ia ka niam ka rukom lashai ka sngi.
Ia ka metiap u Lekichen Ryngkhlem la kit sha ka shnong Demthring West Jaintia Hills District ka shnongtrai jong u bad la tep donburom ia u mynta ka sngi.
Ia u samla Lekichyn Ryngkhlem la kha ha ka 3 tarik u nohprah jong  u snem  1982, u dei u khun ba saw jong I kong Syntumon Ryngkhlem bad u ma (L) Em Pyrmai Suchen, ki iadon san ngut shipara lai ngut shynrang ar ngut kynthei.
U  Leki u la rung sha ka kam Pulit ha  ka 22 tarik u jylliew  2007 bad u don ha ka Fire Service ha duh ka sngi ka jingiap ka jong u, ia ka met jong u la leit ontep ia ka mynta ka sngi ha u lum jingtep ka balang Presbyterian Demthring,ha shwa ka ne la don ka jingpyndep iaka niam karukpm daka balang Presbyterian Mynthong Jowai ha ing jong ki ha Demthring bad la leh burom khadduh  ia u da ka Sorkar Meghalaya lyngba ka Tnad Pulit ka West Jaintia Hills ha ryngkat ki riew pawkhmat ka Sorkar Jylla ki ba la airuh ia ki kynten sngewlem ki jong ki kiba kynthup na u Bah B Warjri.
Ad Chef Secretary, ka kong Ampareen Lyngdoh Myntrika tnad pynroi sor, Ma Justin Dkhar MLA, Ma Stephan Mukhim Local MLA, Bah HG Lyngdoh SP West Jaintia Hills, P.
S.
Dkhar- DC West Jaintia Hlls bad la ioh ruh ia ka Shithi Sngewlem na u Dr DD Lapang, bad na Dr.
R.
C.
Laloo Symbud myntri rangbah ka sorkar jylla.
Shillong, 7 Naiwieng:U Chief Executive Member (CEM) jong ka Khasi Hills Autonomous District Council (KHADC), bah PN Syiem wat la u dei u MLA jong ka Party Congress, hynrei um shym la rwai satia ia ka juh ka jingrwai halor ka Bill shongwai (Meghalaya Regulation of Landlord and Verification of Tenants Bill, 2013), pynban u ieng ha ka nongrim kum u khlieh jong ka Khasi Hills Autonomous District Council kaba peit na ka bynta ka bha ka miat jong ki bor synshar Hima.
“Ngi hap ban eksamin bha bad ngi hap ruh ban pan ia ka jingsngew jong ki MDC, ki Syiem, ki  Rangbah Shnong bad kumjuh ruh ki sordar" la ong u bah PN Syiem Chief Executive Member (CEM) jong ka Khasi Hills Autonomous District Council haba kren bad u Rupang ha ophis treikam jongu halor ka Meghalaya Regulation of Landlord and Verification of Tenants Bill, 2013) kaba dei ka Bill ba la wanrah da ka sorkar Congress hapoh ka jingialam jong u Dr.
Mukul Sangma kum u Myntri Rangbah.
Haba kylli pat, kaei ka daw kaba la pynlong ia ka District Council ba la synshar da ka Congress ba kan nym shim lang ia ka juh ka rai ba la shim da ka sorkar ba la synshar hi da ka Congress, u bah PN Syiem u la ong “Ka District Council ka mut ban peit ia ka bha ka miat jong ki khlieh nongsynshar  tynrai, kumta hap ban shim lang ia ka jingsngew jongki".
“Kata kam mih, namar nga shong hangne kum u Chief Executive Member (CEM) bad kum u CEM nga hap ban shim lang ia ka jingsngew jong ki khlieh nongsynshar  naduh ki syiem, sordar bad Rangbah Shnong bad nga kren ia kane katkum ka kyrdam CEM ym kum u dkhot jong ka party" la ong shuh shuh u bah PN Syiem haba kylli hato ka Congress kam nym pynshitom ia u haba kum u dkhot jong ka party Congress um shym la mynjur lang ia kane ka Bill ba la wanrah da ka sorkar congress.
Ha ka juh ka por u bah PN Syiem u la iathuh ba, ka jingialang jong ki 53 hima kan long ha Khasi National Dorbar Hall ha ka lah sngi u blei ban wan bad ha kane ka jingialang yn iakren halor kane ka Bill bad yn iakren ruh halor ka jinglong jingman jong ka sain pyrthei ha ka jylla kaba la mih bun ki kynrym kynram hadien ka jingiakhih jong ki sengbhalang kiba la dawa ban pyntreikam ia ka ILP ha ka jylla.
Shillong, 8 Naiwieng:Ka KHNAM Shella Constituency ka la pynrem jur ia u MDC na ka kynhun UDP u Bah Teinwell Dkhar, namar ba u shet kylla ia la ka jaidbynriew tang ban shong skhem ka shuki EM jong u ha KHADC.
U General Secretary ka KHNAM u Bah J Nongneng ryngkat bad u Working President u bah C Shymbin, ki la ong ba u Bah Teinwell Dkhar u MDC ka Shella Constituency u la shet kylla ia la ka jaidbynriew tang ban shong skhem ka shuki EM jong u ha KHADC.
La ong ba u Bah Teinwell naduh ba u long u MDC la shiphew snem duna um pat ju kren eiei shaphang ka jingwan rung kyrthep jong ki bar jylla bad ki mynder ri hapoh kane ka jylla.
Kane ka jingleh jong une u MDC ka la pynsngewdiaw ia ki namar ba um don ka jingkit khlieh ia la ka jaidbynriew.
Ka KHNAM ka la ong ba kane ka jingshet kylla jong une u MDC ka long namar ba u sheptieng ioh u shah sloit na ka shuki EM  ha KHADC ha ka Congress.
“Wat la u para MDC na ka UDP hi na Sohra ryngkat ki MDC jong ka KHNAM ki la wanrah ia kane ka mat iatai halor ka ILP ha Dorbar KHADC ba dang long shen “, la ong ka KHNAM Shella.
Kane ka jingkyntait jong une u MDC ka Shella ia ka ILP ka la pynjah burom ia ka thain baroh kawei bad ym tang ba u shet kylla ia ki paidbah ka Shella Constituency hynrei u la shet kylla ia ka bri u Hynniewtrep shityllup.
Ka KHNAM ka la kyntu ia ki paidbah ka Shella Constituency ba kin long kiba husiar na kum kine ki suri kup snieh langbrot kiba ha ka jaka ban iada ia ki paid Khasi Khara hynrei ki kloi ban iada ia ki khyllah jait tang ban myntoi shimet bad ban skhem ka shuki.
“Ngi pynkynmaw ba ka elekshon MDC 2014 ka la jan eh,kiba kum kine ki juh ki briew kin sa wan ban khroh ban pynbiet ban tyrwa skim ne tyngka ,hynrei to ngin long kiba sian bad da lei lei ruh ym dei shuh ban dang ai jingkyrshan ne ailad ia kum kine ki riew shukor ia la ka thain bad ia ka jaitbynriew baroh kawei namar ba ioh ngi sah ha ka lynga shirta bad sngewbabe junom", la ong ka KHNAM.
Shillong, 7 Naiwieng:Ki pulit ha kane ka sngi Balang ki la kem saw ngut ki briew kynthup u nongialam jongki u  Pynshai Rani (31 snem)  na ki bynta bapher bapher jong ka nongbah halor ka jingdon kti jongki ban lute ia u nongniah trok bad u nongbud na jaka peitkai ne Sohiong View point ha ka 3 tarik Naiwieng.
Nalor u Rani uba dang shu lait phatok da ka jamin dang shen, kiwei kiba shah kem ki long u Haljis Lyngdoh (48 snem), Rukman Gurung (23 snem) bad u Bankerlang Khardewsaw (22 snem).
Uwei pat u dang lait phet.
U SP (City) Bah Vivek Syiemu la iathuh ba kine saw ngut kiba shah kynnoh ban tuh ia u nongniah ka trok Bah Divonsing Mawlong lem bad u nongbud Bah Kitbok Mawlong ha jaka peitkai ha Sohiong Viewpoint  da kaba pynap suloi katba ki dang wan phai na Nongstoin sha Shillong.
Katkum ka jingong jong u Bah Vivek, kitei saw ngut ki la lute T.
69,320 na u nongniah trok, knieh ia ka mobile, jong u nongniah bad u nongbud ruh.
“Ngi la ioh kem ia ki bad la ioh kurup biang ia ki mobile na met jong kine ki runar.
Hynrei ka pisa ba ki la tuh, ki la pynlut", la ong u SP (City) ha ki nongthoh khubor hynne ka sngi Palei.
U la iathuh ba ka suloi ba ki pyndonkam ka dei ka suloi kai  bad ki pulit ki la kurup noh ia ka kali ML05 E 9966 kaba dei ka taksi kami ba la dei trai da u Bankerlang.
“Baroh kiba shah kem kin don ha kti ki pulit hynriew sngi ban tohkit", la ong u Bah Syiem.
U SP (City) u la iathuh ba u Rani la dep pynngat ha ki hynriew tylli ki kam runar.
Shillong, 8 Naiwieng:U Working President ka UDP u Bah Paul Lyngdoh u la pyniaryngkat kyrdan ia ki myntri sorkar jylla bad ki nongtrei muster roll.
“Ki minister kim don kano kano ka bor ban shim ia ka rai halade.
Kin ap beit ia ka hukum na u Myntri Rangbah.
Ka kyrdan ki minister ha ka jinglong Myntri Rangbah u Mukul Sangma, ki iaryngkat tang bad ki nongtrei muster roll", la ong u Bah Paul haba kren ha ka jingialang jong ka UDP East Khasi Hills ha kane ka sngi Thohdieng.
U Bah Paul u la ther ia ka myntri kam pohiing ka jylla, ka Kong Roshan Warjri ka bym la nud ban pynbna katno ka sorkar kan jingiarap sha ki pulit ba shah siat iap ha ki lehnoh GNLA.
‘Tang ban tap eitmiaw, ka  myntri kam pohiing ka la kren sha ki nongthoh khubor ba hana ka sorkar ka dang pynkhreh ia kane katno kan ai.
Hynrei ka jingshisha ka long ba ka myntri kampohiing kam nud ban shim ia ka rai bad ka hap ban wan phai u Myntri Rangbah u Dr Mukul Sangma na ka jingleit bar ri.
Ka myntri kam pohiing kan sa pynbna ia ka jingai jingiarap sha ki pulit hadien ba lawan u Myntri Rangbah" la ong u Bah Paul.
U la ong ruh ba kam don kano ka jingiakitkhlieh lang ha kane ka sorkar hynrei la pyniaid marwei da u Myntri Rangbah.
Kam don shuh ka synshar paidbah ha ka party Congress bad ka jinglong shai ha ka rukom treikam.
Haba shim ia ka nuksa, u working president ka UDP u la ong ba ka Congress ka la phah ia u nongpeit pyrman ha ka por ba iakhih ban iaknieh shuki hapdeng u Bah DD Lapang bad u Bah JD Rymbai ban ialama ia ka Congress Legislature Party (CLP).
Ki MLA ka Congress ki la dep iashim bynta ha ka jingiajied ia u nongialam bad u nongpeit pyrman na Delhi u la rah ia ka synduk thep vote sha Delhi ban ia niew.
“Hynrei kaba lyngngoh ka long haduh mynta ym pat don ba tip mano ba jop namar ba ia kane ka vote khlem niew satia.
La iathuh ia nga ba ka synduk thep vote la klet ha eroplein.
Kane ka pyni ba kumno ka synshar paidbah ha ka seng Congress ka la duh noh, la ong u working president ka UDP.
Wat hadien 41  snem hadien ba la ioh ia ka jylla Meghalaya, u Bah Paul u la ong ba ki MLA bad ki MDC ba bat ia ka jingsynshar ha kane ka jylla, dei kiba shu shad ha ka sur rwai na Delhi.
“Ka nusip jong ka jylla la rai da ki briew nabar na Delhi kim tip ei ei ia ki jingeh jong ki briew kane ka jylla.
Kine ki nongialam kin sa jah lada ngin leit buh ha Khyndai Lad.
Ngi donkam ban pynkut noh ia kane ka jinglong", la ong u Bah Paul.
Katkum ka jingong u Bah Paul, ka jylla ka donkam ia ki MLA bad ki MDC kiba lah ban thaw ia ki ain bad ki rukom treikam khlem da ap ban hukum na Delhi.
Ha kajuh ka por, u president  u Dr Donkupar Roy u la ong ba ka elekshon MDC kaban wan bad ka Lok Sabha ka long kaba donkam ia ka party ba kan jop donburom.
“Nga pdiang ia ka jingiapyni nia ba ki seng sain pyrthei ki bym don MLA ne MDC ki iaryngkat kyrdan bad ki sengbhalang.
Namarkata, ki nongtrei ka party ki dei ban trei shitom ban pynthikna ba ka party kan jop ha ka elekshon MDC bad elekshon MP", la ong u Dr Roy haba kren ha ka jingialang.
Shillong, 8 Naiwieng:Ka Ri Bhoi Youth Development and Social Organisation (RBYDSO) Western Ri Bhoi Border Circle ka la ong ba ki MLA ka Congress ki long kum u Maw bym nang ban kren.
Ha ka kyrwoh ba la pynlait da u samla Active Pator, President ka pynpaw ka jingbitar ia ka jinglong mynthi u Dr Mukul Sangma Chief Minister ka Jylla, ban kyntiat ia ka sur bad ka jingangnud u paidbah ban pyntreikam ia ka Inner Line Permit ha kane ka Jylla.
Shaei kata ka jingshakri paidbah u Dr Mukul, haba um leh ia ka jingangnud ki paidbah, la buh jingkylli ka RBYDSO bad balei ki nongmihkhmat ka congress ki long kum ki mawbynna kim lait ban ang shikyntien ruh.
Ula ong, lada kine ki nongmihkhmat kim sngew thuh ia ka jingeh ki paidbah tyngba ba la ioh shuki ka bha ban ai jingsneng elekshon MDC bad MP ba kin sngew thuh.
Ha ka jingshisha ki la dei ban iakren lem ia u Mukul kum ki nong ialam ban pynpaw ia u paidbah ba ka jingshakri kam dei tang da ki shkim pynroi hynrei ban iasaid da ka ktien na bynta ka bha ka miat u paidbah ym tang ia ka ILP bad khamtam ka jingkiew dor ki marbam mardih ha kane ka jylla.
Na ka liang ka seng ka pynpaw ia ki 10 tylli ki seng kiba la lamkhmat ba kin iaid beit shakhmat ban trei shitom na bynta ka bha ka miat ka jaidbynriew.
“Ka RBYDSO ka kyrshan ia ki sengbhalang baroh kiba la ianohkti ban dawa na ka sorkar ban pyntreikam ia ka ILP," ula bynrap.
Shillong,8 Naiwieng:Ka Sengkmie jong ka HANM ha ka 5 tarik mynta u bnai ka la ia kynduh u DC ka West Khasi Hills ha Nongstoin, ban ia mir jingmut bad u halor ka jinglong jingman ha katei ka District ha kaba ki dkhot ka HANM ki la shah kem.
Ha katei ka jingiamir jingmut na ka liang ka sorkar ka la mynjur ban pyllait  noh ia u  Gabriel Sohlang u ba long u Finance secretary ka seng, bad shen ruh yn sa pyllait noh ia u Bah Arphul Kharbani President uba dang don mynta ha Tura District Jail bad uba la shah pynngat MPDA.
Ka HANM ka la pynlong ia katei ka jingiakynduh bad u DC , da ka jingmut ba ka seng kam kwah ba ka ding kan pur sha baroh kawei ka jylla bad kumjuh ruh ban wanrah ia ka shongsuk shongsain ha West Khasi Hills bad ha ka jylla baroh kawei.
Ka seng ka la pynpaw ruh ia ka jingkmen namar ka jinglah jong ka ban ia kren pynbeit bada ki bor district namar ka bha ka miat bad ka roi ka par ka West Khasi Hills.
Ha ka tei ka jingia kynduh bad u DC , u DC u la kyntu ia ka seng ba kan weng noh ia ka pakhang shnong ba ka pynbna ban pynlong ha ka 12 tarik mynta u bnai.
Lah ban kdew hangne ba na ka liang jong ka HANM sengkmie hapoh ka jingialam u president bah Lamphrang kharbani bad u bah Alban K Gashnga General Secretary ka la iakynduh ia u DC ha ka 5 tarik mynta u bnai ha kaba ka la dawa ba dei ban weng noh ia ka MPDA pyrshah ia u bah Arphul kharbnai Presdient bad kumjuh ruh ban pyllait noh ia u bah Gabriel Sohlang Ficnace Secretary ka West Khasi Hills bad ban sangeh thwet ia ki nongialam jong kane ka District ha kaba u DC u la mynjur.
Shillong,8 Naiwieng:Ka Police Out Post ka dei ka jingdawa ym shuh kaba thymmai ha ka thain Pynursla,  hynrei ka dei ka jingdawa kaba la kham slem.
Ka Federation Riwar Mihngi mynhynnin ka sngi, ki la pynsngew biang sha u Superintendent of police ia ka jing donkam ia ka Police Out post ha ki thain Pynursla ha kaba ia kane ka juh ka mat jingdawa la kren bad pynsngew da u General Secretary ka Federation u Bah Peter rynjah bad kumjuh ruh u Sordar ka Lyngkhat u Babu Kri Tynsong.
Baroh kawei ka thain Pynursla ki don haduh kumba 152 tylli ki shnong bad kumba ka long mynta ym shym la don Police Out Post hynrei tang kawei ka Police station kaba don ha Pynursla.
Halor katei ka jingpynsngew ia ka jingdonkam ba kyrkieh ia ka Police Out post ban kham pynkloi ia ka jingtrei kam ki pulit u SP ka East Khasi Hills u Bah M Kharkrang u la kyntu ba kin phah da ka jingthoh sha ka oophis jong u bad kin nang iai buddien ruh da ka jingiakynduh bad ki heh sorkar ne ka Myntri ka kam pohing khnang ba kin kham lah ban ioh kham kloi, u la ong ba kiwei ki Out post kiba dang shu ioh shen ruh kum ka Mawryngkneng  ki leh ha katei ka rukom.
Lah ban kdew ba na Pynursla ter ter shaduh Dawki ym shym la don Police Out Post, bad katkum ka jingmaitphang jong ki rangbah la donkam la kumno kumno kumno kumba 7 tylli ki Outpost ban buh ha ki thain ka Pynursla.
Hynrei kumba long haduh mynta ki la pynpaw ba ha ka jingdon kam kyrkieh tang kawei shuwa ka la kham iarap , bad dei ban buh ia ka ha ki jaka ba khamlong pdeng ban beh sha ki thain ba sharum ka Pynursla.
Shillong, 8 Naiwieng:Ka Confederation of Ri Bhoi People (CORP) ka pynpaw ia ka jinglyngngoh halor ka jingshim kabu ki nongkrong parking jong ka Municipal Board ha ki thain Motphran.
U President ka CORP Eastern Zone, bah Bandary Ryntathiang ula ong, ba ki nonglum parking ki la shim kabu palat ban ia ka dor ba la buh ka Board, kata lada pynieng kali tang san shiphew minit ruh ki shim haduh T.
20, ka jingshim kabu ki nonglum parking ka long kumba khniot bein ki paidbah kiba wan ban pyndep ia ki kam ki jam.
Ula ong, ba kane ka la ktah shibun ia ki padbah khamtam kito kiba wan na ki thain kyndong ki bym tip eiei ki hab ban siew katba ki dawa, ka dor ba la buh da ka board ka long T.
10 shikynta katba ki nongkrong pisa pat ki dawa T.
20 wat lada pynieng tang shiphang ruh.
Halor kane, ula kyntu ia ki bor ka Mumnicipal Board bad kumjuh ka MUDA ba kin ai jingmaham lem ia kito ki nongkrong ba kim dei ban shim palat ia ka dor ba la buh da ka ophis.
“Ka khambha eh lada kin buh syndon da ki sign board ryngkat ka dor ha kito ki jaka pynieng kali, khnang ban khanglad ia ki riew shim kabu, namar ka ktah khamtam ia kito kiba wan na ki thain kyndong ki bym tip eiei ki hab ban siew katba ki dawa," ula bynrap.
Shillong,8 Naiwieng:Ka UDP Youth Wing Ranikor Circle, ka la pynpaw ia ka jingsngew lyngngoh ia ka jingleh jong u President ka seng jong ka Ranikor circle, u Bah Khranglin Lyng khoi uba la khot jingialang ha ka 6 tarik mynta u bnai ha Hillstar Hotel tang ia kito ki dkhot kiba don ka jingiadei bad u.
Ka UDP Youth Wing ka la iathuh ba toi ha ka jingshisha la thmu ban pynlong ia kate ka jingialang ha ka 18 tarik mynta u bnai  ha Rangthong, hynrei ka jingleh jong utei u President ka seng ka la pynlyngngoh ngain ia ki samla ka UDP.
Shuh shuh ka seng ki samla UDP, ka la iathuh ba ki la ioh lum jingtip ba ha katei ka jingialang kaba u President u la khot ha Hillstar Hotel ki la shim ia ka rai ban pynieng da u Bah Airmarshal Diengngan kum u kyrtong ka seng na Langrin Konstitwensi  ha kane ka elekshon MDC ka ban wan bad lada jia ba um ioh tiket na ka UDP ki la rai ban pynieng ia u kum u kyrtong shimet.
Ki samla UDP ki la kynthah jur ba katei ka jingleh jong u President ka seng, ka la pyni ia ka jinglong arsap jong u kum u nongialam ba ha khliehduh ka party, ki la dawa na u Secretary ka UDP Ranikor Circle ba un buh ia ka mat ia kren halor katei ka phang ha ka jingialang ka ban long ha ka 18 tarik mynta u bnai.
Ka seng ka la kyntu ia ki dkhot ba kin ym shah ialam bakla ha kum kitei ki nongialam kiba im sngi ban pyrkhat tang namar ka myntoi shimet, ong ka kyrwoh na ki samla ka UDP Youth Wing.
Shillong, 8 Naiwieng:Ka FKJGP kynthup ka Mawryngkneng Circle, Saisiej Unit bad ka Mawlong Unit, ka pynrem jur ia ka sorkar ka ba la nud ban thombor da ka ba pynpra jubor ia ki iing ki sem ha shnong Mawlong ha ka thain NEIGRIHMS mynta ka sngi naduh ka por 9 baje mynstep,  ba la ialam da ki majistor bad ki heh pulit ba ialam da ki SOT ryngkat ka JCB.
Ha ka kyrwoh u Vice President ka FKJGP Mawryngkneng circle u Bah Bristar Mawthoh  u la ong ba  ka long ka ba beain haduh katta katta, namar khlem kano kano ka hukum lane ka jingpyntip ia ki paidbah hynrei ki la kyndang naphang khlem da ap shuh tangba kin lum kin lang ia la ki tum ki tam.
“Kumno ki bor ka ain ki nud ban thombor haba na ka liang ka iingbishar ka la ai da ka stay order ia katei ka jaka", la ong ka FKJGP bad bynrap ba kaba ithamula ka long ia ki majistor bad ki pulit jong ngi ka long, ba  ki kloi ban pynibor ia ki paradoh parasnam jong ngi bad noin da ka bor katba ia ki Bihari ha Lapalang kim nud ban pynibor bad ki hap her krat pynban.
Ka FKJGP ka la ong ba balei ka sorkar lyngba ka tnad Urban Affair kam nud ban kyndang ia ki Khar Metor ba shong be ain ha Them Iew Mawlong.
Ka jingthmu ka sorkar ban thombor ia ki nongshong shnong ha katei ka thain ka long ban beh ia ki Khasi  sha kyndong bad ban pynbuhai shnong da ki bar jylla da kaba thmu ban pynlong ia katei ka thain ka New Shillong Township.
Ka seng ka la ong ruh ba ka jingleh ka sorkar ym lah ban pdiang da lei lei ruh bad ka dei ka jingpyntieng pynsmiej ia ki paidbah nongshong shnong da ki ki pulit SOT ryngkat ki suloi bad ka dei tang ka kam ki riewkhlaw la kum ki lehnoh.
“Ka seng ka pynrem jur ia ka sorkar ka ba la phah kem ia ka Kong Agnes Kharshiing iba long i wei i nongialam ba kloi ban ia don ryngkat bad ki paidbah", la ong ka seng bad bynrap  ba ka jingkem ka sorkar ia ka Kong Agnes ka long tang ban pyntieng ia ki paidbah katei ka thain ban mih shakhmat ban pyrshah ia ka jingthombor ka sorkar da ka ba kurup jubor ia ka jaka.
Ka seng kam lah ban shu peit ba ki paradoh parasnam kin shu kylla mraw ha la ka jong ka jaka ka seng kan sa shong ia ka jingialang ryngkat ki paidbah katei ka thain bad ban shim ia ka rai ka ba tyngeh lada ka sorkar ka dang pynibor, pynkut ka kyrwoh na u Bah Bristar Mawthoh.
Shillong,8 Naiwieng:Tang ha shiteng ba ka dang don da ka jingthmu ban leit pynsangeh ia ka jing pynpra ing ka MUDA ha Umsawli, ka kong Agnes Kharshiing ka President ka Civil Society Welfare Organisation (CSWO)   ka la shah pynsangeh ha ki pulit bad tang hadien katto katne por ki la kem shi syndon ia ka.
Ka kong Agnes Kharshiing ka la shah kem ha ki pulit hadien ba u nongniah puh shilum ka MUDA bad u Executive Engineer jong ka ki la ujor pyrshah ia ka ka ha Rynjah Police station.
U Banri PF Lyngdoh, Executive Engineer bad u Paul Micky Kharwanniang ki la ujor pyrshah ia ka kong Agnes Kharshiing ba ka la wan ban mushlia bad pynthut ia ki bor ka MUDA  kiba dang pynpra ing ha Umsawli ha ka jaka ba la thmu ban tei ia ka New Shillong.
Hadien ba la shah kem la wanrah ia ka kong Agnes sha Sadar Police station.
Ia ka kong  Agnes ki pulit ki la pynngat haduh ar tylli ki case ha Rynjah Police station , kaba hap hapoh ka section   506/34, 109/186/188/353/332 of Indian Penal Code.
Kan don haduh 14 sngi ha poh ka jingtohkit ka kashari.
Shuh shuh ha ka jingleit pynpra  kaba la leh hynne ka sngi ka tnad MUDA ka la pynpra haduh 10 tylli ki ing kiba kynthup ia ki ing sah briew bad ki dukan kiba la tei be-ain ha kawei ka jaka jong ka  North Eastern Electricity Power Corporation (NEEPCO)  ba la ai da ka tnad  MUDA.
Ka tnad MUDA mynta ka sngi ka la leit ban kyndang bad pynpra  ia ki jingtei be-ainhapoh ka jingialam u Additional District Magistrate Bah Donny M Wahlang.
Ka la sdang ia ka jingpynpra naduh ka por 10 baje mynstep.
Shillong,8 Naiwieng:Ki 14 tylli ki sengbha lang kiba kynthup ia ka KSU,FKJGP,HNYF, GSU,JSU, RBYF,JYF, CSWO, KWADDA, AJY WO, AYWO, ADE,AIGU bad FAF mynta ka kynti ki la ther tyngeh sa ia ka jingpynrung kyrteng ia ki bar jylla hapoh ki kyrteng thep vote ha kane ka jylla.
Ha ka jingpynmih kyrwoh lyngba U bah Daniel Khyriem, u President ka KSU,  la kynnoh ba bunsien hi la ju iohi ba ka tnad elekshon ka dei ka shlem pynroi ia ki bar jylla ha kane ka jylla bad la ther ruh ba kane ka jingjia ka la jia namar dei tang ka jingleh jong uwei u briew uba ki sengbhalang ki la ju lap ba u dei u juh hi u briew uba don ia katei ka jingthmu “U P Naik"“La kynnoh da kitei ki seng bhalang, ba na ka por sha ka por U Naik, u ju thmu ban pynbun shuh shuh ia ki bar jylla ban iohrung ha ka Electoral Roll jong ka jylla" ong ka kyrwoh na u Bah Daniel Khyriem uba la ther tyngeh ia utei u khliehduh ka tnad elekshon ha jylla, u Chief Electoral Officer.
“Ngi ki 14 seng, ngi sngew ba ngim donkam shuh ia une u briew ba un dang long kum u khlieh u ban peit ia ka tnad election ha ka jylla jong ngi bad ngi khmih lynti ba ki bor ba halor bad ka sorkar jylla ka dei ban shimkhia bad ka dei ban shim ia ka jingkitkhlieh bad ngim kwah ba une ujuh u briew un dang bteng ban shakri ia kane ka kam bad ngi kwah ban don noh da u briew lajong uba sngewthuh ia ka jingeh, ka khia ka shon jong ka jaidbynriew bad ka jylla hi baroh kawei" ong shuh shuh ka kyrwoh.
Shuh shuh ki 14 seng ki la kyntu ia ki dorbar shnong ba kin shimkhia ban ym ailad ia ka jingioh lad ki briew ba na bar ban pynrung kyrteng ha ka thup thep vote, bad ban bud ia ka nuksa ba ka Dorbar shnong Madanriting ka la leh.
Ki 14 seng ki la pynrem jur ia katei ka jingthmu ban pynrung kyrteng thep vote ia ki bar jylla ha kane ka jylla.
Shillong,8 Naiwieng:Ki ar tylli ki sengbha lang ba pawkhmat jong ka thain East Jaintia Hills Dist, kiba kynthup iaka HNYF-East Jaintia Zone HANM-Khliehriat Circle ki ai ia ka jingkyrshan kaba pura iaka rai jong ka SRS-East Jaintia Hills ba ka JHADC kadei  phiah ryntih iaki constituency ha kata ka rukom ka ban iahap katkum ka jaka bad ka jing bun briew khnang ba kan pynsuk ym tang iaki kyrtong kiban aireng hynrei khamtam naka bynta ka roi ka par bad ka jing myntoi jong u paitbah jong ki constituency bapher bapher jong ka District kin long kiba iaid beit iaid ryntih ha baroh ki liang.
Ha kajuh ka por naka liang jong ka HNYF-EJZ&HANM-KC ki Kyntu ia u Lat ka jylla ban sngap&shah shkor iaka sur jong ki SRS-EJHD bad jong ki paitbah ka District hi baroh Kawei.
Shuh Shuh nakaliang jong ki arseng ki pynpaw iaka jing sngewkmen kaba khraw halor ka jing ieng skhem jong ka SRS-EJH ban pyrshah jur iaka ain ai ing wai Tenancy Act 2013 jong u Dr Mukul Sangma.
Kine ki arseng ki kyntu ruh iaka SRS-EJH baki dei ban pyrkhing iaki kyndon aiñ shnong khamtam ha kaba ia dei bad ka jing wan buhai shnong jong ki bar jylla sha kane ka District khnang ba ngin lah ban teh lakam lane khanglad naka jing wan thyllep jong u bar jylla sha kane ka District.
Ha kaba ia dei bad ka Surok NH-44  East Jaintia naka liang ka HNYF-EJZ & HANM-KC ki dawa naka sorkar baka dei ban maramot noh mardor ia kane ka surok namar ka jing sniew jong kane ka surok ka lah long sha ba palat, ki paitbah wat tang ban iaid kjat ruh ki lah syier ba tieng ioh mynsaw naka jing sied maw naka daw jong ka jing maramot tang dep jong ka tnat PWD ia kane ka surok tang da u maw bad ai khyndew stem najrong.
Naka liang jong ki ar seng ki pynpaw iaka jing sngewbitar kaba jur halor kane ka jing maramot tangdep jong ka tnat PWD ia kane ka surok NH-44.
La pyngkut ka kyrwoh bala pyllait da u Samla, S.
L Syad,Genl.
Shillong, 8 Naiwieng:U Working President ka UDP u Bah Paul Lyngdoh un long u kyr tong MP jong ka UDP na ka bynta ka Shillong Parliamentary seat.
Haba pynpaw ia kane, u president ka UDP u Dr Donkupar Roy u la ong ba u working president ka party u Bah Paul Lyngdoh un long u kyr tong MP ka UDP na ka bynta ka elekshon Lok Sabha ha u 2014.
Wat la, ka party kam pat rai ban pynbna paidbah ia ka kyrteng jong u Bah Paul namar ba ka dang kwah ban iakren ban khot lang ia kiwei ki party ban wan iasynroplang hynrei la thikna ba u Bah Paul un long u kyrtong MP katkum ka jingpynbna u president Dr Donkupar haba kren ha ka jingialang jong ka UDP East Khasi Hills ha kane ka sngi Thohdieng.
Hynrei u la pynpaw ia ka jingsngew kmen ba ka party ka don ia u nongialam uba samla bad bat bit kum u Bah Paul Lyngdoh ban iakhun ia ka MP elekshon“Nga sngew skhem ba ka party ka don jingkyrmen bha ba kan rah ia ka jingjop na Shillong Parliamentary Seat  ha kane ka kynti", la ong u Dr Roy.
Shwa ia kane, ka State Election Committee jong ka UDP ka la rai ban pynlong ia ka jingiakren ban iasyllok bad kiwei ki party ba don kajuh ka jingthmu ha kane ka elekshon MP 2014 na Shillong Parliamentary Seat bad ka la rai ban kyrshan ia u kyrtong ka NPP na Tura Seat.
Shillong, 8 Naiwieng:Ka UDP jong ka East Khasi Hills ka la rai ban thoh sha ka sorkar ba kan pynkut noh ia ka jingiakhih jong ki sengbhalang ban dawa ia ka ILP ha kane jylla da kaba khot iakren.
“Ngin ban ia ka sorkar ba ka donkam ban thaw ia ki lad ki lynti kiba biang kum ka ILP ban khang lad ia ka jingwan rung pathar ki briew sha kane ka jylla kaba la buh ka jingma ia ki trai ri" la ong u Bah RA Lyngdoh uwei na ki dkhot ba kham rangbah ka UDP uba shah jied ruh kum u president ka UDP East Khasi Hills ha ka jingialang kaba long hynne ka sngi Thohdieng.
U la ong ba ka party kan kyntu ia ka sorkar ban iaid suki halor ka jingthmu ban pyntreikam ia ka Meghalaya Landlord and Tenants Bill.
“Ngi kwah ba ka sorkar ka dei ban ai ka bor kaba biang ia ki khlieh nongsynshar  shwa ban pdiang ia kane ka Bill,"  la ong u Bah RA Lyngdoh.
U Bah RA Lyngdoh u la ong ba kin ong ia ka sorkar ban pynbha noh wut wut ia ki surok kiba sniew palat ha ka jylla.
Nalor u Bah RA Lyngdoh, kiwei pat ki nongkitkam ka UDP East Khasi Hills ki long Bah Teinwell Dkhar kum u general secretary, Kong Banalari Khongwar kum ka treasurer, Kong Pretty Kharpyngrope kum ka president ka women wing bad u Bah Hamlet Dohling kum u president ka youth wing president.
Shillong,8 Naiwieng:Ka ANVC(B) ka la kynnoh ba dei ka kynhun lehnoh ka GNLA kaba la siat iap ia ar ngut ki shipai BSF ha ka jaka pahara jong ki kaba don ha ki thain South West Khasi Hills.
“Mynhynne mynmiet ki kynhun kieng atiar ka GNLA bad ka ULFA ki la rung hapoh ki thain ka West Khasi Hills lyngba ka Moheskhola  da kawei ka sumo da ka jingthmu ban jam sha shiliang u pud ka Bangladesh bad India" ong ka jingkynthoh na ka ANVC(B).
Ka la kynnoh ruh ba kitei ki ar kynhun lehnoh ki la rah ia ar tylli ki tiar siat ba pyndonkam kitei ki shipai, ka la ong ruh ba ia ka GNLA la iarap da kiwei pat ki kynhun ba na shabar Ri nalor ka ULFA.
Ka ANVC(B) ka la kynnoh ba ka GNLA ka dei ka kynhun lehnoh kaba ju leh ia kum kitei ki kam, ban pyniap dusmon da ka ingthmu ban pynthut ia ka shongsuk shongsain ha ka jylla.
Ka la kynnoh ruh ba ka jingshah siat iap jong 5 ngut ki pulit kiba la kyllon iap hashen ka dei ka jingiatreilang hapdeng ka GNLA bad ka ULFA.
Ka ANVC(B) ka la iathuh ruh ba mynta ka ULFA ka la phah ia ki briew jong ka kiba la pyntbit bha ban iarap ia ka GNLA, bad katei ka la buh jingma ba ki jingshah siat ki pulit bad ki riew paidbah kan dang iai bteng.
Ka tyllong khubor ka la iathuh ba ki lehnoh hadien ba ki la siat ia ki shipai ki la pher prad noh, don na ki, kiba la phet sha Bangladesh bad don pat pat kiba dang riehtngen ha ki bynta jong ka jylla.
Ka ANVC(B) ka la kynnoh ruh ba don ki nongiarap ia ka GNLA ban ai jingtip ia ka iaid ka ieng ki pulit, ka jingleit khynra bad shaphang  ki bor pahara kiba don ha khappud.
Shillong, 11 Naiwieng:Ka UDP ka la thaw ia ka komiti ba kynthup lai ngut ki dkhot ban pule bniah ia ka jingshah kyndang ki iing briew ha Umsawli ha ki briew ka sorkar ha ka sngi Saitjain.
“Kane ka komiti kan lum ia ki kot ki sla bad ki jingtip ba donkam ia ka jingiakam mar kylliang ia ki jaka hapdeng ka sorkar bad ki briew basah ha katei ka jaka", la ong u working president ka UDP u Bah Paul Lyngdoh mynta ka sngi Nyngkong.
U Bah Paul u la ong ba kin hap ban pynshisha namar ba ka MUDA ka la kam ba ki la ioh ia katei ka jaka da kaba siew lut ia ka pisa sha ki trai ba dei ia katei ka jaka.
U Bah Paul u la ong ba ki lai ngut ki dkhot ba ialam da u general secretary ka Shillong City UDP Bah Allantry F Dkhar kan aiti ia ka kaiphod hapoh lai sngi.
U la pynpaw ha kajuh ka por, ia ka jingsngewkhia ia ka jingshah kyndang ki briw ha ka sorkar kaba la ktah jur ia ki.
Shillong, 11 Naiwieng:U Bah W.
Dkhar, Asst.
Executive Engineer jong ka Jowai Distribution Sub Division, MEPDCL u la ujor ha jowai PS, ha kaba u la kynnoh ba ha ka 9 tarik mynta u bnai, ha ka por kumba 9 baje myn miet, u la ioh pdiang ia ka kot shi sla kaba don ia ka jingthoh byrngem pyniap ia u bad kiba ha iing ha sem jong u.
Ha katei ka jing thoh, ym shym la iathuh  satia ia ka daw.
Ki pulit ki dang tohkit.
Ia katei ka kot yn sa phah sha ka Forensic Science Laboratory ban eksamin ia ka nong thoh ia katei ka dak.
Shillong, 11 Naiwieng:Ka Synjuk ki Seng Samla Shnong (SSSS) ka sngewkyndit shibun eh haba iohi ia ka khubor kaba long rangbah jong U CEM ka KHADC u Bah Pynshngain N.
Syiem halor ka jingkren jong u shaphang ka jingpynneh ia ka synshar khadar tynrai; wat la une u nongmihkhmat paidbah u dei uba na kajuh ka sem kaba pyrshah ia ka ILP bad ban pyrshang ban pynrung da ka Ain shongwai, hynrei u la pynpaw ia ka jinglong kyrpang ka jaidbynriew kumba la ithuh da ka Riti Synshar jong ka Ri India kaba la pynlong kyrpang ia ngi ha ka Sixth Schedule bad ai ia ka Distirct Council ban long ka stieh jong ka jaidbynriew.
Ka SSSS, ka ong ba kane ka paw shai ba u CEM ha ryngkat ki EM kiba ia don lang ha kane ka Council ki long shisha ki nongmihkhmat na ka bynta u paidbah, khamtam eh ia ka jingsngewthuh jong ki ia ka jingkordor jong ka synshar tynrai kaba kum ka jaidbynriew ka dei ban nang iai pynskhem bad pynjanai na ka por sha ka por ym ban pynduh pyndam ne ban bujli da kawei pat ka pyrkhat synshar.
Ka Synjuk ka kyrmen ruh ba kiwei ruh ki nongmihkhmat na ka bynta u paidbah kin mih shakhmat ban ai ka jingkyrshan ia une u rangbah ha ka ban saindur ia ka lawei jong ka jaidbynriew da ka lynti ka jingiasngewthuh da kaba iathir iatai janai ym ban kyrkieh shuwa ka pynhap shuki ne ka jingiasyllok sop sop namar kane kam dei ka bynta jong uwei u nongmihkhmat shimet hynrei ka dei ka pyrkhat saindur na ka bynta ka jaidbynriew baroh kawei.
Ha kum kane ka por, ka jingsngew seng ne sngew Constituency la dei ban weng shuwa shipor hynrei ka dei ka por ban iatylli shuwa kawei ban ia wad ia ki lad ki lynti kumno ban weng ia ki jingeh khnang ba ka shong suk shong sain kan synshar biang sa shisien khamtam ba ka dei artat ka aiom ialeh eksamin jong ki khynnah skul ha ki kyrdan bapher bapher.
Ka Synjuk ha kajuh ka por ka kitbok kitrwiang ia baroh ki khynnah bad samla pule ha ki jingialeh jong ki bad ka kyntu ruh ba kin minot tyngeh khnang ba kin ioh ban kheit ia u soh ka jingjop.
Jowai, 11 Naiwieng:Ka Khasi Students’ Union Jaintia Hills District Unit, ka pynrem jur ia ka Seng kieng Atiar jong ka Rilum Garo ka Garo National Liberation Army, halor ka jingsiat iap jong ka iaki 5 ngut ki pulit kynthup ia arngut ki pulit Khasi bala tip kyrteng kum u Lekichyne Ryngkhlem bad u Marshanstar Nongdhar.
’Ngi naka liang ka Seng hi baroh kawei ngi pynrem jur iaki riew kieng atiar halor ka jingsiat iap khlem don ka mynsiem isynei shuh iaki 5 ngut ki pulit kiba dang don ha lynti ban leit sha Tura’ la ong u samla Streamly S Niangti General Secy ka KSU JHDU.
Ka sorkar ka la dei ban  kthong bad ban lapdien iakito kiba donkti hakaba siatiap iaki 5 ngut ki Pulit’ la ong u samla Niangti.
Ka seng ka phah ruh ka kyrwoh sngewlem lyngba kane ka khubor sha kiba haiing hasem jong kito ki pulit baroh kiba la duh ei ka mynsiem naba shah siat  ha katei ka seng kieng atiar bad naka liang ka Seng ka buh ruh ka jingduwai kyrpang naka bynta kitei ki lanot ba kin ioh ban poi suk sha dwar U Blei.
Ka seng ka dap ruh daka jingsngewphylla ba kumno ba wat haba latip ba ka Rilum Garo ka dei ka thain babun bha ki seng kiang atiar ruh, hynrei la phah tang 5 ngut ki pulit naduh na Baghmara shaduh sha Tura kata ruh tang daka Gypsy khlem da pyndonkam iaka kali Bullet Proof ban iada naki kuli khlainbor ki seng kaikhlaw.
Ka seng kala ong ruh ba haba ki heh ki hain jong ka sorkar ki iaid donkam shano shano ruh la juh synran ia ki da ki phew kali ki pulit SWAT, katba ia ki nongtrei sorkar barit baria pat tang 5 ngut ha kawei ka Gypsy.
Ka seng ka dawa ruh na ka sorkar ban thung daka kynhun tohkit kaba khlain bad ka baneh haduh ban da lap dien ia ki ba donkti ym da kaba kut tang katto katne por.
Shillong, 8 Naiwieng:Ar ngut ki shipai BSF ki la kyllon iap hashen, hadien ka jingshah ther kuli ha ki runar kiba la suba ba ki dei ki dkhot ka GNLA.
Katei ka jingjia ka la jia mynta ka step ha ka por 9 baje eiei.
Ki ar ngut ki shipai kiba la kyllon iap ki dei kiba la tip kyrteng kum u Sachit Biswa bad u Pappu Kumar Yadav , baroh ar ngut ki dei ki shipai jong ka 73rd Batallion, ki la shah siat iap katba ki dang don ha kajaka pahara jong ki kaba jngai kumba shi kilo mitar shiteng na Kathakona outpost, kaba don hajan Borsora, ha South West Khasi Hills  district.
"Shi kynhun ki lehnoh ki la thombor ia ki, uwei u shipai u la iap hashen katba u wei pat u la iap ha shiteng lynti  ha ka por ba la pynkit ia u sha ka Hospital kaba don ha Guwahati" ong u heh shipai BSF uba la iathuh ba hadien ba ki la shah siat iap, ki runar ki la tuh ruh ia ki tiar siat jong ki ki INSAS rifles.
Katei ka jingjia ka la jia tang hadien ar sngi ba 5 ngut ki pulit ka jylla ki la shah siat iap ha ki lehnoh  GNLA.
Ka tyllong khubor ka la iathuh ba katei ka jingshah siat iap ki arngut ki shipai ka ia syriem thik kum ka jingjia kaba la jia ha South Garo Hills ha kaba 5 ngut ki pulit jylla ki la kyllon iap hashen hadien ka jingshah ther kuli ha ka kynhun lehnoh ka GNLA.
Ha kawei pat ka jingjia,ki shipai BSF ki la iathuh ba   ha ka miet sngi palei ki shipai ki la ioh ban kurup ia bun tylli ki tiar siat na South Garo hills kiba kynthup ia kawei ka  9 mm carbine machine, ka 7.
65 mm pistol kaba la shna ha Italy, ka  7.
65 mm pistol ba la shna ha china, bad ki kuli, ka  wireless set, ar tylli ki mobile phone, ki juti sport bad kiwei pat ki tiar la ioh kurup na ka khlaw  Angratoli.
Ki BSF ki la iathuh ba kitei ki tiar ki dei kiba la thmu ban pynpoi sha ki lehnoh kiba treikam ha ka ne ka jylla.
Ia ki tiar ba la ioh kurup la aiti sha ki tnad treikam ba dei peit.
Jowai, 11 Naiwieng:Ka Seng Tylli I hun ka Nongtalang Oraganiztion (TIHKNO) ka ai kitbok kit rwiang ia ki khynnah pule jong ki khun ka Nongta lang ki ban ia leh ha kane ka Annual Examination 2013,  ba kin leh bha khnang ba kin ioh ban kheit ia u soh ka jing jop.
Katei ka long kat kum ka kyrwoh ba la pynllait da u Samla  Marty Pohlong u Education Secretary jong ka sa seng.
Shillong, 11 Naiwieng:U MLA barim ka Mawlai Constituency Bah Process T.
Sawkmie,ula leit ban jngoh dalade mynta ka sngi ia ki lai tylli ki shnong ba sahdien bha jong ka Mawlai Pyllun, kiba la shah ieh khunswet bad shah phai lyndet ha ki bor Sorkar bad ha ki Nongmihkhmat jong ki san snem bala leit noh.
Kine ki Shnong ki kynthup ia ka Nongkoh low, ka Umsaw-Umja rong bad ka Madan Maw khar, kiba don sha ki bynta ba kyndong jong ka shnong Mawlai Pyllun.
Ia u Bah Process la pdiang sngewbha da ki bor pyniaid Shnong jong kine ki lai shnong, kiba la pynpaw ia ka jingheh mynsiem bad jingioh jingkyrmen ban iohi biang ia une u Nongmihkhmat barim ka thaiñ, uba la wanrah ia shibun ki kam pynroi bad ki matti treikam ha manla ki shnong ki thaw.
U Bah Process ula leit iuhkjat nyngkong eh na Nongkohlow bala pdiang sngewbha da u Rangbah Shnong Bah A.
Kharwanniang lem bad ki Nongkitkam ka shnong.
Une u MLA barim ula leit jurip ruh ia ka Iingskul RCLP Primary School bad iakynduh ia ki Nonghikai jong kane ka skul ban twad jingmut halor ki jingeh bad ki jingdonkam jong ka skul.
Na ka liang u Bah Process ula ai mynsiem ia ki Nonghikai kane ka skul da kaba ong ba un sa pyrshang katba lah ka bor ban ai jingiarap ia ka skul kumba ula leh mynba u dang long u MLA ka thaiñ.
U la ong ba un sa wad ruh ia ki lad ki lynti ba kumno yn lah ban iarap ia ki Nonghikai kiba la aiti met bad mynsiem ban sam ia ka jingnang jingstad sha ki khynnah ka shnong.
Haba phai pat sha ka jingdonkam ka shnong,ula ai mynsiem da kaba ong ba un sa pyrshang ban iakren  ia ki bor sorkar ba kin khmih lem ia ki jingdonkam u paidbah ha kane ka shnong.
U ong, ka shnong kala donkam ban pynheh noh ia ka top um na ka 15000 liter sha ka 30000 liter namar ka shnong kala kham heh bad ban pynbun ruh ia ki kor sorkari kiba don mynta tang 12 tylli hapoh ka shnong baroh kawei.
U ong, ka surok ruh ka dei kawei ka jingdonkam ba hakhmat eh bad ula kular ban sa iakren lem ia ki bor pyn iaid ka PWD ba kin khmih lem sha kane ka shnong.
U Bah Process ula pynkynmaw ruh ia shibun ki matti treikam jong u ha kane ka shnong kiba kynthup ia ka jingpynshna ia ka Basketball Court hapoh ka madan skul RCLP bad ka madan phutbol jong ka Shnong, kiba la pynshna na ka skhim jong ka Soil & Water Conservation.
Kumjuh ruh haba leit sha ka shnong Umsaw-Umjarong, ia une u MLA barim la pdiang sngewbha da u Rangbah Shnong Bah I.
Rynjah, u Secretary Bah O Kharumnuid, ki Nongkitkam shnong bad ki Nongialam jong ka Seng Samla bad la pynbud da ka jing ialang hapoh ka Iingskul Primary ka Shnong.
Ha kane ka jingialang, Ki bor pyniaid shnong kila pynpaw ia shibun ki jingeh ha ka roi ka par hapoh shnong bad iathuh ba ha ki san snem bala leit noh, ka shnong kam shym la ioh satia wat tang kawei ka skhim na u MLA.
Na ka liang u Bah Process hadien ba sngap ia ki jingeh bad ki jingdonkam jong ka shnong bad ka skul, ula kular ban long u nongprat lynti ia kane ka shnong ba kan ioh ia ki kam pynroi pynpar na ka sorkar Jylla.
Hangne ruh ula pynkynmaw ia shibun ki jingiarap ba ula leh mynba u dang long u MLA hynrei ula ong ba kane ka shnong kala duh ei ruh ia shibun ki jingmyntoi na u namar ka daw ka jingieng pyrshah bad jingleh Politics jong u Rangbah Shnong barim uba la khanglad ia ka jingwan jong ka roi ka par.
U Bah Process ula leit ruh ban iuhkjat hapoh ka shnong Madan Mawkhar bad iakynduh ia ki bor pyniaid shnong lem bad ki bor pyniaid jong ka skul ban sngap ia ki jingeh bad ki jingdonkam jong ki.
Na baroh kine ki Shnong kila pynpaw ia ka jingkmen halor ka jingwan iuhkjat jong une u MLA barim ha ki shnong jong ki bad pynpaw ia ka jingkyrmen ba un wan phai biang ban long u Nongmihkhmat ka thaiñ, khnang ba ki shnong ki thaw kin ioh ia shibun ki jingiarap bad ki kam pynroi kumba long ha ki 10 snem ka jinglong MLA jong u.
Shillong, 11 Naiwieng:Ki runar mynta  ka janmiet, ki la kawang petrol bom ia kawei ka dukan die kyiad ne Wine Store ka Pine View ha Khyndai Lad.
Ki pulit ki iathuh ba ar ngut ki briew  ki la leh ia katei ka kam ha ka 8 pm.
Kane ka dukan ka dei jong u OP Agarwal.
Ki pulit ki la ong ba ar ngut ki briew ki la wan da ka kali bad hadien ba la kawang petrol bom, ki la phet bak.
Ha kane ka jingjia, ym don ba mynsaw.
Shillong, 11 Naiwieng:Ka nongialam sengbha lang, ka Kong Angela Rangad ka la ther ia ka sorkar kaba la pynpra beain ia ki iing sah jong ki briew ha shnong Mawlong-Mawtari bad Umsawli ha ka 8 tarik mynta u bnai.
Haba kren mynta ka sngi, ha ki nongthoh khubor ha jaka ba pynlong ia ka jingiashong kyrain ha khmat ka SP ophis, Ka Kong Angela ka la ong ba ka jingwan khynra beain ki nongtrei ka MUDA, ki pulit bad ki private security ka long thik kumba wan kyndang ia ki mentuh ia ka iing ka sem jong ki briew.
“Ki la wan kum ki mentuh, khlem kano kano ka jingtip bad kane ka dei ka sorkar jong ki heh spah ban niom bein ia kiba duk ba rangli bapli", la ong ka Kong Angela.
Ka la ong ba ia ki jaka ha them metor bad ha kiwei ki jaka, ka sorkar kam nud ban leh kumba leh ia ki Khasi bad kane ka pyni ba ka dei ka sorkar jong ki heh spah kaba shu nion beit ia kiba rit.
Ia katei ka jaka, kaba pynpra la thied da ka tnad IT department bad ka NEEPCO.
“Ngin thoh sha kine ki tnad ba ka jingthied kam biang bad ka dei ka jingleh beain", la ong ka Kong Angela.
“Ngi dawa ba ka sorkar ka dei ban ai biang ia ki iing ba la pynpra kaba dei ka hok jong ki paidbah", ka bynrap ka Kong Angela.
Mynta ka sngi, ka Kong Angela lem bad kiwei ki nongialam sengbhalang ki longkmie, ki la ialam ia ki trai iing kiba shah pynpra ban iakynduh ia u Deputy Commissioner ka East Khasi Hills ban pan jingshai balei ki la wan ban leh kumtei ia ki iing sah jong ki briew khlem ka jingtip.
Hynrei ha ka jingiakynduh kaba la neh katto katne, u DC u la niat ba kam dei kaba leh ma u, hynrei dei kaba leh da ka tnad MUDA.
Ka la ong ba katei ka kam, ka dei kaba slem bad kam pat don kano kano ka rai kaba shai halor kane ka bynta, bad ka jingleh ka dei ka jingthom bor ia ka hok jong ki paidbah.
Ki trai iing bad ka kong Angela ki la dawa ba dei ban ai jingshai ia katei ka jingjia ba la wan khynra ia ki iing bad ka jingktah ia ki riew kynthei bad mano ba ai hukum ban leh ia katei.
La dawa ruh ban dei ban pynlait noh mardor ia ka Kong Agnes Kharshiing kaba shah kem khlem kano kano ka jingbuh kyndon.
Ki trai iing ba shah pynpra ha ka MUDA ha kine ki sngi na shnong Mawlong-Mawtari bad Umsawli, ki la pynlong ia ka jingshong kyllain myngngor mynta ka sngi, hakhmat ophis SP.
Hapoh ka jingialam ka Kong Agela Rangad, ki la pynlong ia ka jingshong  kyrain kum ka jingpynpaw ia ka jingpyrshah ia ka jingwan kyndang naphang ka sorkar ia ki ing jongki.
Hynriew tylli ki iing sah briew ha Mawlong-Mawtari bad ar tylli ka sem masi ki la shah pynpra ha ka MUDA ba la wan ialam da ki pulit bad private security ban pynpra ia ki iing ki sem ha ka 8 tarik Naiwieng 2013.
Ka Kong Angela Rangad ka la ong ba ki briew ba shah pynpra ki la buh ia 9 tylli ki mat jingdawa na u DC, kynthup ban ai ia ka jingpynbna ne ka hukum ba iadei bad ka jingkyndang ia ki iing briew ha katei ka sngi, ai ka hukum ba la pynmih ban leh ia katei ka kam kyndang ha ka sngi shuti bad kaei ka daw ba pynlong ban khynra ha ka shuti, ai ia ka hukum balei la pyndonkam ia ki private security agency bad ki pulit, ban ai ia ka jinglong jong ka FIR ba la ujor halor kaba iadei ka jingbym biang ban shim ia katei ka jaka bad ka jingbym biang ki kot ki sla ba la buh ha u Jylliew 2012, ka ain ka dei ban long ryntih ia baroh hynrei kam trei kam haba ujor ia kiwei ki tnad kum ha kam thung nonghikai skul LP, ICDS bad kiwei, katkum ka riti synshar ka ri ka Article 21, ki briew ki don ka hok ban don ka iing bad ka jaka riehtngen bad wat ka hukum ka Supreme Court kam lah ban pynjulor ia ka iing sah briew.
Ki la dawa ruh ba dei ban pynlong ia ka jingtohkit halor ka jingnud ban ktah kti ia ki kynthei ha ka por ba ki wan khynra.
Ki la dawa ba dei ban sangeh noh mardor ia ka jingknieh jaka sha kitei ki thain bad dawa ba dei ban pynshai hynne ka sngi.
Hynrei haduh 4 pm ba la ap, u DC um shym la ai kano kano ka jubab.
Ki la byrngem ba kin pynlong ia ka jingiakhih kaba kham jur lada kim ioh ia ka jubab na u DC.
Katkum ka jingiathuh jong ki trai iing kiba la shah pynpra ia ki iing ki sem jong ki haduh mynta ki la shu sah sakma ha kano kano ka jaka.
Da u Collin WanñiangHa kine ki Sngi shong Dorbar ka District Council, don shibun ki Mat ïaphylliew ha ka Thup-ïakren kiba ktik shisha ïa ka Jinglong Jingman ka Jaitbynriew.
Ki Jingkynthoh shaphang ka Rukom pynïaid Hima Khasi ki pynpeitmat ïa bun ngut.
Ki arliang mamla ki ïasaid katkum ka Jingsngew ka jong ki.
Ki Jingkynthoh kiba mih ha ki Kotkhubor ruh ki shat phalang ïa kine.
Kata ka Jingïasaid halor ka “Pynneh Dustur" ka ïatyngkhuh bad kata ka “Pynbha Dustur" (“Pynduh dustur"!!).
Hangne la paw tyngkreiñ kata ka Jingbymïahap jong ka Pyrkhat hyndai bad ka Pyrdaiñ mynta.
Ka Dorbar Khasi hyndai ka ker tawiar ïa ka Kur, ka Shnong ka Hima; katba ka Dorbar Khasi mynta ka ker tawiar ïa ka Jaitbynriew lyngba ka District Council.
Kumta, ka Jingïatakhuh! Lada uwei un bishar ïa kata ka Synshar Khaddar Khasi hyndai da ka Pyrdaiñ jong ka Juk mynta, un ïohi ïa kata ka Jingnoh shiliang.
– Tang kita ki Kur longsyiem ki lah ban synshar ha la Hima.
– ïa kum kane ka Dustur la hap ban pynïaryngkat bad ka Jingphiah saw Jait ha ka dustur Hindu.
U Jait bapoh um lah ban leh ïa ka kam jong u Jait bakhraw wat lada u don la ka Sap ka Phong, ka Buit ka Bor ruh.
Kumta la hap ban shu kylla sngewthuh sngewhun bad ngeit noh ba la buh la bynta kumta da u Nongthaw hi! Hato ki Purinam Pahsyntiew – Lidohkha ki leit kdew klep mo sha kata ka Pyrkhat ban ong ba ïa kita ki Kur longsyiem la buh la bynta kumta namar ki la mih na ki kynja Ïawbei maïan phylla?Ïa ka Dorbar Khasi hyndai la kheiñ ka bakhuid basuba katkum ka Jingsngewthuh jong kata ka Juk halor ka Synshar Khaddar paidbah kaba kynthup tang ïa ki katto katne ki Kur.
Ñiuma! Jyn da la pynneh pynsah ïa kata ka Dustur, ki MDC mynta kin jyn da la shah jied beit tang na kita ki Kur longsyiem.
Ïa kum kata ka Rukom, kiba bun hi ki Khasi jong kane ka Juk mynta kin kheiñ be-aiñ, kin kheiñ be-Khasi, kin ñiew kum ka bymkhuid bymsuba; bad ka Riti synshar jong ka Ri hi kam kubur ïa ka Synshar Khaddar hiarpateng – dei na kane ba ym shym la ithuh ne pynkupbor ïa ki Khlieh nongsynshar tynrai kumba ki long ha ka Rukom pynïaid Hima hyndai; hynrei ha ka Jaka jong ki, la pynkha noh da ka District Council kaba pynshong nongrim ha ka Synshar Khaddar paidbah da ka Jingjied paidbah ïa ki Nongmihkhmat.
Kumta, ka Jingkubur ban pynneh pynsah ïa ki Rukom pynïaid Hima kumba ki long hyndai hynthai kulong kumah, ka thew sha kata ka Jingkubur ïa ka Synshar khaddar hiarpateng ka bym sngew ïahap shuh bad ka Pyrdaiñ Synshar Paidbah jong ka Juk mynta.
Kaba donkam eh ka long ba ka District Council ka dei ba btin lynti ïa ki Hima na ka Rukom hyndai sha ka Rukom mynta.
Ym lah ban len ba ka Imlang Sahlang Khasi ka la kylla khlem da poipyrkhat; kumta, ban synran ïa kata ka Jingkylla donkam ïa ka Jingïasaid ban pynbha Dustur; ym ban shu pynneh pynsah jubor ïa kaba la rim bad la jah artad.
Ki Nongrit ki la kylla Nongbah ha kaba ki Nongshong shnong kim dei shuh tang na ki katto katne ki Kur! Ka Jaitbynriew ka la ïaid lynti na ka Dustur shongsah sawdong ka Trep i Mei, ha la ka khyndew Kur, ha la nongrit kyndong – sha ka shongsah ha ki Sor bah bad Sor rit namar ka Jingroi u Paidbynriew Khasi.
Hato ngi kubur ban jam nangne shadien lane nangne shakhmat? Ka shong eh ha ki Nongmihkhmat (MDC) la ki kwah ban shu ïasaid nia jubor mar ïapyrshah beit namar ka thong ka long beit tang ka Saiñpyrthei Politik ne ka Jaitbynriew!!.
Shillong, 30 Jylliew:Ka jingtohkit ia ka kynrum kynram ha Shella Bholaganj block, ka dang sahteng, namar ba ka Additional Deputy Commissioner (ADM), kaba dei ban leh ia kane ka kam, ka dang don ha ka jingleit kam ophis.
U Deputy Comis sioner ka East Khasi Hills u Sanjay Goyal u la ong ba ka jingtohkit halor ka kynrum kynram ha block Shella Bholaganj ym pat tip, namar ba um pat ioh ia ka kaiphod na ka ADM ka Kong AL Mawlong kaba la bynshet ban pyn long ia ka jingtohkit.
“Ka ADM kan wan trei haduh 11 tarik u Naitung bad ha dien kane, lah ban ioh ia ka kaiphod", la ong u Go yal bad bynrap ba ka jingtohkit kan ym slem.
U la ong ba ia mynta um tip, la ka jingtohkit halor katei ka kynrum kynram ka la sdang ne kam pat sdang, namar ba ka Magistrate ba dei ban tohkit ia katei ka kam ka dang don ha ka shuti, namar ba ka dang leit ban shah hikai.
Lah ban kdew ba u u Director ka C&RD u Akash Deep u la ong ba ka jingkynrum kynram ba mih ha Shella Bholaganj hadien ka jingujor u BDO naduh u bnai kyllalyngkot mynta u snem pyrshah ia ki JE katei ka block.
Katkum ka jingong u Deep, u BDO u ujor sha u DC, namar ba kitei ki ar ngut ki JE kim shym la kohnguh bad pyndep ia ka kamram.
“Haduh mynta ngim pat ioh jingujor eiei na kitei ki enjiniar, hynrei ngi dang ioh jingujor tang na u BDO", la ong u director ka C&RD.
U la ong ba kaei kaba ngi iohi ka long ba kitei ki ar ngut ki enjiniar ki leit ai jing ujor, sha ki pulit pyrshah ia u BDO hadien ba ki la dep skren sha ki lad pathai khubor.
Na ka liang u DC u la pan jubab na kitei ki arngut ban pynshai halor ka jingshah ujor ka jong ki.
“Lada ka jubab jong ki kam biang ki lah ban pynshitom ia ki kum ka rukom hynrei lada ka biang ka jubab ka sorkar kan nym pynshitom ia ki", la ong u Deep.
Shillong, 30 Jylliew:Ka Centre for Social Justice and Governance, Tata  institute of social sciences, Mum bai, Maharastra, ka la khot sngewbha ia u Bah John F Kharshiing, Co-Chairman, Meghalaya State Planning Board, & Chairman, The Grand Council of Chiefs of Meghalaya, bad u Spokesperson, Federation of Khasi States, ha ka 27 tarik Jylliew 2014, ha nongbah Mumbai, ban ai jingkren bad ai jingshai ia ki samla pule kiba na kylleng ka Ri India kiba thrang ban tip ia ki jingsynshar Khasi States bad ka phang jingiakren ka long halor ‘Ka jinglong jingman, ka synshar khadar bad ki jingsynshar tynrai hapoh ki jaka Sixth Schedule’  ‘The Status of Tribal Political System within Sixth Scheduled Areas’.
Ha katei ka jingai jingkren la don bun ngut ki samla pule kiba la wan sngap bad ia shim bynta.
Ha kaba ai jingkren na ka liang u Chairman, Grand Council of Chiefs of Meghalaya, u la batai bniah ha kaba ia dei bad ki jingeh kaba ki jingsynshar tynrai kiba khlem party (PARTY LESS) ki ia kynduh bad ki jingsynshar kiba shong nongrim halor ka jinglong liang bad ka jinglong party(PARTY BASED), hapoh ka jingsynshar kiba mih na ka Sixth Schedule.
U Bah John F Kharshiing, Chairman, Ka Dorbar ki Khlieh Nongsynshar Ka Ri Hynniewtrep, u la pyntip ha katei ka skulbah TISS,  ba Ka jingbuh teng ban pyndep ia ki jingiateh bad ki jingkular (Instrument of Accession And Annexed Agreement 17 Aug 1948), ba la pdiang da ka Sorkar Dominion of India, ym pat pyndep haduh kine ki sngi.
U la ong ruh ba ka long shisha kawei na ki kam phylla ba ki bor Sorkar India, kim shym la pynbeit ia ka jingdkoh kaba don hapoh ka Constitution Ri India wat hadien 64 snem.
Katba ha madan ki Khasi States ki ia kynduh jingeh na ki ain kiba bun bah kiba mih na Parliament na ka por sha ka por, kum ka Indian Registration Act 1908, the Land Acquisition Act, the Coal Mines (Nationalisation Act) 1973 & 1976, bad kiwei kiwei.
U la ong ba ka long kaba donkam ia ki bor Sorkar India ban pyndep ia ka jingiakren ha kaba iadei bad ki jingiateh bad ki jingkular na ka bynta ka suk ka sain jong ka thain lam mihngi hi baroh kawei.
Sa kawei ka jingeh ka long ka jingbym sngewthuh ki heh nongmihkhmat bad ki officer jong ka Sorkar India, ia ki rukom synshar khlem party kiba don ha ki Dorbar Shnong, Dorbar Raid bad Dorbar Hima, kaba la nang pynslem ia ka jingpynbeit bad ban pyntreikam ia kitei ki jingiateh kumba la pruid dak hapoh ki dulir Instrument of Accession bad Annexed Agreement.
U Chairman, Ka Dorbar, u la pyntip shuh shuh hakhmat ki khynnah pule, ki research scholars, ba ki Khlieh Nongsynshar jong ki Khasi States, wat hapdeng ka jingshah byrngem kim shym treh ban soi ia ka dulir Instrument of Merger, bad namar ba kim treh ban soi ia kitei ki dulir kim shim pdiang ia ka jingsiew tyngka kaba heh kaba la tyrwa ban siew man ka snem, kaba la khot ia katei ka jingsiew ‘Privy Purse’ lane kum ka Pensions’ kaba la siew ia baroh ki san spah tam ki Maharaja’s ki Patsha jong ka Ri India, katkum ka jingheh bad ka jingmih na ka Hima jong ki, la jan baroh kitei ki Maharajah ki la pdiang ia katei ka jingsiew bad ki soi ia ka Instrument of Merger, ha kaba la pynwai bad pyndam noh ia ka kyrteng, ka kyrdan bad ka iit ka hima jong ki, bad baroh ka khyndew hapoh ka hima jong ki ka la kylla long ka jaka Sorkar (Revenue Land).
Ha kawei ka liang u Bah John F Kharshiing, Chairman, Ka Dorbar u la ong ba ki Hima Khasi States ki la kylla langknia  hapoh ka jingriam jong ka sain pyrthei ha kato ka por jong ka Sorkar Assam, kaba la trei borbah ban pynwit ia ka jingpyntreikam ia ka IOA, bad ki la tyrwa pynban da ka Sixth Schedule khnang ba kan long kaba myntoi ia ka Sorkar Assam.
Ka jingpynkhein ia ki jingiateh bad ki jingkular katkum ka IOA & AA, ka paw shai haba ka Sorkar Assam ha kito ki por ki ka ialam bakla ia ka Sorkar India ban khang lad ia ka jingpyntreikam ia ki kyndon jong ka Instrument of Accession (IOA) bad ban ai lad da ka Sixth Schedule kum ka buit ban ioh bat jubor ia ki Khasi States hapoh u pud u sam jong ka jylla Assam.
La batai bniah ia ki jingsynshar, lai bad ar kyrdan(Shnong, Raid bad Hima) jong ki Hima Khasi States, ha kaba ki nonghikai bad ki samla pule ki la pynpaw ia ka jinglyngoh ba kim pat juh ioh sngew ba don kum kita ki jingsynshar hapoh Ri India, ki pynpaw ia ka jinglyngoh ba kitei ki jingsynshar kim paw dur hapoh ka Constitution Ri India.
Ki samla pule hapoh TISS – Mumbai, ki la buh jingkylli kaei ka daw ba ki (khasi states) kiba soi ia kitei ki dulir jingiateh bad ki jingkular, kim don bynta lane kim long ki dkhot hapoh ki District Council kaba la dei ka bor sorkar ka ban peit ban khmih ia ki Riti ki Dustur bad ha kano ka rukom la don pynban ki dkhot kiba mih na ki seng sain pyrthei (political parties).
Ki samla pule ki la skuin ban tip ba ki nongsynshar Shnong, Raid bad Hima ki lah ban shah weng ha kano kano da ka Dorbar Shnong, Dorbar Raid bad Dorbar Hima, lada ka don ka jingleh bakla bad lada kim don shuh ka jingshaniah jong ‘u ba bun ba lang’Ki la lyngngoh ruh lyngba ka jingkren jong u Bah John F Kharshiing, ban tip ba ha ka jingsynshar tynrai u Khasi ka don ka rukom jied kaba ki jied  ‘ia uba don ia ka mon uba bun ba lang’  kaba mut ‘consensus’ kaba mut uba jop u dei ban ioh 90 na ka 100 bad u la kren bad pynshai ba ka synshar tynrai u khasi kam dei da ka ‘majority’ ha kaba lada tam tang shi vote ruh la long uba jop.
Ka la don ruh ki jingkylli halor kumno ki Khlieh Nongsynshar Shnong, Raid bad Hima ki ia tyllun ba ka jingkylla jong ka pyrthei khamtam ha kaba iadei bad ka jingkylla sted jong ka por (globalization), u Bah John F Kharshiing, haba jubap ia katei ka jingeh u la ai nuksa ba kum u nongiarap, u nonglum ia ki khlieh nongsynshar naduh Shnong, Raid haduh Hima, u la ong ba u shem ka jingeh namar ba ka jingstad mobile, bad ka jingstad Internet kam pat poi sha baroh ki shnong jong ka jylla Meghalaya.
U Chairman ka Dorbar u la kubur ba bun ki Khlieh Nongsynshar kim pat shemphang bha halor ka jingstad internet.
U la ong ruh ba bun sien u la hap kyrpad ia ki Khlieh Nongsynshar, ki Myntri, ki Lyngdoh, ki Basan, naduh Shnong, Raid haduh Hima ban pan jingiarap na ki khun, ne ki ksiew halor kumno ban pyndonkam ia ka email bad ka mobile.
Ia katei ka jingiakren (lecture) hapoh katei ka University ha Mumbai la pyniaid da u Prof Bodhi.
S.
R bad u Prof T Jojo.
Shillong, 30 Jylliew:Ka kong Agnes Kharshiing ka la ujor sha ki pulit ka Lumdiengjri PS, pyrshah ia u Ttining Mylliem, bad ka la kyn noh ba utei u rangbah  u la leh thok ia ki nong shong shnong ka Nong madan kiba dei ban ioh khaw rashon, ha kaba ka la ong ba u khlem pynbiang ia ki khaw rashon jong ki, ka la ujor ruh ba katkum ka jinglap jong ka, U Rangbah Shnong bad u nongsam khw rashon katei ka shnong ki ju sei khaw man ka por bad ki die pat ha ka dor kaba rem sha ki paidbah.
New Delhi,30 Jylliew:Ka dor jong ka Petrol bad ka Diesel ka la kiew biang mynta ka sngi, ha kaba ka Petrol kam iew da T.
1.
69 tyngka shi litar katba ka diesel pat ka kiew T.
0.
50 paisa shi litar, bad katei ka dor kan treikam naduh lashai ka sngi ka 1 tarik u naitung.
Katei ka jingkiew dor ka um phniang ka dei namar ba ka pisa India ka nang hiar dor, ki bor pyniaid ia ka Indian Oil ki la pyntip ba ka jingkiew dor ka dei namar ba ki dor ha ka pyrthei baroh kawei ka kiew da  $4/barrel bad ba ka dor ka pisa India ka la nang hiar.
U Dolloi ka Elaka Nong jngi, ula khlad noh bad ha ka jingkhlad jong utei u rangbah, u don uwei uba kynmaw ieid ia u  bad uta, u dei U Assistant Revenue Officer, ka District Council, Jowai.
U bah SD Khong wir, uba dei ruh U MLA barim ka Maw lai, u phah ia i jingthoh lyngkot sha U Rupang, ha kaba ngi la pynmih kumne harum –Hadien ba nga la ioh ia ka jingtip ba U Dolloi jong ka Elaka Nong jngi ula khlad, nga la don ka jingpyrkhat ba nga dei ban leit sha shnong jong u kum ka burom ia u briew uba nga la ia don bynta ban kyntiew ia u sha ka kyrdan Dolloi lyngba ka elekshon paidbah ha ka Elaka Nongjngi.
Hynrei na ka daw jong ka jingshitom jongnga, ngam shym la lah ban leit.
Nga la iakynduh ia u Dolloi tang shisien ha Iew Nartiang.
Mynba nga dang trei ha Jowai District Council kum U Assistant Revenue Officer (ARO), nga la dei ban pyndep ia kawei ka kam kaba jwat bha – bad kata ka dei banjied ia U Dolloi jong ka Elaka Nongjngi.
Ka ophis kala khot ia ki nomination paper bad la ioh pdiang saw (4) tylli kynthup ruh ia ka nomination ba la thep da u wei uba na ka jaid Snieh.
Lai ngut ki la buh ki jingujor ba ka jaid Snieh kam dei satia ka jaid /kur kaba don hok ban long Dolloi ha katel ka Elaka.
Hadien kane nga la pynlut por shibun ban wad ia ka jingshisha.
Ka long kaba shitom haduh katta.
Ha kawei ka sien nga la khot lang baroh sha ka ophis ha Jowai bad lyngba kata ka jingiakren bad ki baroh saw ngut, la lah ban pynbeit ia ka kam ban pynlong ia ka elekshon.
Ka elekshon ka la long bad ynda la niew ia ki vote la shem ba la jop pynban da u Ma Lyngngon Snieh – u candidate uba baroh lai ngut ki lapyrshah.
Nga don katto katne ban iapur khana halor kane.
Lada don mano mano na ka Elaka kiba kwah ban ioh jingtip kaba kham bniah nga lah ban iathuh katba nga lah ban kynmaw.
Shillong,30 Jylliew:Ka jingthung dieng jri jong ka Khasi District Council, kaba don ha Lailad, Ri-Bhoi District ka don tang kumba 120 haduh 125 tynrai ki diengjri, iathuh u Chief Executive Member ka KHADC, haba jubab ia ka jingkylli ba la wanrah da u MDC ka Liang pyrshah u bah Jan sing M Tynsong.
Haba  bynrap lang ia ka jingkylli ba la wanrah da u MDC ka Lyngkyrdem, ia ka jinglong jingman ka jingthung diengjri ha ha Lailad, u MDC ka Laitum khrah u bah Antonio War u la kylli na u CEM, balei ba ha katei ka jaka, kaba ka jingheh jong ka –ka long haduh 20 Hectare,  ki don tang 120 haduh 125 tynrai ki diengjri, haba jubab ia katei ka jingkylli , u CEM ka KHADC u la ong ba ka daw ka dei na ka jingshah  pynjot ki diengjri ba la thung ha ki hati khlaw bad ka jingpluh noh jong katei ka jaka rep diengjri.
U bah Antonio u la pynpaw ba kat ka jingheh ka jaka kaba haduh 20 hectare, la dei ban thung kumba shiphew hajar tynrai eiei ki diengjri, hynrei ka jubab jong u CEM kaba u ong ba haba ia khein ia ka Percentage jong ki tynrai kiba im ka long kumba 40-45%, kaba ki tynrai diengjri kiba la thung ki long tang kumba 400 tynrai, ka pyni ba ki tynrai dieng ki dang duna palat ha katei ka Plantation.
Haba jubab ia ka jingkylli ba la wanrah da u  MDC ka Lyngkyrdem, ubah Ardent Ba sa iawmoit, u la ong ba ka jingthung diengjri, ha Lailad kaba la mang  haduh kumba T.
14 lak tam ban pynlut na ka bynta ban thung dieng, ka dei  ruh kaba la mang ban peit na bynta ka hynniew snem.
Halor katei ka plantation u CEM ka KHADC  u la ong ba ka KHADC kan shimkhia ban thung kham bun ki diengjri ha katei ka Plantation.
Shillong, 30 Jylliew:Ka FKJGP Byrnihat ka la ong ha u Myntri ka tnad PWD bah Sniawbha lang Dhar ba ka surok na Narbong sha Byrnihat ha ka thain Umtru ka la sniew palat bad la donkam ban moramot noh ia ka.
Ha ka dorkhas ba la aiti mynta ka sngi Nyng kong ha u myntri ka FKJGP Byrnihat ka la ong ba ka seng ka mihkhmat lem na ka bynta ki 9 shnong ban dawa na ka sorkar ba dei ban pynbha noh ia kane ka surok kaba donkam bha.
Ka la ai daw ha u myntri ba namar ka jingsniew palat kane ka surok, ka la pynlong ia ki kali kamai ban shim kabu da kaba khein dor rem, hynrei kaba kham sngewsih ka long ba ki khynnah skul ki iakynduh jingeh namar ba ki kali kamai kim treh ban leit ban wan ha katei ka surok kaba sniew.
Ka seng ka la ong ba ha ka jingshisha kane ka surok ka long kaba donkam bha ha kaba ka dei ruh ka lad pynmih khajna ia ka sorkar, kaba don hajan ka MeCEL.
Katkum ka jingong ka seng, ka jingsniew jong kane ka surok ka dei namar ba ka jingiaid khlem sangeh ki trok heh bad kawei ka dei namar ba ka tnad PWD kam da shim khia ban pynbha ia ka.
“Sngewbha shim khia ia kane ka kam namar ba ka la ktah jur ia ki paidbah katei ka thain ba kynthup kumba 9 shnong", la ong ka seng ha ka dorkhas ha u myntri.
Shillong,30 Jylliew:Ha ka Dorbar kaba san kaba la long mynta ka sngi ka KHADC ka la mynjur ia ka mang tyngka kaba T.
104,38,26,090 klur tyngka kaba la wanrah ha ka sngi sdang Dorbar kaba la long ha ka 23 tarik u jylliew.
Ka jingpynlut ba ka KHADC  ka la mang na bynta u 2014-2015 ka long T.
104,37,80,200 klur tyngka kaba ka jinglut ka tam da T.
45,890 tyngka.
Katkum katei ka jingmang tyngka ba la mang ka KHADC ka la khmih lynti ba kan ioh pisa kham bun na ka tnad Professional Taxes kaba haduh T.
1.
10 klur tyngka, ka  ka khajna na ki mar poh khyndew kaba T.
20.
25 klur tyngka, bad ki khajna na ki kali kaba T.
1.
10 klur tyngka.
Katkum ka mang tyngka la iohi ba ka Civil Works and Development department ka la mang ka jingpynlut kaba heh kaba haduh  T.
72.
54  klur tyngka na ka plan bad non plan.
Kiwei pat ki tnad kiba kham heh ka mang tyngka ki long ka tnad khlaw , kaba la mang T.
50.
37 klur tyngka na ka plan bad non plan, Revenue and Finance T.
41.
16 klur tyngka na ka  non-plan bad ka General Administration T.
13.
84 klur na ka non plan.
Riode Janeiro,30 Jylliew:Hadien ki saw tylli ki Ri, kiba la ioh rung sha ka Quarter final jong ka World Cup, mynta pat sa ka France ka la ioh rung sha ka Quarter Final hadien ba ka la lah ban pynliem ia ka Nigeria da 2-0.
Ha katei ka jingiakhun,haba phai sha ka kyla step ka jingiakhun ka long kaba ia khaid, hynrei ha ka kylla miet ka France ka la ioh ban khyrwit shi kol lyngba u Paul Pagba ha ka minit kaba 79, hynrei shuwa ban kut ka jingiakhun ha ka minit kaba 90+2 ka France ka la ioh ban biang sa shi kol lyngba ka kol ba la thep hi da u Joseph Yobo ka Nigeria.
Ha ka quarter final ka  France kan hap ban ia khun pyrshah ia ka Germany  lane ia ka Algeria, kawei na kitei ki na kitei ki nongjop.
Ha katei ka jingiakhun ka la France ka la ioh bun ki kabu ksiar ban pynkhih jar hynrei kam shym la lah ban pynrung sha ki kol jong ka Nigeria bun ki bol kiba lait sharud bad ki ba dei ha u diengkol, ka France ka la ioh kabu ruh ban shut haduh 12 tylli ki Corner, ha kaba dei na kawei na ki Corner ba ka la ioh ban thep shi kol ha ka minit kaba 79, katba ka  Nigeria pat ka la ioh haduh 9 tylli ki Corner, haba peit ia ka jingiaioh ball ( ball possession) ka long kaba mar ia khaid, naba ka France ka ioh 54% katba ka Nigeria 46%.
Shillong, 30 Jylliew:Ka Meghalaya Non-conventional Rural Energy & Development Agency (MNREDA), Nongstoin ha ryngkat ka jingiatreilang bad ki bor District jong ka South West Khasi hills, mynta ka sngi ka la pyn long ia ka prokram pyn kup burom sha ki nongioh ia ka khusnam Uttar Jeevan Raksha Padak  bad la sam ia ki lanten sngi, sha ki khynnah pule klas XI jong u snem 2012.
La pynlong ia katei ka prokram ha Multipurpose Hall DC Complex, Mawkyrwat ha kaba u Myntri Rangbah –ba-ar ka jylla u bah Rowell Lyng doh u la long u kongsan, ha kaba la ia donlang ka  Deputy Commissioner ka SWKH ka kong R.
Lyng doh, U SP katei ka district u D.
Sangma, u Syiem ka Maharam u N Syiemiong, ki ADC bad EAC  bad kum juh ruh la ia donlang ki heh jong ki tnad sorkar.
Haba kren ha katei ka sngi u bah Rowel u la ong ba ka jingsam bor ding sha manla ki kyndong kynshrot ka jylla ka dei ka jingai jingmut u Myntri Rangbah Duh barim ka Ri u Rajiv Gandhi, uba la sngewkhia ia ka jingeh ba ki paidbah khamtam ha nongkyndong ki ia kynduh,  ha kaba ha kum kitei ki jaka ka la don ka jingkyrduh bording.
U la ong ruh ba u la ai ia katei ka lanten sha ki khynnah pule khnang ba kan ym don ka jingthut ha ka jingpule jong ki bad u la kyntu ba kin pyndonkam bha ia ka na bynta ki jingdonkam jong ki ha ka jingpule.
U la pynkup burom ruh ia u Stripleaseman Mylliem, uba dei na ka shnong Mawsain, uba la ioh ia ka khusnam riew shlur  na ka Uttar Jeevan Raksha Padak Award na u President ka Ri, na bynta ka jingshlur jong u ban pyllait im ia ka para lajong.
U bah Rowel u la kyntu ia ki khynnah skul ba kin bud ia ki dienjat u S.
Mylliem ba ki dei ban mih shakhmat ban pyllait im ia kiba donkam jingiarap.
Kiwei pat kiba la ai jingkren ha katei ka sngi ki long ka kong R.
Lyngdoh, DC, bah A.
Nongbri EAC, bah G.
R Lyngdoh Project Officer bad kiwei.
Shillong, 30 Jylliew:Shah rahbor sa ka wei ka nonghikai ba hikai ha Dalu Higher Secondary School.
Kane ka nonghikai ka la shah rah bor ha ki suba lehnoh.
Dang shen uwei nongkhaii juti, u la shah rahbor bad mynta la shah rahbor sa kawei ka nong hikai skul.
Kane ka nonghikai ka la shah rahbor na Karengre Lali temple kaba don kumba 20 kilometer na katei ka jaka.
Kane ka nonghikai ym shym la pynpaw kyr teng, ka la shah rahbor hadien ba ka dang wan phai na skul na Tura ha ka step sngi Nyngkong da ka auto ba shu wai ba don ar ngut ki nong shong.
Katba kane ka auto kaba ka shong, la pynsangeh kynsan da ki briew kiba kiengatiar ha ka por 7 baje mynstep.
La iathuh ba kitei ki runar la suba jur ba ki dei ki dkhot seng lehnoh kiba kylli ia ki lai ngut kiba shong lan ha katei ka auto shaphang ki kam ba ki trei bad ki la rahbor ia katei ka nonghikai bad pynlait noh ia ki ar ngut.
Kane ka nonghikai ka dei kaba hikai ha Dalu Higher Secondary School, kaba dei ruh ka nongshong shnong katei ka shnong.
Ka jaka ba katei ka longkmie ka shah rahbor ka hap hi ha Dalu police station.
Shillong, 30 Jylliew:“Sa tang ki jingisynei u Blei" ong u Dy.
CEM ka KHADC uba bat ruh ia ka tnad Art & Culture ka KHADC u bah Teinwell Dkhar,  haba jubab ia ka jingkylli u bah Lamphrang Blah, MDC liang pyrshah  ia ki pisa u snem ba la dep kiba dang sahkut haduh mynta ruh, bad katei ka jubab u Dy.
CEM ka la pynsamrkhie ia ka ing Dorbar.
Lah ban kdew ba ha ing dorbar ka KHADC kaba la long mynta ka sngi, ka l don ka jingia kren, halor ka mang pisa,   kaba dei na ka bynta ka mang tyngka na bynta ka Civil Work Department ,  kaba ki la ong ba ka 13th Finace Commission ka la jan kut bad haba kumta, ki liang pyrshah ki la kylli hato la ka KHADC ka dang lah ne-em ban ioh ia ki pisa kiba haduh mynta ki dang sahkut bad halor katei ka la mih ka jubab, na U bah T.
Dkhar u la ong ba ka dei sa tang ka jingisynei u Blei, ym lah ban ong.
Ki pisa ka KHADC, kiba dang sahkut ki kynthup naduh u snem 2012-2013, 2013-2014, ha kaba u Dy.
CEM u la ong ba na u snem 2012- 2013, kaba dei haduh  lai phew lai klur ar phew hynniew  lak hynniew phew san hajar tyngka klur tyngka; ka KHADC ka dang ioh tang ia ka bhah kaba nyngkong, kaba tang  khyndai klur  lai phew ar lak  khyndai phew phra hajar lai spah san phew tyngka.
U la ong ba kitei ki pisa kam dei tang na ka bynta  ban pynlut ia ki Scheme jong ki MDC hynrei ka dei lang ruh bad ka jingsiew ia ka tulop ki nongtrei.
Namar ka jingsahkut katei ka pisa kiba bun na ki jingtrei  ba ka KHADC ka la pyntrei  ba kynthup ia ki jingkieng iaid kjat, ym pat shym la pyllait pisa bad dei na katei ka daw ba ki MDC ki la kylli na u Deputy CEM, la ka dang don jingkyrmen ne-em ban ioh ia katei ka pisa.
Shillong,30 Jylliew:Ki 13 Sengbhalang kiba ia khih ban dawa ILP, ki la pynpaw ba ki kwah ban tip noh na ka sorkar jylla, ia kiei ki ain, kiba ka do jingthmu ban  pyntrei kam, kumba ki la dep ia kren ha u bnai Iaiong ba ladep.
Haba ia kren bad u President ka FKJGP u bah Joe Marwein u la ong ba ki 13 seng ki kwah ban tip aiu ka sorkar ka la leh, bad kumno ka la iaid ban pyntreikam ia kita ki ain kiba ki la ia kren ha u iaiong mynta u snem, kiba long kita ki ain kiba ki 13 seng ki la dep ia kren bad ka sorkar ba kan pyntreikam ha ka jaka ka ILP.
Lah ban pynkyn maw  ba ha U Iaiong mynta u snem, ki 13 sengbhalang ki la ia kynduh ia u myntri rangbah ka sorkar jylla u Dr.
Mukul Sangma, ha kaba ki la iakren ban thaw da kiwei pat ki ain, kiba ia syriem bad ka ILP, na ka bynta ban khang lad ia ka jingwan tuid kyrthep ki mynder sha kane ka jylla.
Ha katei ka jingiakren ki sengbhalang ki la hun ban ia kren da ka phang kaba beit lang baroh ar liang namar ba ki la ong ba ka dei ka mat kaba donkam kyrkieh, hynrei ki la ong ba kin ym kynran dien na ka jingdawa ILP bad kat bym pat ioh ia ka ILP, kin nang pyntreikam shuwa da kita ki ain ba ki la dep ia kren bad ki bor sorkar.
Hynrei mynta lah lai bnai, haba ka sorkar kam shym ai ktien eiei ruh em, kumta ki sengbhalang, ki la rai ban pan jing pynshai na ka sorkar Jylla, ia ka jingmut kaba ka don halade, na bynta katei ka ain ban khanglad ia ka jingwan tuid ki bar Jylla.
Shillong,30 Jylliew:Ka tnad Fisheries ka KHADC ka dei ka tnad kaba pynlut kham bun ban ia ki jingmih, dei halor katei ka phang ba u MDC ka Sohra u bah Donevan Kharwanlang u la ai jingmut ia ka Executive Committee ba kan jin da la long ka lad kamai pisa ia ka KHADC ruh lada kan shim khajna na ki kynhun kiba pyniakhun ia ka jingiakop khwai  ( Fishing Competition), namarba u la kdew sba katei  ka jing iakop kaba mih pisa da ki lak lak tyngka ruh ki long shibynta kum ki jingiakhaii ne ki kynja Fete.
Haba pynshai halor katei ka jingai jingmut u CEM ka KHADC u bah Ardent Basaiawmoit, u la pynpaw ba katei ka jingai jingmut ka long kaba sngew dei , bad ka EC kan eksamin bad bishar ia katei ka kam, u CEM u la ong ruh ba lada  ki kynhun shimet lane ki Group ki lah ban kamai da ki lak tyngka ha ka shisngi, ka KHADC ruh ka dei ban ioh kamai lang, u la ong ba ka EC kan sa leh eiei halor katei ka kam.
U MDC ka Sohra u la ai jingmut ruh ia ka Council ba kan kynthup noh ia ki nongiasaid –ain, ki nongkhaii khamtam ha ki khappud ba ki dei ban siew ia ka Professional Tax, u la ai jingmut ruh ban kham pynheh ia ka bai NOC, kaba ka Council ka ju shsim T.
1000 tyngka na kawei ka karkhana heh, ban pynkiew ia ka labour laisen bad ia ka trading license kumjuh.
U bah Antonio War haba ia shim bynta lang ha Ing Dorbar ka KHADC  u la ong  ba  ka jingshim khajna ka KHADC kumba ka long mynta kam iahap, namarba ia kito ki kontraktor kiba kamai T.
5 lak shisnem ruh ka shim T.
2500 tyngka katba ia kito ki company kiba heh ba heh kiba ju kamai da ki spah klur tyngka ruh ka shim ka juh hi ka dor T.
2500 tyngka.
U la ai jingmut ba ka la dei ban pyniapher noh ia kane ban phiah ha la ka jong ka bynta.
Shillong,1 Naitung:Ka Jaintia Stu dents’Union (JSU) ka pynpaw iaka jingsngew khia halor ka jing jynjar jong ki samla pule ban ioh rung klass hapoh Kiang Nangbah Govt.
College, Jowai namar ka jingkhapngiah ka college bad ka jingduna palat  ki seat khamtam haka BA 1st Year bad Cl-XI Arts.
Ka JSU ka la ong ba kane ka jingjynjar ban ioh rung klass hapoh kane ka college kala iaid mynta la lai saw snem mynshwa, hynrei na ka liang ka sorkar bad ka tnad pule puthi kam don satia ka jing bah khlieh namar wat la ki samla pule.
Mynta ka kynti na ka liang ka JSU kala dep iakren sani bha bad ki nongialam jong ka KNGCSU bad kumjuh ia ki nongialam ki samla pule  (Senior students) ban wad iaki lad ki lynti ban pynioh rung klass ia baroh ki samla pule ki bym pat ioh Admission, bad naka liang ka KNGCSU bad ki students leader ki la leh ia kaba donkam ha kaba ki la dep ia kynduh ia u Director ka Higher & Technical Education ha kane ka taiew bala deplem bad ka jingthoh ban dawa ban pynioh rung klass iaki samla.
Kumta ka JSU ka la pynpaw ba ka shaniah beit ha ki nongialam jong ka KNGCSU & Students Leader ban leh ia kane kam, bad ki la pynpaw ruh ka jingkyrmen bad ka jingiatrei lang jong ka Principal, khlem pep kane ka jing eh kan jah noh, bad ka la  kyrpad ia ki kmie ki kpa jong kito ki samla ki bym pat ioh rung klass ban long kiba iaishah bad ap sa katto katne sngi.
Ha ka juh ka por ka JSU ka maham lypa ba lada jia ba ki samla pule kim ioh ban rung klass bad bteng ia ka jing pule kum ka seng kam banse ban leh da kaba tyngeh.
