Kaba lieh kaba lah ban long rong stem ba mih haka porshuwa ban poi bnai.
Ki kynthei ki ba Shem ne kiba KTAH ha kine ki jingmih ha kine ki bynta ba shapoh ki lah ruh ban shah KTAH ha ki bynta ba sha trai Jong ka kpoh.
Ki jongbym sngw long laitluid mynsiem ki jingdait ha ki bynta ba shapoh bad ka wanrah ruh ia ka jingsngew lehraiñ ha ka imlang sah lang.
Ka AYURVEDA ka sngwthuh iaka Jing mih kaba KTAH ia Kum kine ki jongpang bad ka la lah ban wanrah ia ka jingsumar kaba la tikna bad kaba lah lehse ban iarap ha ka jongim shirta.
U Vishal Gupta u nongshem ia ka GYNOVEDA uba la iadon bynta ban pyrshang ia kane ka.
Ubynta ban pyrshang iakane ka bynta ha Ryngkat bad ki doktor u ong kane ka dei ka wadbniah kaba jylliew ha kaba iadei bad kine ki jongpang kaba lah ruh ban leh da kino kino ki tnad treikam.
Kane ka wadbniah ka lah ban hikai ne saiñdur kaba pynlong ia ki kynthei ba kin lah ban iatai shaphang kine ki jongpang la ka long haki jaka ba rieh bad ba kin long kiba don Jing shlur.
Kane ka wadbniah ka pynlong iangi ba ngin wan shakhmat bad ba ngin long kiba shlur ban iarap ia ki kynthei ba kin long kiba laitluid na kine ki JINGEH.
GNOVEDA KA dei ka jaka ka ba lah ban ai jingtip ia ki palat 4 lakh ngut ki kynthei ba kin long kiba phikir na ka bynta ka jongkoit Jing khiah bad ba kin long kiba shlur ban shaniah ialade bad khamtam eh ba kin ioh Iala ka Jong ka thong.
Shillong: Ka don ka jingkhie jumai ha Meghalaya, ha ka por 7.
53 mynta ka miet, ha kaba ka jingkhlain jong u jumai, ka long 4.
2 ha ka Richter Scale.
La iathuh ba ka thymmei jongu jumai, ka dei na West Khasi hills.
Ka jingkhie jumai, ka neh tang kumba katto katne sekhon, ong ka khubor.
Phi thok ym ioh sngew reNg ruh iohs ngew ba kyrhuh bad khih malu mala ka iingnga ioh sngew mynnin nga don sha shallang.
Shillong: Ka Touchline NE Cubs, Langsning Greenergy Lions, ENE Falcons bad ka Kickstart FCC Rhinos ki la ioh ia ka jingjop ha ka jingialehkai ka Meghalaya Baby League 2018 kaba long ha kane ka sngi Saitjain.
Ka Cubs ka la jop  ia ka Unified Gorkha Gators,  ka Greenergy Lions  ka pylliem ia ka Wahlakhiat Bulls.
Ka Bulls  ka la shah pylliem ha ka Greenergy Lions.
Ka Falcons  ka la jop ia ka JNS Jaguars,  ka Rhinos ka pylliem ia ka Sunnydale School Doves.
Ka pateng bynriew Israel.
U Jisu u ong – “Kane ka pateng bynriew kan ym leit noh, tad ynda la pyndep, ia kiei kiei baroh" Mathaios 24:34.
Ka mut aiu kane ka jingong u Jisu? U Jisu u ong ba ka Israel ka dei kum uta u Dieng dumbur uba khielung ha shwa ka Lyiur.
Mathaios 24:32.
Ka jingkhielung ka dei ka jingwan pat ki Israel (Jiw) na kylleng ka pyrthei sha ka ri lajong, ka ri Israel, ha kaba ka la ioh pat ia la ka ri sa shisien ha u snem 1948 A.
D.
kane kein ka dei kata ka por ka jingkhielung u Diengdumbur (Israel).
U Jisu u ong ba kane ka pateng kan ym leit noh ne jah noh na kane ka sla pyrthei tad ynda la pyndep ia kiei kiei baroh.
Shaphang ka jaidbynriew Israel la leh bein da kiba bun ki ri ki hima jingsynshar Jentil naduh ki spah snem ba mynshuwa, khamtam ki Arab Middle East.
Ha u snem 1957 A.
D.
ki Arab ki ong – Ngin ym shongthait tad ynda ngin iohi ia ka jingkyllon ki Jiw.
Ha u 1967 AD ka Egypt ong – Lada ka thma ka khie bad ka Israel, yn ialeh beit bad ka jingthmu ka long beit ban pynduh pyndam ia ka Israel.
Ha u snem 1939 AD – 1945 AD, ka la jia ka thma bah pyrthei ba ar (Second World War).
Ha kane ka thma u Adolf Hitler u la pynmih hukum ba dei ban pyniap lut ia ki Israel ym dei ban pynsah symbai iwei ruh, kumta la pyniap haduh 60 lak ngut ki Israel.
Watla katta ruh u Blei u dang ri dang pynsah symbai ia ki khun Israel bad ngi iohi ba ki la bun paid ha kine ki sngi.
Ka don ka jingshun kaba khraw ia ki Israel kum ka jaid bynriew naduh kaba sdang hi.
Ka ktien u Blei ka iathuh ka ong – “Ki la ong ia ngin ia pynduh noh ia ki (Israel) ba kin ym long ka jaidbynriew, ba ia ka kyrteng Israel yn ym kynmaw shuh" Salm 83:4.
Wat mynta ruh ka pyrthei bad ki ri Arab ki iai p yrshang, hynrei ym don lad satia ia ki, namar ba kane ka jaidbynriew ka dei ban neh tad haduh ka jingwan pat u Jisu sa shisien sha kane ka pyrthei.
Ka pateng ki Israel kan ym jah na sla pyrthei namar u Blei u la kren “Kan ym leit noh tad ynda la pyndep ia kiei kiei baroh".
Kiei kiei baroh ki long ki jingjia ba la dep jia, kiba mynta bad ki ban sa wan.
Mynta u Blei u la lum pat ia ki naduh u 1948 haduh kane ka sngi kaba long 75 snem.
Ka jaid bynriew Israel ka la long well develop ne ka la roi bha khamtam ha ka liang ki tiar thma science & Technology ka juk mynta.
Ka daw ka long ba u Blei u la pyllong ia ka ha ki sngi ban sawan – kum ka Atiar thma jong u.
“Ong u Blei ia ki Israel – PHA LONG U SDIE IAPOM BAD KI ATIAR IALEH THMA – JONG NGA: DA PHA NGAN PYNLWET IA KI JAIDBYNREW" Jeremaiah 51:20.
Ka Israel mynta ka la biang ki tiar thma kum ki suloi, ki Tank ki Robot, ki Iron Dome, Iron Beam, ki Jet thma ba shyrkhei bad kiwei.
Ka don ki shipai (IDF) kiba triem.
Ka Israel ka dang neh kum ka jaidbynriew namar ka hap ban ialeh ia ka thma kaba shyrkhei ha ki por ban wan hadien ka jingieng pat ia ka Temple kaba lai (Third Temple) ha Jerusalem.
Bad kan sa ialeh ruh ia ka Thma Armageddon kumta kane ka pateng bynriew Israel kan neh haduh ka por ka jingsynshar u Mrad khlaw, ka thma Armageddon, haduh ki por ba u Jisu un wan hiar halor u lum ki Olib (Mount of Olives).
Dei hangta, yn pyndep lut ia kiei kiei baroh ba la thoh ha ka ktien u Blei.
Namar ba ka bneng bad ka khyndew kin leit noh (duh noh) hynrei ki ktien jong nga kin ym leit noh satia.
Mathaios 24:35.
Ka shnong Kenïong ka dei kawei ka Shnong kaba thaiñ bad pynmih Knup man la ka snem.
Khyndiat shaphang ka Shnong Kenïong.
Ka shnong Keniong ka dei kawei ka Shnong kaba la rim bha kaba la palat spah snem ka la mih hadien u jumai bah ha ka snem 1897 hadien ba ki la wan na ka Shnong Nongbaw kaba la ktah jur ha u jumai kumta da ka jing ai jingmut jong u sahep missionary na ri Wale U Sahep William Lewis ban ih noh ïa ka Nongbaw bad ban wan shong noh ha Keniong.
Namar kane ka Nongbaw ka don Sha them ka ap jingma na ki jinghap ki jingtwa ki lum na ka jingkhih jumai.
Kumta baroh ki nongshong shnong kiba dang lait im na ka jingkhih jumai ki la pdiang ïa ka jingaijingmut jong u Sahep ki la mih noh na Nongbaw bad ki la wan sah noh ha Keniong.
Keniong la jer kyrteng da u siej ba ngi khot ‘shkenïong’ uba don byllai bha ha kane ka jaka khamtam ha kita ki por.
Dei ha ka snem 1902 ba ki la wan shong shnong noh ha Keniong bad ih noh ïa ka Nongbaw.
Ka shnong Keniong ka don ha surok Mawkyrwat-Ranikor Nongjri Road kaba jngai tang kumba 20 Km eiei na Mawkyrwat.
Katba nangïaid ki snem katba nangroi ka Shnong ka la mih ka jingïapher jingmut hapoh shnong kat haduh ba la mih ar kynhun.
Ka jingïa kynad kaba jur kat haduh ba kata kawei ka kynhun kan da seng noh ka Shnong thymmai kaba ki khot mynta Thiepdiengngan-Keniong.
Kumta mynta ngi don ar tylli ki shnong Keniong bad Thiepdiengngan-Keniong.
Ka kyrteng Thiepdiengngan- ruh la jer kyrteng na uwei u lum uba don bun tang ki diengngan.
Kine baroh ar tylli ki shnong shong shnong ha ka juh ka jaka jong ka Shnong bad mynta kim don shuh ka jingïa kynad watla ki la don la ka jong ka jong ka bor shnong.
Ki briew hangne ki im da ka rep ka riang.
Ha ki por ba mynshwa ki briew ki shet ja da u phandieng,ka diengtlai ki pom ki ot ki dung ban pynlong pawder ki sa shet ja.
Ki mar rep ba ki rep ki long u Sohniamtra,u Synsar, u Sohmrit khlaw,u sla tyrpat,u kwai u tympew bad kiwei kiwei.
Nalor ka rep ka riang ki nongshong shnong ki trei ruh da kiwei ki kam kum kaba thaiñ khoh thaiñ Shang.
Ka jingthaiñ ba kham bun dei ka jingthaiñ ‘Knup’ ba jan baroh ki long ïing khamtam ha ki por mynshwa ki thaiñ Knup.
Ka jingthaiñ’Knup’ ka long naduh ki tymmen mynshwa kiba la lam lynti bad ba ka dangneh haduh mynta watla ka la kham duna kiba thaiñ Knup mynta hynrei ka long ka jingkyrkhu kaba khraw ïa ka dong ka thaiñ baroh kawei kiba pyndonkam da kane ka Knup ban kup ha ka por slap khamtam ki nongrep lyngkha.
Kane ka Knup ka ïaid bha ha baroh kawei ka West watla kam poi Sha East ne Sha Bhoi, naduh na thaiñ Mawkyrwat shaduh thaiñ Nongstoiñ,Riangdo,shaduh Eastern West ha ki thaiñ Mairang,Markasa ki pyndonkam da kane ka Knup.
Kum u wei na ki nongshong shnong kyntang ïawai nga pynpaw ka sngew sarong ïa la ka jong ka Shnong kaba pynneh ïa ki Matti ba la lam lynti da ki meiieit ki meirad jongngi naduh mynshwa.
Bad nga ai ruh ka message Sha ki longdien jong ngi ba ngin bud ïa ki nuksa ba la buh da ki manshwa jong ngi ba ngin pynneh ïa ka jingthaiñ’Knup’ bad ngin pynneh pynsah pateng la pateng ba ngin pyni Sha ka pyrthei ba ka Shnong jong ngi ka long tang ma ka na kane thaiñ Maram kaba ju thaiñ bad pynmih Knup man ka snem tang shu poi ka aiom slap.
Khnang ba kan long ka jingkyrkhu ym tang ïa ka Shnong hynrei ïa kiba pyndonkam ïa ka ruh kumjuh.
Shillong:Ka Mawshun, ka shnong kaba don kumba 63 kilometre na Shillong bad kaba hap ha ka Pynursla Con stituency jong ka Pynursla Block, ka don ka jingartatien shibun, ba kan duh noh ia ka jing pyn iasnoh, ha ka surok thymmai, na Shillong sha Dawki, namar ba ka tnat NHIDCL, kaba peit ia ka jingtrei ia ka surok thymmai, ka la pruid dak, ban tei ia katei ka surok, sha ka liang sepngi jong ka shnong bad kaba jngai hapdeng ka 700 metre, haduh kumba 1 kilometre na ka surok kaba don mynta.
Kam dei tang kata, ka don ruh ka jingdiaw mynsiem jong kiba bun ki nongshong shnong, namar ba katei ka lain, kan pynjot lut ia ki 7 tylli ki tyllong umbam umdih, kiba pynbiang ia u nongshong shnong jong katei ka shnong bad kiba sam um ruh sha ka shnong Pomshutia bad sha ka shnong Lapalang, kaba don marjan bad ka shnong Mawshun.
Kitei ki kynthup ia ki wah duid, ka um, kaba mih na ki synrang maw, kiba dei ki jaka, ba ki nongshong shnong, ki ju ia leit sum leit sait bad nangta, ki ia pun um sha ki iing jongki lem bad sha ki jaka rep ruh kumjuh.
Hadien ka jingleit iakren jong U Bah Overness Masynting, Sordar thymmai jong ka Raid Mawshun, sha ka DC, Shillong, kumta, hynnin ka sngi, ki bor jong ka District, ba la khlieh, da U Bah T Marwein, Assistant Commissioner, DC Shillong, U bah L Kharmon, BDO Pynursla lem bad ki engineer jong ka NHIDCL, ki la ia hiar sha ki khlaw jong ka shnong Mawshun, na ka bynta ban jurip dalade, la ki don shisha ne em, kitei ki wah duid lane ki tyllong um bad ha katei ka jingleit, kaba hap iaid da ka kjat, haduh 3 kynta duna, la sakhi da ki nongshong shnong, ha kaba la lap ia ki hynniew tylli ki wah bad ki tyllong um, ha kaba la iathuh, ba ki dei kiba bsa um ia katei ka shnong bad nangta, ki bym ju rngat um ruh, baroh shisnem kynthih.
Kam dei tang kata, la sngewthuh na ka jingkren jong ki Engineer ka NHIDCL, ba ki don jingthmu ban ker ia kitei ki tyllong um, da ki kynja kynroh ba kham kynjang; hynrei ki ophisar jong ka District, ki ai jingmut ban shna da ki jingkieng, ban nym jaboh ki tyllong um bad nangta la lap ruh, ba ka jing ailain, ia ka surok, ka long kaba khongwain haduh katta katta, namar ba haba iaid nasdang haduh ha kut, ha ka jingjrong kaba 3 kilometre duna eiei, ka jingtyllun jong ka surok, ka long ha ka dur jong u U.
U Rangbah Shnong ka Mawshun, Bah Finnan Khongdup, haba iakren bad U Rupang, u iathuh ba na ka shnong, ka la ju ud sha ka sorkar, halor kane ka surok, hadien ba ka jingsurvey, ka long ba kan ktah ia hynniew tylli ki tyllong um, ha kaba la iakren naduh u snem 2017 bad ka Deputy Commissioner, ka East Khasi hills.
U Rangbah Shnong, u iathuh ba mynta ki bor District, ki la lap hi dalade, ba ki don kitei ki hynniew tylli ki tyllong um bad kaba long da khongpong, ha kaba ka NHIDCL, ka ju kam mynshwa, ba kim don satia, ki tyllong um, ha katei ka jaka, ba ka iaid ka surok.
La iathuh ruh, ba lada pynduh ia kitei ki tyllong um, kumta ka jingktah, kam dei tang ia ka shnong Mawshun, hynrei ia ka shnong Pomshutia bad ka shnong Lapalang ruh kumjuh.
U Rangbah shnong, u kren sngewkhia ruh, ba ka jingleit jurip, ia katei ka surok, ha kine ki bun snem ba ladep, la ju leh hi, da katei ka kompeni, khlem da ia syllok bad ki bor shnong.
U bah Overness Masynting, Sordar ka Raid Mawshun, haba iakren bad u nongthoh khubor, u iathuh, ba ki nongshong shnong, kim khang satia ia ka surok bad u iathuh, ba kane ka lain, kaba thymmai, kin don shibun ki um ki wah, ki ban duh noh bad u iathuh ba kin sa duh noh ki hynniew tylli ki wah duid, lyngba ka jingiaid jong katei ka surok bad u la ong ruh, ba ki nongshong shnong, ki ai jingmut, ba ka tnat NHIDCL, kan shim noh, da kawei pat ka lain, ban nym duh ki tyllong um.
U Sordar, u iathuh ruh, ba ha ka jingleit kaba mynta ka sngi, la lap, da ki Magistrate bad kiwei ki heh sorkar, ba ki don haduh 7tylli ki tyllong um.
Kane ka jingleit jurip, hynnin ka sngi, ka dei hadien, ka jingialang, kaba la long, ha ka 10tarik Naitung 2023, ha Pynursla bad ha katei ka jingialang, ba la pyniaid da ka SDO (Civil), la ia mynjur ban leit jurip, tang ia ki tyllong um, kiba don ha katei ka jingthmu ban pyniaid ia katei ka surok thymmai.
Shillong:U Myntri Rangbah ka jylla, u Conrad K Sangma, ha ka sngi Palei, ula pyntip ba la pynsangeh shwa ia ka jingiakren pynbeit pud jong ka bynta kaba ar hapdeng ka sorkar jylla jong ka Meghalaya bad sorkar jylla jong ka Assam, namar ka jing iaid ka kam phiah Constituency jong ka Election Commission of India (ECI) ha ki bun ki bynta ha jylla Assam.
Na ka liang jong u Sangma, u la iathuh, ba ha ka jingshisha ha kane ka taiew, ki la ia dep ban pynbeit bad u Myntri Rangbah jong ka jylla u Assam Himanta Biswa Sarma ban leit jurip, ia ka thain ba don ka jing ia kajia kum ka Khanduli ha West Jaintia Hills District, hynrei namar ba ka don ka jingphiah konstitwensi hapoh katei ka jylla, la hap ban pynkynriah noh shwa ia kane ka kam ba la pynbeit kham ha shwa, sha kawei pat ka tarik.
U Conrad u la iathuh ruh, ba na ka liang jong u Myntri Rangbah ka jylla Assam, u la kyrpad ia ka sorkar Meghalaya ban pynbeit noh ia ka tarik ba thymmai, ha kaba kine ki myntri rangbah kin leit hiar jurip ia ki jaka ha ki thain khappud, ha shuwa ba kin sdang noh ka jingiakren pynbeit pud jong ka bynta kaba ar.
U Myntri Rangbah jong ka jylla Meghalaya, u la ong ba ha shuwa ban kut une u bnai, kin sa leit jurip ia ka thain Khanduli, ha kaba u la ong pat ba ki Chairman bad ki Regional Committee, kin sa la leh ia ki jingdonkam haba iadei bad ka jingsdang noh ia ka jingiakren ban pynbeit pud na ka bynta kaba ar.
Kane ka jia namar bym shim khia ka Cong naduh mynshwa.
Nongpoh:Ha ka jingkhynra kaba arsien ba ki pulit Enforcement ka Khasi Hills Autonomous District Council (KHA DC), ki la leit ban khynra Trading License na ki dukan bar jylla kiba don ha Nongpoh, ki la nanglap shuh shuh ba bun na ki dukan bar jylla kiba don dukan ha Nongpoh kim don satia ia ki Trading License.
Lyngba jong katei ka jingleit khynra, hadien ba ki Pulit KHADC, ki la lap ba bun kim don ia ka ka Trading License, na ka liang ki ki pulit ka Enforcement ki la ai da ka Show Cause Notice kaba 10 ne 15 sngi ia ki ba ki dei ban leh noh ia ka Trading License.
Lah ruh ban kdew hangne, ba katei ka jingkhynra Trading License da ki Pulit KHADC, ka dei hadien ba ka KSU Nongpoh Circle, ki la leit ban ujor sha u CEM ka KHADC, kiba la pynpaw ia ka jingsngewkhia kaba jur eh halor ka jingnangbun ki bar jylla, kiba la wan ban leh ia ki kam khaii pateng ha Nongpoh khlem da don ki kot ki sla ne ioh bor da ki bor ba dei peit.
Shillong:Na ka jingbteng u slap ha kine ki khyndiat sngi, ka pung pynmih bording ha Umiam ruh ka la nang kiew man ka sngi.
Haduh ka mynta ka sngi ka jingkiew jong ka pung Umiam (Umiam Hydro Electric Power Station Stage-1) ka la kot sha ka 3205.
75 phut.
Kane ka mut ba ka pung kan sa dap sa tang 15 phut namar ba ka lah ban bat ia ka um tang haduh ka 3220 phut.
Hynrei ha kajuh ka por, ka jingpynlip ding ka dang bteng ha ka jylla watla kane ka pung kaba bsa ding bun tam ha ka jylla.
Dang shen, u myntri ka tnad bording u AT Mondal u la ong ba ka daw ka jingbteng ia ka jingpynlip ding ka dei namar ba ia ka ding kaba la pyndonkam ha ka por ba tyrkhong ka pung Umiam, la hap ban siew kylla sha ki kompeni ba la thied.
Shillong:U Nongmihkhmat barim ka India, u bah Rudy Warjri, u la ong ba kano kano ka ain kaba shna ka dei ban long na bynta kata ka mat, ym ban shu pyn madan lut ia baroh namar ba kan wanrah ka jingma.
U bah Rudy u la iakren ia kane halor ka jingthmu ka sorkar India ban pyntreikam ia ka Uniform Civil Code (UCC) ia baroh ha ka ri, kaba lah ban wanrah pynban ia ka jingkyn rum kynram ha ka ri.
Haba kren ha ka jingiakop tyrko ka UDP ha ka Shillong ha ka 12 tarik mynta u bnai, u bah Rudy u la ong ba katkum ka artikil 44 la kdew ia ka UCC hynrei ka dei tang ka jingpyrshang.
“Ka artikil 44 ka kren ia ka UCC ba ka dei ka jingpyrshang ka sorkar hynrei wat klet ba ki don kiwei pat ki artikil kiba kham kongsan kum ka artikil kaba kren ia ka hok ban im", la ong u bah Rudy.
U la ong ba ha ka ri India kumba 8 milian ki nongshong shnong ki im ha ki skhim imlang sahlang kum ki marbam, ki mardih kiba iarap ka sorkar bad kine ki mat kiba ktah ia ka jingim jong u briew ki long kiba kham donkam ban ia ka UCC bad kane ka dei kaba donkam ban iapyni nia.
Ha ka jingsngew jong u, u la ong ba kam long kaba bha ban shu pyntian jubor ia ka UCC na ka bynta kano kano ka jingthmu namar ba ka India ka dei ka ri kaba bun tam ki jaitbynriew kiba shong ha ka ban ia kiwei pat ki ri ha ka pyrthei.
U la ong ba balei kane ka jinglong jingman ka long kaba jngut namar ba ka don ka jinglong jingman ki sawdong sawkun kaba jngut.
Lada pyndonkam ka ktien Uniform ka mut baroh ka long kumjuh ia baroh bad baroh lada ka trei kam ne ne em.
“Wat pyntian jubor ia ka UCC na bynta kano kano ka jingthmu kyrpang, kan ym lah ban treikam.
Ka India ka dei ka ri kaba iar bha ha kaba ki don bun bah ki nongshong shnong na ki jaitbynriew bapher bapher", la ong u bah Rudy.
kaba dei shisha kumta kumba ong ma phi bah Rudy nga ruh nga ai ka jingkyrshan ia kane.
Nongpoh:Mynhynnin ka step ha ka por 3 baje ei ei mynstep, ka la don ka jingjia pluhiing hapoh ka shnong Umdoh 18 mer bad ha katei ka jingjia, artylli ki iing hapoh katei ka shnong, ki la ingkhong hi khait bad kylla dpei, kaba la wanrah ia ka jingduh nong kaba khraw ia ki trai jong kitei ki iing.
Kitei ki artylli ki iing kiba la shah bam duh ha ki thylliej ding, ki dei ka iing jong ka Kong Shebil Pohshna bad ka Kong Pang sngiatshisha Khriam.
Ha katei ka por ba la jia katei ka jing kemding, kitei ki trai iing ki dang iohthiah lyngai bad kiba la kyndit tad haduh ba la khlang ka ding bad kiba la mih wut wut na iing, ban lait na ka jingmynsaw.
Haba iadei bad katei ka jingjia, kam shym la don kano kano ka jingjia ba sngewsih ne mynsaw briew, hynrei ka la shu don tang ka jingduhnoh ia kitei ki trai iing, namar baroh ki jingdon jingem hapoh ka iing, ki la shah bamduh noh ha katei ka ding.
Haba ki paidbah na katei ka shnong, ki la iohi ia katei ka jingkemding, ki la leit ban ai jingiarap ban pynlip ia katei ka ding bad kiba la pyntip ruh sha ki Pulit pynlip ding ha Byrnihat, kumta da ka jingtreilang ki paidbah bad pulit pynlip ding, la lah ban pynlip noh ia katei ka ding.
Shillong:Mynhynnin ka sngi ka United Democratic Party ka la aiti ia ki jingai jingmut ba kyn thup 8 tylli ki mat halor ka jingpynkhreh ka sorkar ban bishar biang ia ka Reservation Policy.
Ka kynhun na ka UDP ba ialam u Ge neral Secretary, u bah Jemino Mawthoh, ka la aiti ia ka jingai jingmut ha ka Chair person ka expert com mittee on reser vation roster system ka Kong Ampareen Lyngdoh.
Haba kren sha ki lad pathai khubor, u Bah Jemino u la ong ba ka jingai jingmut ka long kaba bha eh ba kan ym ktah shiliang ia kano kano ka jaitbynriew hynrei kaba iapdiang lang baroh.
U General Secretary ka UDP, u la iathuh ba ka chairperson ka la ong ba ia mynta kan ym pat long ban iathuh ia ki jingai jingmut, namar ba yn hap ban rah sha ka Expert Committee ba kan bishar, kaba lah ruh ban khot ia ki nongialam ka UDP ban pynshai halor ki mat ba ka la aiti.
U bah Jemino u la ong ba la ia im lang bad ki Garo la 50 tylli ki snem bad haba bishar lang ia ka Reservation Policy kan ym ktah, hynrei kan wanrah ka jingbha ia ki jaitbynriew riewlum.
U la ong ruh ba ym dei tang ki expert nabar kiba bit, hynrei ha kane ka jylla ruh ki don bad kan bha lada kin don sa kiba na kane ka jylla kiban kham sngewthuh kham bha ia ka jinglong jingman.
Ha kajuh ka por, u Bah Jemino u la ong ba lada iakren halor ka jingbun ne jingduna briew, kan shong ha ka jingstad ka expert committee bad u la ong ba ka jingbishar kam dei eh ban peit tang na ka jingbun briew bad u la ai nuksa, “Lada iakren ia ki OBC ka jingbhah kam ka long 27 percent ha ka ri India hynrei lada shim ia ka jingdon ki nongshong shnong ki dei ban ioh 40 percent ha ka ri India bad lada shim na ka jingdon briew, ka jingioh bhah ia ki OBC ka dei ban kham kiew hynrei ki don kiwei ki nongrim kiba hap ban bishar lang".
U la ong ba lada ka don ka lad ka jaitbynriew Khasi ka dei ban ioh shuh shuh ka lad ka lynti ban nang kiew.
Halor ka jingbym treh ka VPP ban ai jingmut sha ka sorkar halor ka Reservation Policy, u bah Jemino Mawthoh u la ong ba kan bha ban kylli bad ka shong haka jingstad jongki namar ba lehse ki don ka jingmut kaba kham bha ruh.
Na ka liang ka UDP kumba la bthah ka Committee ka la leh ia ka bynta ban ai jingmut halor kane ka mat kaba jwat hadien 50 snem namar ba kam long kaba suk ban shu pynkylla kynsan kynsan khlem da iathir bniah.
Shillong:Mynhynnin ka sngi u Working President ka seng Hynñiewtrep Natio nal Youth Movement (HNYM) u Bah Donlang Nongbri u la leit ban jubab hakhmat jong ki pulit ka Lum diengjri Police Station kiba la khot hajir ïa u hapoh ka kyndon 160/175 jong ka CrPC.
Kane ka jingshah khot hajir ka dei halor ka jingkren paidbah jong u ha ka jingïalang kaba la long ha Motphran ha u Naiwieng ha u snem 2022 halor ka jingjia ha Mukroh ha kaba san ngut ki briew ki la khlad, na ka jingshah thombor ha ki Pulit Assam ha ka 5/11/2022.
U Bah Donlang Nongbri haba kren ha ki lad pathai khubor hadien ba la dep ban jubab hakhmat ki pulit u la ong ba, ka jingkren kaba la kren ha ka jingïalang paidbah ha Motphran ka dei tang ka jingpynsngew kam dei ba kila leh kumta, kane ka jingïakren ka mih ka long ba kim lah ban ïohi ba ki briew na ka shnong Mukroh kin shu duh ei ïa la ka jingim ha kti ki pulit.
Kum u nongïalam ka seng u la ong ba kam don kum katta ka jingthmu ka dei tang kaba shukren, ïa kane la kren shai hakhmat jong ki pulit kiba khot hajir mynta ka sngi, kane ka jingwan ruh ka long ba ki ïatrei lang da kaba kohnguh ïa ka jingkhot hajir.
Ha kane ka sngi la synran lang da u President ka seng u Bah Louis Dohtdong ha kaba u la ong ba ha ka jingshisha ki pulit kim ban pynbun kam ha kaba khot hajir ïa ki seng bhalang hynrei ki dei ban ïada ïa ki briew ha khappud, ha kane ka sngi kiwei ki dkhot jong ka seng halor kane ka jingshah khot hajir jong u nongïalam ka seng.
Shillong:Ka Catholic Church of Meghalaya, Shillong, kala phah da ka shithi sha ka National Law Commission ba pynpaw ïa ka jingpyrshah bad jingsngewkhia halor ka jingthmu ka Sorkar Pdeng ban pyn treikam ïa ka Uniform Civil Code (UCC) hapoh ka Ri India.
Ha ka shithi sha ka Law Commission, ka Balang kala kdew ïa ka UCC ba ka lah ban ktah ïa ka rukom ngeit, ka riti dustur, bad deity tynrai bad ruh ïa ka kyndon ba la pynkupbor kyrpang jong ki paid riewlum.
Ka Catholic Church of Meghalaya, haba sngew sarong ba ka dei ka Nongshong shnong ka Ri India bad ka nongïoh jingmyntoi na ka Riti Synshar ka Ri kaba ai jingïada, kala ban jur ïa ka jingkong san ka jingïalong kawei jong ki jaitbynriew ba don hapoh ka Ri India bad ruh ka jingburom ïa ki niam bapher bapher.
Ka Balang ka mynjur ia ka jingdon ki aiñ shimet ba khmih ïa ka kam ïashongkurim, ïapyllait sanshyieng, ai pateng bad ai bynta ïa ka nongkynti kiba la shong tynrai da ki jingngeit bad rukom leh naduh tynrai.
Hynrei, ka jingpynbna ba dangshen jong ka Law Commission ba 14 tarik Jylliew, 2023 halor ka jingpyntreikam ïa ka ICC ka dei kaba la sngewkhia jur bha.
Ka Balang kala pynpaw ïa ki jingpyrshah halor ka jingpyntreikam ïa ka UCC ha India da kaba kdew ïa ki mat ba kongsan.
Ka jingïada ïa ka jingngeit niam: Ka Balang la pynpaw ïa ka jingbym mynjur ïa kano kano ka jingpyrshang ban buh kyndon ïa ka rukom ngeit, ka riti dustur bad deity tynrai jong kawei ka Niam halor kawei pat lyngba ka UCC.
Kala ban jur ba ki aiñ shimet kila mih na ki riti dustur bad deity tynrai ba don jingïadei bad ka jingngeit niam ïa kibym dei satia ban pynduh ne ktah.
Ka Balang kala kdew ïa ka Article 25 jong ka Riti Synsahr ka Ri kaba pynkupbor ïa baroh ki kynhun Niam ïa ka hok ba kin pynïaid ïa la ki jong ki kam.
Ka jingpynkupbor ïa ki paid riewlum: Ka Riti Synshar ka Ri India, lyngba ka Article 341, 342 bad ka Sixth Schedule, kala pynkha ïa ki kyndon ba kyrpang ban pynkupbor ïa ki paid riewlum.
Ka Balang kala pynpaw ïa ka jingsngewkhia ba ka jingpyntreikam ïa ka UCC ka lah ban pynduh noh ïa kine ki hok ba kyrpang bala ai sha ki dkhot jong ki paid riewlum Ka jingdonkam ba kyrkieh: Ka Balang ka buh jingkylli halor ka jingleh kyrkieh ha lyndet ka jingtynruh ka Sorkar Pdeng ban pyntreikam ïa ka UCC khamtam wat hapdeng ki jingpynsngew jong ka Law Commission ba 21 ha u 2018.
Ha katei ka por, ka Law Commission kala ong ba ka Uniform Civil Code kam dei satia kaba donkam lane kaba kwah ban don.
Halor kine kiei kiei baroh, ka Catholic Church of Meghalaya ka kyrpad jur ïa ka tnat ba dei khmih bad ka Sorkar India ba kan pyrkhat biang ïa ka jingpyntreikam ïa ka UCC ha kane ka Ri.
Ka Balang kala ban jur ïa ka jingdonkam ban bat ïa ka jinglong laitluid ki seng niam, ban ïada ïa ka hok ki jaitbynriew bapher bapher bad ban pynneh ïa ka jingburom ïa ki jingngeit niam bapher bapher hapoh ka Ri.
Nongpoh: Ka la don ka jing shlei um kaba jur bha mynta ka sngi ha ki bynta ka surok ha Jorabat bad kata ka la jia tang na ka jinghap slap mynta ka sngi ha ka por 2 baje ei ei janmiet bad utei u slap u la thep tang kumba shi kynta duna eiei.
Na katei ka jinghap slap, nalor kaba la pynthut eh ia ka leit ka wan ki paidbah, ka la wanrah ruh ia ka jingsahkut kali kaba jur bha ha kitei ki bynta ka Jorabad, nalorkata kai la don shibun ki kali rit, kiba la sahkut hapdeng ka um ha ka por ba ki thmu ban iaid na katei ka surok.
Nalor ka jingshlei um ha Jorabat kaba hap ha liang Assam, ka la don ruh ka jingshlei um ha shnong Ampher 12mer, ha kaba ki la don ki iing ki sem bad ka skul St.
Jude Secondary School, kiba la ngat ha ka jingshlei um.
Sphondar Thongni, Thiepdiengngan-Keniong, MawkyrwatDang ha kine ki sngi ngi ïohi ha ki Khubor ba ha ki thaiñ area Langpih West Khasi Hills District katkum ka jingïathuh jong I bah Paul Lyngdoh,ba don katto katne tylli ki shnong kiba kwah ban leit bad ka Assam.
Na ki 52 tylli ki shnong 11 tylli kiba kwah ban leit sha ka jylla Assam.
Kam long ka rukom ban ailad ïa kata ka jingkwah jong ki ba kin leit sha Assam, lada ki dang dei hapoh u pud jong ka hima Khasi ne hapoh ka District West Khasi Hills.
Katkum ka khubor ba ngi ïohi ba kine ki 11 tylli ki shnong ki kwah ban leit sha Assam tang na kadaw ba ki sngew Jan na ka jingngeit Niam ba dei kiba ngeit ha ka Niam Hindu.
Ki bor District,ki bor Hima bad ka District Council ki dei ban peit bniah katkum ki jaka lada kita ki 11 tylli ki shnong ki dang dei ki shnong kiba hap hapoh ki Hima Khasi ne hapoh ka District West Khasi Hills ym lah ban ban ai sha ka Assam tang na ka jingngeit Niam jong ki.
Wat lada ha kita ki 11 tylli ki shnong la shong shnong da kiwei pat ki jaitbynriew bym dei Khasi ruh ki dei ban kohnguh bad hun haba kita ki shnong ki dang hap ha ki Hima Khasi ki dei hok ban don hapoh ka Meghalaya.
Ym lah ban pdiang ba tang na ka jingïapher ka jingngeit Niam yn shu leit noh sha Assam bad na ka liang ki bor ba halor ne wat ka sorkar Meghalaya ruh kam dei ban ailad kum kata tang na ka daw ka jingsngew ïapher Niam yn shu pynhun ïa ka jingkwah jong ki katto katne kiba ban leit noh sha Assam tang na ka Niam.
New Delhi:Kumba saw ngut ki briew na ka thaiñ shatei lam mihngi bad lai ngut na jylla Meghalaya lem bad uwei na jylla Assam, la kem noh da ki pulit jong ka jylla Goa, hadien ba la kynnoh ba ki la thok ia ki nong shong shnong jong ka ri Amerika.
Kine ki saw ngut ki briew na thaiñ shatei lammihngi, ki dei lai ngut na jylla Meghalaya bad u wei na jylla Assam, ki dei na ki khyndai ngut kiba la kem noh da ki pulit ka Goa, haba iadei bad kane ka jingjia.
Kine ki khyndai ngut ki briew ki la thok ia ki nong shong shnong ka ri Amerika, ha kaba ia kine la ithuh kum u Akash Biswa, Akash Sunar bad u Ajay Biswa kiba dei na jylla Meghalaya.
U Tanmoy Dasgupta na jylla Assam, U Kesang Tamang na jylla West Bengal, u Ghachi Alfarx bad u Vinayakwana Makhwana na jylla Gujarat, lem bad u Rahul Sarsar bad u Rehan Shaik na Mumbai.
Kine kiba shah kem ki la don kawei ka call centre thok ha kaba ki la pynmih ia ki jingtip lyngba ki kot ki sla ba shu shna thok ia ki nong shong shnong jong ka ri Amerika, lyngba ka X-lite App.
Ki pulit ki la ioh kurup noh ia 9 tylli ki laptop, 9 tylli ki mobile phone lem bad kiwei pat ki tiar ha ryngkat ka pisa ba 65,000 hajar tyngka.
Shillong: Ka jinghap slap, ka Shillong, hynnin ka sngi, ka long 4.
4mm, katba mynta ka sngi, kam don jinghap slap satia.
Hynnin ka sngi, ka jinghap slap ha Sohra, ka long 200.
4mm, katba mynta ka sngi, ka long 8.
0mm.
Ha Umiam, hynnin ka sngi, ka jinghap slap, ka long 4.
3mm, katba mynta ka sngi, ka shu slap bniop bniop, ong ka khubor na ka tnat India Meteorological Department (IMD).
Lashai ka sngi, kan don ka jinghap slap, kaba malu mala bad kaba kham jur ha ka nongbah Shillong bad ki shnong ba marjan jongka, katba ha kiwei ki bynta jong ka jylla, kan don ka jinghap slap, kaba jur bad kaba  jur bha.
Ka jingsngem ka mariang ha Shillong, ka long 81 percent mynstep bad 69 pc ha ka por janmiet.
Shillong:Ha ka sngi palei, ka 13 tarik naitung 2023,ki pulit ki la lap ia ka metiap jong u wei u briew kaba la thiah lyngktar ha lum jingtep ha Shnong Lummawnei.
Ha ka kti, jong une u briew ba la thiah iap la don ruh u thyrnia injek.
Na ka liang jong u Rangbah Dong ka Lummawnei, u bah Habamut Mylliem Umlong u la iathuh ba u ne u briew u ba la thiah iap ha katei ka jaka u dei u ba shong ba sah ha Mawlai Nongkwar.
Na ka liang jong ki pulit ki la rah noh ia ka met jong u ne u briew sha Civil Hospital Shillong ban leh ia ka post mortem.
Haduh ba la pynmih ia kane ka khubor, ym pat shem la lah satia ban tip ia ka jingiap jong u ne u briew ha katei ka jaka.
Shillong:Ka sorkar jylla ka la pynneh ia ka jingpynjari ia ka kyndon 144 CrPC ha ki katto katne ki bynta ha ka nongbah, wat la ka la weng noh sha kiwei ki jaka kumba la pynbna ka Deputy Commis sioner kham mynshwa.
Ki jaka kiba dang pynneh ia ka jingpynjari ia ka 144 CrPC ki long na Hotel Assembly shaduh City Dhaba, lynti sha Nan Polok, nangta ka thain sha ba don ka Marriot Hotel, sha Urkaliar, Polo Hills, Quinton Road, Ee Cee Restaurant haduh Jail Road Petrol Pump bad kan treikam naduh 11:30 Pm shaneng.
Haba pyntip halor kane, u symbud myntri rangbah uba dei peit ia ka tnad kam pohïing u bah Prestone Tynsong u la iathuh ba ka jingialang kaba shong mynta ka sngi, ka la rai ban weng noh ia ka jingpynjari 144 CrPC ha baroh kawei ka nongbah lait noh tang ha kitei ki jaka ba la kdew namar ba kam long kaba shngain ban iaid ban ieid bad ka sorkar kan thaw lad ban buh ia ki ding surok ban shai khnang ban wanrah ia ka jingshngain.
“Tang khyndiat ki ki jak aba ngi kham leh kyrpang ban pynneh ia ka 144 Cr.
Pc, ki long ka ka Marriot Hotel, sha Urkaliar, Polo Hills, Quinton Road, Ee Cee Restaurant haduh Jail Road Petrol Pump bad kan treikam naduh 11:30 Pm", la ong u bah Prestone.
U la ong ba la bthah ban pynkhlain ia ki bor pahara ha ka sor Shillong khamtam ha ki jak akum ka thain Polo, Urkaliar khnang ban ai jingshngain ia ki paidbah.
Shuh shuh u bah Prestone u la ong ba la rai ban pynkhlain ia ka tnad pulit namar ba ka duna briew ban pahara ha Shillong bad ka sorkar kan shim khia ia kane khnang ba ka jingpahara kan long baroh 24 kynta.
Lah ban kdew ba ka jingpynjari ka DC ia ka 144 CrPC ban phah lut ia ki dukan hapoh 10 baje janmiet ha baroh kawei ka sor Shillong ka la wanrah ka jingpyrshah jur na ki paidbah namar ba ka ktah ia ka kamai kajih kiba treikam mynmiet, ia ki nongleit nongwan bad khamtam ia ki nongwanjngohkai sha ka jylla.
Shillong: U Conrad Sangma, myntri rangbah ka jylla, u thoh hynnin ka sngi, ha ka twitter peij jongu, ba ula iakynduh bad U bah Ardent Basaiawmoit, nongialam ba hehduh ka VPP lem bad kiwei de ki nongialam jong katei ka seng.
“Nga sngewhun shibun eh, halor ki mat bapher, ba ki don, na bynta ka bha ka miat bad ka jinglong jingman jong ki briew jongngi.
Kum ka sorkar, ngi pdiang sngewbha ia ki jingai jingmut, na baroh ki seng sain pyrthei.
Da ka jing iatreilang, ngin lah ban kyntiew ia ka ioh ka kot bad ka bha ka miat jong ka jylla" ong U Sangma, ha ka tweet jongu.
Nongpoh:Arngut ki MLA ka NPP na Ri Bhoi, kiba kynthup ia u Bah Sosthenes Sohtun, MLA Jirang, nangta u Bah Damanbait Lamare, MLA Umroi, ha ryngkat ka jingdon kiwei pat ki nongialam ka NPP na ki jaka bapher bapher ha Ri Bhoi, mynhynnin ka sngi ki la leit ban kynduh ia u Conrad K.
Sangma, Myntri Rangbah ka sorkar jylla, na ka bynta ban iakren halor shibun ki kam pynroi kiba iadei ha Ri Bhoi.
Lyngba jong katei ka sngi, ba ki la leit ban kynduh ia u Conrad K.
Sangma, kitei ki nongmihkhmat na ka NPP lem bad ki nongialam, ki la pynsngew hakhmat u Myntri Rangbah, ba ki don shibun ki shnong bad ki jaka ha Ri Bhoi, ba ki paidbah ki dang donkam ia shibun ki kam pynroi ha ki shnong ki thaw.
Haba kitei ki nongmihkhmat ka NPP na Ri Bhoi lem bad ki nongkitkam, ki la ioh ban pynsngew hakhmat u Conrad K.
Sangma, na ka liang u Myntri Rangbah, u la ai ka jingkular ba un sa pyrkhat khambha na bynta ki shnong kiba kham sahdien bad kiba donkam ia ki kam pynroi ha Ri Bhoi.
Shillong:Ha ka sngi palei ka 13 tarik naitung 2023, na ka liang jong ki draibar taksi ki la pynlong ia ka jing iakhih ban panbor ia ki bor pyniaid district ba kin weng noh mardor ia ka jing pyntreikam ia u odd/even number ban iaid kamai na ki bynta jong ka surok naduh Kachari, Police bazar bad Motphran.
Ha kane ka jingiakhih na ka liang jong ki nongñiah taksi kamai bad ki pulit ki la ia pynibor markylliang, namar ba ki nongñiah taksi ki la buh beit ia ki kali hapdeng surok, kum shi bynta ka jing iakhih ban panbor ia ki bor ba dei khmih ba kin weng noh shisyndon ia ka hukum, haba iadei bad u Odd-Even number ha kitei ki bynta.
Hynrei na ka liang jong ki pulit pat ki la pyrshang ban panbor ia kine ki draibar ba kim dei satia ban buh ia ki kali jong ki hapdeng jong ka surok, hynrei ki dei ban buh sharud, khnang ba kiwei pat ki kali kin lait ban iaid bad kan ym don ruh ka jingkhapngiah bad blok.
Ka jingiania ka la neh kumba katto katne minit, ha kaba na ka liang jong ki nongñiah taksi ki khlem pynkhih satia ia ka kali ba ki buh hapdeng surok, ha kaba ki la iania ruh bad u wei na ki heh ophisar pulit.
Ki la dawa ruh ba katba ym pat pynsahngeh ban pyntreikam ia ka hukum iaid Odd Even, ha kitei ki bynta ba la pynmih hukum, na ka liang jong ki draibar kin buh sah beit ia ki kali ha surok.
Ki draibar taksi, ki la ong ruh ba lada kim ioh ban kamai na ka liang jong ki khun ki kti ki jong ki, ki la iap ja.
Ki nongñiah taksi kamai ha sor Shillong, kum shibynta ban pynpaw ia ka jingbympdiang bad pyrshah ia ka hukum jong ka District Magistrate jong ka East Khasi Hills District, ba ki kali ban leit sha ki bynta jong ka surok na Kachari, Police bazar bad Motphran ki hap ban iaid da ki Odd-even, ki la pynlong ia ka jingialum lang, ha ki bynta jong ka Police bazar bad ha u Mot kiang nongbah.
Ha kane ka kynta ba ki draibar taksi, ki la ialum ha ki surok ban sahngeh kamai ha ryngkat ki kali jong ki, ha ki surok la iohi ia ka jing dheng bad sahkut kali kaba shyrkhei bha ha ki bynta jong ka nongbah Shillong kum ha IGP, ha khmat Civil Hospital, Barik bad sha kiwei pat ki bynta jong ka nongbah.
Na ka liang jong ki nongñiah kali kamai ki la bat lut ruh ia baroh ki kali kamai, kum shi bynta ba kin ai ka jingiatreilang, hynrei kane pat ka la pynsyrtok ia u paidbah nongleit nongwan.
Na ka liang jong ki pulit, ki la pynlong ruh ka jing pahara kaba jur ha ki katto katne ki jaka ban tehlakam ioh ka mih kano kano ka jingiakulmar na kane ka jingiakhih.
Tura:U Justice BP Katakey, Judge ka National Green Tribunal (NGT) ïa uba la thung da ka Ïingkashari Meghalaya High Court ban khlieh ïa ka Committee halor ki kam dewïong ha Jylla, ula ong ba ka jingmih ki karkhana coke ba beaiñ ba kum ki tit ha West Khasi Hills bad East Jaiñtia Hills, ka la urlong namar ka jingïoh pahuh ïa u Dewïong bala tih beaiñ ha ka thaiñ la bun snem mynta.
U Katakey uba la don ha Ri-lum Garo ban lum jingtip ïa ka jingtih dewïong thliew khnai ha Ri-lum Garo, ula ïathuh ba ka jingleit survey ïa ki jaka tih dewïong lyngba ki drone kan ïarap bha ban pynthikna ïa ka jingpynduhjait ïa ka kam tih dewïong ba beaiñ, bynrap u Justice BP Katakey.
U Justice Katakey ula poi ha ka sngi Balang ha South Garo Hills District ban pynthikna ïa ki jingkynnoh tih dewïong beaiñ halor ka jingjur ka jingujor na ki kynhun sengbhalang bad nongmihkhmat paidbah haba ïadei bad ka jingtih dewïong beaiñ ha ki thaiñ Nangalbibra.
“Namar ka jingtih dewïong beaiñ bad jingkhaiï, katto katne ki karkhana kila mih beaiñ khamtam ki karkhana coke bad ki ferro alloy bad kiba bun na kine ki dei kiba don ha ka thaiñ Shallang, West Khasi Hills bad East Jaiñtia Hills.
Ki karkhana coke kila mih kum ki tit ha ki jaka ba jur ka kam tih dewiong beain," bynrap u Justice Katakey bad pynpaw ba palat 50 tylli ki karkhana coke beaiñ kiba la treikam, kila shah khang khyrdep ha ka NGT ha ka por jong u kum u Judge.
“Katto katne na kine ki karkhana ki dei kiba la ïoh jingbit na ka Sorkar hynrei don ruh ki bym pat ïoh jingbit hynrei kim shym la ïoh pat ïa ka jingbit na ka Pollution Control Board," ula pynpaw haba suba jur ba ka don ka jing?atreikam lang hapdeng ki Heh Sorkar bad ki bor Sorkar bad kane ka kam.
U Justice Katakey haba ïakren bad ki nongthoh khubor ha Baghmata, ula ong ba ula wan sha kane ka District ban lum ïa ki jingtip halor ki jingkynnoh ba jur ka jingtih dewïong beaiñ.
“Nga la ïoh pdiang ïa ki jingujor na ki nongshong shnong ka Ri-lum Garo halor ka kam tih dewïong beaiñ, na kata ka daw nga la wan hi dalade sha kane ka jaka," ula ong.
Shillong:U Myntri Rang bah ka Jylla Conrad K Sangma, hynnin ka sngi Palei ula ong ba ka Office Memorandum (OM) kala dep mih ban pyntreikam ïa ka Roster System bad kane ka dei ka rai kaba khatduh.
U Conrad haba ïakren bad ki nongthoh khubor ula ong ba ka jingkylli ban phaidien biang ïa ka Roster kan ym mih shuh.
U Conrad ula jubab ïa kane halor ka jingkylli kaba ïadei bad ka jingshong shah jingit ba khlem pud jong ka ACHIK ba dawa ïa ka Sorkar ban pyntreikam ïa ka Roster System naduh ki snem bala leit noh bad ban wanrah ïa ka Winter Capital ha Tura, West Garo Hills District.
“Ka (OM) ka dei kaba la rai khatduh bad ka jingkylli ban phaidien biang ïa ka, kan ym mih shuh," ong u Conrad haba pynkynmaw ba ka Sorkar Jylla kala dep ban ïasyllok bad baroh ki kynhun bapher bapher shuwa ban wanrah ïa kane ka OM ba thymmai.
Kat kum ka jingong jong u, ka ACHIK ruh kala ïadonlang ha kane ka jingïalang.
“(Hynrei), kaei kaba kongsan ka long ban pynthikna ba ka Roster System ka dei ïa kaban pyntreikam bha kumba ka long ha ki sngi ban sa wan, bnai bad snem bad kane ka long kaba kongsan ïa ngi bad kane ka dei kaba ngi khmih lynti," ula ong.
U Myntri Rangbah ula ong ba ka Sorkar kam lah satia ban weng noh ïa ki briew kiba dei na kiwei pat ki jaitbynriew hadien bala dep thungkam ïa ki namar kane kam ïahab bad kam long hi ruh.
Halor ka jingdawa ïa ka Winter Capital, u Conrad ula ong ba kane ka dei ka jingdawa kaba la slem bha bad kine baroh ki dei kiba don jingïadei bad ka ïoh ka kot.
“Nga la kren naduh ka sngi ba nyngkong ba baroh ki jingdawa kiba wan ha kane ka bynta ki dei kiba don jingïadei bad ka ïoh ka kot bad katto katne ki jaitbynriew ha ka imlang sahlang ki sngew ba da ka jingïoh ïa ka Winter Capital, ka roi ka par kan wan.
Kumta, ka dei kawei na ki lynti ba la khmih lynti ïa ka jingwan ka roi ka par ha ki kitei ki bynta jong ka thaiñ," ula ong.
Haba pynpaw ba ka Sorkar ka la pynthikna ba ki kam pynroi kila poi ha baroh kawei ka Jylla, u Myntri Rangbah ula ong ba ha ka sien ba nyngkong, ka Sorkar kala buh ïa ki Mini Secretariat ha ki thaiñ bapher bapher jong ka Jylla ba kynthup ia ka Tura, Jowai bad Pynursla.
Ka Jutang kaba Nyngkong ka dei ka Shiphew Hukum (The first written covenant was the Ten Commandments).
“Ei ei ruh ym don ha kata ka synduk tang ki AR TYLLI KI MAW LYNGKNIAP KIBA U MOSES U LA BUH HANGTA HA HOREB, ha kaba u Trai u la pyllong KA JUTANG bad ki khun Israel mynba ki la wan na ka Ri Egypt" 1 Ki Syiem 8:9.
Ha Horeb u Moses u la ong “U Trai uba u Blei jong ngi u la pyllong ia kane ka JUTANG ha Horeb, u Trai um shym la pyllong ia kane ka JUTANG bad ki kpa jong ngi, hynrei bad ngi, ma ngi hi kein kiba im hangne baroh ha kane ka sngi" Deutoronomi 5:2-3.
U Blei u ong – “Ma Nga Nga long u Trai u Blei jong me, uba la wallam ia me na ka Ri Egypt, na kata ka jinglong mraw".
Kumta u Blei u la ai ia ki Israel ia ki Shiphew Hukum – Men ym ioh kiwei kiwei ki Blei nalor jong nga, Men ym thaw dur bleithaw, Men ym ong thala ia ka kyrteng u Blei jong me, Sumar ia ka sngi Sabbaton, to burom ia la u kpa bad ka kmie, Men ym pyniap briew, Men ym klim, Men ym tuh, Men ym sakhi lamler, Men ym ikwah ia ka tnga u para marjan jong me" Deutoronomi 5:6-21.
Ha Egypt, ki Israel ki la long mraw 430 snem Exodus 12:40-41.
Te hadien ba ki la mih na Egypt kein ba u Blei u la ai ha ki ia ki 10 Hukum.
Ka jingmih ki Israel na Egypt bad ka jingmih ki Shiphew Hukum na u Blei ka la jia ha ki snem 1446 BC – 1225 BC.
Kumta, kane ka JUTANG KABA NYNGKONG (the first written Covenant), U Blei u la thmu ban pynkut ia ka tad haduh ba u Jisu u wan sha pyrthei (God only intended that this covenant should last until Jesus came".
Kumta, kata ka Hukum ka la long ka jinghikai jong ngi ban ialam ia ngi sha u Khrist, khnang ba yn pynksan ia ngi da ka JINGNGEIT" Galatia 3:19-24.
U Jisu u la wan sha kane ka pyrthei ha ka snem kaba saw 4 B.
C.
la kha ia u ha Bethlehem ka ri Judia.
Mathaios 2:5.
La kha ia u Jisu mynba ka dang treikam ka ain u Moses (Jesus was born under the law of Moses).
“Hynrei haba la jia ka ia kaba biang u Blei u la phah ia la u khun (Jisu) ia uba la kha na ka briew, IA UBA LA KHA HAPOH KA HUKUM (born under the law of Moses)".
Galatia 4:4.
U Jisu u la im hapoh kata ka HUKUM, hynrei u la ong- “Wat mut ba nga la wan ban pyndam noh ia ka HUKUM lane ki Nongiathuhlypa: Ngam shym wan ban pyndam, hynrei ban pynskhem.
Naba shisha nga ong ha phi, ha ban da leit ka bneng ka khyndew, wat iwei i dak rit lane iwei iba khun khyndiat eh na kata ka HUKUM kan ym leit noh, tad ynda yn PYNDEP BAROH" Mathaios 5:17-18.
U Jisu u ong ha ki synran “KIne ki long kita ki kyntien ba nga la kren ha phi, BA KA DEI BAN PYNDEP IA KIEI KIEI BAROH, IA KIBA LA THOH HA KA HUKUM U MOSES BAD HA KI NONGIATHUHLYPA" Loukas 24:44.
Hangne ngi iohi kumno u Apostol Paul u ong – “Hynrei mynta u la ioh ia ka kam LYNGDOH kaba kham kor (High Priest) katba kum ba u long ruh u Ksiang ka Jutang kaba kham bha, ia kiba la pyllong ha ki jingkwar ba kham bha.
Naba lada kata ka JUTANG KABA NYNGKONG KA LA LONG KA BYM DUNA, YN YM DA LA WAD JAKA IA KABA AR" Hebru 8:6-7.
U Jisu u long u Ksiang ka Jutang bathymmai (New Testament), haba la jia ka jingiap ia ka ban siewspah ia kita ki jingpalat (ki pop) kiba hapoh kata ka jutang kaba Nyngkong, kita ia kiba la khot kin ioh diang ia ka jingkular ia kata ka bynta bymjukut …….
Namar ka Testament ka don bor HABA LA JIA KA JINGIAP" Hebru 9: 15-17.
Ka Jutang kaba AR ka jong u Jisu Khrist ka la long kaba janai “U Pyndam noh ia kata kaba Nyngkong khnang ba un ioh pynneh ia kata kaba AR (Jutang kaba AR).
Da ka mon la pynkhuid ia ngi da kaba ainguh ia ka met u Jisu Khrist TANG SHISIEN AI.
He taketh away the FIRST THAT HE MAY ESTABLISH THE SECOND BY WHICH WILL WE HAVE BEEN SANCTIFIED THROUGH THE OFFERING OF THE BODY OF JESUS ONCE FOR ALL" Hebru 10:9-10.
Kumta, haba la lah pyndam noh ia ka kot jingkular BA LA THOH HA KI NIAM KI RUKOM KIBA LA IALEH PYRSHAH IA NGI, U LA WENG NOH RUH IA KA, U DA SAHNAR IA KA HALOR KA DIENGPHNA.
Blotting out the hand writing of Ordinances that was against us, and took it out of the way, NAILING IT TO THE CROSS" Kolossai 2:14.
Naitung:Ka Ophis treikam jong ka District Magistrate jong ka East Khasi Hills District ha ka 13 tarik naitung 2023, ka la pynsahngeh noh shwa ia ka hukum ba la pynmih ha ka 1 jylliew 2023, lyngba ka order No P.
15/1/23/2022/45, halor ka jing bymshah iaid jong ki kali kamai ha ki bynta jong ka Kashari point shaduh Police bazar bad Motphran.
AI BA KANE KAN LONG KA ILEKSHON BA DON JINGIAPHER…“…men jied na uta u paidbah baroh ia ki briew banang basian, kiba sheptieng ia U Blei, ia ki briew kein kiba hok, kiba isih ia ka jinglalot; men thung ruh kum kine halor jong ki, ba kin long ki nongsynshar ia ki hajar, ia ki spah, ia ki sanphew, ia ki phew" (Eksodos 18.
21).
Shillong:Ka VPP kan shna ïa ka rynsan jong ki paidbah namar la thaw ïa ka VPP na ka bynta ka hok bad ka jingshisha ban pynshai ym ban kynthoh.
Ka VPP ka mih namar u pud u sam, ka land transfer act, ka jingïohi jngai, ka don ka nong rim, ong u kyrtong ka VPP ka 17 North Shillong Konstitwensi u Bah Adelbert Nongrum ha ka jingïalang paidbah ha YMCA ha Mawkhar.
“Ki ong ba u Bah Rit u dei uba bieij, hynrei nga ong ba la sei ïa nga ban pynlehraiñ ïa kiba stad.
Kane ka dei ka por ba hap ai jingsneng ïa kane ka MDA.
Kiwei ki parti ki la ïoh ïa ka bor hynrei ki khlem leh eiei ïa ka Reservation policy, ka UDP kaba ailad ïa u Conrad Sangma ban long u Myntri Rangbah wat hadien ba la ïakren ban long Myntri Rangbah da u Khasi hynrei sdang ym pat sdang lah shet kylla bad ai pynban ïa u Conrad, baroh kiba don ha ka MDA ki dei kiba kut ha u PP suda kumta ki wan lehkai ïa ka jaitbynriew," ong u Bah Adelbert.
U la ong ba baroh ki parti ki kwah tang ban jop ilekshon ym ïa ka Generation.
“Ka VPP kam ngeit ha ka ktien hynrei ha ka kam kumta ka nongrim ka VPP.
Watla nga long marwei mynshwa hynrei ka jingkhlaiñ kam shong ha ka jingbun briew, 50 snem ki khlem long ki nongthaw aiñ hynrei tang ki nongthaw pisa, ki khlong lut ïa ki marpoh khyndew bad mih bluit ki High Level, ki ong ba u Bah Adelbert udei uba ïam bait te balei pat maki ha ki 50 snem ki khlem ïam hap ïam da u Bah Adelbert na ka bynta ka lawei ka jaitbynriew," u la ong.
“Nga khlem leit ïuhkjat ha them ïew Mawlong namar ngam kwah ban die ïa ka jaitbynriew namar nga wad ïa ka rai jong u paidbah.
Ha kane ka ilekshon ha ka sngi leit thep vote rai da ka jingshit rhem ym da ka jingshong shit.
Ai ka bor ha ka VPP kan tohkit ïa baroh ki bamsap, ki kam lehbor bad kiwei ki kam sniew," u la ong.
U la ong ba u sngewkmen ba ki paidbah ki la jied ïa u kum u MLA namar u khlem long u Ksan rympei ne rem Dorbar ne u kup snieh langbrot.
“Ka por ka la dei ban sei ki nongthaw aiñ ym ki nongmihkhmat, ki nongthaw aiñ ki bym shet kylla, bym kynriah nongrim, ki bym ïapeiñ ïa ka shuki na ka bynta ka jaitbynriew bad bym ïapeiñ ïa ki bar jylla lada kim burom ïa kiwei," u la ong da kaba bynrap ba ka Roster System la wanrah da ka kynthei na Garo ym ma u.
U la ïathuh ba ha ka ilekshon ba la dep kumba 11 hajar ngut ki khlem leit thep vote kumta u la kyrpad ba ki nongshong shnong ka Konstitwensi ban ïamih leit thep vote ha ka 27 tarik mynta u bnai.
Ha kane ka jingïalang ki paidbah nongkyrshan ka VPP ka 17 North Shillong Konstitwensi ki la tuid da ki hajar ngut bad ban shad kmen ruh ïa ka jingrwai Kongdeng Kongnah ha u Prah.
La ïoh ruh ka jingkren na u Bah Ardent Basaïawmoit, Bah Maybon Lyngdoh bad kiwei kiwei.
Kaba phah nongmih khmat bad phah nongthaw ain ka iapher bak- ly- bak.
To ngin phah da ki nongthaw ain ki ba pyrkhat na ka bynta ka jingbha jong ka state bad ruh na ka bynta ka jait bynriew Khasi.
nga ruh nga mynjur iakata.
to ai ba line ki ba shu mihkhmat ai kin ioh is u soh ka jingrem kput.
Shillong:Ki paidbah nongkyrshan jong ka parti BJP ha ka 24 tarik Rymphang ki la lum lang ha Police Bazaar khrui ban ap ia u myntri rangbah jong ka ri u Narendra Modi ha ka jingwan jong u sha nongbah Shillong ban ialap elekshon ia ka parti BJP.
Ha Police Bazaar ba pynlong ia ka jingialang lah iohi ia ki paidbah nongkyrshan jong ka parti BJP kiba la ia ap khmih lynti ia u myntri rangbah duh jong ka ri na sawdong jong ka sor Shillong kiba la ialumlang ha katei ka jaka.
La iohi ruh ia ki nongtem nongput kiba la pynbyrngia ia ki paidbah katba u myntri rangbah duh jong ka ri u Narendra Modi um pat poi satia ha ka jaka pynlong jingialang ha Police Bazaar, Shillong.
New Testament Restoration Church, IndiaGolflink – Polo Hills, Shillong – 1Kum u para nong shongshnong jong ka jylla bad ka Ri bad kum U Pastor nga don ka jingsngewkitkhlieh haduh katta katta ban phah shaphi ia kane ka kyntien shuwa ba phin ñion ha u button ne shon ha ka shap jong ka jingjied ia u MLA jong phi bad ka jylla mynta ka 27th February 2023 ban long u nongthaw aiñ, said aiñ, u nongmih khmat jong phi na ka bynta san snem kumne harum:- Kumno phi pynshong nongrim ia u briew ban long u MLA? Namar ba phi don jingiadei, namar ba u iarap pisa, namar ba u iarap ia ki jingdonkam jong phi, namar ba u lah ban ai skim, em kam long kumta! Te iano pat ngin jied, Ka Bible ka ong, “Ruh putet men jied na uta u paidbah baroh ia ki briew ki banang basian, kiba sheptieng ia U Blei, ia ki briew kein kiba hok, kiba isih ia ka jinglalot; men thung ruh kum kine halor jong ki nongsynshar ia ki hajar, bad ki nongsynshar ia ki spah, bad ki nongsynshar ia ki sanphew bad ki nongsynshar ia ki phew.
(Exsodos 18:21) Haba ia kiba hok la nang pynbun, ki briew ki shad kmen: (when the righteous are in authority, the people rejoice) hynrei haba u bymman u synshar, ki briew ki ud.
(Proberb 29: 2) “Ha ka bymdon ka jingithuhpaw, ki briew ki kynther noh ia ka adong: hynrei uta uba sumar ia ka aiñ, suk uta keiñ" (Proberb 29:18).
U nongjied u dei ban don ka jingshai mynsiem hapoh jong u ban jied ia u MLA jong u, ban sngewthuh bha ia ka jingieng ka party jong u, kat kum ka constitution jong ka Ri India.
U briew u lah ne em ban thaw aiñ bad said aiñ, kaei ka jingpynpaw ba u don lada u long MLA? Wat rai ia ka vote jong phi da kaba ioh pisa ne shu die tad ia ka, da kaba ioh kyiad ei, ioh skim ei, ioh jingmyntoi tang shiphang por bad hadien pat phin long mrad hi ha uta uba phi la jied.
Ka jingpynlong ia ka jingjied ba bakla ka long kum ka lynti ba imat beit ia u briew hynrei kaba kut kadei ka jingiap.
 Ia uno uno u briew uba phi la jied lada u long u ba bymman phin hap ia kit lang ia ka pop jong u.
“Me wat buh kyrkieh ia la ki kti hano hano ruh em: lymne wat ia kit pop lem bad kiwei ki briew: to ri ia lade u ba sngur" (1 Tim 5: 22).
 Kum u nongjied phim dei ban shim ka bor halor lade khlem da kylli na U Trai ka met bad ka mynsiem jong phi iano ban jied namar donkam da ka jingiatiplem bakhuid ba phin jied ia u MLA jong phi mynta.
Ia ki candidate ruh ki dei ban sngewthuh ba ka jingkyntiew bad pynhiar ka dei na U Blei kumta ka Bible ka ong, “Nga la ong ha kiba meng, wat da leh meng: bad ia ki bymman wat kyntiew ia la ka reng.
Wat da kyntiew sha jrong ia la ka reng: wat kren bad ka ryndang ka ba eh.
Namar ym dei na mih ngi, lymne na sepngi, lymne na shathie ruh ba wan ka jingkyntiew.
Hynrei U Blei u long u nongbishar: u pynhiar ia uwei, bad u kyntiew ia uwei pat.
" (Salm 75: 4-7) Ha ka Bible, ki syiem ba hok ki synshar bad ki syiem ba bymman ruh ki synshar.
Hynrei ka jingmih na kine ka long haba kiba hok ki synshar ki briew ki kmen, ka ri ka man bha, ki briew ki ioh ka jinglaitluid, ki mane ia U Blei, ka jingsheptieng ia U Blei ka don bad kiwei pat ki jaid bynriew ki khynniuh bad sheptieng namar ba U Blei u don ryngkat bad kata ka ri.
Hynrei haba u Syiem ba bymman u synshar ki briew ki ud, ka ri ka duk, ka pop ka jyllei, ki jingsniew ki kha roi, ki briew ki shong kum ki mraw, kiwei ki ri ki jop thma bad lute ia ki, bad wat ia ki spah ki phew jong kata ka ri la lute noh bad la pynjot ruh.
Sa katno phi kwah ba ka jylla Meghalaya kan long? Kadei ka rai jong phi ban jied ia ki nongsynshar bad ki nongialam jong phi mynta.
 Sa katno phin pynkdor ia la ka lynti bad ka jingim ha kaba kum kane ka por? Uba iaid beit u iaid skhem hynrei uba kdor yn ithuh na ki lynti iaid jong u.
 Ban pynkut ka jinghikai na ka ktien U Blei ka ong, “Wat shah bayn shukor iaphi yn ym shukor ia U Blei; namar ia kaei kaei ruh ba u briew u bet, ia kata hi un ot ruh" (Gal 6:7).
khublei pastor ia ka jingpynshai jongngi nga ngeit ba ki briew jongngi kin sngewthuh ban leh ia ka ba bha bad ka ba dei.
ka long shisha kaba wanrah jingshaito u Blei in nang kyrkhu eh.
Nongpoh: Ki paibbah na ki shnong bapher bapher hapoh ka Nongpoh Constituency, mynta ka sngi ki la mih shakhmat ban shimbynta ha ka jingiaid paidbah ka Party UDP, kaba dei ruh ka jingiaid paidbah na ka bynta ban kyrshan ia u Mayralborn Syiem, Kyrtong ka UDP na Nongpoh Constituency.
Lyngba katei ka jingiaid paidbah jong ka UDP, kaba ki la sdang na Nongpoh sha 20mer, da kaba phai biang sha Nongpoh bad pynkut sha Umden, la ioh ba ki la don da ki hajar ngut ki paidbah ki leit ban shimbynta ia katei ka jingiaid paidbah bad ruh ha ka jingialang kaba la long ha Umden, kata na ka bynta ban ai ka jingkyrshan kaba pura ia u kyrtong ka UDP na Nongpoh Constituency.
Haba la pynkut ia katei ka jingiaiaid paidbah bad pynlong ia ka jingialang ha madan Umden, u Bah Mayralborn Syiem, haba ai jingkren ha katei ka sngi, u la ai ka jingkhublei kaba kyrpang eh ia ki paitbah, kiba la iawan ban ban ai jingkyrshan ia u kum u kyrtong ka UDP na Nongpoh.
Ha ki jingkren hakhmat ki paidbah, u Bah Mayralborn Syiem, u la pynpaw ba kum u nongmihkhmat shibun ki jingeh kiba u ia kynduh ha ka jingiaid lynti kum u nongmihkhmat na Nongpoh bad kaei kaba u la sngewsih eh, ka dei hadien ba u la shem bad mad, ba ki la don ki briew, kiba la khanglad wat ia ka hok ne ka jingmyntoi ki paidbah, kata ka dei halor ka surok na Nongpoh-Umden sha Sunapur, ka surok kaba la dep ban ioh ia ka jingpynmang tyngka naduh u snem 2022, hynrei tang namar ba la don kiba khanglad, kaba la pynlong ia katei ka surok ba ka shu sahkut bad khlem trei haduh mynta.
Hynrei ha kawei pat ka liang, u Bah Mayrald u la pynpaw ia ka jingkmen kaba khraw, hadien ba u la lah ban pynurlong ia ka Northern Ri Bhoi College, kaba dei ka jingangnud kaba khraw eh jong u Dr.
D.
D Lapang bad haba u kynmaw ia katei ka College, ula jaw ummat brup, namar ba u la mad ia shibun ki jingeh halor katei ka College.
Kiba la donlang ha katei ka sngi jong katei ka jingialang paidbah ka UDP, ki kynthup ia u Bah Balajied Rani, MDC Nongpoh, u Bah Donbok Khymdeit, President UDP Ri Bhoi, u Bah Dipul Ryntathiang, President UDP Umsning lem bad shibun kiwei pat.
Shillong:U Deputy Commisssioner ka Ri-Bhoi uba dei ruh u District Election Officer (DEO), hynnin ka sngi Palei, ula pyntip ba ula pynkhlaiñ bha ïa ka bor pahara ha Block-II kaba dang don hapdeng ka jingïakajia pud hapdeng ka Assam-Meghalaya, ban pynthikna ba ki nongthep vote kin ïoh ban leit pyndep ïa la ka hok ban jied ïa ki nongmihkhmat sha ka Ïingdorbar Thaw Aiñ ka jylla, khlem kano kano ka jingshah pynthut ne khanglad.
Kane ka jingpynjur pahara ka la mih ruh hadien ba mih ka jingbyrngem na uwei u MLA na West Karbi Anglong, ba byrngem ban nym shah ïa ki paidbah ban ïathep vote ha katei ka thaiñ khappud ha kane ka ilekshon MLA hapoh ka jylla Meghalaya.
Haba ïa kren bad ki Nongthoh Khubor, u Deputy commissioner Arpit Upadhaya u la ïathuh ba na ka liang ka bor District ka la pynjur ïa ki bor pahara ha ki shnong khappud ka Block-II hadien ba uwei na u MLA na West Karbi Anglong u la byrngem ban nym shah ïa ki paidbah ba ïathep vote ha ka thaiñ.
“Ban lait na kino kino ki jingshah pynthut bad ban ïaid beit ïaid ryntih kane ka election bad ruh ban nym don kano kano ka jingpyntieng pynsmiej ïa ki nongthep vote, ka bor District ka la dep phah ïa ki bor pulit, ki CRPF ba kin pahara man ka sngi ha ki shnong khappud ka Block II," ong u Arpit Upadhaya.
U la ïathuh ba kum u Deputy Commissioner ka Ri Bhoi u la dep ïa kren ruh sha u Deputy Commissioner ka West Karbai Anglong bad kumjuh ruh u Chief Secretary ka jylla Meghalaya u la dep ban phah da ka jingthoh sha u Chief Secretary ka Assam ba kin shimkhia bad pynthikna ka kam dei ban don kano kano ka jingpynthud na ka liang ka Assam ha kane ka jingthep vote.
U pyntip ba na ka liang ki heh sorkar ka Assam ruh ki la pynthikna ba kin ïa trei lang ban nym don kano kano ka jingshah pynthud jong ki nongthep vote sha ka jylla Meghalaya, u la ong.
Une u Khliehduh ka District ula ong ruh ba ka bor district ka maham ïa kino kino kiba pynmih ïa ki khubor thok ne kino kino kiba ktah ïa ka jingïaid beit ïaid ryntih ka jingjied nongmihkhmat hapoh ka District bad lada lap ïa kino kino kiba wan rah ïa ka huri hura kaba ktah ïa ka shongsuk shongsaiñ ki paidbah bad ruh kaba ktah ïa kane ka jingjied nongmihkhmat, kin sa shah pynshitom katkum ki kyndon jong ka aiñ.
Na ka liang une u heh ophisar ka District u la pynshlur ruh ïa baroh ki nongthep vote ba ki dei ban leit thep vote ban jied ïa la ki nongmihkhmat haba ong ba kawei ka vote ruh kan nym dei ban shah ktah bad baroh ki dei ban ïoh ïa la ka hok thep vote kumba la pynkup bor da ka riti synshar ka ri.
Shillong:U MLA barim ka 17 North Shillong Konstitwensi u Bah Adelbert Nongrum u ong ba u kwah ban pynpaw ïa ka jingsngewnguh naduh ka dohnud jong u bad ban ai khublei kyrpang ïa iwei pa iwei ki nongshong shnong ka Konstitwensi kiba la sei ïa u ban long kum u MLA ha kine ki san snem ba la dep.
“Nga la bat ïa la ka kular bad nga la ïeng rangbah ha ka nongrim.
Nga la rung sha ka sorkar hadien ba nga la buh kyndon ïa ka Sorkar da ka issue ban Review bad Revamp ïa ka Reservation Policy, nga la leh ïa kane namar ka jaitbynriew ka kham kordor ban ïa ka shuki ne kano kano ka jingmyntoi ïa nga shimet.
Nga la rah ïa kine ki issue ha Ïingdorbar Thaw Aiñ hynrei kaba sngewsih ka long ba ngam shym la ïoh jingkyrshan na ki para MLA ki ba kloi ban ieh ïa la ka shuki bad pynthylli ïa ka Ïingdorbar Thaw aiñ haduh ba ngan da sah marwei bad shahrem ha kine ki mat," ong u Bah Adelbert Nongrum haba kren bad ki lad pathai khubor.
U la bynrap ruh da kaba ong, “Hynrei ïa ka age relaxation nga la lah ban pynurlong hadien ka jingïakhih ba san sngi ha madan Malki ïa kaba ka jingmyntoi ka long na ka bynta ka State jong ngi hi baroh kawei ym tang ïa ka Constituency.
Nga la ïeng rangbah ruh ban pyrshah bad pynbor ïa ka Sorkar ban pynduh bad pyndam noh ïa ka aiñ Casino kaba long ka jingma na ka bynta ki khun samla ka ri jong ngi bad ki pateng ban wan.
Nga la rah ruh ïa ka issue TDS (Tax Deduction at Source) ban pyllait ïa ki trai ri trai muluk na ka jingshah ot Income Tax ha ki Bank.
Hynrei ka Meghalaya Agricultural Land Bill & ka Meghalaya Compulsory Registration of Marriage Act (as an official document for different purposes) ka shah rem noh namar ba ym don ba kyrshan," ong u Bah Adelbert haba kren sha ki lad pathai khubor.
U la ong ruh ba ha kine ki san snem ba la leit la ïohi bun ki jingïakhih kum ka Them Metor, CAB, CAA, ILP bad arsnem ka Covid-19 nalor ka kynrum kynram ha ka seng barim ka KHNAM.
“Nga la ïeng skhem bad ngam shym la ïapeiñ ïa ka lawei ki longdien na ka bynta ka shuki ne ka pisa.
Nga la pyndonkam hok ruh ïa baroh ki Scheme ba ka Sorkar ka la ai bad nga la pyrshang ban ïarap ïa baroh ki shnong ha kiba bun ki liang katkum ba la maitphang da ki Dorbar Shnong bad ki committee bad kumjuh ïa ki riewshimet ruh katkum i bor barit jong nga.
Wat hapdeng kine baroh nga la trei shitom ruh ban pyndep ïa ka Graduation (Bachelor of Arts) jong nga ha u snem 2018-2019," u la ong.
U la bynrap ruh da kaba ong, “Mynta ka kynti nga wan biang shaphi ki para doh para snam ban kyrpad bad ban pan ïa ka jingkyrshan ba pura ban ailad biang ïa nga ban mihkhmat ïaphi kum u MLA ka 17- North Shillong sha ka Ïingdorbar thaw aiñ ba thymmai.
Nga ieng na ka party VPP ka (Voice of the People Party) kaba don ïa ka shap jong U PRAH namarba kane ka party kadon ïa ka jingïohi jngai khamtam na ka bynta ki khun samla bad kaba kongsan eh ka long ba kane ka party ka don ïa ka jingthmu ban wanrah ïa ka synshar khadar kaba khuid ba suba hapoh ka jingïalam jong u President rangbah ka seng u Bah Ardent M Basaïawmoit.
Nga dei u samla-rangbah uba la kha la pun ha kane ka konstitwensi bad nga sngew ba ka dei ka kamram jong nga ban ïarap ban kit ban bah lem ïa ka khia ka shon jong phi iwei pa iwei da ka met bad ka mynsiem, da ki kam bad khamtam da kaba rah ïa ka sur jongphi hangtei ha Ïingdorbar thaw aiñ.
"“Nga kwah ban kyrpad rit ïaphi ki hynmen ki para ban sngewthuh ïa ka jingdonkam ban leit bad ban thep ïa la ka vote bad ban jied ïa u nongmihkhmat u ban shakri ïaphi u paitbah, uba don ka jingkitkhlieh na ka bynta ka lawei bad ka pateng ban wan ym u ban shakri tang ïalade shimet.
Nga don ka jingkyrmen baskhem ba phin ai ïa kane ka lad ba ngan trei biang na ka bynta jongphi bad ka jaitbynriew hi baroh kawei ba ngan pyndep ïa ki kam kiba dang sah bad ba ngan ïalam ruh ïa ka Constituency, ka Ri bad ka State jongngi hi baroh kawei na ka lawei babha sha ka lawei kaba khambha," u la ong.
U la bynrap ruh da kaba ong, “Nga panmab sngewrit naphi bad nga sngewsih shisha naduh ka mynsiem ba ngam shym la lah ban pyndep ban wan ïaid ïing ha ki katto katne tylli ki longïing namar ba la khim palat ka por.
Nga kyrmen ba phin ïa mab bad sngewthuh lem ia kane ka jingeh.
Na ka liang jong nga, nga kwah ban kular tang kane kawei ba ngan ym pynlehnohei ne pyndonkam bakla ïa ka jingpynkup bor jongphi ïa nga kum uta u MLA, hynrei nga kular ba ngan trei shitom met bad mynsiem bad ban bat ïa la ka juban lak haduh ka sngi ba khatduh," u la ong.
5 snem ngi lah jied ba phin long u nongmihkhmat Jong nhi ha assembly hynrei kaba sngewsih ka long ba phim shym lah jied ban don ha ka Liang synshar ne Liang pyrshah …… Te ban ong , ba phim ioh jing kyrshan halor ki mat jingdawa Jong phi ha assembly ngin sngew phylla  namar phim don ha ka Liang jongno jongno ruh.
Phi lah pyn syrwa ei ia ki vote Jong ngi.
Shillong:Ka jingkheiñ kyllum jong ka spah jong ki 61 ngut ki kyrtong kiba dei ki MLA bad kiba ïakhun ilekshon biang ka la kiew da ka 77 per cent ha kine ki 5 snem ba la leit.
Na kitei, ki jingdon jingem jong u President ka UDP bad uba dei u Lamphang ka Ïingdorbar Thaw Aiñ u Bah Metbah Lyngdoh ka la kiew da 68 percent sha ka T 146.
31 klur ha kine ki 5 snem ba la leit.
Katkum ka kaiphod jong ka Association for Democratic Reforms (ADR) and Meghalaya Election Watch, u Bah Lyngdoh, uba long uba riewspah tam na ki kyrtong ban ïakhun ïa ka MLA ilekshon 2023, uba la pynbna ïa ki jingdon jingem kaba T 87.
26 klur ha ka por ïakhun ilekshon ha u snem 2018.
Katba u myntri rangbah ka jylla u Conrad Sangma ka kaiphod ka ïathuh ba ki jingdon jingem ka la kiew na ka T 5.
33 klur ha u 2018 sha ka T 14.
06 klur ha u 2023, kaba la kiew 164 percent.
Katba u myntri pynroi sor u bah Sniawbhalang Dhar u la dei uba la kiew bha napdeng kiwei ha ki jingdon jingem jong u ha ki san snem ba la leit kaba la long 607 percent.
U Bah Dhar, u ban ïakhun biang ïa ka elekshon napoh Nartiang konstitwensi kum u kyrtong ka NPP, u la pynbna ïa ki jingdon jingem jong u kaba long T 6 klur ha u 2018, hynrei ha u 2023, ka spah jong u ka la kiew sha ka T 45 klur kaba la long katkum ka jingpynbna jong u.
Katba ki jingdon jingem jong u myntri ki kam bording u James Sangma, u ban ïakhun biang napoh Dadenggre konstitwensi, ka la kiew da 568 per cent.
Ha ka ilekshon 2018, u Sangma u la pynbna ba ki jingdon jingem jong u ka long T.
7 klur.
Ha u 2023, u la pynbna ba ka spah jong u ka la kiew sha ka T 53 klur.
Ka kam nongmihkhmat kam dei tang ban sam work order, sam blanket, sam tin sop iing, sam khiew, buh maw nongrim, khap ribon bad kaba leit iing iap briew.
Kaba kongsan ka long ban thaw ain hapoh assembly, ban thaw ki lad ki lynti ki policy trei kam bapher bapher na ka bynta ka bha ka miat ka jing myntoi jong ki paidbah kat kum ka kyrdan bad ki jing donkam jong ki paidbah, ban long ki nongialam, ki nong kit nong bah ia ka khia ka shon jong ki paidbah, ban pyn sngew ban ia said ia ki jing eh, ki jing donkam jong ki paidbah, ban kren na ka bynta ka khyndew ka shyiap, ka riti ka dustur, ka kam iap ka kam im jong ka jait byn riew, ban thaw ki lad ki lynti na ka bynta ka lawei ka bha ka miat jong ki paidbah ka constituency, ka dong ka thain bad ka jylla, ban wanrah ia ka suk ka sain, ka synshar khadar kaba khuid, don kam ki nong mih khmat ki nongialam ban long ki nong sain dur na ka bynta ka lawei ba phyrnai ha ka imlangka sahlang.
Don ki paidbah kiba sngew thuh bakla kiba ong ngan thep vote ia u candidates uba lah ban iarap uba lah ban ai pisa ai kiad ha ka por election sngi thep vote bad u candidate uba lah ban leh kumta dei tang u candidate heh spah , lada ka jia kumta ngin sa ioh ki nong mih khmat ki bym da don ia ka mon ban shakri ban pynroi pyn par ha ki shnong ki thaw, bad kin sa long ki nong peit kai haba ki wei ki para nongmih khmat ki ia shim bynta ban ia tai ia thir ha dorbar thaw ain, ngi kum ki paidbah ngi dei ban jied ia ki briew kiba stad kiba shem phang kiba iohi jngai kiba don ka mynsiem jong ka jing kit khlieh na ka bynta ki paidbah, ngim dei ban jied mat lah , ngim dei ban pyn long blei thaw kiba lah ha ka por election ioh ngi babe hadien ba ngi la shah thied.
Shillong:Ka shongknor jong ka All Indian Trinamool Congress (AITC) kaba long ruh ha kajuh ka por ka myntri rangbah jong ka jylla West Bengal, ka Mamata Banerjee, ha ka sngi Balang ka la ong ba ha kine ki san snem ba la synshar da ka sorkar MDA ha ka jingialam jong ka NPP bad BJP kam don satia ka roi ka par hynrei la iohi tang ia ki kam pynjah burom bad ki kam thad rong jong kane ka sorkar ia ka jylla Meghalaya lyngba ki kam bamsap ba shyrkhei bha ha ki tnat pyniaid kam jong ka sorkar.
Haba ai jing kren ha ka jingialang ha Rajabala, ka Mamata Banerjee ka la kren sha ki paidlang ba palat shilak ngut da ka ba ong, “ki parti na Delhi bad Congress kim lah satia ban long ki paralok ki jong phi, ki la synshar la bun tylli ki snem tang ka surok ruh ki khlem lah ban shna ha ka jylla Meghalaya, hynrei ka parti ka don ban trei na bynta baroh ki jingdonkam jong ki paidbah.
Pynkylla ia kane ka sorkar ba la synshar san snem, kim shym la leh eiei, kim don ka jaka pule, ki medical kolej, kim lah wan thaw ka surok ba biang bad ka jingaisumar ba biang haba iadei bad ka koit ka khiah, hynrei tang ki kam thadrong.
Ka la pynrem jur ruh ia ka parti Congress ka bym shym la leh eiei kum ka liang pyrshah, “ka parti Congress ka pan ia ka vote, shaei ka burom ka jong ki, nga dei ka Congress hynrei ki la beh noh na ka parti jong ki.
Katba ngi pat ngi dang iakhun ia ka thma bad ka BJP bad manla ka sngi ka BJP ka tied jingkhang lyngba ka Enforcement Department bad ka Central Bureau Investigation (CBI)", la ong ka Banerjee.
Ka la kyntu ia ki paidlang ha katei ka sngi ba kin jied ia ki nongialam kiba dei na ka khyndew lajong, ha kaba ka la ong ki nongwei ki kwah ban synshar ia ka jylla Meghalaya, katba ki khñiot pat da ki aiñ kum ka NRC, CAA, ki kuli bad ka jingthad rong, “Phin dei ban shah ia kum kine namar ia ka jylla Meghalaya hi dei ban synshar da kiba shong ba sah ha ka jylla Meghalaya, ym da kiba don ha Guwahati ne Delhi bad ka TMC ruh kan ym pyniaid da kiba don ha Bengal, hynrei ngi dei tang ki paralok ban iarap ia phi ia kaei ba phi donkam", la bynrap shuh shuh ka Banerjee.
Ka la kren shuh ruh sha ki paidbah ba kin pyntreikam ia ka WE card bad MYE Card tang hadien shibnai ba kin dep thaw ia ka sorkar bad ki longïing jong ki longkmie kin ioh 1000 tyngka manla u bnai.
Ka ong ruh ka jaka ba shongdor tang 45 tyngka shi square feet, ka sorkar MDA ki thied, ki pynpaw ba ki thied ha ka dor 85 tyngka shi square feet, kane hi ka paw shai ba haduh 150 klur tam ki la phah ia ka pisa sha Delhi.
Ka la ong ruh “pyntikna ba ka TMC kan synshar ia ka jylla ka jong phi khnang ba phin lah ban weng noh ia ka sorkar BJP ha nongbah Delhi ha ki sngi ki ban wan, thep ia ka vote jong phi ha ka parti TMC bad ngin pyni ia phi ka lynti ba kumno ngin weng noh ia ka parti BJP ha nongbah Delhi.
Jied ia ka TMC ngin pynrem ia ka BJP ha ka elekshon 2023", la ong ka Mamata Banerjee.
Nalor ka Mamata Banerjee, kiwei pat kiba iadonlang ki kynthup ia national general secretary AITC u Abhishek Banerjee, kyrtong TMC Dr Mukul Sangma, incharge Meghalaya Dr Manas Ranjan Bunnia, MP AITC Derek O Brien, MP AITC Mahua Moitra, state vice-president James Lyngdoh, kyrtong TMC na Phulbari konstitwensi SG Esmatur Mominin, kyrtong TMC na Salsella konstitwensi Aggasi R Marak bad kyrtong TMC na Rajabala konstitwensi Dr Mizanur Kazi.
Shillong:U Myntri Rangbahduh ka ri India u Narendra Modi, un ïashim bynta ha ka Road Show ha ka 24 tarik mynta kum shi bynta ban ïalap ilekshon ïa ki kyrtong ka Bharatiya Janata Party (BJP)-Meghalaya ki ban ïakhun ha kane ka ilekshon ka ban long ha ka 24 tarik mynta u bnai.
Haba kren sha ki lad pathai khubor, u President ka Meghalaya BJP Bah Ernest Mawrie u la ïathuh ba u Modi un wan da ka Helicopter lyngba ka Kad Helicopter Upper Shillong ha ka por 11 baje bad da ka kali un wan sha Jhalupara bad nangto un wan sha State Central Library.
U Bah Ernest ula ïathuh ba u Modi un wan buh syntiew ruh ha u Mot U Tirot Sing u ba don ha phyllaw State Central Library bad hadien kane un shim bynta ha ka Road Show shaduh Khyndai Lad ban ai jingkren sha ki paidbah.
“Ka Road Show kan sdang ha ka por 11:30 mynstep naduh State Central Library shaduh Khyndai Lad bad hangne un ai ka jingkren bad hadien ka jingkren un sa leit phai pat lyngba ka Helicopter kaba ap lypa ha Upper Shillong," la ong u Bah Ernest.
U Bah Ernest ula ïathuh ba ka daw ban pynlong ïa ka prokram ha ka por mynstep kadei namar u Myntri Rangbah duh u Narendra Modi um kwah ba ka jingïalang kan ktah ïa ka leit ka wan jong u paidbah khamtam ki khynnah skul.
Ula ong ba ïa ka jingïalang u Myntri Rangbah duh la pynlong ha Khyndai Lad namar kadei ka jaka bapdeng jong ka Nongbah Shillong ha ka ba ki paidbah na ki konstitwensi bapher bapher kum na East Shillong, West Shillong, North Shillong, South Shillong bad na Nongthymmai ki lah ban wan sngap ïa ka jingkren u Modi.
“Kane kadei ka sien kaba nyngkong hapoh ka jylla Meghalaya ba u Myntri Rangbah duh ka Ri u Narendra Modi, un wan shim bynta ha ka Road Show bad nga kyntu ïa ki paidbah khamtam kiba don ha Nongbah Shillong ba kin wan ban ïashim bynta ban sngap ïa ka jingkren jong u Myntri Rangbah duh ka Ri u Narendra Modi," la ong u Bah Ernest.
ngim donkam iakine ki briew ki bym tip ia ka rukum im ne ka dustur u jait bynriew hynniewtrep , balei mo  ki khasi kym nang mo ban synshar ia laka jong? kine ki national party ki khroh vote non-tribal kaba mut kym don hok ruh ban khroh vote ne u khasi khara kane ka pyni shi sha kata ka Divide and Rule jong ka sokar India.
Shillong:U President barim jong ka All India Congress Committee (AICC) uba long ruh ha kajuh ka por kum u dkhot jong ka ïingdorbar thawaiñ jong ka parliament ha ka jingwan iuhkjat jong u sha nongbah Shillong ula ong ba ka parti Congress kan ieng ban iada ia ka hok, ka riti dustur bad kiwei pat ki kam ba ka parti BJP-RSS ki mut ban thombor ka ban ktah ia ka hok jong ki paidbah jong ka ri bad ki jylla ruh kumjuh.
Haba ai jing kren ha ka jing ialang ha madan Malki, Shillong, u Rahul Gandhi ula ong “ka BJP-RSS kam don satia ka burom iano iano ruh, kumta ngi hap ban iakhun ia kum kine ki jingthmu ba poh da ka lynti jong ka non-violence ban iada ia ka riti ka dustur, ka kolshor bad ka hok jong ki paidbah".
Haba ai jingkren sha ki paidbah, ula iathuh “ba ka jingwan jong u sha ka jylla Meghalaya ka long ban aiburom ia ka kolshor ka histori ka jinglong tynrai bad ka jingphong jong nga ia kane ka jaket ki dei ki dak ki shin ba nga burom ia ka riam tynrai ka jong phi ym dei kum u myntri rangbah jong ka ri u phong ia ka jaket u ban beiñ pat ia ka niam ka jong phi, ka riti dustur bad ka jinglong tynrai jong phi bad ka kyntien ba phi kren ka dei ka jingpyndom ia phi ki paidbah nongshong shnong".
U Gandhi ula iathuh “ka BJP ka la thombor ha ki ba bun ki jylla, lada dei ha Karnataka, Tamil Nadu, Meghalaya, lane ha Kashmir la thombor da ki RSS, kawei na ki jingmut ba ki la pyrshang ban pyntreikam ia ki aiñ kiba ngim lah satia ban pdiang ha ka ri bad ha kiba bun ki jylla".
Ula ong shuh ruh “baroh ngi tip ia kata ka parti Trinamool Congress, phi tip ia ki jingiaumsnam kiba la jia ha jylla West Bengal, ki kam bam klop bad bamsap, hato ki tip ia ka riti ka dustur jong phi, ki leit sha jylla Goa ki pynlut bun bha ka pisa bad ka jingmut bad ka thong jong ki la long ban iarap ia ka parti BJP, ki don ruh kajuh ka jingmut bad ka nongrim ha jylla Meghalaya ban iarap ia ka parti BJP ha kaba ki kwah ba ka BJP kan khlaiñ ha jylla Meghalaya khnang ba kan wan ha ka bor ha kane ka jylla".
Haba iadei pat bad ka long ka man ha ka jylla Meghalaya ha kine ki san snem, u Rahul Gandhi ula iathuh “ngi la iohi ia kaei kaba jia, hato ka jingkhyllem jong u dome jong ka ïingdorbar thawaiñ ka lah ban dei kaba ki la leh khnang ba kin ioh ban tei da u dome ba thymmai bad ban ioh bamsap na katei ka pisa ba la dep mang".
Haba iadei pat bad ka jingpang COVID-19 ula iathuh ba ha ka jaka ba kin iarap ia ki paidbah ki ia bunkam pynban ban tuh ia ka pisa jong ki paidbah bad kita ki khaw rashon ban sam sha kiba duk ba suk la kurup sha nongbah Guwahati ha ka jaka ba kin pynpoi sha ki paidbah jong ka jylla Meghalaya.
Shillong:U nongialam jong ka liang pyrshah bad u kyrtong jong ka parti Trinamool Congress na Songsak bad Tikrikila constituency, u Dr Mukul Sangma, u la iathuh ba ka ladon ka jing pyndonkam bakla ban thied ia ka jaka ha Mawpdang ha kaba haduh 140 klur tyngka da ka sorkar MDA, ha kaba u la dawa ruh ba dei ban tohkit haba iadei bad kane ka bynta.
Haba iakren bad ki lad-pathai khubor ha ophis treikam jong ka parti TMC ha nongbah Shillong, ha kaba u Dr Mukul Sangma, ryngkat u vice-president ka TMC bah James Lyngdoh bad u president jong ka TMC Students union Meghalaya, u Bansharailang Pyngrope.
U Dr Mukul Sangma u la ong ba ka sorkar MDA ka mut Meghalaya Deceitful Alliance, sa shisien pat ki la ia don bynta ban tuh na ki paidbah jong ka jylla,haba iadei bad ka jingthied ia ka jaka ba shongdor 807 akar ha ka jaka ba latip kum ka Mawkhan ba hap ha shnong Mawpdang.
Ka jingthied ia ki jaka ka long ha ka dor 45 tyngka shi square feet na ki na ki trai jaka, katba ka jingsiew pat ka long haduh 85 tyngka shi square feet.
Ka dor la rai da ka kynhun myntri sorkar ha ka jingialang ba la pynlong ha ka 4 tarik Naiwieng 2022, ha kaba u myntri ka tnat pynroi sor u la buh jing tyrwa bad la mynjur ruh da ka tnat revenue, baroh ki myntri sorkar bad u Myntri Rangbah jong ka jylla.
Katkum ki jingioh lum jingtip, lyngba ki jingthoh ka paw shai ba lai ngut ki briew kata u Myntri Rangbah, Myntri ka tnat revenue bad u myntri ka tnat pynroi sor ki la don lypa ka jingiasuh buit ban lute na ka jylla ha ka dor kaba heh shibun ,kata haduh 140 klur, ba dei ban siew sha kito ki trai jaka, la ong u Dr Mukul Sangma.
U Dr Sangma u la kyntu ruh ia ka sorkar pdeng ba kin peit bniah halor kine ki jing kynnoh na ka por sha ka por, ha kaba u la ong ruh ba ka jing kren jong u Myntri tnat kam pohïing jong ka ri ba ka jylla Meghalaya ka dei ka jylla ba nyngkong duh ha ka bamsap, kane ka pynjah burom ia ka jylla bad ia ki nong shong shnong, namar ka bamsap kam dei satia ka lynti ba ngi im namar ki paidbah jong ngi kim dei kiba la lot, hynrei ngi kyntu ia u Amit Shah ba un shimkhia ha ba iadei bad ki jingkynnoh ban thung ruh ia ka kynhun tohkit ,u la iathuh.
U nongialam jong ka Liang pyrshah u la iathuh ruh ba ka bamsap thied jaka ka dei sa kawei pat ka kam ba ka MDA ba ialam da ka parti NPP-BJP ka la leh nalor kiwei pat,kum ka bamsap Subhagaya, ka bamsap smart meter bad ka jingkhyllem jong u Dome ka ïingdorbar thawaiñ jong ka jylla Meghalaya.
Hadien ba ka Elekshon Komishon ka la ai pahuh bha ka por (haduh 40 sngi) ia ngi ki Nongthep-vote ban pynkhreh bha ryngkat ki jingduwai ban pan jingshai na U Blei namar ka bor synshar ka wan na U, mynta ka sngi 22.
2.
23, la sah sa tang saw sngi ban leit thep-vote ha ka 27 tarik mynta u bnai naduh 7 baje mynstep haduh 4 baje Janmiet.
La kyntu jur ia baroh ki 21.
62 Lakh ngut ban ym pynlehnohei ia ka Vote ba kordor.
Kane ka long ka sngi kaba kongsan tam ia ngi ban rai ha kano ka party ban phah synshar ha kine ki San snem ban wan, sdang naduh sngi bamsmai ka sorkar thymmai kaba mih na kane ka ilekshon.
Ka jingmih na kane kan ktah ia ka iap ka im jong ka Jylla ym tang ha kine ki San snem ban wan hynrei ia ki snem kiba bud hadien kata ruh.
Lada ngi ki 21.
62 Lakh ngut ki nongthep-vote ka Jylla, ngi la pynkhreh janai da kaba bishar sani bha ia kum kino ki jait Kandidet bad ia kum kino ki Party ban jied, khlem da kmen toh-hoh ne shad ruma ba la ai peisa, khlem da jied thurmur, khlem da shah pynthame, shah pynbiej, shah ialam bakla hano hano, ne shah pynthame da ka kiad ka um, te ka jingmih na ka jingthep-vote ruh kan bit kan biang.
To ngin shaniah ha lade ba kan ym long kumta.
Ha kane ka snem 2022 bad ha kine ki bnai ba la lah, la iawer paidbah ia ngi ban wanrah noh ia ka Jingkylla ha ka sorkar kaba synshar ia ka Meghalaya, namar kane ka sorkar MDA hapoh Ka jingialam jong u Conrad Sangma bad NPP ka la synshar bymman palat bad la kynton tang ka bamsap bamkruin baroh San snem.
Ngi ngeit ba ki paid Khasi-Jaintia bad Garo ki la thngad ngaw.
La hajar katta ruh ki dang don bun kiba bynnud ia ki Khiewja khiewdoh jong ka sorkar MDA-NPP.
Hei paid Meghalaya! wat long kum ki Tubalkain hapdeng ki khun Israel ki ba kynshoit ban ym ngeit ia u Moses ban dup long mraw sah ha Ri Ijypt.
Ka ilekshon MLA ba wan shisien manla ki San snem, kam dei ka Tamasa lehkmen toh-hoh ba heh ka bam ka dih ba aiei iohei na ki Party bad ki kandidet ki ban shim kabu bad shetshukor shetkylla ynda la jop ilekshon.
Ynda ki la longheh longhain, long Chief Minister/Minister kin sa leh heh kin ym salia shuh, shim kabu kylla bad kjit tang halade.
Lada ngi ki Nongthep-vote ngi biej ngim sngewthuh ne shemphang, ngi hi ki paidbah ngin sa saja, suhsat, shem pap bad babe.
Iano kein ngin kynnoh haba ngi la kmen ia ka jingaisngewbha da ki mar ki mata ne ia ka peisa tyngka ba tang 500, 1000 ne kham bun ruh bad ynda la khein ka shongdor tang T.
2/- shi bnai.
Katno ka jingkhlemrain bad jem daw shisha! Kaba ngi ki paid nongjied Nongthep-vote ngi da sngewsih kthang eh mynta la 45 snem ei ei, ka dei ka jinglehthok, lehshiliang khmat, jinglehklop, bamsap, klun tang halade khlem khmih ne iarap kyntiew lem ia ki baduk barangli, ki rit ki ria, ki thap ki dab, paidknup paidtrap.
Kiba duk ki la nangduk ki riewspah ki la nangkylla klurpati, ki khyndew ki Shyiap ki la nang shah klun lut ha ki klurpati katba ki rit ki ria ki la nang sah khlem jaka puta, khlem iing khlem sem, khlem kper khlem phrah, khlem lum khlem them, khlem hali khlem pynthor.
Bad kumta ka la long mynta.
Kiba bat ia ka borsynshar, ia ki bor ain, ki bakhraw batri bad bariewspah ki iasylla ban khniotbein ia ki riewmadan: ym don ba salia shuh ia ki rit ki ria bad ki kupshiliang semshiliang.
Oh, ka dei ka pyrthei ka bymdon ka jingsngewlem ne jingisynei (its a cruel world).
Ka jingjied MLA, MDC, MP ha ka Juk mynta la pynshong nongrim halor ka synshar paidbah katkum ki Party System of government.
Baroh ki paidbah kiba la kot rta 18 snem shaneng ki dei ban leit thep-vote ban jied ia ki candidate kiba mih na ki Party bapher ne kum ki kyrtong shimet ruh (independents).
Kane ka dei ka kamram bad ka hok ba la ai da ka ritisynshar.
Ki paidbah ki jied ruh da ka mon laitluid lajong katkum ka jingibit lajong shimet shimet.
Ki leh ia kane ruh katkum ka jingstad bad jingshemphang jong ki nongjied hi ryngkat ka jingiohi jngai jong ki.
Kam dei ka jingjied thurmur, jied khleh biej, jied shongshit ne jied tynneng jied kynhun ruma kum ki langbrot.
Ym dei ban pep ban leit thep vote ne wat pynlehnohei.
Mynshuwa ha kito ki snem 1970-72 ne shuwa khyndiat ne hadien khyndiat ia kito ki snem, ki briew jong ngi ki la jied ia ki briew kiba don ki reng ki main ki rynieng ki rynniot.
To ka hynnin te ka la leit, ngi don ka mynta 2023, ban saindur ia ka mynta bad lashai.
Ban jied ia ki Nongthaw Aiñ bad nongsynshar (ym ki nongmihkhmat kumba la pynsngewthuh bakla baroh shikatta), ngi ki paidbah nongjied (voters) ngi dei ban jied ia ki briew kiba tipbriew tipblei tiphok tipsot, bym don dak siew, ki briew kiba shemphang bad kiba la don kyrdan pule, nangta to ngin jied napdeng ki candidate ki briew kiba tbit, kiba tiengblei, kiba lah ban shaniah bad kiba lait na ka bamsap, kiba don mynsiem shakri salonsar, bym leh shiliang khmat, ki bym buaid niam, party, buaid bor bad spah, ki bym kylla jutang ne kylla party, bad jied ia kiba lait na ka jingshah pynbud nam (sound moral character).
Lada ngi ki paidbah ngim husiar bha shuwa ban shon ha u budam EVM ka jingjot kan wan ha ka synshar khadar namar ba ka jingshon ruma ne bakla ia u budam mashin EVM sa mih ki MLA yiakjakor, ki MLA bymman, ki MLA bamsap, rhah bor bad spah, ki riew khlemrain khlem rem, kiba lute bad bamduh ia ka spah jong u paidbah ka Jylla.
Wat ong ba baroh ki kandidet bad ki Party ki long kiba pyut suda hynrei, ki Party kim long kiba pyut, dei Katto katne ki briew kiba pyut kiba don ha ki, ki pynpyut iaki hynrei ym baroh.
Dei ban da bishar bha bad nang ban jied.
Ki dang don bun kiba bha ruh, khamtam kiba dang ieng ialeh mynta wat ha ki Party rim ruh.
Ha kane ka ilekshon kaba mynta ngi iohi ba dang don ka jingkyrmen.
Ka jingwan ki Party Thymmai ha ka Jylla kum ka VPP wat la ki don tang khyndiat ngut ki nongiakhun ruh hynrei ki kyrtong ki long kiba tbit suda.
Wat na ka kynhun ka KAM ruh ki Nongiakhun ki long kiba tbit bha katkum ka Juk.
Nangta, shuh shuh, wat la ka AITC kaba la wan ha Jylla kumba katto katne bnai mynta ruh ki don bun ngut ki kyrtong kiba bha bad tbit, kiba biang bha bad ki snar ruh.
Kito kiba la seng ia ka party ha ka Jylla lei lei bun na ki, ki dei ki snar suda bad ia kata ngi la dep iohi hapoh Assembly hi bad habar ka Assembly ruh.
Kaba donkam eh ha kane ka ilekshon ka long ba ngi ki paidbah nongjied MLA ngi hab nang ban jied te.
Ha ka 27 tarik shuwa ban mih na la iing to pyndem ialade ha ka jingduwai, pan na U Blei ia ka jingshai ban ialam ia phi sha ka thong jong ka jingkwah na ka bynta ki San snem bad wat hadien jong kata ruh.
Shillong:Ka Election Commission of India (ECI) ka la rai ban pynkynriah noh ïa ka ilekshon MLA-2023 jong ka Sohïong Constituency namar ka jingkhlad kyndit noh jong u kyrtong ka UDP u Bah HDR Lyngdoh, uba dei mynshwa u Myntri kam Pohïing ka Jylla.
Katba ki 59 tylli ki constituency kin leit sha ka jingïathep vote ha ka 27 tarik Rymphang, ïa ka tarik ban thep vote jong ka Sohïong constituency yn sa pynbna kham hadien.
U Bah HDR Lyngdoh ïa uba ju khot ieid u ‘Maheh’ ula shong ha ka shuki Myntri ka sorkar la bun snem bad ula mih ban ïakhun biang ïa kane ka ilekshon ban wanphai biang kum u MLA ka Sohïong hadien 5 snem.
U dei ruh u kyrtong uba khlaiñ bha, uba la shah rem ha ka ilekshon MLA 2018 tang da 622 vote ha u Bah Samlin Malngiang.
U Chief Electoral Officer (CEO) ka Jylla Bah FR Kharkongor ula pyntip, “Hadien ba ngi ïoh khubor halor ka jingkhlad noh u kyrtong, Bah HDR Lyngdoh na Sohïong constituency, ngi la pan jingtip mar mar na u District Election Officer (DEO) bad kumjuh ruh na u Returning Officer (RO bad u RO ula phah ïa ka kaiphod ba pyntip ïa kane ka jingkhlad noh u Bah HDR Lyngdoh".
“Namar kane, u RO ula ai jingmut ban pynkynriah noh shuwa ïa ka jingïathep vote jong ka Sohïong constituency bad ïa kane ka jingai jingmut la phah sha ka ECI.
Mynta ka ECI kan sa pynbna ïa ka tarik ba thymmai ban pynlong ïa ka ilekshon ha kane ka constituency.
Hynrei nga pyntip ba ka jingïathep vote ha ki 59 constituency kan ïaid beit," ong u Bah Kharkongor.
Shillong:Ka parti Meghalaya Trinamool Congress,ka la pyndait ia ki baje ki ban ñiew ia ka jingkut noh jong ka jing synshar jong ka sorkar MDA ba ialam da ka NPP, ha ki ophis treikam jong ka parti TMC ha Shillong, Jowai bad Tura ha kaba ka baje kan iaid haduh 2 tarik lber kan pynkynmaw ia ki paidbah ba ka sngi jong ka jingdum ha ka jylla kan kut noh shen.
Haba iathuh bniah, u Dr Mukul Sangma, u la ong ba ka baje ka tied sted, ka por kam jngai shuh ba ka jylla Meghalaya kan laitluid na ka sorkar ba bamsap bad ngin wanrah biang ia ka kyrteng, ka dur bad ka burom jong ka jylla ba itynnad.
Ka baje ba la buh haduh ka sngi ñiew vote ka 2 tarik u bnai lber, kaba dei ka sngi ñiew vote na bynta ka elekshon sha ka ïingdorbar thawaiñ jong ka jylla Meghalaya.
Kane ka baje ba la pyndait ha ki ophis treikam jong ka parti TMC,ka don ruh ia ki jingthoh ba la thoh save Meghalaya,vote for TMC bad kawei pat ka jingthoh la thoh Goodbye Inpt led MDA.
Kine ki baje, yn pyndait ha kylleng ki jaka treikam jong ka parti TMC ha ki bynta jong ka Khasi Jaintia bad Garo hills ruh kumjuh.
Ka jylla Meghalaya ka long kaba san ha ka jingduk ha ri India bad kaba duk tam hapdeng ki jylla ha ka thain Shatei Lam Mihngi.
Kumba 32.
65 per sen ki nongjylla ki long kiba duk ha ki bun ki liang (multi-dimensionally poor) hynrei 148 na ki 293 ki kyrtong ha ka elekshon ha ka 27 tarik u bnai Lber jong ki seng sain pyrthei bapher bapher ki long ki hehspah bha (crorepati).
Kine ki heh spah ki kot palat ia 50.
51 per sen hapdeng ki kyrtong baroh.
Kane ‘Ri u Lyoh’ (The ‘Abode of Clouds) ka dei ruh kaba shiphew ha ka jing bymioh bam bha jong ki briew (malnourished) hynrei ki kyrtong ki lah ban bsa ia ki paid bah ha ka por elekshon.
To ngin sa bteng ia kane ka jingiapher.
55.
90% jong ki breiw ha kane ka jylla (ka kyrdan ba hynriew) kim don iing hynrei ki kyrtong jong ngi ki don ki iing paki dulan.
29.
88% jong ki nongshong shnong jylla (ba ar) kim don jingdon jingem ei ei (assets) hynrei ki kyrtong ki ba la mih mynta ki don bun bah and bun jait kita ki jingdon jingem.
9.
10% ki briew jong ngi (kyrdan ba saw) kim don akaw (bank account) hynrei kiba ieng elekshon ki don bun tylli ki akaw.
76% ki long iing ha nongkyndong kim don khyndew hynrei kiba thmu ban long nongthaw ain ki don ki jaka ki puta ki baheh baheh bha.
Ka Ri Bhoi ka long kaba duk tam ha ka jylla hynrei ki hehspah na kiwei ki distrik ki wan tuid sha kane ka distrik ban ialeh elekshon.
Ki artylli ki distrik kiba ‘riewspah ha ki par khyndew ki hap baar bad balai ha ka kyrdan jingduk, kata ka Jaintia Hills bad East Garo Hills bad ha kine ki distrik don bun ki kyrtong hehspah.
Katto katne na ki ki la leit sha kiwei pat ki bynta jong ka jylla ban ialeh elekshon da ka spah ka phew jong ki.
Ka NPP ka la long ka seng kaba ‘riewspah tam ha kane ka jylla kaba duk.
75% ki kyrong jong ka (43 ngut na ki 57 ngut) ki long ki crorepati.
Tang 14 ngut (25%) kim long ki crorepati.
Kumta kat kum ka jingphla paitbha jong ki katto katne kane ka seng kala pyrshang ban thied ia ki kyrtong jong kiwei pat ki seng da kaba ai ia ki san san klur ban iakhun ia ka elekshon ha ka tiket jong ka.
Lehseh ka NPP ka la lah ban thied ia ki katto katne ki kyrtong.
The UDP ka la kham reiwspah hadien ba ka la bat ia u lakam shynshar la san snem.
65% ki kyrtong jong kane ka seng (30 ngut na ki 40 ngut) ki dei ki hehspah crorepati.
Tang 10 ngut na ki kim pat ioh ioh shiklur.
Kane ka seng Ri Lum kam lah shuh ban kynnoh ba ki seng heh (national parties) ki jop elekshon da kaba thied but.
Mynta ka UDP ka la wan baar ha ka jinghehspah, hadien jong ka paralok jong ka ka NPP.
Ka seng Kongkres ka don tang 42% (25 ngut na ki 60 ngut) ki ba long crorepati namar ba 80% ki kyrtong jong ka ki long kiba kham samla bad ba nyngkong ban iakhun elekshon.
Ka TMC, ka seng kaba mih na ka Kongkres, ka don haduh 45% ki kyrtong (27 ngut na ki 56 ngut) kiba long crorepati.
Ka BJP ka long kaba khadduh namar ba tang 36% ki kyrtong jong ka (23 ngut na ki 60 ngut) ki long ki crorepati.
Ka daw ka long ba ki briew ha kane ka jylla, kynthup ia ki kristan kiba bun pait tam, kim pat da pdiang ia kane ka party shit niam.
Haba palat marshiteng (50.
51%) jong ki kyrtong ha Meghalaya ki dei ki krorepati, ngi lah ban ong ba ka pisa, kumba la long mynshuwa ruh, kan long kaba trei kam tam ha kane ka elekshon ka ban wan ruh.
Tang ki hehspah ki lah ban iakhun bad jop elekshon.
I kumba ngi la pdiang ia kane ka rukom pyrkhat.
Ki seng ri lum ki ai tiket tang ia ki ba lah ban pynlut ha ka por elekshon.
Dei kane kaba ki mut haba ki ong ha ka ktien phareng ka ‘winnability.
’ Kane ka dei ka jingshiha ha ki seng baroh lim.
Ym don ba lait.
Ha ki jingialap elekshon ki kyrtong ki kynnoh ia kiwei pat ki seng ba ki thied but ia ki briew hynrei baroh ki long kumjuh.
Baroh ki sam pisa.
Don ba ai kham bum don ba ai kham duna! Ha lyndet lyndet ki briew ki iathuh ba ki kyrtong ki sam kat kum ka bor jong ki.
Don kiba ai 3000 bad don kiba ai haduh 10, 000 hajar shaneng.
Ki jingiashad ia rwai, ki jingialeh sngewbha, ki jingiabam ia dih ha ki jaka jingialap elekshon ka dei ka jingbiej pisa.
Kiba leit shaa ki jingialap ekekshon ki ioh shong kali ei bad ka ba sngi ruh.
Tang ki kyrtong ba don ba em ki lah ban pynlong jingialap elekshon bad ka jingpyni jingbun paid.
Kane kam dei ka jingsynshar paidbah (democracy).
Kane ka dei ka jingsynshar jong ki hehspah.
Kim kwah ba ki ba bun balang kin kiew.
Ki kwah ban ki nongshongshnong kin long kumjuh shikumjah khang ban kin nang iai lah ban shim kabu.
Ki kyrmen ba tang ba shu la sam pisa kin jop beit.
Ngi dei ban kynmaw ba ki hehspah kim pynlut ei ia ka spah jong ki.
Ka jingthmu jong ki ka long ba kin nangioh kham bun hadien ba ki la jop ia ka elekshon.
Ki tip bha ba ka sain pyrthei ka long ka lad kamai spah.
Ka jingong ba ka dei ka kam shakri ka long kaba shu thok.
Ka jingkwah ba nyngkong hi ka long ban kamai spah.
Peit ia ki 54 ngut ki MLA ki la kiew puk puk ka spah ka phew hapoh 5 snem.
U Metbah na Mairang u kiew da ka 68 % na ka 87 klur ha u 2018 sha ka 146 klur ha u 2023.
U James Sangma da ka 568% na ka 7 klur sha 53 klur hapoh san snem.
U Sniawbhalang Dhar da ka 607% na ka 6 sha ka 45 klur ha u 2018 bad 2023.
U Mukul Sangma u kiew da 108% na ka 13 klur ha u 2018 sha ka 38 klur ha u 2023 bad kiwei kiwei.
Wat u Dasakhiatbha Lamare bad ka ing ka sem jong u kiba shait pynpaw ba ki long kiba sbun ia ki ba duk ba rangli ki tip bha ba ha ka shynshar khaddar don ki lad ban pynmyntoi shibun.
Kumta u mentri PWD (Building) bad ‘MLA phet’ na Mawhati u sam pisa ia ki ing ki sem ha Nongkrem konstituensi.
Lada ka sain pyrthei kam dei ka lad lum spah balei haduh 375 ngut mih ki kyrtong tang na ka bynta ki 60 shuki? 315 ngut (220%) na pdeng jong ki kin rem.
Ha Ri Bhoi 34 ngut la mih ki kyrtong ban iakhun ha tang ki 5 tylli ki konstituensi! Lada ka sainpyrthei kam dei ka kabu lumspah balei ymdon ba nangkham duk ne ba neh kumjuh hadien ba ki la long MLA ne mentri?Ki nongthep but ruh ki hap shah kynnoh.
Ngi ianoh sha u ne ka kyrtong ba don spah.
Ki paidbah ki peit ia ka elekshon kum ka khep ban ioh tiar bad pisa ei.
Kawei ka seng bhalang ka la pynkynmaw ba yn nym don jingkylla ei ei katba dang don ki jingialeh sngewbha ne tamasha ha ka por elekshon.
Ki nongthep but ki shim pisa na ki kyrtong.
Ki kyrtong hi ki kyntu ia ki paidbah ban shim ia ka pisa ba sam kiwei pat ki kyrtong.
Ka jingiabam ia dih ka long kaba ishyrkhei ha kine ki por.
Ki jingiashad iarwai,, ki jingiahala ka long haduh ba la isih.
Ki bym phong sopti shuh ruh ki iashad buaid.
Don kiba shad hajrong kali haduh ba u budlum kali u kdiah.
I mat ymdon shuh ka jingpyrkhat.
Lada ngim pyndonkam ia ka jingstad bad jingsngewthuh haba ngi thep but ynnai khih lynti ban wan ka jingbha bad jingkylla ha ka jylla.
Ia ka jingkynnoh bamsap ia ka sorkar MDA, ka jingmih jong kita ki skam, ka jingtih bad jingkhaii diewiong tuh, ka jingpyniap ia u nongialam HNLC barim, bah Chesterfield Thangkhiew, ki jingshah siat ki para doh para snam ha khap pud, ka CAA, ka ILP, ki jingeh jong ki nonghikai, ka jingduh jong ki jaka ki puta sha Asaam, ki jingiakhih bapher bapher bad kiwei kiwei ngi la klet noh.
Ngi kynmaw tang ia pisa ha ka por nion but.
Saw ne san bnai mynshuwa ngi pyrkhat ba ka jingkyrshan ia ka NPP kan sa kham duna hynrei ki nongialam ki nud ban kop ba ka ‘Seng Kot’ jong ki kan wan biang ha ka bor sa shisien.
Ka UDP ruh, ka seng kaba heh tam ha ka sorkar synrop, ka kyrmen ban nang jop kham bun watla u mentri Kam Poh Ing bad ka Pule Puthi u khlem leh bha satia.
Kumjuh kiwei ki sengrit kiba don bynta ha ka sorkar ka ban sa kut noh.
Ki lait na ki jingkynnoh da kaba kynnoh kylla ia ka NPP watla ma ki ruh ki dei dkot pura jong ka sorkar MDA.
Lada ngi pynkynmaw ia kito ki jingiakhih hadien ka jingshah siatiap i bah ‘Che’ ngi purkhat ba NPP bad UDP kim nym don jingkyrmen ha Mawlai hynrei ka jingkyrshan ia kine baroh arngut ka dang khlain bha.
Ka daw ka long namar ba ka jingkynmaw ka lyngkot bad ka jingthep but jong ngi kam dei halor ki ishu ba donkam ia ka imlang sahlang bad ia ka jaitbynriew.
Sa kawei kaba ngi lah ban klet kadei ka nongrim (ideology) jong ki seng sain pyrthei.
Ka seng BJP ka la kham suh thied ha ka jylla namar ba ki don kiba ngeit ha ki jingkop ba kane ka seng ka kham wanrah jingpynroi ban ia kiwei ki seng.
Ia ki jingma pat ngi buh shalyndet.
Ki katto katne ngut ki nongialam niam bad ki ‘reiwngeit ki la kylla nongbud jong u Narendra Modi.
Ka jingthmu ba halor eh jong ka BJP ka long ban pynlong ia ka ri India ka ri Hindu.
Ka jingangnud ka long ban weng noh ia ka jingbympeit shiliang ia kano kano ka niam (secularism) bad ban pynlong ia ka ri India ka ri jong kawei ka niam, kawei ka kolshor, kawei ka ktien bad kawei ka ain.
Kumta ka jingthmu ban wanrah bad pyntrei kami ia ka Uniform Civil Code (UCC)! Ban ioh jingkyrshan ia kane ka tynrai jong ka BJP lah ban nym pynpaw than bad pynbna tang ia ki kam pynroi hynrei don ka jingthmu ha rieh.
Baroh ki sorkar ki wanrah ia ki jingpynroi pynpar.
Ymdei tang ka BJP.
Lehse kiwei ki la leh kham bha.
Ngi dei ban peit ia ka roi ka par da kawei ka khmat.
Da kawei pat ka khmat ngi dei ban syntiat ia kiwei pat ki jingdonkam kum ka jinglaitluid.
Ngi hap ban buh ia ka BJP kham shajngai namar ka RSS bad kiwei ki sengsynrop shitniam.
Kine ki seng ki pyrshah ia ki rit paid kum ia ki Kristan.
Ka jingdawa ban pynduh jonglong ‘tribal’ ia ki Kristan ha Assam, ki shibun ki jingleh thombor ia ki Kristan ha ki jaka bapher bapher jong ka Ri ki dei ki jing pynshisha.
Watlada katta ruh, ka BJP ka lah ban jop bad ioh jingkyrshan kham bun ha kane ka elekshon.
Ki nogthep but ki lah ban shah pynbeij ha ka jingriewspah jong kane ka seng.
Ngim pat duh jingkyrmen.
Dang don ki kyrtong kiba duk kum u Arbiangkam Kharsohmat na Amlarem uba don tang 9 hajar, u Thosengcheba A Sangma jong ka Republican Party of India na Raksamgre konstituensi uba don tang 22,000 hajar bad 8 ngut kiwei kiba lah pyni kumba 50,000 hajar tyngka ne duna ha ki aphidabit jong ki.
Ai ba kin jop khnang ba ngin ngeit biang ba ka don jaka na ka bynta ki ba duk ha ka synshar khadar demokrasi.
Ngi iohi ruh ia ka jingmih jong ka seng VPP bad KAM kum ka jingai mynsiem ia ka Ri bad ka jaitbynriew.
Kine artylli ki la pynshai ba kin ialeh pyrshah ia ka jingbamsap bad wanrah da ka jingshynrhar ba khuid ba suba.
Baroh artylli ki seng ki la pynrem jur ia ka jing jyllei ka pisa ha kane ka por elekshon.
Baroh ar kila kular ban iakhun halor ki nongrim bad ban nym ktah ia ka jinglaitluid.
La jin da ka but jong nga ka dang neh ha Laitumkhrah ngan nym nang shuh iano ngan jeid hapdeng u bah Avner Pariat bad ka kong Wanpynhun Kharsyntiew.
Lehse ia u bah Pariat.
Hynrei namar ba nga la leitphai noh sha shnong kha ha Mawkyrwat, ha kaba ym don kyrtong VPP ne KAM nga hap ban buh ia ka ‘secularism’ hakhmat duh.
Ka NPP ka iajan bad ka BJP.
Ka la kyrshan i aka CAA ha Lok Sabha.
Kiwei ki seng reiwlum ki ia kajuh hi.
Ka jingkhot ka long ban nym thep but da ka pisa ha ka 27 tarik u Lber.
Babu Kular KhongjiremHa kine ka taiew elekshon,ngi iohi ba u Chief Minister bad Deputy Chief Minister ka sorkar MDA ki la pyrshang  pynban ban leh  kiar ne phet krad  rai maw rai dieng na u Union Home Minister ka sorkar India,u Amit Shah.
Ha kito ki bnai ba lah dep pat,ngi iohi ba ka jingkwah ia kynduh jongki ia u Amit Shah ka la long shaba palat liam.
Kim banse ban leit sah miet da ki taiew sha Delhi tang ban ioh ia kynduh ia u Amit Shah tang ban ioh pynthymme  ia ki paidbah Meghalaya jongngi ban pynpaw ba  ki kitkhia shisha ia ka mat ILP bad  ka jingpynrung ia ka ktien Khasi ha ka kyrnit kaba phra ne 8th Schedule kumba la rai ne passed da ka Assembly nalor bun kiwei pat ki mat ba kongsan kiba ktah ia ka iap ka im jong ka ri bad jaitbynriew jongngi.
Ha kito ki bnai, ngi iohi ruh ba u Chief Minister, u Deputy Chief Minister lem bad ki kynhun Minister ka sorkar MDA ki la ia pyllut por bad pyllut pisa lah jhor tang ban leit Delhi ban leit ia kynduh ia u Amit Shah.
Hynrei,kaba phylla pat mynta kalong ba,ynda u Amit Shah u wan ha Tura kaba dei ka jaka sah  u Chief Minister, u  Chief Minister u phet krad pynban ha ka jaka ban ia kren ia syllok ia ki mat ba kongsan jong ka jylla kum ka ILP bad jingpynrung ia ka ktien Khasi bad Garo ha ka kyrnit kaba phra(Eight Schedule).
Ynda u wan sah miet lei hangne ha Shillong,ym don satia ki Minister kiba kwah pynsngew ia kata ka issue ILP,Ktien Khasi bad ki ia phet krad pynban na u wat tang ka syrngiew jong ki ruh ym iohi satia.
Hangne u paidbah u la sakhi shuh shuh kdar ia ka jingleh mynleh jong kine ki nongialam jong  kane ka sorkar MDA ba la ialam da ka party NPP.
Ia ki issue ba donkam jong ka ri bad ka jaitbynriew kim nud saham pleng hakhmat u Modi ne Amit Shah haba ki wan shane sha ri lajong.
Ki kwah ban pynheh iew pynban da kaba leit ia kynduh pat ia u sha Delhi ynda la dep ka  elekshon syndon.
Kaei ka jingmut ba sha lyndet jong kane ka jingthmu jongki,ym lah mutdur shuh.
Ki dei pleng,tang ‘ki khlein la thang jwat la bam’.
Ki dei ruh tang ki ksan rympei rem dorbar kiba shu byrngem bad khlein tang na rieh na rieh.
Ki kyrhuh kum u ‘Laren(pyrthat rkhiang) khlem da dum slap satia.
Lada ki paidbah kim sngewthuh shuh ha kane ka kynti ba mynta bad ba kin dang iai ngop biang ha kum kine ki nongialam khawpud jongngi   ha ka 27th February 2023,khlem pep kin ialam syndon ia ka ri bad ka jait bynriew jongngi sha nurok  ka ksew ne ka dujok kumba ong ki riewstad.
Shillong:U National Vice President ka National People’s party (NPP) bad Symbud Myntri Rangbah ka Jylla Bah Prestone Tynsong, hynnin ka sngi ba-ar, ula kyntait war ïa ka jingkynnoh ba don ka jyrsieh bamsap halor ka kam thied jaka ha Mawpdang, New Shillong Township da u Nongïalam ka AITC, Dr Mukul Sangma, kaba kot kot T.
140 klur.
U Bah Prestone ula pynphai kylla ïa ka nia da kaba ong ba u Nongïalam uba pynlut palat ïa ka por ha ki jingkynnoh ïa kiwei pat ki seng saiñ pyrthei ka pyni dak ïa ka jingkhyllem jong u.
“Kam dei ka jyrsieh.
Kumno phi lah ban ong ba dei ka jyrsieh?, ka jyrsieh aïu ba u Mukul u kren?.
Ngi hap ïaid katkum ka lynti treikam.
Kumba nga ong, haba phi thied ïa ka jaka, ïa ka jaka la pynshongdor da ki District Collector, ka Revenue.
Kam dei satia kaba la shu leh matlah da ma nga lane u Conrad hynrei ka don ha ka lynti ba hap ïaid.
Kawei ka lynti hadien kawei pat, kala wan na ka Tnat Urban bad leit sha ka Tnat revenue bad ka wan sha ka Kynhun Myntri bad ngi mynjur ïa ka," ong u Bah Prestone haba ïakren bad ki nongthoh khubor.
U Dr Mukul ula kam ba ka Sorkar MDA ka la shah thad madan ïa ki kam bamsap jong ka bad dawa ba dei ban tohkit mardor halor kane ka jingkynnoh jyrsieh thied jaka ha Mawpdang, kaba kot palat T.
140 klur.
U Bah Prestone ula buh jingkylli ïa ka jingmut jong u Nongïalam ka Liang Pyrshah ban pynlut palat ïa ka por ha ka ban kawang ktien bad kynnoh ïa ka Sorkar MDA haba ong, “Nga sheptieng ba u Mukul un shah rem ha ka ilekshon".
Ula ong ba u briew uba lapmied ban kynnoh ïa kiwei ki briew ne seng saiñ pyrthei, u dei u bym don daw satia lait noh tang ki “jingkynnoh, jingkynnoh bad jingkynnoh".
U Symbud Myntri rangbah ula ong ba u sngew thikna ba naduh lashai ka sngi haduh ka 26 tarik Rymphang, u Nongïalam ka Liang Pyrshah un sa pynmih ïa ki jingkynnoh ba thymmai pyrshah ïa ka NPP haba bynrap, “Hynrei naduh ka 27 tarik Rymphang, un sa leit ban thiah.
Un nym kren shuh halor kine ki jingkynnoh namar ba ka jingthep vote ka la kot ha ka por 4 baje janmied".
Haba pynpaw ba kum kine ki jingkynnoh khlem nongrim ki pyni ïa ka jingkhyllem noh jong u Dr Mukul, u Bah Prestone ula ong, “Namar kata, nga ong ha phi ba u Nongïalam uba pynlut palat ïa ka por ban kynnoh ïa kiwei pat ki seng saiñ pyrthei ka dei ka dak jong ka jingkhyllem".
Nongpoh: Mynhynnin ka janmiet ki Pulit Assam lyngba ka Jorabat Outpost, ki la kem ia ki 8 ngut ki briew kiba shah la kynnoh donkti ha ki kam tuh thuk thuk ha kylleng ki jaka jong ka Jylla Assam bad Meghalaya.
Na kitei ki 8 ngut kiba la shah kem noh ha ki Pulit Assam, 5 ngut ki dei na Ri Bhoi, 2 ngut na sonapur bad uwei na Majuli, ha kaba hadien ba la ïohkem ïa kitei ki 8 ngut, ki pulit ki la ioh kurup 3 tylli ki thuk thuk na ki.
Kitei kiba la shah kem ki kynthup ia u Harish Das, Dipu Teran, kiba deo na sonapur, U Dibyajyoti Shaw na Assam, bad U Shemphang shadap, u Maldini Shangpliang, U Banrap Malai, U Jodamin Malai bad U Vicky Malai.
Hadien katei ka jingiohkem pulit ia kitei ki 8 ngut, ki pulit kin dang pynlong ia ka jingtohkit, na ka bynta ban lap ia kiwei ruh kiba donkti ha katei ka kam tuh thuk thuk.
Shillong:U myntri kam pohïing barim u bah HDR Lyngdoh uba dei ruh u kyrtong ka UDP na Sohïong konstit wensi, ula khlad noh hynnin ka janmiet ha Bethany Hospital.
U Bah HDR Lyngdoh ula kem pang kynsan kynsan hynnin ka janmied hadien ka jingleit ïashim bynta ha ka rynsan ïalap elekshon ha Mawmaram.
Katkum ka khubor la ïathuh ba une u rang bah ula khlad noh ha ka por 4 baje janmiet bad la suba jur ba ka jingïap ka lah ban dei na ka jingpang kyndeh shadem.
U bah HDR Lyngdoh u dei uwei na ki 6 ngut ki kyrtong kiba la mih ban aireng ha kane ka ilekshon MLA kum u kyrtong ka United Democratic Party (UDP) ka ban long ha ka 27 tarik Rymphang, ban wanphai biang kum u nong mihkhmat.
U bah HDR Lyngdoh ula shah pynrem kum u kyrtong ka Congress ha ka elekshon MLA 2018 ha u bah Samlin Malngiang na ka HSPDP.
Ngi dap da ka jingsngew sih ka ba Khraw eh haba ngi duh noh ia u nong ialam u ba don ka jing kit khlieh iaka ri bad ka jait bynriew.
bad ngi kyrmen ba ka mynsiem  jong une u rangbah kan shong suk ha khmat u Blei.
bad ruh U Blei un pynmih bujli khambun ki nongtrei ia ka ri bad ka imlang sahlang.
U Bah HDR u MLA barim jong ka konstitwensi Sohiong bad u  dei ruh u kandidet jong ka seng UDP ha kane ka kynti kaba mynta u la khlad noh mynta ka  janmiet jong ka 20.
02.
2023.
La iathuh ba ka jingiap jong u ka dei na ka jingpang heart attack.
U Bah HDR Lyngdoh u la khlad noh ha ka jingshah sumar ha Bethany Hospital, Shillong.
Naka Liang ka Seng Derew tynrai Padu ka ai khublei ia baroh kiba wan ban pynshit pynrhem haka Lympung-3 Ki Khun samla Sengkhihlang kaba la long haka 18 & 19 tarik u rymphang 2023,hangne ha shnong jong ngi, ha ka shnong Padu.
Ngi ai khublei kyrpang iaka Seng Khihlang Seng kmie kaba la ia don lang bad ngi naduh ba sdang haduh bakut haduh bangi lah ban pyndep iakane ka lympung daka jing phuh jing phieng ,Ngi ai khublei ruh iaka ki khun samla ka sengkhihlang.
Ngi ai khublei ruh kiba la ai lem u synñiang u bynhei ka kti kamon ka kti kadiang, khlem da jer kyrteng iwei pa iwei ngi ai khublei kyllum lang iaphi baroh.
Ngi ai khublei ruh ia baroh ki delegates na kylleng ki tnad Seng Khasi lane seinraij bapher bapher kiba la wan sah miet ban iarap lang bad ngi,kiba la trei shitom ban pynbit pynbiang iaki jing donkam hakitei ki sngi.
Ngi ai khublei ruh ia tnad PHE Department,kaba la pynbit pynbiang iaka ka um bam umdih ,kumjuh iaka tnad PWD kaba la pynbiang iaka surok kat ka bor balah ei jongka watla kam lah ban poi sha duh sha shnong ruh,ngi ai khublei ruh iaka police department kaba la don bynta bad ngi haka ban pyniaid iaki Kali.
Ngi ai khublei ruh ia ka Medical team, MeEcl kaba la pynbiang iaka light hakitei ki ar sngi.
Kumjuh ruh ia shnong Padu,VDP padu bah,ki ba lah iarap bad don bynta lang jongphi bad ngi ban iarap iaki jing donkam hakitei ki sngi,Ngi ai khublei ruh iabaroh ki tnad Seng khasi- seinraijKiba la shim bynta kiba la pyni jingshad,jingrwai tynrai kiba wan na kylleng ka bri u Hynñiew trep Hynñiew skumHaduh ba ngi lah lah ban pyndep iakatei ka Lympung kaba iphuh iphieng.
Nongpoh: Ki nongialam ka NPP Mawhati, ki la pynpaw ia ka jingsngewsih kaba jur eh halor ka jingshah kynthoh palat pyrshah u Dasakhiatbha Lamare, MLA barim ka Mawhati Constituency bad uba mynta u la leit ban aireng noh na Nongkrem Constituency ha kane ka jingjied nohmihkhmat sha Iing Dorbar Thawain.
Kitei ki nongialam ka NPP ha Mawhati, kiba kynthup ia u Bah Donbok Kharnaior, General Secretary ka NPP Mawhati bad u Bah J.
Kharkongor Rangbah Shnong ka Mawhati, ki la ong ba u Dasakhiatbha Lamare, u la lehbha palat eh ia ka Mawhati bad uba la lah ban tam ban ia kiwei ki nongmihkhmat barim ka Mawhati Constituency.
Haba pynshai halor ki kam ba khraw ia kaba la lah ban wanrah da u Dasakhiatbha Lamare, kitei ki nongialam ka NPP, ki la ong ba kita ki kynthup ia ka surok na Umsning sha Sonidan, nangta ka surok na Liarbang sha Mawlasnai, nangta ka surok na Liarbang sha Khyndewso bad ka na Laiphewdiengngan bad mih sha Umroi, kiba dei ki surok kiba donkam tam eh na bynta ka Mawhati Constituency.
Nalorkata, ki la pynpaw ruh ba u Dasakhiatbha Lamare, u la lah ban wanrah ia shibun ki kam pynroi, kiba kynthup ia ki skul lem bad kiwei ki jait kam pynroi ha ki shnong ki thaw, ha kaba lada khein kyllum lang ia baroh ki kam pynroi, ki la poi sha ki spah klur.
Nongpoh: Ka ophis u District Election Officer ka Ri Bhoi District, la pyntip paidbah, ba ki la don ki katto katne ki kyrtong kiba la pynkhien ia ki kyndon ka Model Code of Conduct (MCC) ha kaba ki la pynlong ia ki katto katne ki jingialang khlem da ioh jingbit na ki Returning Officer.
Ka kyrwoh na ka ophis u DEO Ri Bhoi, la ong ba ia kitei ki kyrtong kiba la leh pyrshah ia ki kyndon ka MCC, ki la shah pynngat katkum ki kyndon ka Representation of people act, namar katei ka jingpynlong jingialang jong ki khlem jingbit, ka dei kaba long beain.
Kumta na ka liang u DEO ka Ri Bhoi, u la kyntu ia ki paidbah, ba lada ki lap ia kino kino kiba pynlong jingialang khlem da ioh jingbit ne kiba pynkhein ia ki kyndon ka MCC, ba ki lah ban pyntip lyngba ka Civil app/1950, khang ba ka ophis u DEO ba kan ioh ban leh ia kaba donkam.
Shillong:Ka seng Hynñiewtrep Integrated Territorial Organisation (HITO), ka la byrngem ban ujor da ka mukotduma bai mynraiñ khmat lane ka ‘Defamation Case’ pyrshah ïa u Myntri ka tnat Kam Pohïng ka ri u Amit Shah.
Ïa kane ka HITO ka la byrngem ïa u Amit Shah, namar ka jingkynnoh ba ka Meghalaya kadei ka jylla ba bamsap tam hapoh ka ri India.
Haba kren sha ki lad pathai khubor, u President ka HITO u Bah Donbok Dkhar ula ong ba lada u Amit Shah u sngew ba ka jylla Meghalaya kadei ka jylla ba bamsap tam hapoh ka ri India udei ban phah tohkit da ka Central Bureau of Investigation (CBI) bad da ka Enforcement Directorate (ED) bad lada lap ïa ki ba bamsap dei ban pynshitom katkum ka aiñ.
U Bah Donbok ula ong ba ka seng HITO kan sa phah da ka shithi sha u Amit Shah ban phah tohkit na ka bynta ban lap ïa ka jingshisha bad ban kem ïa ki briew kiba donkti ha ka ban bamsap wat lada ka dei ka sorkar kaba rim ne ka sorkar kaba thymmai ruh.
“Ha ka 16 tarik u bnai Nohprah 2021 bad ha ka 8 tarik u bnai Nailur 2022, ka seng ka la phah da ka shithi ban phah tohkit da ka CBI bad ka ED ïa ka jingbamsap bampong hynrei haduh mynta kam shym la don ka jingtohkit bad mynta dangshen u Amit Shah ula pynskhem ba ka don shisha ka jingbamsap hapoh Meghalaya," la ong u Donbok.
U Bah Donbok ula ong ba u Amit Shah u dei ban ai mardor ïa katei ka jingtohkit ba la tohkit da ka CBI lane ka Enforcement Directorate hapoh ka 23 tarik u bnai Rymphang 2023 khnang ban pynshitom ïa ki briew kiba bamsap bad lada um leh hapoh ka tarik kaba la buh, ka seng kam banse ban ai da ka mukotduma bai mynraiñ khmat lane ka Defamation Case pyrshah ïa u Amit Shah.
Shillong:U Acting Syiem jong ka Hima Mylliem Paiem Ainam Manik Syiem, hynnin ka sngi nyngkong, ula shah jied kum u Syiem ba pura jong ka Hima Mylliem ha ka Elekshon kaba la pynlong hynnin ka sngi, da ka tnat Elaka jong ka Khasi Hills Autonomous District Council (KHADC).
Ha katei ka ilekshon Syiem Hima Mylliem, kila don 5 ngut ki kyrtong kiba la thep kyrteng ban ïakhun ïa ka ilekshon bad na ki 41 ngut ki nongthep vote, kila don 10 ngut kiba la pep ban thep ïa ka Vote bad kiba sah 31 ngut baroh kila thep vote bad jied ïa u Paiem Ainam Manik Syiem kum u Syiem ka Hima Mylliem.
U Bah C Pohlong uba long u Returning Officer uba pynïaid ïa katei ka ilekshon, ula ong hadien ba la pyndep ïa ka jingjied ïa u Syiem, yn sa phah ïa ka kaiphod ïa kaba yn sa rah ha ka dorbar ban wan jong ka Council bad hadien kane, ka Council kan sa aiti ïa ka sanad ha u Paiem Ainam Manik Syiem.
Kiwei kiwei ki kyrtong kiba la ïakhun ïa katei ka ilekshon Syiem ki kynthup ïa u Bah Samran Sing Syiem, Bah Pynshailang Syiem, Bah Banteilang Syiem bad Bah Mansan Manik Syiem.
Shillong:U kyrtong ka BJP uba long ruh u IPS ophisar barim ka jylla u Bah Mariahom Kharkrang, ula ong ba u briew uba ïajan bha bad u Director General of Police (DGP) barim ka jylla mynta u don hapoh phatok namar ki kam bamsap.
“Mano ba khlieh ïa ka tnat Pulit, nga hap ban buh ïa kane ka jingkylli ha phi? ong u Bah Kharkrang haba kren ha ka Common Plat form kaba la pynlong da ka Dorbar Shnong Wahingdoh na ka bynta ki kyrtong kiba ïakhun ilekshon na North Shillong constituency.
Ula kynnoh ruh ba u DGP barim udei uba la pynjot ïa ka tnat pulit.
U Bah Khar krang ula pynkynmaw ba kumno ma u ryngkat bad ki para ba ïatreilang ki la leit ïakynduh ïa u Symbud Myntri Rangbah ban pynthikna ba u ophisar uba khuid udei ban shah thung kum u DGP ka jylla.
“Ha kaba kut uba bamsap u jop.
Kumta nga la sngewthuh ba ngam lah ban don lang bad nga la pan ban khmih noh ïa ka tnat Prison namar ngam lah ban ailad ba u briew uba dang shu wan mynin yn pynjot pynpra ïa ka tnat pulit.
Ngam dei u niangkohnguh.
Ïa nga kaba ïong kan dei kaba ïong bad kaba lieh kan dei hi kaba lieh," ong u Bah Kharkrang.
Ha kaba ïadei bad ka jingkular ki seng saiñ pyrthei ban pynïohkam 3 lak ne haduh 5 lak tylli, u Bah Kharkrang ula ong, “Ka jingshisha ka long ba kim lah ban pyndap ïa ki kam kiba thylli haduh 7000 tylli kiba dei ki Sanction Post bad naei kin pynmih shuh shuh ïa ki lad ban ai kam ai jam.
"Ula ong ka jingthungkam kontrak ïa ki samla kadei ka lynti jong ka jingshim kabu ïa ki samla kiba ïoh da ka jingsiew kaba rit katba ki hap ban trei pura ïa ka kam pat.
Une u IPS ophisar barim ula ther ïa ka sorkar halor ka jingpynmih ïa ka Tourism Policy ka bym larkam, namar kumba long mynta ki briew kiba na Assam kidei kiba ïoh jingmyntoi na ka kam jngohkai ha Meghalaya.
“Lada ngim lah ban kyntiew ïa ka kam jngohkai ha kata ka rukom kaba lah ban ai kam ai jam ïa ki samla ka jylla kumta kan ym don jingmut eiei," ula ong.
Ula kyntu ïa ki paidbah ba kin vote ïa ka BJP.
“Kaei kaei kaba ngi leh, ngi hap ban shaniah ha ka sorkar pdeng.
Lada phi vote ïa ka BJP phin ym babe namar kan wanrah beit ïa ki kam pynroi ha ka jylla.
Hynrei lada phi kum bakla mynta ka kynti phin babe bha.
Ki khun jong phi kin sa kylli na phi balei phim vote ïa ka BJP," ong u Bah Kharkrang.
Nalor kane, ula pynthikna ba yn pynmih ïa ka rukom thungkam kaba khuid ha baroh ki tnat sorkar lada u shah jied kum u MLA.
Ula ong, kumba long mynta ka rukom thungkam kaba khuid ka treikam tang ha ka tnat pulit.
Ha ka jingbym don ka policy treikam kaba khuid, ki samla kila duh jingshaniah ha ka rukom thungkam thungjam namar bunsien kin artatien ba kila don lypa kiba la ïoh ïa ka kam wat hashwa ban pynlong ïa ka eksamin, ula ong.
“Ha kaba ïadei bad ka reservation policy, ngi la ïohi ba 11 tylli ki post LDA kiba la pynbna ha ki lad pathai khubor, 9 tylli ki dei na ka bynta ki Garo bad 4 tylli kadei na ka bynta ki Khasi.
Ngam tip shuh ka jingbhah kam kaba kumno ngi ïakren.
Ngi la pynïap hi ïalade," ong u Bah Kharkrang.
Katkum ka section 6 jong ka RTI (Right to information) Act 2005.
Ngi kum ki paidbah ngi don ia ka hok ban ioh jingtip da kba apply bad wad ia ki jingtip jong ngi lyngba kane ka ain.
Kum ka nuksa dei lyngba ka jingwad ia ki jingtip ia kawei ka MLA Scheme jong u snem 2019 haduh u snem 2022, kata 3 snem ha ki jingiaid lynti ia ka jingpyntrei kam ia kawei na ki MLA Sheme kaba hap hapoh ka C&RD Block Pynursla, ka Constituency kaba hap hapoh ka jingpeit jingkhmih jong u Bah Prestone Tynsong uba dei u MLA jong ka Pynursla Constituency.
Ka jinglap jingshem katkum ka RTI na ka bynta kine ki lai snem ka long kumne harum:-a) Ha u snem 2019-2020 la pynrung kyrpang ia ka skim na ka bynta ka rep ka riang kaba la don kumba 1000 ngut ki nongrep kiba ioh ia kane ka skim ha ka dor 12,000/- tyngka uwei uwei u nongrep.
Ha une u snem la lap ba ia ka list ki nongrep la shu type ne print lyngba ki machine, katba ha u snem ba bud kata ha u snem 2020 haduh u snem 2021 pat ki don kumba 1200 ngut ki nongrep kiba la mang kyrpang ha ka dor 12000/- tyngka uwei uwei u ne ka nongrep.
Dei ha kane ka list jong u snem 2020-2021, la lap ba ki don 1168 ngut ki nongrep kiba ioh ia kane ka skim bad haba wad shuh shuh ia ki jingtip la ioh kham hadien sa 32 ngut ki nongrep kata ka list ka dei kaba shu Xerox na ki dak kiba shu thoh da ka kti lyngba ki Register line ne kopi.
Katba ha u snem 2021 haduh u snem 2022 pat la lap ba la shu thoh da ka kti ia ki kyrteng kito ki briew kiba ioh ia kane ka skim rep, kata ki don 1200 ngut ki nongrep kiba ioh 12,000/- tyngka u Nongrep.
Hynrei la shem ba dang duna sa lumba 206 ngut ki bym pat don kyrteng ne kiba jah kata tad haduh ka 31.
01.
2023.
Bad kat ruh, ka la iaid la kumba 6 bnai naduh ba sdang ban wad ia ka RTI kata haduh ka 20 tarik u June 2023.
Kumta ha kaba iadei bad ka jingwad RTI, la shem ba ha u snem 2019-2020, ki list ne ki kyrteng jong kito kiba ioh ia ka skim rep kwai, rep tympew, sohtrun, sohniamtra bad kiwei kiwei ki mar rep.
katba ha u snem 2020-2021 pat kawei ka list ne ka kyrteng jong kito kiba ioh ia ka skim rep kaba shongdor 12000/- uwei u nongrep uba dei ban ioh.
Ka list ne kyrteng ba shu print ka don 1168, katba 32 ngut pat ka dei kaba la shu serox ne copy.
Khamtam lei lei ha u snem 2021-2022 la shuh thoh lud da ki kti, na ka bynta ki 1200 ngut ki nongrep kiba ioh 12000 tyngka uwei u nongrep.
Hynrei la ioh tang 994 ngut na ki 1200 ngut ki nongrep kiba dei ban ioh, kata ka mut sa 206 ngut ki dang jah haduh ka 30th Jan 2023.
Kata la palat 6 bnai lyngba ki jingiaid lynti jong ka RTI, kaba sdang naduh u bnai June 2022.
Nalor kine ki skim rep, don ruh 10 tylli ki Women Village Organisation (2019-2020) kiba ioh ia ka skim ba shongdor 30,000 tyngka kawei kawei ka organisation.
Kine ki organization ki dei kiba shu thoh da ka kti ia ki list ne ki kyrteng jong ki.
Ki shnong kiba kine ki organization ki ioh kynthup ia (1) Mawbyrne (2) Wahkdait (3) Pynter (4) Mawriang (5) Mawkajem (6) Mawlyndun (7) Sohlong (8) Pyrnai (9) Mawryngkang (10) Nongsder.
Nalor kine ki jingioh ia kine ki jingiarap jong ka MLA Scheme, ki don ruh sa katto katne kiba ioh ia ki skim, kiwei kiwei pat.
Hynrei halor kine ki skim ba ki nongrep ki ioh la don pynban da katto katne ki briew ki bym dei ki nongrep kiba hap pat ha ka thup ki nongrep, kum ki Klass I, Contractor ki Nonghikai kiba ioh ia ka skim ki nongrep kaba 12,000/- na ka bynta shi snem.
Nalor kine don ruh, ki briew kiba ioh u juh shi u juh u ne ka nongrep ha ka shisnem don kiba ioh haduh 2 ne 3 sien ha ka shisnem bad na ka bynta 3 snem don kiba ioh haduh 5 ne 6 sien ia kane ka skim rep kaba 12000/- tyngka shisnem.
Hangne ngi iohi ba la pyniaid shiliang ia ki skim.
Bad ha kaba iadei pat bad ki skim ne ki project ne ki work order, ki jingkhein jingdiah kim iaid beit iaid ryntih katkum ki procedures jong ka sorkar.
Kum ka nuksa, kawei ka jingmaramot ne repair ia kawei ka iing skul ka dei 5,00000/- San Lak tyngka la shu thoh beit wages ne bainong trei 200000/- katba ki material ne ki tiar 3,00000/- lak tyngka.
Halor kane ka bynta na ka scheme ka la kylla sha ka scam.
Balei la ong kumne namar katkum ki ain ki procedures, ki skim ki dei ban don ki jingpyni ia ki jingkhein jingdiah kiba biang, katno u rot ne katno u cement, katno u shyiap ne mawria, la pyllut bad katno ngut ki nongtrei ki skil ne unskill labour, sa kawei pat haba shna ia kawei ka Community Hall ka jinglut ka long 7,50,000/- (Hynniew lak sanphew hajar) katba ia ka bai trei wages – 150000/- (Shi lak Sanphew hajar) katba ka bai tiar pat Materials – 6,00000/- (Hynriew lak tyngka).
Kine ki long tang ki nuksa, hynrei kiba bun ki rukom treikam kiba long kumne, namar ym lah ban thoh lut hangne.
Nalor kane kim shym la don ia ki Utilisation Certificate ba kynthup ia ki Bill, Voucher, ki Cash Memo bad kiwei ki bank account jong kito ki briew kiba pyntrei ia kane ka kam.
Hangne ka dei ka scam ka dei ka bynta jong ka bamsap ka corruption kaba ym dei shuh ban jia ne ban dang bteng nangne shakhmat kum ia kine ki scheme paidbah, hynrei ki scheme ki dei ban long fair and square ne ban biang bad shai ki jingkhein jingdiah.
Nalor kine ki scheme ne project ki don ruh kiba la pyntreikam ryntih, kiba don ia ki jingkhein jingdiah kiba biangShuwa ban pynkut ia ki jingthoh kum uwei na ki riew paidbah la sngewdei ban buh artylli ki jingkyrpad, kaba nyngkong kum ki paidbah ngi dei ban tip ia la ka hok bad kaba ar pat kum ki MLA ka la dei ka por ban shna ia ki ain ki policy na ka bynta ka jingbit jingbiang jong ki nongshong shnong hapoh ka jylla ym dei ban shu pyrkhat tang ba la wanrah ia ka MLA Scheme ka la biang, namar ka MLA Scheme ka long tang kum ka Report ne ka Progress report jong ki MLA shisien ha ka 5 snem.
“Help the poorUplift the indigenous CommunityWhen we all are progressWe will shine the countryAnd brings peace in the world"“Iarap ia kiba dukKyntiew ia la ka JaitbynriewBan ia bit ia biang lang’Ba ka Ri kan kiew shaphrangBad jingsuk kan wan ha sla pyrthei".
Shillong: Ki nongialam Khristan na ki jaka bapher ha Assam bad ka thain lam-mihngi ki la iakynduh lang ha Guwahati myn Sngi Thohdieng 14-tarik u Rymphang 2023 da ka jingiakut ia ka jingialong kawei hapdeng jong ki bad kito baroh kiba shah lehbein.
Kane ka jingialang ka la pyn kynmaw ia ki jingjia pyrshah ia ki Khristan ha ka ri jong ngi ki ba kynthup ia ki kyntien-jingshun, ki jingshah ibein bad jingshah leh jubor jong ki riewngeit shimet bad ki kynhun kaba kynthup ruh ia ki jingpynjot bad jingpynjah burom ia ki jingtei bad ki jaka mane Blei.
Ki kam sniew kum ka jingpyniap ia u Graham Staines ha Odisha kumba 20-snem tam mynta, ki jingjia ba shyrkhei pyrshah ia ki Khristan ha Kandhamal ha u snem 2008 bad kiba bun kiwei pat ha ki jaka bapher ha ka ri khamtam ha kito ki jylla ha kiba ki bor synshar ki sngap jarjar kum kiba ai jingmynjur pynban ia ki nongleh kam bymman.
Ha kine ki khyndiat snem kine ki kam pyrshah ia ki Khristan ki la nang kham jur eh bad kham bun ruh, bad dang shen ka don ka jinglum kyrteng ia ki Khristan shimet, ki longiing jong ki bad ki kynhun Khristan ha ka jylla Assam.
Da kaba ai daw ban beh ia kiba wan buhai shnong ha ki khlaw Sorkar, ka la don ka jingpynjot ia ki iingmane bad ki jaka shong briew ha kaba da ki spah ki nongshong shnong na ka jaidbynriew Boro kiba long ki trai shnong trai muluk, ki la kylla long ki phetwir ha la ka jong ka jaka.
Ha kajuh ka por pat ym lah khlem da bishar ia ka jing-ai noh da ki spah acre ki jaka bad spah khyndew sha ki briew bad kynhun hehspah kiba long nongwei ha kane ka thain jong ngi.
Kane ka long ka jingkhniot bein ia ka ioh ka kot jong ki kynhun bynriew kiba ritpaid bad tlot bor da kiwei pat kiba khlain bor bad kiba ialeh ban iai bat ia kata ka bor jog ki ha ki katto katne ki jaka ba donkam.
La don ruh ka jingpynsngew sheptieng da ka jingbyrngem ban weng noh ia ka hok jong ka Scheduled Tribe na ka bynta ki Khristan ka ban long ka jingpynduh noh ia ka hok jong ki nongshong shnong tynrai jong ka ri kat kum ka Constitution ong ka Ri India.
Katba ki bor Sorkar ki la kyntait ia ka jingdonkti jong ka Sorkar ban tuklar halor ka jingjied jong ki briew shimet ia la ka jingngeit bad jingmane Blei, pynban ki Balang bad ki kynhun Khristan ki dang iai iakynduh ia kine ki jingdawa bad jingmaham.
Ki jaidbynriew ha kane ka thain lam-mihngi ki lah juh don ka jingburom ia ka jingjied shimet jong ki briew ia ka jingngeit niam bad kiwei de ki dustur rukom im, bad kim juh tuklar ia ka rukom im jong kiwei pat ha ki bynta bapher jong ka ri India.
Ki kam sniew kum ka jingpyniap briew bad ki jingleh bein kim juh don ha ka rukom im jong ngi.
Ki rukom pynjot da ka bor bad ki jingkyndang jubor ki long tang ki atiar jong ka jingleh niewbein bad ka jingkhaweit.
Ha ka jingjied nongmihkhmat kiba long mynta u bnai ha Tripura, Nagaland bad Meghalaya, kane ka jingialang ka khot ia baroh ki nongshong shnong ban long kiba phikir bad peitngor halor ki jingbyrngem ban pynduh ia ki jinglaitluid kiba ka Riti Synshar jong ka Ri Inda ka ai na ka bynta baroh ha ka Ri.
Kane ka jingialang ka khot ruh ia ki para Khristan ban ym kylla-dien na ki jinghikai ban bat ia ka jingshisha, ka hok bad ka jingleh hok khlem jingpyniapher.
Ym dei ban shah pynbiej ha ki jingkular bad jingaisngewbha kiba tang shiteng por.
Kum ki nongthep votengi dei ban sngewthuh ia ka jingkordor jong kane ka bynta, bad da kaba bishar bha bad ka jingiatiplem kaba khuid ngi dei ban jied ia ki briew kiba don ka jinglah, kiba bat ia ka hok, kiba isih ia ka jingbamsap, kiba don ka jingshaniah bad ka jingaiti na ka bynta ka jingialong kawei bad ka jingbha jong ka imlang sahlang bad jaidbynriew jong ngi.
Ki nongialam kiba la iashimbynta ha kane ka jingialang ki dei na ka National Boro Christian Council (NBCC), Assam Baptist Convention (ABC), Boro Baptist Church Association (BBCA), Karbi Anglong Baptist Convention (KABC), All Manipur Christian Organisation (AMCO), Catholic Church, UCF Karbi Anglong, Nagaland Joint Christian Forum (NJCF), North Bank Baptist Christian Association (NBBCA), Khasi Jaintia Christian Leaders Forum (KJCLF), Christ Church Guwahati (CNI), Assam Christian Forum (ACF), CCFNEI, Boro Baptist Convention (BBC), ong ka kyrwoh, na U Rev Dr EH Kharkongor, Recording Secretary.
Ngi donkam ban iatylli para rit paid jing baroh ka thaiñ shatei lammihngi ki dkhot jong ki kynhun nijam bapher2 ban ioh jingpynsngewthuh iaki paidbah baroh khnang ban nym jied iaki candidate kiba wan pynbeij election da kine da kitei tang ban jop iaka election ka jong ki.
Namarkata husier ko ki paidbah jong ki jylla bapher2, khnang ban nym ngop ha ki briew kiba thmu sniew.
Ki rangbah Ka Sorkar India ki la kdew khlem riej, ba kane ka Sorkar NPP ka long ka Sorkar kaba ‘‘bamsap tam ha Ri India baroh kawei’’.
La mih ha ki kot khubor baroh.
Ki don ki jingshisha halor kane ka jingkynnoh, namar ki rangbah NPP ki leh kum bym iohi ne iohsngew, ki sngap man-man.
Haba sngap te ka mut, ki kubur em ia ka jingshah kynnoh?Hynrei hapdeng kat kane ka jingshah thad, dang don pat kiba dang leit NPP tangba ki bun da kito kiba ju mlien hi ban shang makia, ban tah mluh kat haba don, kiba man ka 5 snem ki kylla rong bad kylla jutang.
Kito pat kiba kyrshan ruh, ki dei na kajuh hi ka tyllong bad ka nongrim plastik; shu kyrmen ba kin ia kad lang.
Ha ka por ba long Chairman u Wailad Shylla, MLA Ka Jowai na ka seng NPP hi, la khang noh ia ka karkhana MCCL pynmih dewbilat babha ha Sohra ha u snem 2020, kaba ieng halor u mawshun bad u dewiong ka ri Sohra.
Lada ki Karkhana shimet ki kaia ha Ri-Bhoi bad Jaintia Hills ki lah ban pynmih dewbilat, balei ka karkhana Sorkar, kaba don naduh ki snem 1955 ka la jah noh.
Khein kein ia ki jingiasam bhah! Hato u Minister Delhi un shu kynnoh kulmar tang ban lait syngaw?Kumno ka Sorkar kan pyniaid kat ia ka jylla, haba tang ia ka karkhana ba dang iaid kam la khang noh? Une u dei na kajuh ka Dhar Company.
Lada la weng shimiet-shimiet ia ki dukan ha Polo, haba leit tynrah da ki JCB dang 3-4 baje mynstep, kumno ia ki spong ha Iewmulong ym nud weng na ka jaka Sorkar, nalor ba don bun ki ain bad ka Meghalaya Public Premises Eviction of Unauthorized Occupants Act 1980?Ha kato ha Polo, uba mareh khlem patlun ruh uto, uba poi lymbuit sha um ruh uto, ba wan tynrah ki JCB ia ki dukan dang dum, balei ym leh kumjuh ha Iewmulong, khnang ban pynheh ia ka jaka ieng ki kali bad ban khuid-suba bad kylluid ka Iewduh-iew niam?Ki paidbah ki par kum ki dkhiew ha sor Shillong, ki tur beit sha ki kali kiba iaid, naduh ki kynthei ki khynnah; tang kawei ka surok suin (fly-over) ruh ym don.
Katba ha sor Guwahati, da ki phew tylli la mih ki fly-over.
Shano ki nongsynshar?Iadon lut jan baroh ki seng ha kane ka Sorkar, kynthup ia ka BJP kaba kdew kti ia ka Sorkar.
Kan da wan lei kane te, tip kaei kaban jia, namar haba pan ki Seng Bhalang ia ka ILP, ka BJP ka ong pynban ban ai da ka Rel, kaban pynjot ia ki khlaw, ki lum ki wah bad kaban wan kit lut ia u jait pa u jait.
Mano kein ban kren ia kitei ki jingeh, ki jingma, haba ki bun ki Minister kiba trei bisines, kontrak ter-ter ki bym bna ia ka bneng ka khyndew.
Don lei uwei uba na West, uba da u ophisar ruh um leit, haba khot ma u.
Ki nongmihkhmat ‘Methrik fell’ (bym pat lait matric), kiba shu kren ‘phareng- khaii’ (trading English) lulu-lele, kumno kein kin pyniaid kat ia ki kam ka jylla kiba kynthup ym tang ia ki kam Ain-kanun suda, hynrei ia ka mang tyngka (budget), planning etc.
kiba dei ia ki kam pynroi ba bun jait bad baroh kiwei ki jait kam, ia kiba dei ban peit tang da ki khraw jabieng? Mano ba jied kum ia kine ki jait MLA, MDC? Haba mih kum kine ki nongmihkhmat, ka phalang sha ki nongjied kiba phah ia ki.
Hynrei to iapeit bha ruh ia ka jingbha bad jinglong jong ki nongialam, “namar lada leh stad u bieit, teng-teng dang shi rukom, hynrei lada ak bieit hi u stad te, da ia husiar bha".
Ia ki mahajon lei, kham husiar shuh-shuh, namar kine ki khaii na ka Sorkar syndon bad ka ktah ia ka bynta u paidbah.
I Rev.
Dr.
Edwin H.
Kharkongor Secterary KJCLF bad Bah River 0.
Wallang.
, Member KJCLF, kila kynthoh kumne harum ha u Nongsain Hima dt.
30.
12.
2022-“Kawei kaba kiba bun na ki paidbah ki ju liat ka long ka jingai buhrieh da ka pisa ban thied ia ka vote jong nga bad jong phi.
Baroh ngi sngewthuh ia ka dor jong ka pisa.
Uba duk ne uba riewspah ruh un shem shitom ban kyrngah haba don ba ai pisa ei.
Kane ka rukom thied ia ki paidbah ban kyrshan ia uno-uno u kyrtong ka la byrsieh haduh katta-katta ha kane ka Jylla jong ngi.
Ha ka pisa, imat u nongai bad u nongpdiang ruh um don jingsang, ym don niam, ym don jingiatiplem shuh.
Ngi la iohsngew ia ki khubor ba pyndiaw shisha ba don ki kyrtong ki bym buhrieh shuh ia kane, hynrei ki kop pynban ia kine ki jingleh bymhok jong ki.
Nalor ka pisa, mynta ngi iohi ba ki kyrtong ki pyndonkam sa da kawei ka buit: kata, ban ai da ki jingaisngewbha kum ki jain, ki tiar ki tar, ki nep kup thiah bad kiwei de.
Kum ki Kristan, ngi dei ban tip ba kane ka jingai bad jingpdiang ia ka pisa ban thied bad ban die ia ka vote jong ngi ka long ym tang kaba be-ain, hynrei ka long kaba ki jinghikai bad jingngeit Khristan ki mana pyrshah.
"Ngam pat ju tip ba u Rupang u dei Politic mo.
Shillong: Ha ka 17tarik mynta u bnai, U Branch Manager jong ka State Bank of India, Pynursla Branch, ula  ujor sha ki pulit, ba uwei na ki nongtrei jong katei ka Bank, ula sei tuh ia ka pisa kaba haduh T.
95lak, ha ka 13tarik Rymphang 2023.
Ki pulit ki la thwet ia utei u briew, uba donkti ha ka jingiatreilang jong ki dkhot jong ka iing jongu, ha ryngkat bad ki nongtrei jong ka Bank bad la ioh kem noh ia u, ha ka 19tarik mynta u bnai.
Ka jingwad, ka dang iai bteng, ban lap ia katei ka pisa, kaba ula sei tuh, na katei ka bank bad ban tip, la ula aiti ne em sha kiwei pat ki briew.
La iathuh, ba utei u nongtrei, u bym shym la ai kyrteng satia, ula pyndonkam bakla ia ka password, ba la ai da ka Bank, ha kaba ula pyndonkam bakla ia katei ka pisa, ha ki bun bnai ba ladep bad ban sei tuh bad ban ialeh khalai lane ka online betting.
Shillong:Ka la don ka jingpluh ding kaba shyrkhei, mynta dangstep phyrngab ha ka shnong Mawlam, kaba don harum Pynursla, ha kaba kawei ka iing shong briew, ka la ingkhong khait, na ka jingtrei jubor jong ka ding.
Ha katei ka jingjia, u kpa jong ka iing lem bad 3ngut ki khun, ki la duh ei, ia la ka jingim.
La iathuh ba U Bah Etan Tangsong, uba don kumba 45 snem ka rta, ula khlad ha katei ka jingpluh ding ha ryngkat bad 3ngut ki khun jongu, ba kynthup ia arngut ki khun shynrang.
Uwei na kiba iap, u dei U Killer Khongkhnian, uba 10 snem ka rta, U Bhaman Khongkhnian uba 6 snem ka rta bad ka Elimai Khongkhnian, kaba dang 4 snem ka rta.
Ka kmie jong katei ka iing, ka la lait na ka jingjia ba sngewsih, namar ba kam shym don lang satia ha katei ka iing, ha katei ka miet, ong ka khubor.
La iathuh ba ka jingpluh jong ka iing, ka dei na ka jingpur jong ka ding, na ka dpei jong ka iing.
Na ka liang, U bah Eming Khongngai, Vice President jong ka seng UDP Pynursla Circle, u la leit sngewlem sha katei ka longing mynta ka sngi, ong ka khubor.
“Stupid, desperate followers create half-assed, dangerous leaders"“Ki nongbud kiba kada bad kutlad ki pynmih ïa ki nongïalam kiba ma bad shiteng-tdong"– Tarun TejpalU Tarun Tejpal u ong ïa kine ki kyntien ha ka novel The Alchemy of Desire.
U ong ba ha ri India ngi ïoh ki nongïalam kiba khwan, kiba lehjubor bad lehmon ïa ka jingdon-jingem jong u paidbah ne jong ka ri, bad kiba shim ïa ka kam shakri-paidbah tang kum ka synrang ban riehtngen bad ban pynaram ïalade.
Ka dawbah jong ka jingmih jong kum kine ki nongïalam kadei ka jingbieit, ka jingbuaid-rong, ka jingmutlop,  bad ka jingkutlad jong u paidbah uba bud ïa ki.
U Mahatma Gandhi u la ïohi shai kdar ba katba ki briew kim pat laitluid na ka bieit-ka them, na ka sngew jaidbynriew, na ka sngew-niam bad na ki jingngeitbieit, ka jinglaitluid ha ka synshar-khadar kam don jingmut eiei.
Uba synshar, la udei u nongwei ne uba na ïing, un lehbor haba u ïohi ba ki shah synshar kidei kiba dang duna ka bor tip bad ka bor pyrkhat, bad kiba dang shah bat mraw ha ka jingkhim mynsiem.
Ka long kaba shisha bad kaba la long hi ha ka mariang ne ha u briew ba ka bor ka klop (power corrupts).
Te, namarkata, lada pyrkhat jngai bad jylliew, ngim lah ban kdewkti, kynnoh ne pynrem ïa uba leh jubor, namar u shu pyndep ïa kaei kaba ka mariang ha u ka batai ne ïalam.
Ka wah ka tuid kat shaba ka tuid.
Ka burom u briew ka shong ha ka jinglah jong u bad den ïa ka, ban pynmih bor-ding, ne ban shna jaka saitjaiñ.
Kumta ruh ka burom jong ka ri kam shong ha ki nongsynshar kiba don ka bor ban ïaid kum ka wah, hynrei ka shong ha u khun ka ri, lada u tip, u nang, u sngewthuh, u shemphang kumno ban den bad shano ban pynphai ïa ka lynti ïaid jong ki.
Ba ka United States of America (USA) ka ïoh ki President kum u Abraham Lincoln ne u JF Kennedy, ka burom ka leit sha u nongshongshnong jong ka USA, uba la jied ïa ki bad ailad ba kin ïalam.
Ngi sngewieit ïa ki paidbah America kiba ieng rasong ban pyrshah ïa la ka sorkar haba ka USA ka thombor ïa ka Vietnam ha ka spahsnem ba arphew.
U paidbah udei ka bor.
U Voltaire, u nongthoh bakhraw ka ri France, u ong: “Vox Populi, Vox Dei" (Ka sur-paidbah kadei ka sur-Blei).
Hynrei kaba tieng bad ma ka long haba ka sur u paidbah ka shah ïalam ha ka jingbieit, ka jingbymtip, ka jingbymshemphang bad ka jingshongshit, namar shisien ba ka sur ka dei ka jong uba bun, wat la ka dei ka sur bieit ruh, ka pynngeit ïangi ba ka dangdei hi ka sur u Blei.
Haba u paidbah, ha ka jingbieit ne ka jingshah pynbieit, u pynmih ka sur-jied ïa ki nongmihkhmat ki bym don ïa ka bor ïalam bad ki bym pat ju shah hikai skul ïa ka jingmut jong ka jingong “shakri paidbah", hangta kein ka bieit-ka them ka shah rahskong, ka mutlop ka kiew rynsan, ka bam-klop bad ka khwan ki sdang sei reng, ka lehjubor ka ïaid pyngngad bad suki-suki kine ki bor jingdum ki shop ïa ka ri sha Krem Lamet-Krem Latang.
Ha ka juk synshar syiem ne patsha, u raïot um don sur; namarkata um don bor.
Ha ki kti jong u syiem uba bha, ki nongshonghima ki bha-ki miat, hynrei ha u shabuk jong u syiem runar, ki long khlem jingim, namar la shimnoh na ki ïa ka jinglaitluid kaba long u soh jingim.
Kumta, haba ngi pule shaphang ka juk syiem, ka jingïaroh ne ka jingpynrem jong ngi ka long ïa u syiem ne u patsha.
Lada u syiem ne u patsha u la long uba bha bad uba khraw ha ka jinglong nongsynshar, kum u Marcus Aurelius, ne u Asoka, ne u Akbar, kata u la ïoh jingïaroh bad jingpyrto shaduh ki pateng ki ban dang wan.
