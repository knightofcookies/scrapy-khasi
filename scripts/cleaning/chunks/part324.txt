M.
R.
B.
A, Bah Kordor Pyrbot, Bah Joshua Sohtun, Bah Cyprian Dkhar, bad u Bah Seiborlang Jaktung.
Ha kane ka Championship, ka Zone A kan long ha jylla Pune, Maharashtra, Zone B kan long ha jylla Goa bad ka jingïakhun phainal kan long ha jylla Delhi.
Haka ne kane ka jingïakob, 24 tylli ki jylla kin ïa shim bynta bad baroh kin ïa synrop lang 2 lane 3 tylli ki jylla ban ïakhun.
Ka kynhun ka ban ïashimbynta ha kane ka lympung kynthup ïa ki rangïalehkai bad u coach kiba la shah jied daka Meghalaya Roll Ball Association ki long u Kordor Pyrbot (East Khasi Hills), Rimioo Suchiang (West Jaintia Hills), u Caldy Nongsiang (West Khasi Hills), bad u Seiborlang Jaktkung (coach).
Ka lympung Weiking, Jaïaw, mynta ka janmiet ka la shat thaba khriak da ka bor jong ka bording, namar ha kine ki ar sngi, ka Cultural Committee, ka   Seng Khasi Kmie bad lyngba ka jingkyrshan jong ka tnad jngoh kai pyrthei ne ka Tourism jong ka sorkar jylla, kin pynlong ïa ka tamasa tamahoi kaba ai kyrteng “Na Thymmei Festival", kaban long ha ka 19 bad 20 tarik Naiwieng 2022.
Ka jingpynkhreh hi ka long kaba radbah, namar ka jingtrei ïa ka kam ruh ka long kaba bun, naduh ban thaw ïa ka rynsan kaba thymmai bad ha kine ki ar sngi, ki prokram ba la pynkhreh ki long ba la sdang shuwa da ka jingpyni lyngba ka ‘sound bad light show’, jong ka phlim ‘Ka Hok Ka Shi Kyntien’, kaba la shna bad pynwan dur janai ïa ka tynrai jingwan ban longbriew u khun Hynñiewtrep Hynñiew Skum Hynñiaw Wasa, sha kane ka sla jong ka pyrthei.
Ïa kane ka phlim la bsut da ki kyntien ha ka ktien phareng bad yn  pyni ïa ka ha baroh ar sngi jong kane ka prokram ha kaba yn bynraplang pat ruh bad ka jingpynlong ïa kawei na ki jingïakob, kata ka dei ‘Ka Lukhimai bad Nai Khatsaw Synñia’.
Yn don ruh ka jingpyni ïa ki jingshad bad ki sur jingrwai ban wan ban ai da ki khun samla ka Seng Khasi bad Seiñ Raij Shillong, kiba ym juh da kham ïohsngew ne bna koit ïa kum kine, pynban kiba dang ri dang sumar kyndong pat ïa ki da ki longdien kiba mynta.
Haba ïadei bad kane, ka Seng ka shim ïa kane ka kabu ban kyntu bad ïalap ïawer ïa baroh ki nong shong shnong ba kin wan sha lympung ha kine ki ar sngi, ha kaba kan nym don satia ka jingkhrong bai rung, bad ka jingpyni ka long ban ïoh ban peit ban sakhi ïa kaei kaba don ha lyndet jong kane ka prokram.
Kan long ka jingsakhi ba haduh katno ba ka jaidbynriew Hynñiewtrep, Hynñiewskum ka don ïa ka spah bah jong ka La Riti ba janai (culture) ban pynpaw shakhmat jong ka pyrthei.
Sa shisien ka Cultural Committee Seng Khasi Kmie ka wer bad khot sngewbha ïa phi ki para kur, para kha, para kher, para mer, ban ïawan ban sakhi bad khmih ïa kine ki ar sngi, ki programme namar kan dei ka rneng bad ka spah lum jingtip kaba kordor ka ban lah ban lum bad ban ïoh rah rneng sha la ïing, la sem.
U Bah Charles Marngar, MDC ka Mawhati konstitwensi u la phla paidbah ba u Bah Ngaitlang Dhar, uba dei u kpa jong u Bah Dasakhiatbha Lamare, MLA ba mynta ka National People’s Party (NPP) na Mawhati uba pynkhreh ban ïakhun noh ïa ka elekshon MLA 2023 na Nongkrem konstitwensi, u la wan ban thong ïa u ban ïakhun noh na ka seng NPP.
Haba kren ha ka jingïalang ba pynbna pura ïa u Bah S Osborne Kharjana kum u kyrtong ka Congress na Sohïong konstitwensi ha ka 20 tarik Nohprah, u Bah Charles u la kynthoh ruh ba ka jingphet ki MLA ka Congress ka long kumba hap ki sla ïaw na u dieng bad mih pat da kiba lung bad pynpaw ka jingkmen ba u Dr Mukul Sangma um don shuh ha ka Congress.
Une u nongïalam ka Congress na Ri Bhoi u la ong ba ki longkmie ha ki shnong Block II ki da ïam kthang mar ïa dep ïohi ïa ka jingkren u Symbud Myntri Rangbah ka Jylla, u Bah Prestone Tynsong uba la ong ba 22 tylli ki shnong ha Block II ki hap sha Assam.
U la ong ruh ba mynta ba la jan ka elekshon la ïa lymbub para kyrtong ha ki ïing ïap briew katba ha ki snem ba la dep pat ym ju ïohi bad ki kyrtong na kiwei ki party ki ai jingïarap pisa sha kiba khawai sngi kha ki khyllung ki khynnah.
Ki nongïalam ba ha khmat ka Meghalaya Pradesh Congress Committee (MPCC) ba kynthup ïa u Bah Pynshngain N Syiem, Bah JA Lyngdoh, u Bah Ronnie V Lyngdoh lem kiwei pat ki la kynther jem ïa ki seng  saiñ-hima kiba ïa don lang ha ka Sorkar Meghalaya Democratic Alliance (MDA) ha ka jingïalam khmat ka National People’s Party (NPP) da kaba kynnoh ba kim don jingpyrkhat ïa ka biang ka bit ki paidbah hynrei ki lapmiet ban ïalum pisa na ka bynta ka jingmyntoi shimet jong ki.
Na ka liang u Bah Pynshngain N Syiem, MDC ka Mawkhar-Pynthorumkhrah u ban ïa aireng ha ka elekshon MLA 2023 na Pynthorumkhrah konstitwensi u la ong ba ka Secretariat ïa mynta hi ka la kylla long ka ktem ïa pyrkhat kam khaïi, ym shuh ban thaw ki lad ki lynti ban kyntiew ïa ki paidbah.
U la ong ba ha ka por khlam COVID-19 ba ka Sorkar ka lut 800 klur tam ki MLA bad Myntri ki thied jaka thied ïing da ki klur tyngka.
Na ka liang u Bah JA Lyngdoh u ban ïa aireng na North Shillong, u la ong ki seng saiñ-hima kiba dei na ka Jylla ki leh ieid jaidbynriew hynrei kim lah ban leh eiei ruh khlem ka BJP lane NPP.
Ka Coordination Committee on International Border (CCIB) ha ka 20 tarik Nohprah, ka la pynpaw ba kam pyrshah ïa ka jingker sainar shiah ha ki thaiñ khappud hynrei ka dawa na ka sorkar ban ker sainar naduh Zero Line jong ki khappud bad ka jylla Meghalaya bad ka ri Bangladesh.
Haba kren sha ki lad pathai khubor u chairman ka CCIB u Bah Sukkynjai Myrchiang u la ong ba naduh 3 tarik mynta u bnai ki bor sorkar kila wan sha ka shnong Rhongkong kaba hap ha ka thaiñ Amlarem Sub Division ban sdang ïaka jingker sainar wat hapdeng ka jingpyrshah ki paidbah khamtam ki trai jaka.
U Bah Sukkynjai u la ïathuh ba ha ka 5 tarik mynta u bnai ki dkhot ka Khasi Student Union (KSU), Hynniewtrep National Youth Front (HNYF) bad ka Federation of Khasi Jaiñtia and Garo People (FKJGP) kila leit shaka shnong Rhongkong ban phah sangeh ïa kane ka jingker sainar shiah kaba ki bor sorkar kila sdang ker naduh 150 Yard jong ka International Border.
“Ha ka jingleit phah sangeh ïaka jingker sainar shiah ki dkhot sengbhalang ki dap daka jinglyngngoh ba ki bor sorkar kila ïathuh ba kila ïoh jingbit na u Bah Wanshalan Dhar ban ker sainar namar ka sorkar ka la dep ban siew bai lutksan sha u Bah Banshalan bad sha ka ïing jong u" la ong u Bah Sukkynjai.
U Bah Sukkynjai u la ïathuh ba ka CCIB ka dei ka kynhun ba don lang ki sengbhalang bad ki trai jaka ha ki thaiñ khappud bad naduh ki snem ba la leit ka la pynpaw ka jingpyrshah ban ker sainar shah na 150 Yard ka International Border bad ka ri Bangladesh namar ki trai jaka kin duh ïa la ki jaka puta kiba dei ki jaka rep.
U la ïathuh ba u Bah Wanshalan bad ka ïing ka sem jong u, kila shet kylla ïa ka CCIB bad khamtam ïaki trai jaka namar kila ïaid lait ïa ka sur ban pyrshah ïaka jingker sainar haki thaiñ khappud.
U la bynrap ba ka CCIB naduh 21 tarik Nohprah 2021 kala ujor da ka dorkhas hapoh Meghalaya High Court ban pyrshah ïa ka jingker sainar na 150 Yards na u pud  sam ka Meghalaya bad Bangladesh hynrei ka sorkar jylla kala ïaid shaid shaid ban surbe bad ban ker sainar hapoh ka shnong Rhongkong.
U Bah Sukkynjai u la ïathuh ba ki don 147 ngut ki trai jaka ha ki thaiñ khappud bad ka ri Bangladesh kiba naduh West Jaiñtia Hills, East Khasi Hills bad ha ki thaiñ West Khasi Hills hynrei naka liang ka sorkar kam shym la burom ïa ka sur ki trai jaka.
Ka Symbol of Sneh Society (SOSS) kan pynlong ïa ka “North East Sustainable Fashion Show" ha nongbah Shillong bad ïa ka jingbishar (Audition) yn sdang ha ka 28 tarik Nohprah ha Youth Hostel.
Haba kren sha ki lad pathai khubor ka nongseng jong ka SOSS ka Preeti Thapa ka la ong ba kane ka dei ka sien ba nyngkong ban pynlong kum kane ka jingïakop.
Ka thong jong kane ka jingïakop ka long ban ailad ïa ki samla, ki longkmie ban ïashim bynta ha kane ka jingïakop pyni riam.
Shuh shuh ka la ong ba yn ailad ruh tang ïa ki briew lajong ym kiba la paw.
Ka Preeti ka la ong ba kan long khampher ha kane ka jingïakop namar kan don ka jingai jinghikai lyngba ka jingpyni riam ïa ka jingdonkam jong ka Vote jong uwei pa uwei u nongshong shnong ka jylla Meghalaya.
Ka la ong ba kan don ruh ka jingai jinghikai halor kumno ban pynneh ïa ka mei mariang lyngba kane ka rynsan ïakop pyni riam.
Ka Preeti ka la ong ba ïa kane ka jingïakop yn ailad ïa kino kino ki nongïashim bynta khlem da don jingkhang ïa ka snem.
Haba kylli halor ka bai pynrung kyrteng, ka Preeti ka la ong ba ïa ka bai pynrung kyteng ka long tang T.
150.
Ha kane ka sngi la don lang ka puron ka Kong Sweety Pala bad kiwei.
Ka Hynñiewtrep National Youth Movement (HNYM) ka la phah da ka shithi sha u Registrar jong ka Meghalaya High Court ha ka 16 tarik Nohprah ban shim noh ha ka kti jong ka aiñ halor ka jingkynnoh ïa ki jingleh beaiñ jong ki Pulit.
Kane ka leit jia hadien ka jingbat ka seng HNYM ïa ki trok ha ka 9 tarik u Nohprah 2022.
Haba kren sha ki lad pathai khubor u President ka seng HNYM u Bah Louis Dohtdong u la kam ba ka jingbat jong ki ïa ki trok kiba kit lyngba kane ka jynkieng Umïam (Damsite) ka long ba kane ka jynkieng ka la tlot bad lada pra kane ka pung Umïam mano ban bah khlieh.
U la ong ba ka jingpyllait u Superintendent Of Police (SP) East Khasi Hills hadien ka jingbat ïa kane ki trok, lada jia ei ei ïa kane ka jynkieng Umïam u hap ban bahkhlieh hi.
“Ka seng ka ong ba u SP ka East Khasi Hills u dei ban bah khlieh lada wan jia ki jingjia ba sngewsih", la ong u Bah Dohtdong.
U Bah Dohtdong u la takraiñ ïa ka jingbym leh kane ka sorkar Meghalaya Democratic Alliance (MDA) ka bym shim ïa kano kano ka sienjam ban khang ïa kine ki trok ba ïaid lyngba ka jynkieng Umïam bad haduh mynta kane ka sorkar ka khlem leh ei ei.
“Ka sorkar kam shym la lah ban leh hynrei la hap ban leh da ka Iingbishar ka jylla ïa ki kam bad ïa kane ka kam ruh ym banse shuh ban ai sha ka iingbishar ban leh ïa kaba donkam", la ong u Bah Dohtdong.
Ka jingkwah ka sorkar ban wanrah ïa ka lynti rel sha ka jylla Meghalaya ka la slem bha naduh ki snem 80 eiei hynrei kane ka jingthmu ka la sahkut noh tden namar ka jingpyrshah jong ki sengbhalang bapher bapher wat ki seng saiñ pyrthei ruh kumjuh kiba na kane ka jylla.
Hynrei hapdeng ka jingpyrshah jur, mynta ka jingpyrshang ka sorkar ka la ïaid mian pa mian kum ka tah sha rilum Khasi Hills hynrei ha rilum Garo la dep urlong haduh Mendipathar, ka North Garo Hills district.
Ha Khasi Hills ruh ka la ïaid shaduh Byrnihat, ka jingthew ka jingtrei watla ka la don ka jingthmu ban pynpoi haduh sor Shillong thymmai.
Ka jingpyrshah jong ki seng-bhalang bapher bapher ïa ka lynti rel ka dei namar ba kan wanrah ka jingma ban wanrah ban pynkharoi ïa ki briew nabar sha kane ka jylla kaba dang khuid bad ïoh ba kin wan tyllep ïa ki trai shnong kumba la jia sha kiwei ki jaka kum ka Tripura.
Hynrei hadien ka jingïakhih bad ka jingïapyrshah kaba slem, imat mynta ka Rel ban kit ïa ki mar ki mata kan sa urlong watla ka jingpyrshah ïa ka rel kit briew ka don hapdeng ka jingpyrshah jur.
Ngi ïohi ba ki seng saiñ pyrthei kiba kam kum ki National Party kum ka Congress, ka BJP bad kiwei ki kwah palat ban poi ka rel sha kane ka jylla bad kila ïakhun dohïap man ka por ban pynngeit ïa ki paidbah ban pdiang ïa ka bad ban bret noh ïa ka jingsngew tieng da kaba ai daw ba lada wan ka lynti rel kan tad ka mar ka mata bad kumta ter ter.
Haba ïakren ïa ka leit ka wan, ka jylla Meghalaya ka dang sahdien bha namar ba kam don ka lynti rel, ki surok Express Way ban ïaid 6-8 tylli ki kali shisien ïaid, bad khamtam eh ka jing-bym don ka kad liengsuiñ kaba heh ban wan dem ki liengsuiñ ba wan nabar ri ne international airport.
Ki paidbah ka jylla, kiba wan sha kane ka jylla, kiba shong da ka liengsuiñ ne ka rel, ki hap ban hiar ha Assam ban shong pat da ka kali sha Meghalaya kaba mut ba kiba wan sha Meghalaya hap hiar ha Assam bad kane ka la pynthut bad ka la wanrah ka jingduh nong ïa ka Meghalaya.
Ka sorkar India lyngba ka tnad Development of North Eastern Region (DoNER) ka la la pynbna ba kan pynshna ïa ar tylli ki kad liengsuiñ ban wan dem ki lieng-suiñ nabar ri ha Manipur bad ha Agartala ban kyntiew ïa ka ïoh ka kot ha kane ka thaiñ.
Hynrei sngewsih ba ka jylla Meghalaya kam pat ïoh rung ban ïoh ïa kane ka jingmyntoi kaba donkam bha watla lehse ka lah ban ïoh hadien hynrei kan long noh ka jingslem.
Ym lah ban tip na kaei ka daw ba ka jylla Meghalaya kam ïoh ïa kane ka jingdonkam hynrei lehse kawei ka dei namar ba kaba shitom tasam ban wanrah ïa ki kam pynroi ha Meghalaya ka dei namar ba ka shem shitom ban ïoh ïa ka jaka ka purta.
Ka jingpynheh ïa ka kad liengsuiñ ka donkam ïa ka jaka kaba heh bad kane ka dei ka daw kaba kongsan ba ka jylla Meghalaya kam don ka kad liengsuiñ ka pyrthei ne international airport watla ki briew ka jylla kim pyrshah ïa ka kad liengsuiñ kumba pyrshah ïa ka lynti rel.
U Myntri Rangbah ka jylla u Conrad K Sangma ha ka 20 tarik Nohprah, u la ong ba ïa kano kano ka jingtei kaba ka sorkar Assam ka tei, yn ym ailad katba ka dang hapoh u pud u sam ka Meghalaya.
Ha kaba ïadei bad ka Border Outpost ha ki jaka khappud, u la ong ba ka sorkar ka la phah briew 30 ngut ban treikam pura ha ka Border Out Post ha ka shnong Mukroh, West Jaiñtia Hills.
U la ong ba ïa ka Outpost yn buh ha Barato katba ïa ka BoP yn buh beit ha Mukroh.
Ha kylli ha kaba ïadei bad ka jingtei pynheh biang jong ka Assam ïa ka Forest Beat house ha Khliehsnarew, Mukroh, u myntri rangbah u la ong ba katba ka dang hap hapoh u pud u sam bad ka jingpeit jong ka Meghalaya, da lei lei yn ym ailad.
“Kano kano kaba dang hap hapoh ka jingpeit jingkhmih jong ka Meghalaya, lada dei ïano ïano ruh, ne ka sorkar jongno  jongno ruh, ngi nym shah", u la ong.
U la kren pyntikna ba kato ka jaka kaba la tei ia ka Forest Camp ha Khliehsnarew, Mukroh ka dang hap hapoh u pud u sam jong ka Meghalaya.
Ha ki sngi ba la dep ka sorkar ka ïai ïakynduh ban ïaphylliew bad ïakren bad ka jylla Assam halor kane, bad u la kular ba ïa kane ka jingtei thymmai jong ki ruh un sa shong ban ïakren biang bad u myntri rangbah ka Assam.
Ki rangbah ka shnong Mukroh ha ka jingsynran lang ka KSU ki la dawa na ka sorkar ba dei ban weng noh shisyndon ïa katei ka Forest Beat House khnang ban lait na kino kino ki jingjia kiba sniew hadien habud.
Ha kajuh ka por, u Myntri Rangbah u la kyntait ban kren eiei halor ka jingkynnoh ba ka don ka jingïaleh politik hapdeng ki kynhun bapher bapher.
“Ngam kwah ban kren eiei halor kata, lada dei namar ka jingleh politik ki kynhun ne ka Karbi Anglong District Council hynrei lada biang ka rukom ïakren ïakhana ngi lah ban kiar ïa kum kine ki jait jingjia ba sngewsih", u la bynrap.
Ka Kong Wandalin Syiemiong ka la jop ïa ka nam Champion of Champion ha ka jingïalehkai Arm Wrestling kaba la long hapoh Malki.
Kane ka jingïalehkai Open Arm Wrestling Battle ka dei ba la pynïaid bad pynlong da ka seng Samla Malki.
Ha kane ka jingïalehkai ka Kong Wanda ka la ïakhun pyrshah ïa ka Aibok ha ka thup ‘open weight’ bad ka la lah ban pynliem noh ïa ka ha ka phainal bad khur ruh ïa ka song pisa kaba long 10 hajar tyngka.
Ka Kong Wandalin Syiemïong kaba shong ba sah ha shnong Lumshyiap, kaba dei ruh ka pulit MLP jong ka 6th Battalion, ka shait kilan met bad hikai ha ka power gym kaba don ha Rynjah na bynta ki jingïakhun ïakhun kti kiba ka ju leit ban ïashim bynta kylleng kylleng.
Ka long ruh ka nongïalehkai ïakhun kti kaba la jop ha shibun ki jingïalehkai arm wrestling ha ka jylla bad shabar ruh kumjuh.
Ka jingmih ki khlur ïalehkai bapher bapher ha ka jylla ka long ruh kum ka jingkyrsiew thiah ïa ki samla kiba pyrkhat ïa ka duh kam duh jam hynrei ka long pat kum ka jingai mynsiem ban sdang ïa ka jingïalehkai kum ka jingkamai bad ka jingmyntoi ïa ka koit ka khiah bad ka burom ïa ka jylla.
Ka Syed Nishat Fatima, kaba la ithuh ruh da ka BCCI  kum ka coach jong ka kynhun ïalehkai kriket ka Meghalaya kaba dei ha ka thup jong ki khynnah kynthei kiba hapoh 19 snem, ka la pass ïa ka eksam (coaching qualification test) bad ka la ïoh rung na ka bynta ka Level 2.
Ka Fatima ka dei na ka  Bihar Cricket Association ka la leit ban don bynta ha ka  New Hybrid Level 1 Coaches Course (Group B, Batch 2) ha u bnai Naitung lyngba ka online bad ka onsite assessment myn ha u bnai Naiwieng, kaba la pynlong da ka National Cricket Academy, Bangalore.
Ka la ïoh haduh 74 mark, bad ym dei tang ka pass mark hynrei la pynlong ïa ka ban leit sa ka Level 2 (tang kito kiba ïoh 70 persen ki long kiba la bit bad dei ban ïoh bynta ïa kane).
Ka mark jong ka Fatima ka long kaba heh duh napdeng kiwei ki khynnah kiba ryngkat bad ka.
Ka Fatima ka la long ka coach jong ka Meghalaya mynta ka samoi kaba la ïashim bynta ha ka ‘U-19 Womens T20 Trophy’ bad ha ka ‘U-19 Womens One Day Trophy’.
Ka long shisha ka khubor sngew sarong ïa ka jylla baroh kawei hadien ba ka Kong Lorenza Songthiang kaba la leit ban ïa shim bynta sha ka Asian Confederation Kickboxing Championship 2022 ka la jop ïa ka takma Rupa.
Ka Kong Lorenza kaba shong ba sah hapoh Laitkor Kynton-U-Mon, Lad-Nongkrem, Shillong, Meghalaya ka la long tang maka marwei na ki kynthei kiba napoh ka kynhun ïalehkai jong ka jylla bad saw ngut kiwei pat ki shynrang kiba la leit ban ïashim bynta ha ka lympung ïalehkai jong ka Asian Kickboxing Championship 2022 ka ba la long ha ri Thailand, hapoh nongbah Bangkok naduh ka 10 tarik haduh ka 19 tarik Nohprah 2022.
Ka Kong Lorenza ka la leit ban mihkhmat ïa ka ri hapoh jong ka NKF NG Indian Kickboxing Team hapoh ka jingïalam jong u C.
A.
Tamboli kiba la lah ban wanrah nam ka burom ïa ka ri India baroh kawei hadien ba ki la jop 15 tylli ki takma kiba kynthup ïa kawei ka takma ksiar, 5 tylli ki takma rupa bad 9 tylli ki takma rnong.
Ka Kong Lorenza kaba la ïalehkai ha ka kyrdan Kick Light 60 Kg jong ki kynthei, ka la ïoh ban rah ïa ka takma Rupa.
Ka Meghalaya Association  Of Kickboxing  Organizations (MAKO) ka la ai khublei ïa ka Kong Lorenza Songthiang kaba la wanrah ïa ka nam ka burom ïa ka jylla bad ïa ka ri India, ka Association ka ai khublei ruh ïa u Bah Pynshai uba la ïalam ïa kane ka kynhun ïalehkai jong ka ri kum u coach ha ka Asian  Confederation Kickboxing Championship.
Ka association ka ai khublei ruh ïa baroh ki khynnah ïalehkai kiba la jop takma ha kane ka lympung kynthup kawei ka takma Ksiar, 5 tylli ki takma Rupa bad 9 tylli ki takma Rnong.
Ki nongïalehkai na ka ri India kiba la wan phai ryngkat ki takma ki long u Bhargavi Sankhe (takma ksiar), Kick Light -94 kg (M) Raj Wasvand Silver, K1-81 kg (M) Irshad Mancheri (Takma Rupa), Point Fight -60 kg (F) Bhargavi Sankhe Silver, Light Contact -60 kg (F) Bhargavi Sankhe (Takma Rupa), Kick Light -60 kg (F) Lorenza Songthiang (Takma Rupa), Kick Light-57 kg (M) Sudipta Biswas (Takma Rnong), Kick Light -74 kg (M) Shakir Dar (Takma Rnong), Kick Light -79 kg (M) Aditya Bukki (Takma Rnong), Creative Forms (Weapons) Sonu Poonia (M) Bronze, Creative Forms (Weapons) Priyanka Sharma (F) (Takma Rnong), Creative Forms (Open Hand) Pinki Yadav (F) (Takma Rnong), Creative Forms (Open Hand) Aditya Bukki (Takma Rnong), Musical Form (Hard Style) Himmat Swami Bronze, Musical Form (HS Weapon) Himmat Swami (Takma Rnong).
Ka jingpynpra ïa ka bynta jong ka Karkhana pynmih dewbilat barim jong ka Mawmluh Cherra Cement Limited (MCCL), kala ïaid sha khmat.
Haba ïakren bad ki nongtrei kane ka karkhana, ki la pynpaw ba kane ka dei ka karkhana kaba rim bad la donkam ban pynthymmai ïa kane ka karkhana“Ki don ki kato katne ki bynta jong kane ka karkhana ki bym trei kam shuh bad dei na katta ka daw na ka liang ka bor pynïaid katkum ka hukum jong ka, ki la bthah ban pynpra noh ïa kane namar ki lap ba kine ki plant kim long shuh," ki la ong.
U Bah Shanlang Diengdoh u la ïathuh ba ki mashin kiba thymmai kiba la shna mynshwa ki donkam ban pynbha shuh shuh, hynrei haba ïa dei bad kine ki mashin barim na ka liang ka sorkar kala pynshai halor kane ka jingpynpra bad kum ki nongtrei ki kim lahban kren eiei halor kane.
Katba u Bah Pynskhem Lyngdoh u la ong kane ka dei ka mashin rim kaba ki khot ka ‘Wet process plant’ ka bym don shuh ha pyrthei ki ban pynïaid.
Hynrei ka ‘Dry process’ ka dei kaba pyntreikam naduh u snem 2015 kaba ki dang thrang ba ka sorkar kan pyntrei kam noh kloi.
U la bynrap da kaba ong ba ka mashin thymmai kam don jingktah eiei bad kyrmen ba kan ïaid bad trei kam, ban ai kam ai jam ïa ki briew jong ka thaiñ.
Ha kajuh ka por, ki nongtrei ka Mawmluh Cherra Cement Limited (MCCL) hapoh ka shatri ka Mawmluh Cherra Cement Employment Union (MCCEU) ki la pynlong da ka jingpynkhuid ïa ki sawdong sawkun jong kane ka karkhana wat la da ki bun snem kam shym la trei kam shuh.
Kane kam shym la khang lad ïa ki ba kin peit ïa ka khuid ka suba jong kane ka jaka kaba ai ja ïa ki.
U Secretary ka MCCLU u Bah Pynskhem Lyngdoh u la ong, “Kane ka dei  shibynta ban pynkhie im biang ïa kane ka karkhana, ka dei ruh kum ka jingpynsngew sha ka dong ka thaiñ ba hadien ka  jingïakhih ha Shillong mynta  ngi ïohi  ba ka bor pynïaid ka la ïaid  da ka wei ka lynti ban pynkhie imbiang lyngba ki lynti ki jong ka.
"U la bynrap ruh da kaba ong, ‘Kaba ki tieng ka dei ba mynta la jan ka ilekshon, ngim tip kumno kan long  la kine ki lai tylli ki mat jingdawa kin urlong ne em, katta ban pynïaid ïa ïa ka karkhana, ka jingïarap pisa ïa ki nongtrei bad kato kaba ïa dei bad ki paralok kiba kwah ban shong noh kan dang trei kam ne em.
Namar haduh mynta ka la dkut ka jingïakren.
"“Ngi la ju ïakren halor ka jingkyrduh kam, ngi dei ban tip ba kane ka karkhana ka ai kam palat 500 ngut, nangta sa kiba supply mawshun, dewïong, ki ba supply dewsaw, ki dribar taxi, kiba shong ïew bad ki wei kiwei ka ïarap ïa ki nongshong shnong," u la ong.
U Bah Lyngdoh u la bynrap shuh shuh da kaba ong, lada ym phai khmat sha kane ka karkhana naei kein yn ïoh kam ïoh jam sha ka thaiñ Sohra.
Klet noh shuwa ïa ka kam jngohkai pyrthei, namar kane ym tikna kumno kan ïaid namar lada don kino kino ki jingjia sha kiwei ki jaka kan ktah shane ruh, hynrei ka lad ai kam ai jam kaba heh duh ka dei ka MCCL, ka NIT bad lada ka don sha kawei ka tnad sorkar kan long kaba myntoi shibun ïa ki paidbah ka Sohra.
“Tang kane kaba la don lupa ym don  kiba kren bad kiba rah ïa ka ban ïakren, tang ma ngi ki nongtrei ngi ïakhih ïa syar, " la ong u Bah Lyngdoh.
U la kyrpad ïa baroh ki paralok ki ban sa leit sha ka Ilekshon ban rah ïa kane ka mat kum ka Manifesto, namar dei kane kaba ai kam ai jam ïa kane ka thaiñ.
Na ka liang u President ka MCCLU u Bah Shanlang Diengdoh u la kyrpad ba ki mat kiba la buh kiba la aiti ruh sha ka sorkar ba kan phai khmat lem.
“Ngi thrang ban pyntrei kam noh ïa kane ka Factory bad ban weng ïa ki soh kyrdot  jong kane ka Factory," u la ong.
U la bynrap ruh da kaba ong na kum ki nongtrei ki kwah ba kane ka MCCL ka dei ban ïaid sha khmat ban trei kam, naduh ba kila shimti ïa kane ka Union ki la rah sha ka sorkar ban kyntiew sha jrong ïa kane ka karkhana  kumba long ha kiwei ki bynta jong ka ri.
Kum ki nongtrei ki ïeng ha ka nongrim  lajong, kin peitngor ba kane ka karkhana ka dei  ban ïaid, bad kim kwah ba ki nongtrei kin long ki langkñia  jongno jongno.
Shuwa ba ka ilekshon kan wan bad shuwa ba kane ka sorkar kan khylliap, ki kyntu ïa baroh ban kren lem ba kane ka karkhana kan im bad ki nongtrei kin im.
Ka kynhun ïalehkai jong ka Assam Rifles Shillong kala lah ban bsuh khlieh ïalade sha ka quarter phainal jong ka lympung Invitation  Knock out Football  Tournament 2022-23 bala pynïaid da ka New Nongstoiñ Sports Social & Cultural Club (NNSSCC).
Kane ka jinglah jong ka Assam Rifle ban rung sha ka quarter final jong katei ka lympung kadei hadien ba kala lah ban pynliem noh ïa ka kynhun ïalehkai jong ka PFR Academy Shillong ha ka jingïakhun ban rung ha ka quarter phainal kaba la long ha ka 17 tatik u Nohprah ha ka Madan New Nongstoiñ.
Haba phai sha katei ka jingïakhun hapdeng kitei ki ar tylli ki kynhun kala long shisha ka jingialehkai kaba itynnad bad kaba ïa biang bor bha hynrei ha kaba kut ka Assam Rifle kala ïoh ïa u nam tam.
Katei ka jingjop bad ka nam tam jong ka Assam Rifles ka dei hadien ba kala lah ban pynliem noh da 5 kol la 3 kol ia ka PFR Academy lyngba ka tie breaker hadien ka jingïakhaid khlem da don mano mano ban ïoh thep kol ha ka jingialehkai jong ki 90 minit.
Ha katei ka sngi ia ka nam man of the match la ïoh ban khur da u  K.
C.
Chama na ka Assam rifles.
Shwa ban ïakhun ïa ka World Cup phainal pyrshah ïa ka France, u Messi u la pyntikna ba kane ka World Cup phainal mynta u snem kan dei ka jingïalehkai kaba khatduh na ka bynta jong u ban mihkhmat na ka bynta ka ri Argentina bad u la pynskhem ruh da kaba ong ba lada u rah ne em ruh ïa kane kop ruh mynta u snem, un ym lah shuh ban kylla ïa kane ka jingrai.
Hynrei hynnin ka miet ha ka jinglah jong u Messi bad ka kynhun ban rah ïa ka jingjop kaba don burom kaba dei ruh ka sien ba nyngkong na ka bynta jong u ha ki 20 snem ba u la ïakhun ha ka World Cup u la rai kyrkieh ba un ïalehkai biang na ka bynta ka Argentina kum ka lahduh jong ka pyrthei.
Lada ngi pynshong nongrim bha halor kitei ki jingkylli kiba nga la pruid dak haneng ki long kiba jylliew haduh katta katta ban pyrkhat bun na ngi ki Khristan lehse ngim ju pynleit jingmut haba ngi rakhe ïa ka Khristmas ngi sngew beit ba ka por Khristmas ka dei ka aiom lehkmen leh sngewbha bad ngim ju tip ne bniah ba ka mut aiu ka Khristmas lane kaei kaba ngan leh ha kane ka Khristmas? Haba ngi peit ha kine ki sngi kiba mynta lei ngi I duh jingkyrmen haduh katta katta namar la jyllei da ki jingsniew ki jingthala ba har rukom bad kiba shyrkhei kiba kah dum ïa ka jingim jongngi ka jingsuk ka jingtngen ha kane ka sla pyrthei ka la nang jah lngaid noh katba dang mih ki sngi ki por ngim lah shuh ban sngewthuh ïano ngin kynnoh hynrei watla katta ruh lada ngi pyrkhat ba ka jingwan ka Khristmas ka long ban pynkha ïa u Jisu uba long u Syiem jong ka jingsuk hapoh ka dohnud bad ka mynsiem jongngi, te khlem pep ka pyrthei kan sa ioh mad biang ïa ka jingieit bad ka jingsuk jingtngen lyngba jongngi lym kumta ka long kaba eh haduh katta katta ban pyrkhat.
Khyndiat lada ngi phai halor kitei ki jingkylli kiba nga la buh kaei ka Khristmas? Bad kumno ngin pynkhreh ïa ka jingwan ka jong u Trai Jisu? Lehse don bun na ngi ki jubab ba ngin ai.
1.
Don katta katne ki bym sngewthuh ki ong ba ka Khristmas ka dei ka lehkmen leh sngewbha, ka shad ka kmen ka tamasa ka put ka tem bad kumta ter ter.
2.
Kiwei pat ki ong ka Khristmas ka dei ka jingïakynduh paralok ka jingïakynduh ba ha ïing ha sem ki kha ki man.
3.
Don pat kiba ong ba tang shu poi ka Khristmas ngi ioh ban ai sngewbha markylliang (present) lyngba ki song kiba la sop pynitynnad ban iphuh iphieng da ki rong ba bun jait kiba thaba shisha da ki khmat ban peit.
4.
Bad ha ki katto katne pat ka Khristmas ka dei ka jingïaleit kai sngewbha shane shatai ryngkat ka dih ka bam ka buaid tang lang ka ïa shoh ka ïa dat bad ryngkat ki ktien kiba sniew bad kumta ter ter.
Te lada ka jingrakhe Khristmas ka long ha kum katei ka dur ne tang ha ka rong phong pyrthei kat ka mut ba ngi leh tang ban shu dep rukom ngim ngam jylliew ba kaei ka Khristmas? Ne ka mut aiu ba ngin rakhe ïa ka Khristmas?Hynrei na ka bynta ki Khristan kiba sngewthuh pat ki ong ka Khristmas ka dei ka aiom kaba dap da ka jingkmen bad ka jingkyrmen ka dei ka por ban duwai bad ban kylla kaba mut ka dei ruh ka por ka ba ngin kynmaw kyrpang ïa ka jingwan long briew u Trai Jisu sha kane ka sla pyrthei ban ai jingim ïa ngi kumba u Trai Jisu u la ong hi “Nga la wan ba kin dup ioh jingim jingim kaba pura" (Ioannis 10:10).
Te lada ngi phai shaphang ka Khristmas ngi sngewthuh shai ba ka por Khristmas ka dei ka por bad ka aiom kaba ktik haduh katta katta ïa ki jingmut ki jingpyrkhat bad ïa ka dohnud briew baroh.
Satlak ka pyrthei naduh ki samla ki tymmen haduh ki khynnah katno ki dap da ka jingkmen bad ki sngewphuhmut phuhmat ha la ka jong ka mynsiem.
Ngi ruh ïa ki nuksa ne ki dak ki shin kiba paw shabar ba tang shu wan ka Khristmas ngi pynriam pynbeit ngi pynphuh pynphieng ngi ñiad pushara bad ngi ai rong ai rup ïa ki ïing ki sem baroh ngi kwah ruh ba ka phyllaw ïing (compound) kan khuid kan suba ngi jynrat bad thiew ïa ki ñiut ki ñier peit ki ïing ki sem ha shnong ha thaw la ha sor ne ha nongkyndong katno ki thaba da ki jingitynnad haba la poi ka por Khristmas kumjuh ruh wat ki briew ki ju thied ïa ki jaiñ bad ïa ki juti thymmai khnang ban ioh phong ha ka por Khristmas.
Te kine kiei kiei baroh ngi sngewthuh ba ki long tang ha ki kynja doh.
Hato na ka bynta ka mynsiem ba kordor ngi ju pynkhreh janai ne em? Namar kam pat biang pura tang kitei kiba la pruid dak haneng ngi donkam ban pynjanai ïa ka dohnud bad mynsiem jongngi ruh ba ka dei ban long kaba khuid bad kawei ruh ba ngin sloit noh ïa ki jingmlien kiba sniew baroh kiba ngi ju ïaleh baroh shi katta bad ban im pat da ka jingim kaba thymmai bad ban ïarap lem ïa kiba duk kiba rangli da ki kam leh isynei lem kumta long lehnohei ka jingpynkhreh jongngi ïa ka Khristmas namar u Trai Jisu Khrist u kwah ba ka dohnud jongngi kan long kaba khuid bad u kwah ruh ban rung bad ban shong ban sah ha ka dohnud bad mynsiem jongngi.
Te kane ruh ka long kawei ka mat puson ha kaba ïa dei bad kane ka Khristmas, ym slem shuh sa tang shi bnai duna ngin ioh ban rakhe ïa ka Khristmas ha kaba ngin ap khmih lynti ïa ka jingwan u Trai Jisu uba dei ma u shisha uba kit ba bah khala ïa ka pop ka sang jongngi baroh da kaba pjiar ïa la ka snam ba kordor bad ban iap thadrong halor ka diengphna.
Ka jingthoh bakhuid ka ong “Ba u Blei u la ieit katta katta ïa ka pyrthei haduh ba u la aiti noh ïa la u khun ba marwei uno uno uba ngeit ha u un ym iap shuh hynrei un ioh ïa ka jingim kaba bymjukut".
Hato ngi la pynkhreh shisha ba u Trai Jisu Khrist un ioh ban rung ha ka dohnud? Hato ngi ju duwai da ka jingriewblei bad shitrhem khamtam kum ha kine ki sngi ki jingpynkhreh jongngi ïa ka jingwan ka jong u Trai Jisu Khrist ne ngi kynmaw bad ngi phai sha u Blei tang ha kaba ngi ïa kynduh jingeh ne sngew kut lad? Kane keiñ ka long ka mat puson kaba ngin tih jylliew bad pynshong nongrim bha namar u Blei u iohi bad u tip lut ïa ka jingthmu bad ïa ka dohnud jongngi baroh.
Te shuwa ba ngan pynkut noh ïa ine i mat puson ba khyndiat jongnga te to ai ba kane ka Khristmas ka ban sa wan kan long ka Khristmas kaba i shongkun shong Blei ban don ka mynsiem ïa ieit bad ïa map ruh iwei ïa iwei ryngkat ki jingrwai ïaroh ïa u Blei bad jingduwai puson.
Ngin pdiang ïa u Trai Jisu Khrist ha ka dohnud bad ka mynsiem jongngi bad ngin long ruh kiba la pynkhreh bad pdiang hun ïa ka jingwan ka jong u kum u khun u Blei uba shisha uba ngi ap bad ngi khmih lynti ïa ka jingwan jong u ha ka Khristmas.
Haba kren sha ki lad pathai khubor ha ka 20 tarik Nohprah, kata hadien ka jingwan kynduh ïa u Deputy Commissioner ka Ri Bhoi, ki nongïalam ka Synjuk ki Rangbah Shnong Ri Bhoi District (SRSRBD) ki la pynrem bad ther kylla halor ka jingïakhih da ki paid na ka Jaidbynriew Garo hapoh ka shatri jong ka All Ri Bhoi Garo Headman Association, kiba la mih shakhmat lyngba ka jingïalang paidbah ha Rangsakona, ban dawa na ka Hima Mylliem bad KHADC, ba ki dei ban weng noh ïa ka jingbthah jong ki sha u DC bad kaba ka bthah ba sha u DC ba ym dei ban pdiang ïa ki No Objection Certificate (NOC) ne ki Dulir jaka, kaba pynshisha da ki Rangbah Shnong Garo.
U Bah PB Sylliang, uba dei u General Secretary ka SRSRBD, u la ong ba ka synjuk ka pynrem jur halor katei ka jingdawa da kitei ki paid Garo, ha kaba u la kren shai ruh ba katkum ka Myllien Act jong u snem 2007, ka la kren shai ba ki Garo kin dei beit tang ki nongpynïaid shnong, hynrei kim lah ban ai ïa kino kino ki NOC ne ki Dulir jaka, ha kaba tang uno uno uba dei u rangbah shnong Khasi, uba lah ban leh ïa kata.
Shuh shuh, ula ong ruh ba ha ka jinglap jong katei ka Synjuk, ba kumba ka long mynta, ba ki paralok Garo ki la thombor bad leh Rangbah shnong jubor, ha kaba ki la ai NOC ne Dulir pathar sha kiba bun bad kaba la pynlong ba bun na ki jaka na ka jylla, ki la leit lut sha ka jylla Assam.
Ha kawei pat ka liang, na ka liang ka Synjuk ka pynrem jur halor ka jingthaw ïa kawei ka kynhun kaba la tip kum ka All Ri Bhoi Garo Headman Association, ha kaba na ka liang ka Synjuk ki Rangbah Shnong Ri Bhoi, kim ithuh ïa kata ka Synjuk bad ha kajuh ruh ka por, ki la dawa ba ki dei ban pynduh pyndam noh mardor ïa katei ka kynhun.
“Kumba ka long mynta wat hapoh Garo Hills, ki don shibun ki paraloh Khasi jong ngi, kiba la poi shongkha bad ki Garo, hynrei haduh mynta ym pat don kiba la mih shakhmat, na ka bynta ban tuklar ïa ki kam shnong thaw ne ban ïakhun ïa kata ka kam nongïalam shnong, namar ki burom ïa ki riti synshar khadar Garo" ong u Bah PB Sylliang.
Namarkata, na ka liang ka Synjuk ka kyntu ïa ki paid Garo ba ki dei ban ïa burom markylliang bad ha kajuh ruh ka por, ki dawa na u DC ka Ri Bhoi, ba u dei ban pynskhem ïa katei ka jingbtah na ka Hima Mylliem bad kata ka long ba ym dei ban pdiang ïa ki NOC ne ïa ki Dulir jaka kaba la soi la saiñ da ki Garo, namar ha ka jingshisha hi ka long ba ki Garo ki lah ban long tang kum ki nongpeit nongkhmieh ïa ka shnong, hynrei ym ba kin long kum kita ki Rangbah Shnong, u la bynrap.
Dang shen ha ka jingïalang ha Ri-Bhoi District, u Symbud Myntri Rangbah ka jylla u Bah Prestone Tynsong u la kren shai ba ka Block-II, ka hap sha Assam bad ka sorkar Meghalaya ka dang ïakren ban pynphai noh ïa ki shnong Khasi sha Meghalaya.
Kane ka jingkren u Symbud Myntri Rangbah ka la pynkyndit kumba iuh tdong bseiñ ïa ki paidbah khamtam ïa ki riew shemphang.
Ha kine ki sngi baroh shi katta, ym pat ju don ban pynmih ktien na Meghalaya ba ka Block-II, ka hap sha Assam, hynrei ka paw beit ba ka dei ka jaka ba ïaknieh hapdeng kine ki ar tylli ki jylla.
Ka jingkren u symbud myntri rangbah ba kitei ki jaka kiba ju shim ba ki dei ki jaka ba ïakajia bad don hapdeng ka jingïaknieh, ka la buh lypa u diengpynkiang uba heh bha ïa ka Meghalaya ban ïasaid.
Ka paw ba baroh shi katta, kaba la ju ïakhun ban ïoh ïa ka Block-II ban pynphai noh sha Meghalaya, kam don jingmut shuh ban ïakhun hynrei kaba sah mynta ka long sa tang ban shu leit dem khohsiew hakhmat ka Assam, bad lada ka isynei, ka sngew ïeid, ka lah ban ai noh ïa ka jingdawa ka Meghalaya katba lada kam mon, kan shu beh khlem da khot wat tang ha phyllaw ruh ban ïakren.
Ym tip, la u symbud Myntri Rangbah u la pule bniah ne wad jingtip kaba thikna, kaba shisha halor kane ka jingkren jong u, hynrei lada ka jia ba kata ka jingong ba kitei ki jaka kiba ju ïakhih ban wan sha Meghalaya, namar ba ki dei kiba ïaknieh, ka ïeng, ka jingkren jong u Symbud Myntri Rangbah, kata ka mut ba kam don jingmut shuh ban ong ban ïakren hynrei la dei ban pynkylla noh sha ka ktien ban shu leit kyrpad lem na ka Assam.
Toi, ha ka jingshisha, la kumno kumno la dei ban kham tyngkan ban pynmih ïa ki kyntien kiba pynrem lypa khlem pat ïakhun.
Ka jingkren jong u Symbud Myntri Rangbah ka paw ba ka Meghalaya ka pyndem tdong lypa khlem pat nud wat tang ban ïakren ruh bad ka Assam, bad lada ka long ha kane ka dur, kato ka jingleit aiti ïa ki thup kyrteng ka sorkar ha u snem 2011, kam don jingmut shuh ha kaba ïadei bad ka Block-II.
Mynta ka jingkylli, kumno ka Meghalaya kan leit ïakren bad ka Assam halor ka Block-II bad Block-I haba kam hap shuh sha Meghalaya, Hato ka Assam kan sngap ïa ka Meghalaya ban pynphai noh ïa kita ki jaka ba kwah (ym dei shuh ba kam) ka Meghalaya, ne kan ïakylliang da kaei pat ban ai ka Assam ïa kitei ki jaka kiba kwah eh ka Meghalaya.
Ka jingïakren khappud ka Meghalaya bad ka Assam kam ym don jingmut lada ka Block-II bad ka Block-I kin don shabar ka mat ne agenda bad, kan bha kumba ong kiwei, ba kan bha shibun ba kan ïai sah shwa kum ka jaka baïakajia bad shu pynneh beit shwa ïa kata ka status quo, ha kaba baroh ar liang kin ïa burom mar kylliang, khlem da pynthut.
Ha ka kylla kaba nyngkong ka jingïapynbeit pud, ka Meghalaya ka la duh jaka namar ba ka la ïakylliang bad ka Assam wat hapdeng ki nongshong shnong ki kwah ban wan sha Meghalaya bad la pynksan ïa kane, ba dei ka thup ki kyrteng shnong baphah ka sorkar barim ha u 2011.
Lada ka Block-II ne Block-I kam don ha ka thup jong ki shnong kaba la phah ka sorkar jylla ha u snem 2011, kata ka mut ba ka sorkar barim ka dei ban shim ka jingkitkhlieh hynrei lada kam dei kumta, kane ka sorkar kaba mynta ka dei ban ai ka jubab kaba shai sha u paidbah.
:Ka jingïakhun hapdeng ka Wahkaji S&CC pyrshah ïa ka Mawthawiang Nongtraw SC ka la kut noh ha kaba ka Wahkaji ka la ïoh ban khur ïa ka jingjop da ka jinglah ban thep da 6-0 ha ka jingïakhun jong ka lympung 2nd Division Mawkyrwat District Sports Association (MDSA) ha Madan MDSA Mawkyrwat.
Kum ban shu pynkynmaw, ïa kane ka lympung la plie pyrda ha ka 7 tarik Risaw 2022, ha kaba u Bah L.
Tariang ADC South West Khasi Hills District u la long kum u kongsan.
Ha kane ka jingïakhun, u Kyntiewdor Nonglang u la lah ban ïalehkai bha da ka jinglah ban thep haduh 4 kol kaba dei ruh ka jingïakhun kaba khatduh jong ka Wahkaji ha kane ka lympung.
Ïa ki 2 kol la ïoh ban thep ha ka kylla step katba ïa ki 2 kol u la ïoh ban thep ha ka kylla miet lyngba ka jingïarap jong u Firstbornson Thongni.
U Bapherbak Nonglang ruh u la lah ban kyrshan radbah ha kane ka jingïakhun bad u la ïoh ban thep shi kol ha kane ka sngi ha ka jingïakhun jong ka kylla step.
Katba u Bankitkupar Dkhar u la ïoh ban thep shi kol ha ka kylla miet.
U Firstbornson Thongni u khlem ïoh ban pynkhih jar ha kane ka sngi hynrei u la lah ban ban ïarap haduh 4 tylli ki kol.
La sakhi ba ka jingïakhun ka la long kaba lah shilliang bad ki rangïalehkai jong ka Wahkaji ki la pynjem khnap noh ïa ka Mawthawïang bad ki khlem ïoh ïa ka kabu ban pynkhih jar bad ban pynphai wat tang shi kol ruh.
Ki rangïalehkai ka Wahkaji ki la wan ha kane ka jingïakhun da ka jingpynkhreh namar la sakhi ïa ka jingitynnad ka rukom ïalehkai naduh ba sdang ka minit haduh ban da kut ka jingïakhun.
Kane ka kynhun ka khlem pynlehnohei ïa kawei ruh ka kabu ba ki la ïoh bad ki la pynduh buit noh ïa ki rangïalehkai jong ka Mawthawïang da ka jingïatylli jong ki.
Ka Mawthawïang watla ka la ïakhun tyngeh ha kane ka jingïakhun ban ïoh pynphai ïa kine ki 6 kol ba la shah thep, hynrei ka khlem ïoh satia ïa ki lad kiba biang namar ka jingskhem ka nongrim jong ki rangïalehkai ka Wahkaji.
Lyngba kane ka jingjop, ka Wahkaji ka la ïoh ban khur biang sa 3 poiñ ha kane ka sngi.
Ki nongkitkam shnong jong ka Mawlai kiba kynthup ïa ka shnong Mawlai Umthlong, Nongkwar, Mawïong Umjapung, Mawïong Rim ha ryngkat bad u MDC ka Mawlai konstitwensi u Bah Teiborlang Pathaw ki la hiar ban leit peit ïa ka jaka ha Lummawnei na ka bynta ban tei ïa ka jaka pynlang um ka ban sam umbam umdih lyngba ka skhim Jal Jeevan Mission (JJM).
Ha ka jingleit peit ïa ka jaka jong ka kur Mylliem Umlong, la synranlang da u Rangbah Kur Mylliem Umlong, u Bah Kmumsingroi Mylliem Umlong uba la batai shaphang ka jaka jong ka kur bad kumjuh ruh ïa ka jingmaitphang jong u haba ïadei bad ka skhim umbam umdih kaba la shimkhia da u MDC ka Mawlai, ban tan um na ka tyllong um Umshyllong kaba don sha Shiliang Um, Nongpathaw.
Haba ïa kren bad u Bah Kmumsingroi u la ong, “Ngi shem ba tang ka um na ka tyllong Mawphlang kam lah pynbiang, kumta ki rangbah ha ryngkat bad ki nongkitkam shnong naduh ki por ba mynshuwa ngi ju ïakren ba ka Mawlai ka dei ban wad da kawei ka tyllong um, ba kan ïarap ban pyllait ïa ka jingkyrduh um.
"U la bynrap ruh da kaba ong ba kum ki rangbah jong ka kur ha ryngkat bad kiwei pat ki rangbah kur, ngi la pyrshang ban wad ki lad ki lynti haba ïadei bad kane.
“Ngi la sdang ban ïakren haba ïadei bad kane ka skhim naduh 2012 hynrei ka la sahteng, donbok ba mynta ngi ïohi ba ka la longkam bad na ka liang ka sorkar ruh ka la shim khia," la bynrap shuh shuh u Bah Kmumsingroi.
“Ngi ai sngewbha ïa kane ka jaka khlem phah siew na ka bynta ka jingmyntoi jong kiba bun balang.
Ngi donbok shibun ba ngi ïoh ïa u MDC uba shimkhia haba ïadei bad kane ka kam," u la ong.
Shuh shuh u la ïathuh ïa ka jingïaid lynti jong kane ka skhim naduh u snem 2012 ha ka por ba long MLA u Bah Founder Strong Cajee ban kyrpad ïa ka sorkar ban pynïoh umbam umdih da kaba tan na Shiliang Um Nongpathaw bad mynta ka kynti da ka jingtrei shitomlang u MDC ka Mawlai u Bah Teiborlang Pathaw, la lah ban pynurlong ïa kane ka skhim umbam umdih kaba la angnud la bun phew snem.
Haba kren bad ki nongthoh khubor na ka liang u bah Teiborlang Pathaw u la pynpaw ïa ka jingsngewnguh ïa ki nongïalam shnong bad ki rangbah kur kiba la ïatreilang ban wad ki lad ki lynti ban pynurlong ïa kane ka skhim um.
“Ka sorkar ka la ïaid shakhmat ba pyntreikam ïa ka Um Shillong Lummawnei Umthlong Mawïong bad ka ‘Block 13 Water Supply Scheme’, ha kaba ki saw tylli ki shnong kin ïoh jingmyntoi," u la ong.
Na ka liang u MDC u la bynrap ruh da kaba ong ba ka ‘State Level Scheme Sanctioning Committee’ (SLSSC) ka la dep ban ai ïa ka jingmynjur bad mynta ki dang ap sa tang ïa ka jingmynjur jong ka sorkar pdeng.
“Ngi khmih lynti ba hapoh u bnai Nohprah kan sa ïoh ïa ka jingmynjur, lada ngi ïoh ïa kane kan long ka jingkmen kaba khraw khamtam na ka bynta ki saw tylli ki shnong," la ïathuh u MDC.
Shuh shuh na ka liang u bah Pathaw u la ai khulei kyrpang ïa ki ophisar jong ka sorkar kiba don bynta lang bad ka skhim JJM, kiba la shimkhia ban pynrung ïa kane sha ka SLSSC.
U la ai khublei ïa u symbud myntri rangbah, u bah Prestone Tynsong, u bah Renik Tongkhar uba dei u myntri ba khmih ïa ka tnad PHE bad khamtam ïa u myntri rangbah ka jylla, u Conrad Sangma uba la shimkhia hadien ba ki rangbah shnong ki la leit ud sha u.
Haba ïakren bad u Rangbah Shnong ka Nongpathaw, u Babu K D Ramsiej, u la ong ba ha ka jingpeit ïa kane ka tyllong um, ka long kaba bit ba biang namar bad tlang bad lyiur, ka um ka heh bad haduh mynta kane ka tyllong um ka khuid.
“Kane ka um ka mih na u Lum Diengïei bad na ki artylli ki wah, katta na ka wah Um Shillong bad ka wah ba wan na ka shnong Nongmadan," u la ïathuh.
Ha kane ka sngi u Babu Ramsiej ula aiti ruh ïa ki kot jaka kum ka jingai jaka ban pynïaid ïa ki pipe um kiba dei na ka bynta kane ka skhim JJM sha u MDC.
:Ka Khasi Students’ Union Mawlai Circle bad ka KSU Nongthymmai Circle ka la pynrem bad pyrshah jur halor ka jingkem bad jingpharep kulmar jong ki bor sorkar lyngba ka tnad pulit ïa ki dkhot ka seng na Mawlai bad Nongthymmai.
Ka seng ka la ong ba kane ka jingleh jong ki pulit ka long namar ba ki shu pharep ïa ki dkhot jong ka seng ba ki don bynta ban pynkulmar ha ka jingïaid rally jong ka FKJGP.
Ka seng ka la ong ba kane ka la pynlyngngoh ba ka rukom leh ki pulit ka i kumba ki theh petrol ha ka ding ‘namar la shu pharep bad kynnoh bad kem la kumba kem ïa ki lehnoh’.
“Ka jingkylli kaba kwah ba ngin buh sha ka sorkar ka long; hato ka sorkar ka la shim khia ne ka la pynurlong mo ïa ki mat jingdawa ka jaitbynriew? Ne ka shimkhia beit tang ban pyntyrha ïa ki samla ka jaitbynriew? Kine ki jingleh ka sorkar ki pynbitar bad ki kwah ban ñion ïa ki samla ka jaitbynriew ban tei pop bad pharep khlem nongrim," la ong ka seng ha ka kyrwoh.
“Ka kyrwoh kaba shai sha ka sorkar ka long ba ka dei ban pynsangeh shisyndon ïa ka jingpyntyrha bad ynnai pynjrong khana ïoh ka poi sha ka lynti kaba ym lah kun shuh ïa ka jingsngew, namar la ju ïaishim kabu man la ka por ha kiba bun ki liang.
Ki kam ki bym shoh toh la pynheh bad la shu pynsohsat jubor; kane baroh dei ka jingleh ka sorkar kaba thmu ban pynkbum jubor ïa ka hok, ban pynsngew ïa ki jingeh ka jaitbynriew, ha kaba ki samla ki ju ïaimih shakhmat ban kren, ban dawa man ka por.
Lada shah thombor ki Khasi ha ki bar jylla; ka tnad pulit kam ju shimkhia bad la ju don ruh ki pulit kiba kwah ban pynjah kumto ïa ka jingjia ne da kaba pyntieng ïa kiba haïing bad sa phah ïasuk jubor wat la ka jingjia ka la poi sha ka jingmynsaw," la ong ka seng ha ka kyrwoh ba ka phah sha ki lad pathai khubor.
“Katba ïa ki samla khasi ki ñion la kumba ñion ïa ki lehnoh.
Hato ka aiñ ka treikam tang ïa ki Khasi? Lada ka ïailong sah kumne, ka tlang kan kylla lyiur bad ka sorkar ka dei ban shim ïa ka jingkitkhlieh," la ong u samla Biangbor L.
Paliar uba long u President ka KSU Mawlai Circle bad u samla Eric Nongkynrih, uba long u President ka KSU Nongthymmai Circle, ha ka kyrwoh jong ka seng.
Ki bor pyniaid district jong ka Ri Bhoi ha ka jingïatreilang bad ka Piramal Foundation, kaba dei khmih ha ka ban kyntiew ïa ki Aspirational District, ha ka 16 tarik u Nohprah ka la plie paitbah ïa ka ‘Book Donation drive’ da u Arpit Upadhaya, Deputy Commissioner, Ri Bhoi District, Nongpoh katkum ka theme, “Share the gift of reading this Christmas & New Year".
Ka jingthmu jong kane ka campaign ka long ban pynkhlaiñ ïa ki Library lane ki shlem buh kot ba la don lypa ha ki skul sorkar.
Hapoh jong kane ka campaign, ki briew ki lah ban noh synñiang ïa ki kot kiba rim ne kiba thymmai sha ki bor pynïaid district lane ban phah lyngba ki ïingdak (post office).
Ïa kine ki kot kiba la noh synniang yn sa sam pat sha ki skul sorkar  kiba don ha Ri Bhoi District.
U Deputy Commissioner, Ri Bhoi District, Nongpoh u ïa wer bad kyntu ïa ki nongshongshnong ban mih shakhmat ban ai ka jingïatreilang halor kane ka bynta, khnang ban pynlong ïa kane ka jingthmu kaba jop.
Shuh shuh, u la ong ruh ba kine ki kot ba la noh synniang kin ïarap ha ka ban kyntiew ïa ka jingim jong kiwei pat.
Namarkata, ka donkam ia ngi ban nang kyntiew ïa ka jingmlien ban pule kot khamtam ki khynnah skul.
Na ka liang u Mrinmoy Sangma, District Lead, Piramal Foundation u la ong ba kane ka campaign kan sdang naduh mynta u bnai Nohprah bad kan kut haduh u bnai Lber jong u snem 2023 ha kajuh ka por u la kyrpad ruh ia baroh ki ophis sorkar bad ki kolej ban thaw lad ha ka ban buh ia kine ki juh ki synduk noh synñiang (Donation Box) na ka bynta ka jingmyntoi jong ki khynnah skul.
Haba sdang lympung ïalehkai phutbol kaba la tip kum ka NPYF CUP, ïa kaba la pynlong National People’s Youth Front (NPYF) Jirang Block, kaba ki la pynlong ha madan Byrnihat, ka 18mer Football Club, ka la khur ïa ka namjop hadien ba ka la lah ban pynliem noh ïa ka Umling Sports Club ha ka jingïakhun kaba la poi sha ka jingïashut Tie Breaker.
Haba phai sha katei ka jingïakhun, ha baroh ki arkylla jong ka jingïakhun, kata naduh ha ka kylla step bad kylla miet jong ka jingïakhun, ka la shu kut ha ka jingïakhaid khlem da ïoh ban thep kol, kumta ki nongpynïaid jong katei ka jingïakhun, ki la rah noh sha ka jingïashut Tie Breaker, kaba la pynlong ïa ka 18mer ba kan pynliem noh ia ka Umling.
Ïa katei ka lympung ïalehkai, la wan ban plie paidbah da u Bah Sosthenes Sohtun, MLA Jirang, ha ryngkat ka jingdon u Bah Victor Rani, MDC, u Bah Rayonald Kharkamni, Vice-President ka State NPYF, u Bah Marcus Lapasam, President ka NPYF Jirang Block lem bad kiwei.
Lah ruh ban kdew hangne, ba ha katei ka lympung ïalehkai kaba la pynlong da ka NPYF, ka khusnam na ka bynta ka kynhun lahduh kan long T.
2 lak lem bad ka Trophy, katba ka kynhun kaba wan ba-ar kan ïoh ïa ka song pisa ka T.
1 lak lem bad ka Trophy.
:Ka jingpyndonkam hok ïa ka sap ym tang ba ka lah ban bsa hynrei ka ai ruh ka jingtngen.
Wat ha ka rta kaba la noh bha hynrei u Rangbah Romeo Mawrie uba la don 85 snem ka rta u long u nongmuna ba kam ju don satia ka jingkhanglad ban lap ïa la kajong ka sap tynrai.
La kha ïa une u Rangbah ha ka shnong Malki ha u snem 1942 bad mynta u shong u sah ha Kynjatphubol, Riat Laban, Shillong.
Haba kren bad u Kynjatshai une u Rangbah u la ïathuh ba u la trei kiba bun jait ki kam naduh ka jingdie ki dukan sha, bylla, kitnong hynrei kine ki kam baroh kim shym la lah ban pyndap ïa ka jingdonkam ban bsa ïa ka ïing ka sem.
U Rangbah Romeo u dei uba ju sumar briew da kaba shu pyntah shun ryngkat ka duwai ka phirat, ha kajuh ka por ruh u dei uba la pyrshang ban ai dawai kynbat watla u leh ïa kane hynrei ka long kaba malu mala, namar ba um lap shuh ka por ban trei pynleit jingmut ha kane ka liang.
U la ïathuh ba ïa kane ka kam ai dawai u la sdang ha ka rta kaba 16 snem u la sdang ban ïarap kat kiba wan ban pyrta jingïarap.
Hynrei ka kam kaba u imja mynta ka dei ka jingshna ïa ka tiar riam tynrai, u la ïathuh ba dei ha ka rta kaba 65 snem u la sdang ïa kane ka kam.
“Nga iehnoh ka bylla sngi bad nga poi sha kane ka kam da kaba pyrshang ban shna tang ki Mawbynna bad la don uwei u paralok (Bam kwai ha dwar u Blei) une u shna ka wait, ka stieh, u la ong ïanga shna noh maphi da ka Ryngkap, ki Pansngiat", la ïathuh u Rangbah Romeo.
U Rangbah Romeo u la ïathuh ba u la sdang ban shna da ki Aluminium kiba stang hynrei katba nang mih ki sngi u la sdang ban shna da kiba kham rben kiba kham myntoi na ka bynta ki paralok kiba thied namar ka kham neh bad kin ïoh ban pyndonkam na ka por sha ka por.
U la ïathuh ha kaba sdang na ka saw tylli kaba u mang tang kawei kaba long, hynrei watla katta ruh um shym la duh mynsiem bad u la ïaitrei minot ïa la ka kam bad katba nangïaid ki sngi ki por katta ruh ki kam ki la nangjanai bad nang ni bad kadei ruh ka kam kaba lah ban pyndap pynbiang ïa ka ïing ka sem bad kaba kham kongsan ka dei ka kam kaba ai jingtngen namar ka dei kaba lah ban shakri para briew hapdeng ba u luk u lak uba duna ka ïoh ka kot ruh lyngba kine ki tiar u ïohlad ban ïuhkjat ha madan shad suk mynsiem, la ka long ka shad shnong, shad niam bad shad pyni riti.
Napdeng ki tiar kiba u ju shna ki kynthup ka riam kynthei naduh ka pangsngiat, u sai khyllong, ka mohu, sakha, u tabah bad jong ki shynrang pat ki kynthup naduh u tabah, ka ryngkap, ka waitlam, u symphiah.
Ki dor jong kine ki tiar ki kynthup jong ki kynthei ki kot tang T.
6000 hajar tam bad shynrang pat T.
7000 hajar.
Ïa kine ki tiar tynrai la jingdie ha ki lympung bapher bapher bad kito kiba kwah ki lah ruh ban shu order, ha ka shisnem ka jingïaid ïew kine ki tiar ka long tang kumba 20 haduh 30 set.
Lait na kane ka jingshna kine ki tiar riam shad tynrai une u Rangbah u don ruh ka sap ba ïadei bad ka thoh kot bad haduh mynta u la thoh haduh 8 tylli ki kot.
Ka kyrteng ka kot kaba u pynmih nyngkong eh kadei “Ko Bynriew Me La Ïohi" ha ka snem 2005.
“Ko Bynriew Me La Ïohi" ka kot kaba nyngkong duh kaba u la pynmih ka dei ha u snem 2005 bad ki kot kiba u la thoh ka dei kaba u da leit wad hi dalade bad ka kynhun jong u sha ki jaka ba u tip ïa ka khana bad thoh kat kaba u lah.
Ïa kane ka jingthoh u la thoh na ka bynta ka jingmyntoi hapdeng kito kiba kwah ban da wad bad tih bniah khambha.
Kum ban shu kdew u Bah Romeo u dei u briew uba ym da don ka jingnang jingstad bad bunsien haba u thoh ïa kine ki kot i thoh tang da u dak heh bad phah pynkylla dak rit pat ha ka por ba phah type bad phah shon.
Haba kylli kumno u pyllut ka por ban thoh ïa kine ki kot, U Rangbah Romeo u la ïathuh, “Nga pyllut ka por ban thoh da kaba nga dem ban thoh tang da ki dak khraw namar ki dak rit ngam da nang.
Hapdeng ka jingpeit jingkhmih jingpule jong ki khun kiba leit skul bad nga pynmlien sngi ban thoh ki khana baroh kiba nga la ïohsngew bad kiba nga la ïohi".
U Rangbah Romeo u la ïathuh ba ki kot ba u phah shon ki long kumba 500 tylli bad ka kot kaba u la phah shon kumba 2-3 sien kadei ka “Ko Bynriew Me La Ïohi" namar ka kham ïaid bha.
U la ïathuh ba ka kot kaba u dang shu dep pynmih mynta u snem ka long “Ki Khana Tang Kiba Don Ha Lyndet Ka Ri Shongkun Shong Blei".
Haba kylli kumno phi die ïa kine ki kot, U Rangbah Romeo u la ïathuh ba ïa kine ki kot ki leit die hi ha ka por ba u leit ban die ïa ki tiar tynrai kiba la dep shna.
Watla u Rangbah Romeo u la trei ïa kine ki kam da ki bun tylli ki snem naduh ka sumar ai dawai, ka kam shna tiar tynrai bad ka kam thoh kot hynrei kaba sngewsih ka long ba um pat ïoh jingïarap ei ei na ka liang ka sorkar.
Ka jingkyntu kynpham u Rangbah Romeo ïa ki samla samhoi, ba ym dei ban khmih tang ki kam sorkar hynrei donkam ban trei shitom bad trei minot.
“Kaei kaba wanrah jingtngeng ha u briew bad ka kam naba sdang kam lah satia ban long kaba janai hynrei katba nangtrei katta ka nanglah ban ai jingmyntoi bad nang batai ban nangjanai bad ka kotbor ruh shaduh u pud jong ka jinglah ban pyndap ka ïing ka sem".
“U ‘tiew Dohmaw u phuh ha shiteng riat," la ong ka myllung Sincerity Phanbuh.
Kine ki kyntien phira, lehse ki lah ban kham ïahap bad ka Kong Sincerity Phanbuh, kaba la thoh shibun tylli ki phawar kiba wanrah nam wanrah burom bad wanrah khusnam na ka bynta jong ka.
Ka Kong Phanbuh ka la thoh ruh bun tylli ki jingïathuh khana.
Ka jingthoh poitri bad jingthoh jingïathuh khana jong ka Kong Sincerity Phanbuh ka mih na thwei ka dohnud ha ka por ba ka shong marwei.
Kine ki jingthoh jong ka Kong Phanbuh ki long jngai na sor bah Shillong.
Kane ka long namar ba ka Kong Phanbuh ha ki por ba ka don sha jngai na la ki jong ki khun ki kti, ka hap ban trei ha ki jaka nongkyndong te kumta ki jingpyrkhat babun jait ki wan shat ha ki jingpyrkhat jong ka.
Kine ki jingpyrkhat, kiba ïadei bad ka imlang sahlang, ki jingsniew kiba mih na ka jingdih drok, ka jingdih Ganja, ki jingïakhih paidbah bad jinghiar syndet ha ka akor ka burom bad ha ka longbriew manbriew, ki ïoh jaka ha kaba ka la thoh ïa ki ha ki por shiteng synñia.
Shibun ki kot ba i la thoh kiba la ai kyrteng, Ka Rihun, Wat Bishar Ïa Kiwei, Haba La thoh Shun Ki Blei, U Khulom Ksiar (Poitri Khasi).
ka Kong Phanbuh, ka la sdang ïa ka thoh jingïathuh khana bad ki phawar ha ka ktien Khasi bad ha ka 2009 ka la sdang ban thoh noh ha ka ktien Phareng.
Ka jingïashim bynta ban thoh phawar ha ka ktien Phareng ka la long ha ka snem 2014 bad ka kyrteng jong kata ka phawar ka long, “Footprints".
Ha kane kajuh hi ka snem, ka la pynïasoh ïalade bad ka kynhun ki nongthoh poitri kynthei, ka ‘All India Poetess’.
Ka kong Phanbuh ka la pynpaw ïa ka jingsngewnguh ïa ka nongseng jong katei ka kynhun, ka Dr.
Lari Azad.
Ka la pynpaw ruh ïa ka jingsngewburom ïa ka nongprad lynti jong ki nongthoh poitri kynthei, ka Professor Streamlet Dkhar.
Ka jingjop jong ka ha ka kyrdan ba nyngkong ha ka jingïakop thoh poitri ba la pyllong da ka Khasi Students’ Union, ka la long ka jinglyngngoh kaba khraw na ka bynta jong ka.
Ka kyrteng jong ka poitri ba ka la thoh ha katei ka por ka long, “Ka Kuli Juk".
Ka Kong Phanbuh ka la jam sa sha uwei pat u mawmer ha kaba ka la rah ïa ka nam nongjop ha ka thup jong kiba la san la rangbah, na ka bynta ka poitri, “Go Green Keep Clean".
Ïa kane ka khusnam ka la ïoh ha ka jingïakop thoh poitri ba la pynlong da ka ‘Fifth Meghalaya Poetry Competition, 2013’.
Ki poitri ba ka Kong Phanbuh ka la thoh ki long kiba sngewtynnad bad kiba kit jingmut.
Kumta ka ‘All India Poetess’ ha ka jingïamir jingmut jong ka ha Shillong, ha ka snem 2014, ka la pynkup burom ïa ka kong Phanbuh da ka khusnam kaba la ai kyrteng, ka ‘Sarojini Naidu Award’.
Hadien kane, ka seng ka la pynkup burom ïa ka da ka khusnam ‘Lifetime Achievement Award, 2014’, ha ka jingïalang ba la pynlong ha Ahmedabad jong ka jylla Gujarat.
Ha ka snem 2022, ka kong Phanbuh ka la pynïasoh ïalade bad ki myllung lyngba ki lad pathai jingtip, lyngba ki kor, ki bor ka juk mynta, ïa kiba la tip kum kita ki ‘Social Media Poetry Group, ka ‘Passion of Poetry’, ‘Sparkling Quill’, ‘Pen Wonders International’, ‘International Poetry Groups bad kiwei.
Ha kane ka jingdon jong ka bad kitei ki kynhun, ka la ïoh shibun ki Certificate kiba pdiang ïa ka sap ka phong thoh poitri jong ka.
“Na ka bynta jong nga, ka jingthoh poitri kam dei eh tang kata ka jingpynpaw ïa ki jingsngew kiba don ha thwei jong ka dohnud ne ha ki jingmut jingpyrkhat.
Hynrei, ki dei kita ki bor jong ka jingieid bad jingsngewlem kiba lah ban wanrah ïa ki jingkylla ha ka imlang sahlang," la ong ka Kong Phanbuh.
Ka la ïathuh ruh ba ka la dep thoh ïa ki phawar ha ka ktien Phareng bad ka la ai kyrteng ïa ki, “The Dawn" bad kan sa pynmih ïa ki hadien katto katne por.
Ki paidbah ki lah ban thied ïa kine ki phawar lyngba ka Amazon.
Ka kong Phanbuh ka don jingmut ruh ba sa pyllait paidbah ïa ki phawar jong ka ha ka ktien Khasi ha kaba ka la ai kyrteng, “Ka Thiar".
Ki kyntien phira kiba la mih na ka, na ka bynta ki samla, ka long ba baroh ki don la ka jong ka sap, ka phong ba u Blei, u la ai ïa ki bad ba ki dei ban pyntreikam ïa kata kaei kaba ki don khlem jingsheptieng.
Ka Mobile Phone (Hand Set) kaba mynta la jan baroh ki briew ki la pyndon kam lut ïa ka naduh ki nongkhaïi (Business) ki nongtrei ophis ki nongtrei bylla kum ki Mistery ki Daju ki nongsuh juti bad kumjuh ruh ki samla pule bad ki khynnah skul.
Haoid ka Mobile Phone ka ai jingmyntoi kaba khraw haduh katta katta ïa ki briew ha kane ka juk kaba mynta.
Mynta ki sngi lada mih na ïing khlem rah ne kum klet ïa ka phone la jong hap ban leit phai biang sha ïing namar lada ym don Mobile ym long ban leit trei leit ktah.
Ka jingdon ka mobile daka jingshem phang jong ki saiantist (Technology) ka pynsuk shisha ïa ki kam ki jam nadong shadong ha ka jingïadei bad ki kam ïing kam sem ne ki kam khaïi pateng bad kiwei kiwei de.
Ki jingmyntoi kiba ïoh na ka mobile ka la long shisha kaba khraw ka pynsted ïa ki kam ki jam ka ïarap haba don kino kino ki jingjia kum haka pang ka shitom ki jingjia aksiden, lyngba ka mobile la ioh ban phah jingtip tang ha ki khyndiat por eh ban ioh jingïarap.
Da ka jingdon ka mobile ha ka jaka ba ngi lah ban trei tang kawei ka jait kam hynrei lyngba ka mobile ka lah ban ïarap ïa ki briew ha kaba ki lah ban trei bun jait ki kam tang lyngba jong ka.
Ka mobile ka pynduna ïa ka jinglut jingsep ha ka leit ka wan ban ïa kynduh briew da ka jingdon jong kane ka ka phone wat la da don ki briew kiba ngi kwah ban ïa kren sha kiwei pat ki jyllla ne ki ri jong ka pyrthei ngi lah ban ïa kren lyngba kane ka phone ïa ki kam ki jam bad kiwei de ki jingdonkam mobile.
Hynrei katba ka jingmih ne don kine ki mobile phone ka ktah pynban ïa ki khynnah skul kiba mynta kiba bun hi ki khynnah skul ki la ïa bat ïa kane ka mobile khmatam mynta ki mobile ba la shna da ki company bapher bapher kum ki smart phone ki dei kiba la ïa hap kyrdan bad ka computer ne tam ruh ïa ki computer ha kaba lyngba jong ka lah ban leh ïa ka Internet, Chating bad download ïa ki flim (Video) ba har rukom, kiba ki khynnah ki kham nang bha ban leh ïa bun jait ban ïa ki kmie ki kpa jong ki, kum ban leh Facebook,E-Mail mynta pat sa ka whatsapp,  ba kiwei de.
Kumta kane ka ktah shi katdei eh ïa ki samla pule khamtam ïa ki khynnah skul kiba ym pat ïa hap ban bat phone ki la ioh ka lad shi bun ha ka ban ïa kren samla da kaba ïa phone ne text massage kumjuh lynba ki Video kiba ki lah ban iohi mar khamat, pynlut por ha kai ïa ka por ha ka ban sngap jingrwai katba ki mon da kaba shu download ïa ki sur jingrwai thymmai ne ban peit ruh ïa ki phlim jakhlia.
Kane ka wanrah ïa ka jinglut ka por jong ki ha ka jaka ban pynlut ïa ka por pule kot, kum juh ka ktah ïa ka jingmut jingpyrkhat jong ki namar ki la pynlut shibun ka por ha ka Mobile phone.
Mynta ki sngi lada khmih bniah bha ki khun lane ki khynnah skul ne samla pule ki bat ïa ki Mobile Phone kiba rem dor ban ïa ki kmie ki kpa jong ki, namar lyngba ki phone kiba rem dor ki lah ban pyndon kam ne leh katba mon lyngba ka Internet.
Ka mobile ka buh ruh ka jingma kaba khraw ïa ki nongniah kali motor namar haba don ka ba phone ïa ki ki hap ban bat kawei ka kti ïa ka phone bad kawei ïa u steering kane ka lah ban wan rah ka jingjia aksident bad kumjuh haba ki ioh ïa ka phone na kiba ha ïing ba don ki jingjia ba sngew sih kane ruh ka la pynkyndit ïa ki bad ka juh wan rah ïa ki jingma ïa ki nongñiah kali.
Ka jinglah jong ki stad Technology ïa ki breiw ha kane ka juk mynta ka long shi ka jingmyntoi kaba khraw bad kumjuh ruh ka jingktah kaba khraw ïa ki bym nang ban pyndonkam khamtam ïa ki samla bad ki khynnah skul, hynrei lada ki nang ban pyndon kam ka long ka jingmyntoi bad lada ki pyndonkam bakla ka wan rah pynban ïa ka jingshah ktah bad jingjot jong u ne ka briew.
:Ka skulbah Martin Luther Christian University ka la pynlong ïa ka program phylliew jingmut ba la tip kyrteng kum ka Folklore – Traditional Knowledge in Art Form ha ka lympung pyninam ïa la ka deiriti tynrai ban rakhe burom ïa ka taïew pynïeng rasong jong ki riewlum ha Kper Mawbynna, Nartiang, West Jaintia Hills ha ka 15 tarik u Naiwieng 2022.
Ïa kane ka jingphylliew jingmut la pynlong ha ka jingdonlang u Wahehchnong, u Bah M Phalangki, uba la ai khublei ïa ka MLCU halor ka jingpynlong ïa la seminar ha katei ka shnong.
Kiwei de kiba la donlang ki kynthup ki nongmihkhmat na ka shnong Nartiang, bad ki samla pule ka MLCU bad Sauramandala Foundation, Shillong.
Ïa kane ka program la pynlong da ka School of Language bad Literary Studies bad ka department of Environment and Traditional Ecosystems, MLCU kiba hap hapoh ka jingkhmih jong ka Arts and Culture, MLCU, ha ka jingïatreilang bad ka Department of Arts and Culture, ka sorkar jylla Meghalaya.
Ka thong ba kongsan jong kane ka program ka dei ban don ka jingphylliew jingmut ha kaba ïadei bad ka tynrai, ka hostori bad ka pule puthi ha kane ka juk ba mynta bad ban pynshlur halor ka jingkyntiew bad ka jingbuh thong na ka bynta ka tynrai bad ka jingpule halor ka tynrai.
Ka jingai jingkren jong u Dr.
Eric Miller, Director, World Story Telling Institute,Chennai u la pynpaw halor ka histori ba kynthup ha ka shnat pule ba ïadei bad ka tynrai bad pynshlur ïa ki trai nongshong shnong ba kin lamkhmat halor ka jingbuh jingthoh bad buh kyrpang halor ka tynrai lyngba ki jingrwai ha ki khynnah ha ka por ba ki lehkai ne ka jingai jinghikai.
I Dr Glenn Kharkongor, Chancellor, MLCU haka jingkren halor ka tynrai bad ai jingbatai ba kumno ba ka long ka thymmei ba nyngkong jong ka jingnang jingtip.
U Dr.
H H Mohrmen, u nongtrei kam mon sngewbha bad u nongthoh ha kine ki thaiñ, u la pynpaw halor ka tynrai jong ka Nartiang bad ki jong ki Pnar.
I Dr.
Desmond Kharmaw-phlang, professor, Department of Cultural and Creative Studies,NEHU bad I Auswyn Japang, Assistant Professor, St.
Anthony’s College, Shillong ki la pynpaw halor ka jingdonkam ban buh jingkynmaw bad ki kyndon ha kaba ïadei bad ka tynrai.
Dr.
Srikumar Menon,Associate Professor, Department of Heritage and Humanities, NIAS,Indian Institute of Science,Bangalore u la pynpaw halor ki riewkhraw jong ki ‘Little People’ kiba don ha Megalithic South India.
Kane ka jingphylliew jingmut ka la kut lyngba ka jingkren na u Dr.
Gideon Arulmani, uba long u Director, The Promise Foundation, Bangalore halor ka jingdonkam ban thaw la ka jong ka khana, ka bynta kaba kongsan ba ïadei bad ka tynrai.
Ki dkhot ka Seng Hynñiew Youth Council (HYC) West Khasi Hills District hapoh ka jingïalam jong u President Samla Lumlang Kharsyiemlieh mynta ka sngi ka 17 tarik u Naiwieng kila leit ban tur sha ophis jong u Superintendent of Police (SP) ka West Khasi Hills District ban dawa ban phah pynphai noh ïa ki lama ba ki pulit kila knieh na ki dkhot ka HYC ha ka por ba ki leit rah lama ha Rambrai ban pynsngew ha u Myntri Rangbah ïa ki 9 tylli ki mat jingdawa jong ka Save Hynniewtrep Mission.
Hadien katto katne por ba ki dkhot ka HYC ki la ïa lum lang ha khmat ka ophis treikam u SP, na ka liang jong ki nongtrei ka police Department kila wan ban aiti noh ïa kitei ki lama ha ki dkhot jong ka Seng HYC.
Na ka liang u samla Lumlang Kharsyiemlieh, president ka HYC WKH u ka kren shai ba ka HYC kam ïakhun pyrshah ïa ka Police Department hynrei ka ïakhun pyrshah ïa ka sorkar na ka bynta ban dawa pynurlong ïa ki 9 tylli ki mat jong ka jaitbynriew.
U ong ba ngim sngew ei ei ïa ka jingshoh ki pulit hynrei ngi kwah ban kren da kaba shai ba lada ki pulit ki dang ïai bteng ban shoh ïa ki dkhot ka seng, na ka liang ka seng ruh kam banse ban shim da kiwei pat ki lad ki lynti.
U Samla Lumlang u la pynpaw ruh da kaba ong ba “Ngi kren shai ba ngim buh nongshun ïa ka tnad pulit haduh mynta".
Ka jingpynjari kyndon ka bor District ka Ri-Bhoi kam shym la treikam satia namar ba ki trok ryngkat ki jingkit khia ki la ïaid sahuh ha jynkieng Dwarksuid wat hapdeng ka jingsynjor.
Ïa ki trok la pyllait ha ka por mynmiet katba mynsngi ym shym la shah satia ban ïaid.
Haba pyntip ïa kane, u MDC barim ka Umroi u Bah Albinus Lyngdoh u la ong ba mynta ka janmiet ki kali paidbah kila sahkut lut khaid namar ba la ailed ban ïaid ki trok ha jynkieng Dwarksuid haduh ba la wanrah ka jingsyllang na ka jingsahkut kali.
U Bah Albinus u la buh jingkylli, “Balei ka ain ka treikam tang mynsngi katba mynmiet pat kam treikam".
U la ong ba kane ka jingpyllait ïa ki trok ban ïaid sahuh ha ka por mynmiet, ka la buh jingeh ïa ki paidbah kiba leit ba wan.
Lah ban kdew ba ha ka hukum u DC ka Ri-Bhoi u la shah ban ïaid ki kali ba kit hapoh 30 ton na jynkieng Dwarksuid hadien ba ka la mih khubor ba kane ka jynkieng ka la don hapdeng ka jingsynjor.
U symbud myntri rangbah ka jylla u Bah Prestone Tynsong mynta ka sngi, u la plie ïa u maw nongrim ban tei bad shna pynbha ïa ki surok shnong kiba don hapoh jong ka sor Nongstoiñ.
Ka jingtei bad shna pynbha ïa baroh ki surok shnong kiba don hapoh ka sor Nongstoiñ ki long haduh 20.
915 KM ka jingjngai bad ïa kane la mang pisa da ka World Bank ïa kaba yn pyntrei lyngba ka Meghalaya Integrated Transport Project (MITP).
Ha kane kajuh ka sngi, u Symbud Myntri Rangbah ka Jylla u la plie paidbah noh ïa ka Inspection Bungalow (IB) ka tnad PWD kaba la tip ruh kum “U Sibsingh Syiem PWD Inspection Bungalow Nongstoiñ".
Haba kren kum u kongsan ha kane ka sngi, u Bah Prestone u la ong ba ka roi ka par kaba kongsan tam ha ka jingim ka dei ka lynti ka siengkien namar khlem ka lynti ka siengkien kiba bit ba biang kan long lehnohei ban shna ka ïing ba bha bad ai rong ai rup namar tang shu mih shbar ka phyllaw iing kala long da kumwei pat ka dur ka dar“Hadien ba la shimti ban ïalam ïa ka sorkar ha u 2018 ka mat jong ngi ka long ba ngi kwah ban wanrah ka jingkylla bad ka jingkylla kadei ban sdang na nongkyndong bad ka sorkar MDA hapoh ka jingïalam u Conrad K Sangma kum u Myntri Rangbah ngi la lah ban bei tyngka ha kaba ïadei bad ka jingshna ïa ki surok naduh u 2018 haduh mynta kaba ym duna shuh ïa ka 13 hajar klur tyngka" ong u Bah Prestone.
U la ong ba u la don ha ka sorkar naduh u 2003 haduh mynta hynrei kane ka sorkar kaba mynta kala thaw rekod hapoh ka tnad PWD bad u la ong ruh ba ha u snem 2023 ter ter ka jingbei pisa kan long lai shah bad saw shah ban ïa kane kaba mynta.
“T.
29 klur kam dei ka kamkai hynrei kaba sngewsih ka long ba teng teng ki project ki sahkut tang na ka daw jong ka jingïahuri hura ka jingbymïasngewthuh bad ki trai jaka kumta nga kyntu ïa ki trai jaka bad ki shnong ki thaw ba kin ai kylluid ïa ka jaka khang ba kan ïaid beit ka kam kumba la thmu ban pyndep ha kapor ba biang" ong biang u Bah PrestoneU la kyntu ruh ïa u MLA bad ïa u Syiem Nongstoin ban jied lypa ïa ki kyrteng jong ki riew khaw ka District khnang ba yn ïoh ban pynsah nam ïa ki da kaba yn jer ruh ïa ki kyrteng ha kitei ki shurok ki ban sa shna.
Ha kane ka jingïalang plie mawnongrim bad plie ïa ka IB jong ka PWD la ïadon ryngkat lang ruh u Bah Macmillan Byrsat MLA ka Nongstoiñ, u Bah Gigur Myrthong MLA/MDC ka Mawshynrut, ki ophisar sorkar, ki riew rangbah jong ka thaiñ bad kiwei kiwei bad ha kane ka sngi u Bah Macmillan Byrsat MLA ka Nongstoiñ u la ïoh ruh ban aiti ïa ka kali kit ñiut sha u DC ka WKHD u ba long ruh u chairman ka Nongstoiñ Town Committee.
Ki paid nongshong shnong jong ka thaiñ Ri Muliang hapoh ka shatri jong ka Ri Muliang Area Development Council mynta ka sngi ki la pynlong ïa ka jingïalang kaba kyrpang kum shi bynta ban ïathir jingmut haba ïadei bad ka sngi kaban wan ha kaba u Conrad K Sangma Myntri Rangbah ka Jylla un wan ban plie sa ïa ka ophis jong ka Ri Muliang C&RD Block ha katei ka thaiñ.
Ha katei ka jingïalang la ïadonlang ki sordar jong ki shnong bapher bapher kiba na katei ka thaiñ kynthup ruh ki nongsynshar Hima kum u Bah Phlowel Syiem, Syiem ka Hima Nongmynsaw Syiemship bad kiwei kiwei.
Katei ka jingïalang kala shim ruh ïa ka rai ban buh ruh ïa ki volunteer ïoh don kiba wan ban pynthud ïa ka jingwan ïuhkjat u Myntri Rangbah namar la ong ba kan long ka jingpynjah burom ïa ka thaiñ hi baroh kawei, bad ka kyntu ïa kino kino ki kynhun kiba don ka jingbymsngew hun ba kin sngewbha ban ïaishah shitom tang ha katei ka sngi namar kadei ka bynta ban lehkmen kum ka thaiñ ka ban sa ïoh ïa kum katei ka jingmyntoi kaba ym shym la poi pyrkhat.
Ïa katei ka jingïalang la pynlong ha ka shnong Nonglang bad la pynïaid da u Bah W.
S Wahlang Secretary ka Ri Muliang Area Development Council kum u shongknor ruh ha katei sngi.
U Chairman jong ka Regional Committee jong ka West Khasi Hills District u Bah Renikton L Tongkhar, u la ïathuh ba ka jingeh ban pynbeit ïa u pud u sam hapdeng ka Assam bad Meghalaya ha ki thaiñ Langpih ka mih na ka daw ba ki shnong ki ba sah ki Nepali ki kwah ban leit sha Assam.
Haba ïakren bad ki lad pathai khubor mynta ka sngi, u Bah Tongkhar u la ong, “Haduh mynta ki shnong kiba sah ki jaitbynriew Nepali ha Langpih, ki kwah ban leit sha Assam hynrei kine ki shnong ki dei kiba tawiar da ki shnong Khasi bad Garo kiba kwah ban don bad ka Meghalaya, kumta ka mih ka jingeh".
U Bah Tongkhar u la ïathuh ba ha ka jingïalang kaba la long ha  Nongstoiñ, la shim ïa ka rai ban  leit ban jurip ïa kine ki jaka hynrei haduh mynta ym pat lah ban buh hynrei  yn sa pynbeit ba ha ka taïew ban wan kane ka Committee kan  sa leit ban jurip ïa ka thaiñ Langpih.
“Hadien ka jingleit jurip, ngin sa khot biang ïa ka jingïalang bad ki briew kiba don bynta lang ha kane ka phang bad ngin sa pynkhreh ïa ka jingai jingmut na ka bynta ka sorkar jylla ha ka ba ïadei bad ka Langpih sector", u la ong.
“Na ka liang ka Committee na ka West Khasi Hill kan ïaleh katba  lah ban pyndep noh kloi ïa ka jingjurip katkum ka jingbthah ba la bynshet ïa ngi", u la bynrap.
U Bah Renikton u la ïathuh shuh shuh ba ka Assam kam pat dep ban thaw ïa ka Regional Committee bad ïa kane la pyntip da u myntri ka Assam hynrei na ka liang jong ka Regional Committee na Meghalaya kan ïaid shakhmat.
U Bah Tongkhar u la ong shuh shuh, “Ka jingpynbeit ïa u pud u sam na ki thaiñ Langpih ka dei kaba bun ki jingeh namar ba bun ki jaitbynriew kiba sah ha kane ka jaka kynthup ïa ki Nepali, ki Khasi bad ki Garo hynrei ngin ïaleh ban pynbeit".
“Kumba ka la bud ïa ki kyndon ha ka wat ba nyngkong, ka wat baar ruh ngin bud ïa kata bad ka jingkwah jong ki nongshong shnong hi kan long kaba donkam tam", u la bynrap.
U Bah Renikton u la ong ruh “Ngi kwah ban leit shatei ka long ban peit ïa ka jinglong jingman ki jaka, kynthup ïa ki pud ki sam ki ba la pynlong lypa da ka mariang khnang ban  ïoh ban rah ha ka jingïakren".
U Bah Tongkhar u la kdew ruh ba ka Langpih kan dei kaba jwat ban pynbeit namar ka jingdon ki nongshong shnong Nepali, kiba kwah ban leit sha Assam.
“Ha kaba ïadei bad ka Langpih ka dei kaba eh hynrei ngin wad ïa ka lad ban pynbeit, ki jaitbynriew Nepali ki basah ha kine ki shnong  haduh mynta kim kwah ban don ha ka Meghalaya bad ki kwah leit sha Assam hynrei ka jaka ba ki sah ka shah tawiar hapdeng ki shnong ki ba la sah da ki Garo bad Khasi", u la ong.
“Kumta ngi kwah ban sngewthuh bad ban leit jurip bad ban ïakren bad ka Assam ba kine ki shnong kiba kwah wan sha Assam ki shah tawiar da ka ki shnong Khasi bad Garo bad kan long kaba bha ba kine ruh kin hap sha Meghalaya", u la bynrap.
U myntri ka sorkar jylla ba dei khmih ïa ka tnad ka rep ka riang u Bah Banteidor Lyngdoh haba jubab ïa ka jingkylli kaba ïadei bad ka skhim FOCUS, u la ong ba ka FOCUS ka dei ka skhim, kam dei ka ram.
“Kaei kaba u President ka BJP u bah Mawrie u la ong, na ka liang ka jong nga, ngam don ei ei ban ong, hynrei haba ïadei bad ka FOCUS ka dei ka skhim kaba ka sorkar jylla ka la dep ban pyllait paidbah ha ryngkat bad u myntri rangbah ka jylla na ka bynta ki paidbah nongrep bad kiwei kiba pynmih ïa ki mar ki mata," la ong u myntri.
U la bynrap da kaba ong, ba ka FOCUS ka dei ka skhim ba la mang ban ai sha ki kynhun ba pynmih mar, ne kita ki ‘Producer Group’.
Ïa kine ki kynhun yn thaw ha man la ki shnong ba kin ïoh jingïarap ha ka liang ka pisa sha ki nongrep, la ki dei kiba ri jingri ne kiba rep ïa ki soh ki pai, ki jhur ki jhep bad kiwei kiwei.
U la ban jur da kaba ong ba lada ki nongrep kim sngewthuh haba ïadei bad kane; ki dei ban leit sha ka ophis jong u BDO.
Na ka liang u Bah Banteidor u la ong, “kaei kaba kren u bah Ernest ka long ba ïoh ka don ka jingtyrwa ban ai pisa ne ban ai ram, hynrei ka FOCUS ka dei ka skhim ban ai sha u paidbah.
"“Ïoh don kiba kular ban ai 5,000 hajar ne 10,000, ïoh don kum katta; katta ka long kaba ma namar ki don bun ki jingjia ha ka jylla jong ngi naduh mynshuwa, khamtam haba ïakren bad ki ram, ki briew ki ïoh san hajar ne shiphew hajar hynrei hadien pat ki hap ban siew kum ka ram bad trai bad sut.
Ban lait na kita ki jingsngewthuh bakla ki la dei ban leit sha ki briew kiba peit ïa kane ka skhim khnang ba kin lah ban pynshai, la bynrap u myntri.
“Tang ki volunteer jong ka FOCUS ki lah ban shim ïa ki kot ki sla jong ki nongshong shnong, ym lah ban shu shim pathar da mano mano; kane ka long kaba ma.
Ka dei halor katta ka nongrim tharai ba u bah Mawrie un sa ïathuh bad pynshai khnang ba ki paidbah kin ym ngat ha kine," u la ong.
U la kyntu ïa ki paidbah ban pyrkhat shai bad ban ym tare ruma hynrei ban wad bniah shuwa namar kiba bun ki jingjia kiba wanrah jingeh hadien.
Kan long ka jingduhnong lada ngat ha kum kine ki jingjia.
U la kyntu ïa u bah Mawrie ban pan jingshai na ki nongïalam kiba peit ïa kane ka skhim ne na u myntri rangbah, ‘ym ban leh politik ïa kane ka skhim’.
“Kane ka skhim kan dei na ka bynta u paidbah, ha ka sorkar ngi don bun tylli ki seng kiba ïatreilang, hynrei ngim dei ban leh politik ïa kane ka skhim," la pynshai u bah Banteidor.
U myntri ka sorkar jylla ba dei khmih ïa ka tnad Community bad Rural Development, u Bah Hamletson Dohling, mynta ka sngi u la plie ïa u mawnongrim na ka bynta ban shna ïa ka ophis jong ka Mawkynrew C&RD Block ba thymmai ha Block Headquarter, Mawkynrew, ha ryngkat ka jingïadonlang u myntri ba dei khmih ïa ka tnad ka rep ka riang u Bah Banteidor Lyngdoh.
Haba kren ha kane ka jingïalang, u Bah Dohling u la ong ba kane ka block ophis ka long kum ka jingkieng kaba bteng ïa ka sorkar bad ki paidbah.
U la ong ba na kata ka daw, ka la donkam ïa ka jingpynbha ha kaba ïadei bad la dei ban shna thymmai khnang ba yn lah ban ai ïa ka jingshakri kaba paka.
U bah Dohling u la ïathuh ruh ba ka sorkar jylla ka la mang kumba T.
120 klur na ka bynta ban pynbha bad kyntiew ïa kumba 40 tylli ki block ophis kiba don ha ka jylla.
U la ong ruh ba na ka bynta kane ka block ophis ha Mawkynrew, ka sorkar jylla ka lah mang kumba T.
2.
77 klur ban pynlut bad ka jingshna kan sa sdang noh shen.
U la ai ka jingïaroh ïa ka jingtreikam jong ka block ophis kaba don ha Mawkynrew, ba ka la trei shitom ban pyntreikam ïa ki skhim sorkar kiba wan na ka sorkar jylla bad na ka sorkar pdeng kumjuh.
U Bah Dohling u la batai sani halor ka jingjop jong kane ka block ophis ban pyntreikam khamtam ïa ki skhim kiba ïadei bad ki jaka nongkyndong kum ka MGNREGA.
U la ïaroh ïa ka jingmih ki Self Help Group (SHG) kiba bun ha kane ka jylla ha kine ki khyndiat snem kiba mynta.
Kiwei kiba kren ha kane ka jingïalang ki long u Bah Banteidor Lyngdoh, u S C Sadhu, Director ka C&RD bad kiwei.
Ka Real Mythics FC Wapung ka la pynliem noh ïa ka Lynshing FC da 1-0 ha ka jingïalehkai phutbol jong u Late Jien Pyngrope Memorial Invitation Knockout Football Tournament 2022 kaba la pynlong bad pynïaid da ka Mawkynrew Cup Organising committee kaba la long mynta ka sngi ha ka madan phutbol jong ka shnong Jongksha.
Ha kane ka snig la wan ban pynshngaiñ lang ïa kane ka jingïalehkai da u Myntri sorkar ba khmih ïa ka tnat Sports and Youth Affairs u Bah Banteidor Lyngdoh uba long ruh hajuh ka por u MLA jong kane ka thaiñ Mawkynrew Constituency, u la wan ban sakhi bad ban ai mynsiem ïa ki nongïalehkai ha kane ka sngi.
Ïa ka kol na ka bynta ka klob Real Mythics FC la ïoh ban thep lyngba u Hame Nangsan Kharmujat uba la ïoh ban thep ïa ka kol ha ka minit kaba 56 jong ka kylla miet.
Da kane ka jing jop ka Real Mythics FC ka la khur ïa ki lai poiñ ha kane ka jingïakhun mynta ka sngi pyrshah ïa ka Lynshing FC ha kane ka lympung ïalehkai jong (Lt) Jien Pyngrope memorial invitation knockout football tournament 2022.
Haba phai pat sha ka jingïalehkai kaba ar ha kane ka sngi, ka Laitkyrhong Sports and Cultural Club ka la pynliem noh ïa ka Mawkasiang FC da 1-0 ha kane ka jingïakhun.
Ïa ka shi kol kaba ka Laitkyrhong Sports and Cultural Club ka la ïoh ban thep ka la wan lyngba u Roney Kharbudon uba la thep ïa kane ka kol ha ka minit kaba 30 jong ka kylla step ha ka jingïalehkai pyrshah ïa ka Mawkasiang FC.
Ka jingïalehkai kaba bud pat kan sa long ha ka 21 tarik Naiwieng 2022 ha kaba ka Nongkrem Football Club kan sa ïalehkai pyrshah ïa ka Thangsning ha ka por 12 baje mynsngi bad ka Laitkor kan sa ïalehkai pyrshah ïa ka Jongksha ha ka por 2 baje mynsngi.
Bun ki briew ki pyrshang ban pyrkhat hadien ba la dep ka elekshon ban ap sa san snem.
“San snem te da jot la jot da kat la kat phim lah shuh.
San snem ka dei kaba bun bah ki snem ban don ha ka shuki jong ka jingsynshar  bad ha kine ki san snem ka lah bun bah kaba bha lada kwah ban trei bad lada ym  kwah ban trei ka lah ban bun bah ka jingsniew", la ong u Bah Metbah LyngdohÏa kitei ki kyntien u MLA ka Mairang Konstitwensi uba dei ruh ha kajuh ka por u Lamphang ka ïing dorbar thaw aiñ ka jylla u Bah Metbah Lyngdoh ula kren ha ka jingïalang pynskhem ïa ki nongkitkam jong ka UDP Youth Wing Eastern  West Khasi Hills District kaba la long ha phyllaw ïing treikam jong ka Seng ha Mission Mairang.
U Bah Metbah ha katei ka sngi ula batai ruh ba hapoh ka Mairang Konstitwensi ki don shibun kiba ong ba lada ïaleh para marwei ula liem beit hynrei ula ong pat ba lada un ïaleh para marwei ne lai ngut ne saw ngut ruh ban jop ka donkam ïa ka jingpynkhreh lypa bad ha ka jingïaleh elekshon ym don mano mano ruh ba lah ban buh kyndon bad kum ki nongïakhun ki nongïaleh ki dei ban long kiba kloi ban pynkhreh.
U la ong ruh ba kum ka seng kim dei ban bunkam ban peit ïa kiwei pat ki seng hynrei ki dei ban peit bha ïala ka jong ka seng bad ban trei ïa la ka jong ka kamram kaba long kaba ha khmat duh.
U MLA ka Nongstoiñ u Bah Macmillan Byrsat, ha ka 19 tarik Nohprah u la plie ïa u Mawnongrim na ka bynta ban shna pynbha ïa ka surok na lad Nongstoiñ College sha ka jaka shong neh jong ka Rev.
S Wollington Children’s Home ha Nongpyndeng.
Ïa kane ka surok kaba jngai kumba 1.
118 KM la bei pisa da ka World Bank ha ka mang pisa kaba la kot haduh 129.
860 lak tyngka ïa kaba yn sa pyntrei lyngba ka Meghalaya Integrated Transport Project (MITP) bad ha kane kajuh ka sngi u MLA u la ïoh ruh ban aiti ïa ka kali sha ka Rev.
S Wollington Children’s Home.
Haba ai jingkren ha katei ka jingïalang u MLA ka Nongstoiñ u Bah Macmillan Byrsat u la ong ba na ka por sha ka por u Pastor Diengngan u shait pynkynmaw ïa u halor ka jingdonkam ban ïoh ïa kane ka surok na lad College sha Pyndengdewsaw kaba don ka jaka shongneh jong ka ïing ki khunswet.
U la ong ruh ba ha ka jingshisha u Symbud Myntri Rangbah ka Jylla u Prestone Tynsong u la wan sha Nongstoin ban buh Mawnongrim na ka bynta ban pyntrei noh ïa ki surok hapoh ka sor Nongstoiñ, hynrei kane ka jingbuh Mawnongrim kaba mynta ka sngi ka long kum ka dak ban pynsah kynmaw ïa kane ka Home.
U MLA u la ong ruh ba hadien bala ïoh ïa ka surok ka home ka donkam sa ka kali bad kum u nongmihkhmat u la pynsngew ïa kane sha u MR ha kaba tang 5 sngi la mang pisa na ka bynta ka kali ha kaba u MLA u la ïarap ruh ban pynïoh sha ka Home.
U MLA u la ong ba shibun ki jingdonkam ba ka home ka dang donkam hynrei kum u MLA u ba don ïa ka jingkitkhlieh un ïai peit bad khmih na ka bynta ki jingdonkam jong katei ka Home.
Ha kane ka jingïalang plie Mawnongrim kaba la long hapoh ka ïing dorbar ka shnong Mawkhlam Nongpyndeng la ïadon ryngkat lang ruh u DC ka WKHD, ki ophisar ka tnad PWD, u SDPO, ki Pastor ka KJP Synod Sepngi, ki riew rangbah ka thain ki nongpynïaid bad khun hep ka Rev.
S Wollington Children’s Home bad kiwei kiwei.
Ka Meghalaya Pradesh Trinamool Congress jong ka Mawkyrwat Block ha ka 19 tarik Nohprah ka la pynlong ïa ka jingïalang paidbah ha shnong Shngimawlein, South West Khasi Hills District ha kaba da ki hajar ki paidbah kila wan ban sngap ïa ki jingkren na ki riew rangbah ka party.
Hapoh ka jingïalam u Bah Sounder S.
Cajee ki la pdiang burom ïa kiwei kiba wan na kiwei kum na ka UDP, HSPDP bad kiwei sha ka TMC.
U Sounder uba dei u kyrtong ka TMC Mawkyrwat konstitwensi u la ong ba ha kane ka kynti ba mynta ki paidbah ki dei ban husiar ba kim dei ban shah pynbiej ha ka pisa pliah kaba shi hajar tyngka ha ka 5 snem  kaba pynshongdor ïa ki paidbah kaba kham heh ka dor jong kawei ka syiar ban ïa ka khlieh briew.
U la ong ba kum ka party ka wan mynta hangne ban tyrwa ba ki dei ban ailad ïa kane ka TMC ha kane ka MLA Election 2023.
“U Bah Sounder uba dei u pyrsa kurim jong u Bah Rowell Lyngdoh (bam kwai ha dwar U Blei), um dei u nongkhaïi, um dei u nonghikai skul, um dei u ophisar sorkar uba la shongthait ne ba dang trei, hynrei u dei uta u nongïalam uba la mat ïa shibun ki jingeh, u dei ruh u nongïalam jong ka seng samla pule ha ki snem 1987, uba la seng ruh ïa ka FKJGP ha u snem 1990 bad uba la pynlong ka jingïalang ban ïakhih bad ïada ïa ka jaidbynriew hapoh Motphran ha kita ki snem.
Nga la long uwei uba la shah pynshitom bad uba la shah set along na ka bynta ban ïada bad ban ïaleh ïa ka hok jong ki paidbah hapoh jong ka bri u Hynñiewtrep Hynñiew skum", u la ong.
U la tyrwa ruh sha ki paidbah ba kin ai lem ka kti ka mon ka kti ka diang ban pynjop bad kyrshan ha kane ka MLA Election 2023 ym da kaba tyrwa ban pynïoh ei ei na ka bynta ki paidbah hynrei jied ïa u ban long ka jingshngaiñ ïa ka ri bad ka jaidbynriew bad u jingshngaiñ na ka bynta u duk u suk.
Ha kane ka sngi la ïoh jing kren na u Bah Dibarlang Lyngdoh, Adviser jong ka TMC Mawkyrwat Block, u Dr.
Fabian Lyngdoh ba kila pynshai shuh shuh ïaki paidbah halor ka nongrim jong kane ka TMC kaba dei kawei ka party kaba ïaleh ban ïeng na ka bynta ki paidbah kaba lah ruh ban wanrah ka jing kylla hakane ka jylla bad ka ri hi baroh kawei.
Ha kane ka sngi da ki hajar ngut ki paidbah kila wan ban sakhi lang ha kane ka sngi bad la pynshit pynshngain shuh shuh da ki jingrwai bad ki jingshad na ki samla ka thaiñ Shngimawlein.
:Ka All Meghalaya Pradesh Trinomool Congress (AITC) Mawkyrwat Block Committee kala ïoh ban pynlong ïaka 1st Rowell Lyngdoh Memorial Volleyball Tournament 2022 haka thaiñ Riwar Zone ha Shnong Tynnai South West Khasi Hills District ha kaba u Bah Mebadonnam Saiborne u khun jong u Bah Sounder S.
Cajee u kyrtong na ka Party TMC u ban sa ïakhun election MLA 2023 naka Mawkyrwat constituency u la long kum u Kongsan ban Plie pyrda da kaba  pynher ïaka lama kum ka dak ka jingplie ïa kane ka Lympung ïalehkai Volleyball ha Shnong Tynnai.
Ha kane ka Lympung ïalehkai kila don kumba 17 tylli ki Kynhun kiba wan ïashim bynta hakaba ka ka Jyrlang S.
C bad ka Tynnai S.
C kila long kila ïoh ban pynïalehkai sdang ha kane ka sngi plie ïakane ka lympung ïalehkai Volleyball.
Ka jing pynlong ïakane ka lympung ïalehkai ka dei kum shibynta ban kynmaw bad leh burom ïa u Bah (L) Rowell Lyngdoh bad kum shi bynta ban ban lum ban lang ïa ki paidbah jong ka thaiñ Riwar kumno ban pynïasngewjan para thaiñ ha baroh ki jingdonkam ha kane ka thaiñ baroh kawei.
U Bah Mebadonnam Saiborne haba kren kum u Kongsan u la ai mynsiem ïaki samla bad ïa baroh kiba la ïoh ban ïa shim bynta ha kane ka lympung ïalehkai ba kane ka dei ka wei ka lad ka lynti kumno ban lum ban lang ïaki paidbah ban ïa sngewjan shuh shuh lyngba daka jingpynlong ïa kum kine ki jait jingïalehkai bapher bapher.
Shuh shuh u la ong ruh ba ma u bad ka ïing ka sem jing u Bah (L) Rowell Lyngdoh MLA barim jong ka Mawkyrwat watla u la khlad noh na kane ka sla pyrthei hynrei kum ka ïing ka sem kim ym kynran dien ban ïai bud ïaki dienjat ba u Bah (L) Rowell Lyngdoh u ka wan rah ïa shibun ki kam pynroi hapoh kane ka distrik, ha kaba mynta ngi don ïa u Bah Sounder Cajee u ban sa mih plie ban ïa aireng ha kane ka Election MLA 2023 nangne naka Mawkyrwat constituency naka Party TMC bad ngeit skhem ba u Bah Sounder Cajee un poi haka thong ban jop ïa kane ka Elekshon, u la ong ruh ba un sa nang ïai bteng ïaka kam kumba u Bah Rowell Lyngdoh u la leh ïa kaba bha tam na ka bynta ki paidbah jong ka konstitwensi baroh kawei.
Ha kane ka sngi la pynïaid ïaka jingïalang da u Bah Remdor Shylla, Genral Secratary jong ka  Mawkyrwat Constituency Socio Economical & Political Awareness Committee (MCSEPAC ) bad la ïoh jingkren na u Bah Mebadonnam Saiborne kum u Kongsan, Bah Polyboy Marwein bad Bah Benjohnson Lyngdoh president Youths Wing TMC , SWKHD la pynshit pynshngaiñ shuh shuh ïakane ka sngi daka jingbiria naka kynhun jong ka NKD wan Youtube Channel.
Ka bamsap ka dei ka jingpynap shrip lane ka shangkhawiah ba uno uno u briew/ka briew kin ym lah ban ïaid lait na kane.
Ki daw te kiba bun hynrei ngan jer tang lai tylli ki daw jong ka.
Kaba nyngkong eh ka dei ba u briew lane ka briew kiba im hangne ha sla pyrthei ki wad eh ia ki jingsuk.
Kaba ar ka dei ka jingkwah ïa ka bor kaba lai pat dei ka jingkwah burom briew.
Kumba la tip hi kylleng satlak ka pyrthei ba lada kwah ban ioh ïa kine hap ban don ka pisa.
Namar u briew u tip bha ba shisien ba la ioh pisa te la ioh ruh ban teh lakam ïa ka.
Shu buh mynta nga, nga dei u Head Misteri bad lada nga pyntrei ïa kano kano ka kam Lada nga ong ngan pan pisa na ki trai ïing ban thied tiar ban pyntrei shubuh nga pan shi lak tyngka katba ki dor jong ki tiar pat dei tang hynñiew phew hajar bad nga pyni shi lak tyngka ha ka receipt ruh kata ka lai phew hajar pat la bam ei da nga.
Kane ruh ko lok ka dei ka bamsap.
Balei kane ka bamsap ka nang ïeng rasong bad khlaiñ bor haduh katta katta hooid wat kiba bun ruh ki la ïa pyrshang ban rat diengkhong ïa ka hynrei nga ïohi pat ba ka ding jong ka, ka nang ïai klang.
Ka daw tynrai ka dei ba ha uno uno kano kano ka briew la pun lypa ïa ka jingrhah.
Nalor ba don lypa ka jingrhah hapoh jongngi ko paralok bad nalor don sa u nongpynshoi ba na sha lyndet ka bym lah ban ïohi da ki khmat ba kynja doh kine kin ym pynlah ïa ngi ban phai dien noh na ka bamsap.
Ka nuksa kaba kongsan tam ban pynbthei ïa kane ka bamsap na ka dohnud jong phi dei ban peit thuh haba u Blei u la thaw ïa u Adam bad ka Im bad u la buh ïa ki ha kper Eden bad ki soh ba har rukom kiba ki lah ban bam u la buh.
Hynrei u la Adong pat tang ban ym bam ïa u soh Adong.
Lada phin bam ïa uta u soh da kaba ïap phi ïap shisha ong u Blei.
Hynrei u Ksuid pat u wan ban pynshoi ha ka Im da ka jingpnah ka ktien jong u da ka jingkhroh jali jaum ïa ka Im.
U la ong lada phi bam ïa uta u soh phin ym iap.
Hynrei yn plied ïa ki khmat jong phi bad phin long kum ki Blei ki jingryngkang hukum kynmaw ko paralok ka ïa dei doh dei snam bad ka jingbamsap.
Ki briew hi baroh kim tip kaei kane ka bamsap bad ynda la leh ïa ka aiu kan jia ïa u/ka.
Namar lada uno uno lane kano kano ki bamsap ka mut ba ki ioh ruh ïa ka jingmyntoi ba tang shimet.
Peit thuh haba ngi mih na ki ïing ki heh saipan lane ngi mih na ki ïing ki heh sorkar tang poi ha surok pat la iohi ïa ka jaboh ba la tabain lut ïa ka surok ki nala la shu blok da ki plastic.
Hynrei haba don pat ha ïing jong ki sngew bad iohi ïa ka jingkhuid suda.
Hangne kein nga mut ban ong ba ka bamsap shisha ka pynmyntoi tang shimet.
Ki don ki paramarjan jongnga kiba don kiba ha ïing sha ri Bilat bad haba ki ju wankai teng teng ki ju ong beit ïa la ki jong ki ba ha ïing ban leit drive kham sha jngai ba ki ong hana ba sngewtynnad palat ka lynti Shillong shisien pat nga la kylli ïa ki ba kaei ka daw ba man ba wan shu leit drive beit? Ki, ki jubab kumne shathie sha ri Bilat kumba khuid ki ïing jongngi kumta ruh khuid ki surok ki nala shong kali ruh ym ju sngew ba shong kali sngew pynban kumba shong jhad namar ba bha palat ka lynti hynrei shane pat sngewtynnad bha ban shong kali ba ki kali ki pawing shane shatai namar bym ju sngew te mo shathied kumta nga sa sngewtynnad shane tang ban leit drive.
Mar ïohsngew ïa kita ki kyntien la dung ngak da ka jingpynrem hapoh dohnud jong nga.
Nga sa sngewthuh keiñ ba ka daw tynrai dei na u thlen jong ka jingbamsap na ka por sha ka por.
Da ki hajar hajar snem mynshuwa la don kawei ka jingjia kiba ngan sa ïathuh ïa phi mynta.
Don uwei u Dken uba la don ka kurim jong u bad kine ki la don uwei u shakri uba bha bha.
Une u shakri u la sah jngai na ka ïing jong ki kumba 2 miles eiei bad da ka jingïoh kaba u ïoh na ki u la lah ban bsa suk ïa la ka ïing ka sem.
Ha kawei ka sngi kane ka lok jong u Dken ba ka la isynei eh ïa la u jong u shakri bahok ka la khot sha la ka kamra ynda ka la khot ka la ong ha u me tip em ba u Kynrad jong me lah ban pynkylla ïa ka nusib jong me? (Namar ba u dei u Dken) te balei mem pan na u ban pynkylla noh ïa ka nusib jong me ba men kham bit kham biang.
Hynrei une pat da ka dur ba phuh samrkhie u la ong em ngam pan namar ïa ka kupar jongnga la buh u Blei ban long kumne bad nga hun beit ha kane.
Bad kane ka lok pat da kaba sngewsynei eh ïa uta u shakri ka la leit hi sha la u jong u lok ban kyrpad ban pynkylla noh ïa ka kupar jong u.
Hynrei une u Dken ruh u la kyrngah ha kaba nyngkong hynrei ynda la iai pynbor ïa u da la ka kurim u la kohnguh ban leh kumta.
Te ha kawei ka sngi shuwa ba uta u shakri un mih na la ïing ban wan sha ïing uta u Dken.
U Dken u la dep siang lypa da ka ksiar suda naduh na ïing jong uta u shakri haduh ha ïing la jong bad u ong ruh ïa la ka jong ka kurim phi peit mynta u nongtrei jongngi un leh kumno ynda un ioh ïa kata ka ksiar ba la siang.
Te une u shakri pat u pyrkhat halade shuwa ba un mih na la ïing u ong ba ïa kane ka lynti nga ju iaid man la ka sngi ban poi sha ïing ki kynrad jong nga.
Te mynta ka sngi ngan shu iaid khapbrib noh ban peit la nga lah ne em ban poi haduh ha la u kynrad.
Kumta uta u shakri naduh na dwar jong ka jingkhang u la iaid khapbrib haduh ban da poi ha ïing u Dken (u kynrad jong u) bad lehnohei lut kita ki ksiar ba la siang na ka bynta jong u naba u khlem ïohi ïa kata kaei kaei ruh em.
Hynrei ha ka juk kaba mynta pat ki briew kim hun shuh ïa kaei kaba u Blei u la buh ïa ki ban long.
Ki leh ban thom da ka bor ban pynhun ïa la ki jingkwah.
Shuwa ba ngin wan sha ka pyrthei.
U Blei Trai Kynrad u la dep thoh lypa ïa ka kupar ka jongngi.
Hynrei ym don uba sngewthuh ïa kata kumba la sngewthuh da une u shakri.
Hato lada ma nga ma phi ruh ngin hun ha kaei kaba u Blei u la buh ïa ngi phi tharai ba ka jaidbynriew kan hiar dor haduh katne katne ka jingbymhun jongngi ka pynkha roi ruh ïa ki jingpang ba bun jaid.
Namar kane ka jingbym hun ka jongngi ka pynlong ïa ngi ban shu ioh noh da ka bor bad kumta ngi sa sdang ban bamsap bampong noh kein.
Bad kane ka jingleh bym dei jongngi ka pynsuh thied ruh haduh ha ki khun ki kti bad ka ktah ruh ïa ki ïing ki sem ki jongngi kaba ngim lah ban peiphang haduh ban da ïap noh ruh.
Te kumta u Blei Trai Kynrad u la phah da la u shakri u jong u u Ioannis ban ai jingmaham bad kyntu ïa ki briew ba dei ban hun tang ha ka bainong ba la ioh bad ym dei ban tam palat ïa kata.
Te kita ki paidbah ki la kylli ïa u aiu te ngi dei ban leh? U la ïathuh bad u la ong te ha ki jar uba don artylli ki sopti un ïa sam bad uta u bym don bad jar uba don ki jingbam to un leh kumjuh ki nongkhrong ruh de ki la wan ba yn pynbaptis ïa ki bad ki la ong ha u ko Nonghikai aiu ngi dei ban leh? U la ong te ha ki wat khrong tam ïa kaba la buh ïa phi ki shipai ruh ba ki la kylli ïa u ki da ong ngi pat ngi dei ban leh aiu? U la ong ruh ha ki wat leh jubor iano iano ruh lymne wat shim klop eiei to sngewhun ruh bad la ka bainong Luke 3-10.
Ko para khasi khara paradoh parasnam nga da kyntu kynpham ïa phi ha ka kyrteng u Trai bad u Nongpynim jong ngi u Jisu Khrist.
Naduh kiba bat ïa u dieng jong ka jingsynshar haduh u rit u rain ba ngin kiar rai maw raidieng na kane ka bamklop bad ngin bret noh sha ba sep ka sngi shaba ngen u bnai ïa kane ka bamsap.
:U nongthawaiñ ka Sohra Constituency, Bah Gavin Miguel Mylliem ha ka 15 tarik u Naiwieng, 2022 u la plie paidbah ïa ka ïewdielang lane ka Lay-By Market ha ka shnong Umdiengpoh kaba hap hapoh ka Khatarshnong-Laitkroh C&RD Block.
Ïa kane ka ?ewdielang la shna lyngba ka mang tyngka jong ka Pradhan Mantri Khanij Kshetra Kalyan Yojana (PMKKKY) bad Chief Minister’s Special Development Fund (CMSDF) kaba long T.
69,56,200/-.
Haba kren ha ka jingïalang plie ïa kane ka ïewdielang, u Bah Gavin u la ong ba ïa ka thaiñ Sohra la ju tip paidbah ba ka don ïa ki jaka ba itynnad ba la saiñdur da ka mei Mariang bad bun ki nongshang jngohkai pyrthei ki wan tuid na kylleng kylleng.
U la ong ba ki nongshong shnong ka thaiñ ki shna ïa ki dukan ba malu mala bad shna shipor ïa ki harud ki surok ban die ïa ki mar rep ne kiwei pat ki jait jingdie bad kumta u la sngew ba ka long donkam ban shna da ka kynja ïew kaba paka ban kyntiew ïa ka ïoh ka kot jong ki.
“Bunsien ki nongwan jngohkai pyrthei ki hap ban shu ïeng ha surok bad kam long kaba shngaiñ bad da ka jingdon ka ïew pat kin ïoh ban rung ban kham pynlut por ban thied ïa ki mar rep ne ki tiar ki tar kiba ki nongshong shnong ka thaiñ ki die", u la ong.
Da kaba pyntip ba la thaw ïa ka Market Committee ban pynïaid ïa kane ka ïewdielang, u la ong ba ka long kaba donkam ruh ban sumar khuid ïa ka da ka jingïatreilang.
"Ka Market Committee ryngkat ki dkhot na ka shnong bad ophis PWD kin ïatreilang ban pynneh ïa ka khuid ka suba ha kane ka ïew", la ong u Bah Gavin uba la bynrap ba hadien ka khlam COVID-19 ka la don ka jingpyrshang ban shna ïa ki iew ha kylleng ki shnong.
U la ong ba kane ka jingplie ïa ki iewdielang kan plie lad ïa ki paidbah ban pyrshang ban kyntiew ïa ka ïoh ka kot jong ki lyngba ki kam die jingdie khamtam da kaba shim kaba ban khring ïa ki nongwan jngohkai pyrthei.
Ïa kane ka ïew la shna ha ka rukom kaba itynnad bha bad kaba lah ban khring ïa ki nongshang jngohkai pyrthei ha kaba ha phyllaw la shna ïa ki kor shongthait da ki mawlyngknap bad ki maw sawdong ba la stah dur bha.
Nalor u Bah Gavin, la ïadonlang ha kane ka sngi da u Bah P Tynsong, BDO ka Khatarshnong-Laitkroh Block, u Bah Edmund Syiemiong, Executive Engineer PWD (Roads) Sohra Division, ki nongïalam shnong ka shnong Umdiengpoh nalor ki nongïoh dukan ha katei ka ïew bad kiwei pat.
Ka lympung pyninam ïa la ka deiriti tynrai jong ki jaidbynriew riewlum ha jylla ba la tip kum ka Jan Janjatiya Gaurav Divas ka dei kaba la rakhe mynnin ka sngi ka 15 tarik u Naiwieng, la sdang da ka jingïaid kjat hapdeng kiba la wan ïashim bynta naduh Khyndailad haduh ka shlem deiriti jong ka sorkar, ba la tip kum ka State Central Library.
Ki samla ki ba la riam kynthrung ha la ki jaiñ bad jyndeng tynrai ki la rah ryngkat bad la ki tiar put tiar tem ban kynud risa da ki sur tynrai ha lynter lynti haduh ban da poi ha tbian jong ki motnam ba radbah jong ki khlawait ïakhun laitluid ka thaiñ, ba kynthup U Tirot Sing Syiem, U Kiang Nangbah bad Pa Togan Nengminza Sangma.
Nalor ki riam ba bun rong jong ki Khynriam, ki Pnar, ki Bhoi bad ki War ladon ruh katto katne ki parasamla ki ba la ïa risa lang ban rakhe ïa ka sngi donnam jong ki riewlum ha Ri India.
Ka sngi rakhe ka long ka ba shongkun da ka ba la pyninam ia ka sawangka lyngkot shaphang ki kam ba shitrhem jong ki laingut ki khlawait bakhraw ka jylla.
Ki kongsan ha kane ka sngi ki long u Bah F R Kharkongor, IAS, Commissioner & Secretary jong ka sorkar jylla ne Government of Meghalaya, Arts and Culture Department bad u Bah N Munish Singh, Zonal Director, ICCR.
U kongsan rangbah, Bah F R Kharkongor u la kren mardor ba ki samla ki dei ban tip janai bad pura ïa la ki khanatang bad khana mynnor jong ka jylla lajong, khamtam shaphang kiei kiei ki ba la jia naduh mynnor ha la ki thaiñ lajong naduh Nongphlang haduh ha Pnar, ha Bhoi, ha War, ha Lyngam, ha Maharam bad bad ha Rilum Garo.
U kongsan rangbah u la ïaroh ïa ka sawangka ba ka long ka ba ai jingtip bad jinghikai ïa ki khynnah bad samla jong ka jylla bad kumjuh ruh ïa kito ki ba wan na shabar jylla.
ïa ka Lympung Pyninam Jan Janjatiya Gaurav Divas la pynkhreh pynkhrum da ka tnat treikam sorkar ka ba korbar ia ka Mattithaw bad Deiriti.
Haba shimkhia halor ka jingujor na ki nongtrei kontraktor ha Ri Bhoi, kiba la ujor sha ka seng, namar ba ki la shah leh shilliang palat ha ka bhah kam ne ka rukom ïoh jingtrei ha ki tnat treikam bapher bapher ha Ri Bhoi, ki nongïalam ka Federation of Khasi Jaintia & Garo People (FKJGP) Ri Bhoi, mynta ka sngi ki la ther tyngeh ïa ki Myntri bad kumjuh ruh ïa ki MLA, kiba la donkti ha kum katei ka kam beaiñ.
U Bah Shanlang Diengdoh, General Secretary ka FKJGP Ri Bhoi lem bad u Bah Gabriel Sun, Education Secretary, ki la pynpaw ïa ka jingsngewkhia kaba jur eh halor katei ka jingujor na kitei ki kontraktor, namar ki sngewthuh ba kito kiba ïoh ïa ki jingpyntrei, kan dei beit tang ïa kito kiba don ïa ka jingïadei bad ki Myntri ne MLA, hynrei ki bym don jingïadei, kaba mut ba kim ïoh ïa kino kino ki kam, wat haba ki tnat sorkar ki la pyllait ïa kino kino ki tender.
Kitei ki nongïalam ka FKJGP, ki la ong ruh ba kumba ka long mynta, ka seng ka sngewthuh ba kino kino ki Tender kiba la pynmih ha ki tnat treikam sorkar, kata naduh ha ka tnat Water Resources, PWD, PHE lem bad kiwei, ka la shu long tang dep, hynrei ha ka jingshisha hi ka long kaba la shu leh pyndep rukom, namar ki kontraktor ki bym don ka jingïadei ne ithuh ïa ki heh ki haiñ, kaba mut ba kim ïoh kam na ka bynta ban pyntrei, namar baroh la bat lut da ki briew jong ki Myntri bad MLA.
Haba ïadei bad katei ka jingujor da kitei ki kontraktor ha Ri Bhoi, ka seng ka la rai ban buddien ban tip ïa ka jingshisha bad lada kin lap ba katei ka jingkynnoh da ki kontraktor kam dei kaba shisha, kaba mut ba ka seng kan sa shim da ki sienjam kiba tyngeh.
Ka bor pynïaid shnong ka Bakur, West Jaiñtia Hills mynta ka sngi kila ïamih shakhmat ban pynshai halor ka khubor ba la kynnoh da ki katto katne ngut ki nongshong ha kaba ïadei bad ka jingslem ban jied ïa u Waheh Shnong.
U Acting Waheh Shnong ma Wesper Lamin, u Secretary Shnong ma Alphonsius Khonglah, u Treasurer shnong ma Lucky Star Manner, u ma Richard Lamin uba bat ïa ka kam rashon ha ki por ba la dep ryngkat ka jingdonlang ki nongshong shnong naduh ki kynthei, ki rangbah bad ki khun sam kila ïamih ha ïew jong ka Bakur ban pynshai ïa kane ka jingshah kynnoh jong ka shnong.
Haba pynshai ïa kane, u Ma Wesper Lamin ula ong kum u Acting Waheh Shnong ula ong ba kam don kano kano ka jingeh jong ki paidbah nongshong shnong ka Bakur ha kaba ïadei bad ka jingslem ka jingjied ïa u Waheh Shnong bad kane ka long halor ka jingïapynbeit bad u Dolloi ka Elaka Nongtalang na ka bynta ban pyndep shwa ban plie ïa kawei ka Projek jong ka shnong hapoh u bnai Naiwieng.
U la ïathuh ba la ai bor ïa u ruh da u Dolloi ban bteng ïa kane ka kam Acting Waheh Shnong na ka bynta ka jingdonkam jong ki nongshong shnong khamtam kiba donkam ïa ki kot ki sla, hynrei ki don ki nongshong shnong kiba kynnoh ba ki kot shnong kim treikam ha ki ophis bapher bapher bad kane ka long kaba bakla.
Ha ka juh ka por ula buh jingkylli kum ki khun ka shnong balei kim pyntip ïa kane lada don kiba kynduh ïa ki jingeh khnang ba un ïoh leh ïa kaba donkam.
U Secretary Shnong ma Alphonsius ula kyntu ïa ki paidbah ba kim dei ban shah pynshoi khnang ba yn lah ban wanrah ïa ka jingshongsuk shongsaiñ hapoh ka shnong ka thaw.
U kyntu ïa kito ki paibah kiba pyrshah ba kin wan shakhmat sha ka miej jong ka jingïakren sngewthuh jingmut da kaba ai por hapoh shitaïew.
U Ma Lucky Star Manner ula pynshai ba hato ka long mo tang ïa kito kiba don hapoh 50 ngut kiba la mih ha ka 12 tarik u Naiwieng 2022 kan ktah lang ïa baroh ki nongshong shnong.
U la pynsngew shuh ba ka Job Card kam don jingïadei eiei bad u Waheh Shnong namar ba kane ka don la ka jong ka rukom treikam.
U la kyntu ïa ki paidbah ban ïatreilang ym kumba kynthoh ïa ka shnong.
U Bah Donkupar Sumer, uwei na ki nongïalam ka UDP ha Ri Bhoi bad uba dang shu mih dangshen na ka Party, u la ther tyngeh ïa ki nongïalam ka UDP ha Ri Bhoi.
Katei ka jingkren jong u pyrshah ïa ki nongïalam ka UDP, ka dei hadien ba dangshen ki nongïalam ka UDP ha Ri Bhoi, ki la ong ba ka jingmih jong u na ka Party, ka dei na ki daw shimet, khlem da don kino kino ki daw hapoh ka Party.
Haba kren sha ki lad pathaikhubor ha Nongpoh, u Bah Donkupar Sumer, u la ong ba ka jingkam da kitei ki nongïalam ka UDP ha Ri Bhoi, ka dei kaba la bakla palat, namar ki da pynmih ruh ïa ki kyntien ba ka Party kam la lehbeiñ ne lehkiar na u, hynrei ka dei ka mon bad ki daw ba shimet jong u hi ban mih noh na ka Party, hynrei ka jingshisha hi ka long, ba ka daw kaba la pynlong ïa u ban mih noh na ka Party, ka dei namar ba u la shah lehbeiñ palat hapoh ka Party.
U Bah Don Sumer, u la kynnoh ruh ba kumba ka long mynta, ïa ka UDP ha Ri Bhoi, la thmu ban synshar donbor tang da ki shi Kni shi Pyrsa, kata hapdeng u Bah Donbok Khymdeit, President ka UDP ha Ri Bhoi bad u khun Pyrsa jong u, uba la tip kum  u Bah Jeffry Khymdeit.
Shuh shuh, u la pynpaw ruh ïa ka jingsngewkhia, haba u ïohi ba kiba kren pyrshah ïa u bad kiba ïasylla ban pynsniew ïa u, la dei da kito ki briew kiba dang shu pynïasoh dangshen hapoh ka Party, ha kaba u sngew ba kitei kiba dang shu rung thymmai kin tip aiu shaphang ka Politik bad khamtam eh ha ka rukom treikam ka Party UDP.
Haba pynkut ïa ka jingkren, u Bah Don Sumer, u la ong ba lada kitei ki nongïalam ka UDP, ki sngew ba kim shym la lehbein ïa u, na ka liang u Bah Don Sumer, u long uba kloi ban ïakren hapoh ka rynsan ïatai nia pyrshah ïa kitei ki nongïalam ka UDP.
Ka seng United Democratic Party (UDP) ha ka 19 tarik Nohprah ka la ïoh ban jied bad pynskhem ïa ki nongkitkam kiba pura jong ka UDP Youth Wing Eastern West Khasi Hills District ha ka jingïalang kaba la pynlong ha phyllaw ïing treikam jong ka seng kaba don ha Mission Mairang.
Ïa kitei ki nongkitkam la pynskhem u President ka Youth Wing Meghalaya u Bah Kyrmen Shylla uba long u Myntri ka sorkar jylla ha ka jingdonlang u President ka seng u Bah Metbah Lyngdoh uba dei ruh ha kajuh ka por u MLA jong ka Mairang konstitwensi  lem bad ka jingïasakhi lang jong ki spah ngut ki nongkyrshan ka seng na baroh ar tylli ki konstitwensi kata ka kynthup ïa ka Mawthadraishan bad ka Mairang konstitwensi.
U Bah Kyrmen haba kren ha katei ka jingïalang ula ong ba ka jingpynskhem ïa kine ki nongkitkam ka long ban kham pynkhlaiñ shuh shuh ïa ka seng ba kum ki samla kin nang ïai trei kham bha ban pynjop ïa ki ar ngut ki kyrtong kiba kynthup ïa u Bah Metbah Lyngdoh na Mairang Konstitwensi bad u Bah H.
Brolding Nongsiej na Mawthadraishan Konstitwensi bad ka jingjied ïa kine ki nongkitkam ka long ban ai ruh ïa ka jingkyrshan kaba pura ïa kitei ki rangbah bad lada ai ka jingkyrshan kaba long shi spah percent kin ïoh beit ïa ka jingjop ha une une u snem u ban wan.
“Ha ka elekshon tang uwei u nongjop ym don ba nyngkong ne baar  bad tang uba ïoh ïa ka kyrdan kaba nyngkong un ïoh bat ïa ka kam namar kata ka donkam ban treishitom ban ai lut shispah percent khnang ba kin ïoh ïa ka jingjop", la ong u Ma Kyrmen bad ula kyntu ruh ïa ki samla ba kin ym trei tang na ka bynta kiba hapoh  ka District  hynrei na ka bynta jong kiwei ruh ki kyrtong kiba na kiwei pat ki District ban ïa saphriang lang ïa ki khubor lyngba ki social media.
Katba u Bah Metbah Lyngdoh ula ong ba ka elekshon ha une u snem 2023 kan long ka elekshon kaba khampher ban ïa ki snem kiba la dep namar ba ha ki snem kiba la dep ka duna bha ka jingïadon bynta lang jong ki samla bad ha ka jingkynkhreh ïa ka elekshon ha u snem 2023 ki don bun bha ki samla kiba la mih sha khmat ban ïashim bynta lang ha kane ka elekshon.
U Bah Metbah ula kyntu ruh ïa ki samla kiba la shah pynskhem ha katei ka sngi ba kidei ban kong kiba don ka mynsiem kaba sngewrit ka mynsiem kaba ïajan bad ki paidbah kum ki nongïalam kiba ha khmat ki ban pynthikna ba ka kam kan ïaid beit ïaid ryntih ban ïoh kheit ïa u soh jong ka jingjop bad ula ai ruh ïa ka jingkitbok kitrwiang naduh u President haduh ki dkhot jong ka seng ba kin nang pyntyllun ïa ka kam ha ka district hi baroh kawei.
Ha katei ka jingïalang pynskhem nongkitkam u Bah Equator Nongrang ula shah pynskhem kum u President jong ka Youth Wing EWKHD nangta u Bah Bengol Marngar kum u General Secretary, u Bah Clement Dkhar kum u President ka youth wing Mairang Circle bad kiwei kiwei de ki nongkitkam.
U nongïalam ka liang pyrshah u Dr.
Mukul Sangma u la ong ba la ïohsngew ba ka sorkar Meghalaya Democratic Alliance (MDA) kam thung kam shuh ïa ki nonghikai bad u la kynthah ba kane sorkar ka la ïalam bakla ha baroh ki liang.
U la ong ba ka sorkar jylla ha ka por jong u ka la thaw ïa ka aiñ ba kan don ka jingkitkhlieh hapdeng ka sorkar jylla bad ka sorkar pdeng hynrei haba peit ïa ka jinglong jingman mynta, ka pyni ba ka sorkar kam don ka jingkitkhlieh.
“Nga dei uwei uba la nang la stad na ki skul ha ki thaiñ nongkyndong bad nga long kumne dei namar ba don ki don kum kine ki skul", la ong u Dr.
Mukul.
U la ong ba kane ka sorkar ka la pheil ha baroh ki liang khamtam ha kaba pynbha lane shna ïa ki skul na ka bynta ka jingmyntoi ki khynnah skul ha ki thaiñ nongkyndong.
“Nga la pyndep baroh ka skhim surok PMGSY namar ha kito ki por ka sorkar pdeng kam lah ban ai pisa.
Ngi la ïasoi bad ka World Bank ha u snem 2011 ban ïarap pisa na ka bynta ka surok na ka skhim PMGSY", la ong u Dr.
Mukul.
Haba phai sha ki khun samla, u Dr.
Mukul u la ong ba kane ka sorkar MDA kam don kata ka mynsiem ban peit na ka bynta ki jingeh jong ki samla khamtam lei ban thung ha ki kam ba thylli.
Ki la don shibun ngut ki paidbah na ka shnong Umtham, mynta ka sngi ki la ïoh jingïarap lyngba ka Swaach Bharat Mission ka shnat treikam ban wanrah ïa ka khuid ka suba ha ki shnong ki thaw, kaba ju ïatreilang bad tnat PHE.
Ha katei ka sngi, ba ka SBM ka la leit ban sam tiar sha ki briew hapoh katei ka shnong, la sakhi da ka jingdon u Bah Jason S.
Mawlong, MLA Umsning, nangta ki ophisar ka PHE, ki briew jong ka SMB, ki nongïalam shnong bad ki paidbah na katei ka shnong.
Lyngba katei ka sngi, ki briew na katei ka shnong, ki la ïoh ban pdiang ïa ki jaka bret ñiut ba ki paidbah kin ïoh ban buh ha ki ïing, ki kali rit ban kit ñiut bad ki tiar ban pynkhuid shnong, hynrei kaba la pynkmen eh ïa ki paidbah ha katei ka sngi, ka dei hadien ba la ïoh ban plie paidbah ïa ka jaka bret ïa ki ñiut ki ñier hapoh katei ka shnong, ïa kaba la aiti sha kitei ki paidbah da u Bah Jason S.
Mawlong bad uba la kyntu ruh ïa ki paidbah jong katei ka shnong, ba ki dei ban sumar bha ïa kitei ki tiar ba ki la ïoh na ka SBM.
U President ka BJP Meghalaya u bah Ernest Mawrie, u la ïathuh ba ki don San ngut ki MLA kiba la pynpaw ba ki thrang ban ïakhun ïa ka ilekshon kaban wan na ka seng, bad napdeng kine lai ngut ki la pynkhreh ban pynïasoh noh bad ar ngut pat ka dang don hapdeng ka jingïakren.
“Ngi la ïaid shaid shaid ïa ka jingïakren bad kine ki MLA bad ki da ong ruh ba lada ki kwah ba ka jylla Meghalaya kan kiew ha ki liang baroh khamtam ha ka roi ka par dei tang ka BJP kaba lah ban leh," u la ong.
Kine ki MLA ki ong ruh ba ki sngewtynnad bad sngew sarong ba dei tang une u Prime Minister ba mynta u Narendra Modi uba lah ban wanrah ka burom ïa ka ri India baroh ka wei.
“Ngi la poi ha ka kyrdan kaba ha khlieh mynta bad ha kine ki phra snem hapoh ka sorkar NDA kam pat don ka wei ruh ka kam bamsap," ong u bah Ernest.
U la bynrap da kaba ong, ha kine ki ar snem kiba la shah ktah ha ka khlam covid-19 ki wei ki ri ka pyrthei ki la shah ktah bad ka ïoh ka kot ka la hiar hynrei ka ri India kam shym la shah ktah satia.
“Tang kane ka seng kaba lah ban pynurlong ïa ki skhim bapher bapher, khamtam haba ïa dei bad ki kam pynroi ha ka jylla jong ngi," u la ong.
Kumba ka long mynta ka seng kala don kumba 40 tam kiba kwah ban ïa khun na ka BJP ha kane ka ilekshon ban wan.
Ngim pat lah ban ong ba ki dei ki kyrtong namar ha shuwa ban pynbna hap ban peit shuwa mano ba don ka lad ban jop.
“Ki don ki constituency kiba don haduh lai ngut ne saw ngut kiba thmu ban ïakhun ïa ka ilekshon na ka seng hynrei kin peit pat mano ba don ka lad ban jop.
Ki kaiphod kiba ngi ïoh ngin phah sha ki nongïalam ba ha khliehduh ka seng bad kin sa pyntip ïano kin pynïeng," u la ong.
U la bynrap ruh ba na ka liang ki nongïalam ba ha khliehduh ki la pynpaw ba ki thrang ban pynïeng kyrtong na baroh ki constituency ha kane ka ilekshon ban wan.
U Vice President jong ka Meghalaya BJP, u Bernard Marak uba la ïoh jamin na ka bynta baroh ki jingshah ai mukotduma, u la kyndong kti pyrshah ïa u Myntri Rangbah ka jylla, u Conrad K.
Sangma da kaba ong, “Lada u Myntri Rangbah u nud shisha, ai un wan ïakhun elekshon na South Tura".
Hadien jong kane ka jingïoh jamin jong u Bernard Marak, u President jong ka Meghalaya BJP, u Bah Ernest Mawrie u la ong ba u Bernard Marak u la shah ai mukotduma khlem kano kano ka jinglah ban pynshisha bad kita ki jingleh baroh ki dei ki jingleh kiba mih na ka saiñ hima sima.
U Bah Mawrie u la ong ba ki nongïalam ka jylla ki tieng ïa ka jingkiew jong u Bernard Mawrie ha South Tura.
“U Bernard Marak u la lait mynta ka sngi na ka byndi jong ki pulit, hadien ka jingïaksaid kaba shyrkhei", la ong u Bah Mawrie.
U Bah Mawrie u la ong ba lada u Myntri Rangbah u kwah ban tip katno u Bernard Marak u khlaiñ, u lah ban wan ïa khun elekshon na South Tura, ym na kiwei pat ki jaka.
U President jong ka Meghalaya BJP u la ong ba ki paidbah ki la dep shim ïa ka rai jong ki ïano kin jied na Tura bad ha Meghalaya hi baroh kawei.
U Bah Mawrie u la kyntu ïa Bernard Marak ba u dei ban bteng ïa kita ki jingtrei jong u kiba long ban ratdyngkhong ïa ki kam bamsap.
U Bernard Marak u la shah kem ha ki pulit ha u Naitung mynta ka snem bad shah pynngat ha ki aiñ jong ka POCSO bad shah kynnoh ba u pynïaid ïa ki kam awria na ka jaka rep jong u kaba don ha Rimpu Bagan ha Tura.
U MDC ka Mawkhar-Pynthorumkhrah u Bah Pynshngain N Syiem u la ong ba wat la ki kyrtong ki ban ïakhun na ka Pynthorumkhrah Constituency kin dei ki kyrtong kiba khlaiñ hynrei na ka liang jongu, u la  pynkhreh bha.
Haba kren bad u Kynjatshai, u Bah Pynshngain u la ong, “Ka jingpynkhreh jong nga na Pynthorumkhrah ka la long ka ba pura namar ba nga la dei u MDC la 3 snem tam bad nga la trei shitom".
“Ka jingïakhun pyrshah ïa nga kan long ïa u MLA uba la jop 25 snem u Bah A.
L.
Hek bad kumjuh ïa u Bah Rocky Hek u ban ïakhun na ka party kaba khlaiñ hynrei kane kan ym pyntieng ïa nga namar ba ka elekshon kan sah ka elekshon lada dei makna u MLA 25 snem lane ka party kaba khlaiñ ruh kaba kut hi ka dei ha ka jingtreishitom", u la ong.
Halor ka jingmih ki nongkitkam ka Congress, u Bah Pynshngain u la ong ba ka jingaidaw bym don ka jingïatreilang ka long ka bym shongnia  namar ba kum ki nongïalam ka party lada don ka jingduna kin hap ban long kiba ïai shah namar ka jingïai shah hi kan wanrah ïa ka jingbha.
“Ngam kwah ban ong eiei namar kiba bun ki kyrtong kiba la mih na ka party jong ngi ban ïakhun na kiwei ki party, ka lah ban long ka rai ba bha tam lane kaba sniew tam", u la bynrap.
U la ong ruh ba ha ka jingpeit jong u  kiba bun ki kyrtong kiba shim rai kyrkieh ban mih na ka party, kin shem jingeh ban wan phai biang kum ki MLA hynrei ka jingshim rai kyrkieh kan sa poi sha jingbabe bad kan shong ha ka result 2023 bad kin don ki ban sa babe namar ba kin ym lah ban poi ha ka thong.
Haba kylli halor u kyrtong Myntri Rangbah, u Working President ka MPCC u la ong, “Ka kam Myntri Rangbah kan shong ha ki nongjop bad tang u kyrtong u ban jop, ka party kan sa shong bad shim rai ïa no kin jied ban long Myntri Rangbah".
Ha kajuh ka por, u la ong ba haduh mynta ym don mano mano ruh ki MLA kiba kwah ban pynïasoh ïa ka Congress.
Ha kaba ïadei bad ka Garo Hill, u la ïathuh ba ka jingdon ka Deborah Marak ka don ka jingkyrmen ban ïoh jingjop ki kyrtong ka Congress na Garo Hills.
Ka long khubor kaba kham phylla bad sngewtynnad na ka bynta ka jylla hi baroh kawei namar ba ki khynnah ïalehkaikai Wrestling ne ka jingïalympat ha ka lympung 2nd North East Olympic Games 2022, ki la ïoh ban khur haduh haduh 6 tylli ki takma watla ki ïoh por tang ar taiew ban shah hikai ha kane ka jait jingïalehkai.
Haba ïakren bad u Vice President jong ka Meghalaya Wrestling Association, u Isaiah Kharmawphlang, u la ïathuh ba la shna ïa kane ka Association shimiet shimiet bad ki khynnah kiba bun hi kiba ïalehkai ki dei kiba ïalehkai mix martial arts.
Kane ka jingpynkhreh jong ki na ka bynta ban ïa aireng ha kane ka lympung ruh ka long tang ha kine ki ar taiew shwa ban sdang ka North East Olympic Games.
Haba phai sha kane ka jingsdang kane ka Wrestling Association ha ka jylla, u Isaiah u la ïathuh ba ha North East Olympic Games ki don tang 16 tylli ki jingïalehkai, kumta ki synjuk na baroh ki jylla ki ong ba donkam ban don ka Weightlifting bad ka Wrestling.
Dei da ka jingkyrkieh ba ki la thaw ïa ka Wrestling Association, namar khlem ka Association kin nym lah ban pynlong ïa kane ka jingïalehkai ha kane ka jylla na ka bynta ka NEOG.
“Ka jingshna ïa ka Association ka la long shimiet shimiet bad ki khynnah kiba bun hi kiba ïalehkai ki dei kiba ïalehkai mix martial arts" u la ïathuh.
Bad ka jingpynkhreh ka long tang ha ki ar taiew ba ki khot ïa u Wrestling Coach na Manipur, tang ha ki ar taiew u ai ki buit ba ki ïoh ban ïalehkai  hangne bad ka dei ka sien kaba nyngkong ïa ki khynnah ba kin ïoh ïa kum kine ki jait jinghikai.
U la ong ruh ba ka long ka jingkyrkhu kaba khraw eh ba kin ïoh khur haduh 6 tylli ki takma rnong namar ki nongïakhun pyrshah jong ki, ki long bad kiwei pat ki jylla kiba la don ka tynrai bad  tbit ha kane ka jingïalehkai, hynrei haba ïanujor bad ka jylla ki dang long kum ki khyllung namar ba ka dang shu sdang tang hapoh ki ar taiew.
U Isaiah u la ong ruh, “Kane ka long kum ka jingbet symbai bad ka shong ha ngi ban pynheh pynsan ïa une u symbai.
Ngi ailad ïa ki khynnah ha kano ka jingïalehkai ba ki kham sngewtynnad khnang ba kin nang pyntbit ïalade.
“Ki khynnah kiba khur takma haba kren hadien ka jingïalehkai, ki la pynpaw ïa ka jingsngewnguh halor kane ka jingïoh khur takma jong ki watla ka dang dei ka jingïalehkai kaba ki dang shu sdang bad ki la ai ka jingsngewnguh khamtam ïa u coach uba la lah ban ïalam ïa ki sha kane ka kyrdan bad ka burom.
:Ha kine ki ar snem ba la dep, ka jingshna wain ha Meghalaya ka la nang kiew hadien ba ka Sorkar Meghalaya ka la pylong aiñ ïa ka jingshna wain na ki soh.
Ïa kane la ïoh jingtip haba la pyllong ïa ka tamasa wain ba 18 lane ka 18th Shillong Wine festival ha Shillong.
Arngut ki nongshna wain na Jaintia Hills and kawei na Tura ki la wan ban ïashim bynta ha kane ka leh kmen leh sngewbha.
Ka M/s Chibisik Beverages and Makhane, kiba long ki seng pynmih wain ki la ïa shim bynta ha katei ka tamasa.
Haba kren ha ki nongthoh kot khubor, ka Kong Deimonhi Dkhar ka trai jong ka Makhane ka la ong, “Mynshua haba ym lah die, la hap ban shu ai briew ïa u Sohshan.
Hynrei, mynta, wat lada ym lah die, lah pat ban shna waiñ ïa u hadien ba ngi la ïoh ïa ki jinghikai.
Nalor ka jingshna wain na u Sohshan, mynta ngi la leh ban shna sa kiwei pat ki jait wain na kiwei ki soh hadien ba ngi la ïoh ïa ka license na ka Sorkar, ka la ong.
“Ngi la ïoh ïa ka FSSAI license bad mynta ngi dang ap ban ïoh jingbit na ka Sorkar halor ka jinglah pat ban die ha ki dukan jong ngi", la ong ka Kong Dkhar.
Ha kawei pat ka liang, u Lyang Sangma u la ïathuh ba u la ïoh license na ka Sorkar bad mynta u la die ïa kine ki wine ha ki dukan kiad jong u.
U Lyang Sangma ula ïathuh ba u la shna bun jait ki wain bad shna ruh ïa ka jingdih Bichi kaba ïasyriem ïa ka beer.
"Ngi shna ïa kine ki wain ha ka rukom ba la hikai naduh ki longshuwa manshuwa".
Kine ki nongshna wain ki la pynpaw ïa ka jingsngewburom ia u Bah Micheal Syiem uba la ïakhun ban pynlong aiñ ïa ka jingshna wain na ki soh".
Ha ka snem 2020, ka Sorkar ka la pynkylla ïa ka Excise Act bad kynthup ruh ïa ka jingshna bad jingdie ïa ki wain ba shna ki trai jaka ha ki kyndon jong ka.
U Bah Banteidor Myntri sorkar jong ka tnat sports ha ka jingïakren bad ki nongthoh khubor u la ai ka jingkhublei na ka bynta ki nongïashim bynta baroh ïa kiba jop bad kumjuh ruh kito kiba ym shym la lah ban poi sha ka thong, hynrei u la ai khublei khamtam kito kiba la lah ban wanrah takma kaba long ka burom ïa ka jylla hi baroh kawei.
U la kyntu ïa ki nonglehkai sports ba kin nangtrei shitom namar kane kam pat dei satia kaba kut hynrei ka dei tang ka jingsdang hapdeng ba ka jylla ka la ïoh ban pynlong ïa kane ka 2 Northeast Olympic Games.
U la ong ba kane ka rynsan ka dei kaba lah ban nangkyntiew ïa ki kam sports bad ka long ka rynsan kaba ai jinghikai bad ka jinglah ban pyni ki samla la ka jong ka sap, bad la shem ba kiba bun ki samla ki paw ba ki long kiba don sap namar wat ha ka por kaba lyngkot jong ka jingpynkhreh ki la lah ban wanrah bun tylli ki takma kaba la pynkot ïa ka jylla ban poi ha ka kyrdan kaba saw jong ka jingïoh khur baroh ki takma.
U la kdew ruh ba kane ka kynti ka dei kaba la ai jingkmen ïa ki namar ki kham sakhi ka jingkiew ki samla haba ïanujor bad u snem 2018.
Ha kaba ïadei pat bad ka jingkhmih ka sorkar, u la pynpaw ba ka sorkar lyngba ka tnat sports kan bteng ban ai jingkyrshan ïa ki samla kiba la pyni la kajong kajong ka sap ha kane ka rynsan bad bteng ban ai jingkyrshan ïa ki na ka por sha ka por.
U la kdew ruh ba ka sorkar kan sa pynkhreh halor ka jingpynkup burom ïa baroh ki samla kiba la lah ban wanrah takma namar kumba la sakhi ba kum kine ki dei kiba la ju leh na ka por sha ka por hapdeng kito kiba leit ïashim bynta ha ka ri bad shabar ri.
U la kren pynkut da kaba ong ba ha kaba kut jong une u bnai ka sorkar kan sa shong pyrkhat ruh halor ka National games khnang ba ki lah ban wallam kum kine ki lympung ïalehkai kiba heh na ka por sha ka por.
:Ka dorbar jong u Syiem ka Hima Mylliem, Mawkhar, Shillong, ka la pyntip ba ka jinglehniam ha Ïewduh, Raid Mylliem, Hima Mylliem kan long ha ka 18 tarik u Naiwieng, 2022 kaba hap ha ka sngi Ïew Rynghep.
Katkum ka kyrwoh lyngba u Acting Syiem Hima Mylliem la pynpaw ba kane ka jinglehniam kan sdang naduh ka por 9 baje mynstep na Basa Diengkaiñ (Khlieh Ïewduh) haduh ban da pyndep kam kata ha Basa Kwai.
Ha katei ka sngi Lehniam kan don ruh ka jingkhang kyrpang ïa ka Ïewduh kum shibynta ba ki nongshong ïew kin ïoh ban sakhi lang ïa katei ka jinglehniam.
Ha katei ka sngi kan don ruh ka shad ka kmen ha Basa Kwai hadien ka jinglehniam.
:U Myntri Rangbah ka jylla u Conrad Kongkal Sangma u la ong ka jingwanrah ïa ka skhim Prime Meghalaya ha kine ki lai snem ba la dep ka dei kaba la kynduh bad mad shibun ki jingeh bad la hap ban pynkylla ïa ka jingtrei jong ka khnang ba kiei kiei kin ïaid beit ïaid ryntih.
U Myntri Rangbah u la ong ba ka jingthmu jong ka Prime Meghalaya ka long ban ïarap ban plie lad plie lynti bad ban ïarap ïa ki nongseng kam lajong ba kin lah ban ïeng ha la ki jong ki kjat.
U Myntri Rangbah ka jylla, u la ong ba ka jingdon jong ki nongshong shnong kiba lah ban trei kam lajong bad ban seng ïa ki kam jong ki kan ïarap shibun ïa ban kyntiew ïa ka ïoh ka kot jong ka jylla.
U la ong ruh ba lada ka jylla ka kwah ban long kaba nyngkong napdeng ki jylla ba bun ha Ri India, kaei kaba donkam ka long ba ka jylla kadei ban don ki briew kiba trei bad kiba seng ïa ki kam lajong.
U la ong ba ka jingdon jong ki seng ba trei ïa la ki jong ki kam, kidei tang ma ki kiba lah ban kyntiew ïa ka ïoh ka kot hapoh ka jylla.
U la ong ruh ba lyngba ka Prime Meghalaya ka sorkar jylla ka plie lut ïa baroh ki lad ki lynti, kynthup ïa ki lad ban ïoh ban seng ki kam lajong da ki briew shimet.
U la ong ba ha Meghalaya ki briew ki kren shaphang ka jingkyrduh kam bad la pynsngew ba kane ka rukom pyrkhat kadei ka rukom pyrkhat khim jingmut.
U la ong ba ki paidbah kim dei ba khmih ban ïoh kam tang na ka sorkar.
Hynrei dei maki ruh ki don ka bynta kaba khraw ha kaba ai kam ruh ïa kiwei da kaba ki seng ïa la ki kam bapher bapher jong ki.
U la ong ba ki nongseng kam kim dei ki nongwad kam hynrei kidei ki nongai kam.
U la ong ba kane kadei ban long ka thong jong ki nongshong shnong.
Ïa kane u la kren ha ka jingïalang jong ka Prime Meghalaya kaba la pynlong ha State Convention, Shillong bad kumba katto katne ngut ki nongseng kam lajong ki la ïoh ka jingkyrshan pisa na ka sorkar jylla mynta ka sngi ba kin seng ïa ki kam ki jam lane ban pynheh ïa la ka kam jong ki.
Ha kane ka sngi la pynbna ruh ba kito kiba la jop ha ki jingiakop jong ka Prime Meghalaya ki la ïoh T.
50 lak khnang ba kin lah ban seng ïa ki kam ki jong ki bad kiwei kiwei ki la ïoh T.
10 lak, T.
5 lak, T.
3 lak.
Ka Meghalaya Lokayukta mynta ka sngi ka la pynkut noh ïa ka mukotduma pyrshah ïa u Assistant Inspector General of Police (AIGP) u Bah Gabriel K Iangrang bad kumjuh ïa u Director General of Police (DGP) barim ka jylla u R Chandranathan halor ka jingkynnoh ba don ka jingpyndonkam bakla ïa ki kali ha Police Headquarter.
Haba kren bad ki lad pathai khubor na ka liang u nongïasaid aiñ jong u Bah Iangrai, u P Yobin u la ïathuh ba ka Meghalaya Lokayukta ka la khot hajir ïa u Bah Iangrai bad ïa u DGP barim ka jylla ban tian bishar halor kane ka bynta mynta ka sngi.
“Hynrei ïa kane ka mukotduma pyrshah ïa kine ki heh pulit la weng noh na ka daw ba ki nongujor ki khlem lah wan", u la bynrap.
Na ka liang u nongsaid aiñ u la ïathuh ruh ba kam don shuh kano kano ka mukotduma pyrshah ïa u Bah Iangrai ha Meghalaya Lokayukta.
U la bynrap ruh ba pyrshah ïa u Bah Iangrai ka sah sa tang ka mukotduma kaba la register ha CID, SIT, bad kam shym wan kano kano ka notis ha kaba ïadei bad kiwei ki mukotduma.
Ka jingkyrduh kam kyrduh jam ki samla ka la pynkulmar jingmut bad ka la wanrah ïa ka jingbitar ïa ki khun samla hapoh ka jylla haduh ba ka la pyllong ïa ki ban shoh ban ïakhih na ka daw ka jingbym shimkhia ka sorkar jylla.
Uwei na ki samla na thaiñ Pynursla u samla Vicky Marbaniang haba kren sha ki lad pathai khubor mynta ka sngi u la kynnoh ba kane ka sorkar kam shym la suidñiew ïa ki samla hynrei ka shu thiang tang ki ktien kumba ai shyieng doh.
U la ong ka jingpang kaba heh tam hapoh ka jylla kadei jingbym biang ka kam ka jam jong ki nongshong shnong ka jylla.
“Kane ka sorkar kaba leh donbor, thombor, ñiom ïa ka jaitbynriew khamtam ki khun samla bad ngim lah ban pdiang namar haduh ba ki briew kiba nabar ruh kim salia shuh ban kren ban thad ïa ka jaitbynriew.
Kane ka leit jia namar ba ka sorkar hi ka aibor, ka die tad ïa ki jaitbynriew jong ngi, ka Ri jong ngi bad pyrkhat tang ïalade bad kim don shuh ka jingisynei ïa ki paradoh para snam ruh", la ong u Samla Vicky.
U Samla Vicky u la ong kaei kaei kaba jia ha ka sorkar lada kaba bha ne kaba sniew, ka jingsuk ne jingkulmar hap kynnoh beit ïa ka sorkar.
U la ong ba kane ka sorkar kam treh ban leh ei ei halor kane ka jingeh bad na kane ka daw ka mih ka jingkulmar, ka mih ka jingbun jingmut jingpyrkhat bad kumjuh ka mih ka jingpynïap ïalade.
U la ong hapoh jylla Meghalaya ka jingpynïap ïalade ka jur bha khamta kiba 30 snem shapoh.
U la ong, “Balei ka leit jia kumne ka dawbah ka long ba kim biang ki kam ki jam, kim lah ban thied khaw ban rah sha ïing kmie, ïing khun".
U la ong, “Ka jingbuh ïa ki Consultant da ki spah ngut hapoh ka Secretariat, ki ai jingmut aiu ïa ki myntri jong ngi, ki ai jingmut ban pynbeit ïa ki jingeh ki jong ngi hynrei kam don kum kata".
U la pynkynmaw ïa ka jingkren jong u Symbud Myntri Rangbah ka jylla u Bah Prestone Tynsong ba lada don kano kano ka jingai jingmut ban ïaphylliew jingmut wan sha Secretariat hynrei kaba sngewsih ka long ba lada mut ban leit ïakynduh ïa kine ki myntri kiba shong ha Secretariat ym ju ïoh ïakynduh wat hadien da ki bnai ba ki la kyrpad ban ïakynduh.
U la bynrap shuh shuh ba lada ïoh ïakynduh ruh la shu kut tang ha jingong “To, to", kane ka rukom ïaid jong ki.
U la kyntu ïa baroh ki sengbhalang bapher bapher ba kin ïatylli kawei ban dawa ba kane ka sorkar kadei ban thawlad thaw lynti ïa ki samla ha ka ïohkam ïohjam.
Ki la don arngut ki briew ïa kaba la tip kyrteng kum u Abdullah Hussain bad u Sanborlang Khaiong, ki la shah kem noh ha ki Pulit ka Byrnihat Police Outpost, kata ka la jia halor ka jingshah kynnoh ba ki la donkti ha ki kam ban khaïi beaiñ ïa ka Ksiar.
Katei ka jingïohkem ki pulit ïa kitei ki arngut ki briew, ka dei hadien ba ki la ïoh jingtip ba ki don ki briew ki ba thmu ban shalan beaiñ ïa ka ksiar lyngba ka surok bah NH-6 bad kaba thmu ban pynpoi sha Assam, kumta haba ki Pulit ki la pynap shrip ha Byrnihat, ki la ïohkem shisha ïa kitei ki briew.
Ïa kitei ki arngut ki briew, la ïoh ba kem na kawei ka kawei ka kali Scorpio kaba don ïa u number AS-01-EJ-6407, ha kaba ki pulit ynda ki la talasi na katei ka kali, ki la lap ïa 20 tylli ki song biskit kaba la thep ksiar, ha kaba la ong ba la thep 10 tola ka ksiar ha kawei ka song biskit bad kaba la ong ba katei ka Ksiar ka shongdor kumba T.
65 hajar shi tola.
Haba ïadei bad katei ka jingjia, ki Pulit haba ki la ïoh ban kem ïa kitei ki arngut, ki la pynlong ïa ka jingtohkit kaba kham bniah, bniah khanng ba kin nanglap shuh shuh ïa kiwei kiba la donkti ha katei ka kam.
Ki paidbah ka Dorbar Shnong Bakur kaba hap hapoh ka Amlarem Sub-Division West Jaiñtia Hills District ha kane ka sngi Saitjaiñ kila ïalum lang bad ai por hapoh shi taïew ïa u Dolloi ka Elaka Nongtalang ban khot noh ïa ka Dorbar jied Waheh Shnong ba pura.
Kine ki paidbah nongshong shnong kiba don kumba 50 eiei naduh ki longkmie bad ki longkpa kila ïakynduh lang ha Dorbar Halls jong ka shnong.
Ka jingeh jong ki ka dei na ka jingbym don u Waheh Shnong ba pura.
Haba ïakren bad ki lad pathai khubor mynta ka sngi, ki la ïathuh ba ka samoi jong u ma Wespar Lamin u Acting Waheh Shnong kala kut noh la shi bnai tam mynta.
Katkum ka jingïathuh jong kitei ki nongshong shnong, la kynnoh ba ka daw jong ka jingpynslem ban jied ïa u Waheh Shnong ba pura ka long namar ka jingbym shimkhia jong u Dolloi jong ka Elaka Nongtalang wat hadien ba ki bor jong ka Jaiñtia Hills Autonomous District Council ka la dep phah jingthoh sha u Dolloi ban pynlong noh ïa ka jingjied Waheh Shnong da kaba pynlong ka jingthep Vote (Secret ballot).
U ma Lasborn Surong kum u nongshong shnong ula ong ha ka jingïadei bad ka jingbym ïaid beit jong ka Dorbar jied ïa u Waheh Shnong kaba la long haka 8 tarik Ïaïong 2022, na ka liang ka District Council kala dep ban khot hajir ïa u Dolloi ha ka 13 bnai jong u Jymmang, 2022 da kaba pynmih syndon ka hukum ban pynlong Elekshon thymmai ha ka 30 tarik Jylliew 2022.
Hadien ba la pynbeit ïa katei ka tarik la pynjlan biang ïa ka bad la pynbeit ban pynlong noh ha ka 9 tarik mynta u bnai bad na ka liang u Dolloi ula pan por ban pynlong ha ka 14 tarik bad hadien kane ula pynhiar ïa ka tarik ban pynlong mynta ka sngi 12 tarik hynrei kane ruh kam urlong satia, kaba la buh ha ka umdum ïa ki paidbah na ka daw ka jingleh jong utei u Dolloi.
La ïathuh ba kane ka jingbym don ïa u Waheh Shnong ba pura ka la buh jingeh ïa ki paidbah wat ïa u khaw reshon kumjuh, da kaba u ong, “Kumno ngin leit thep kyrteng ban pynthymmai Dealer’ naduh ka 16 tarik mynta u bnai haba khlem u Waheh Shnong ba pura bad kane ka jingpynslem ban pynlong Elekshon Waheh Shnong ka paw ba don eiei sha lyndet halor kane ka jingleh jong u Dolloi".
Ka Hynñiewtrep Integrated Territorial Organization (HITO) West Jaiñtia Hills ka la lap bun ki jingduna ha ka jingjurip ïa ka Civil Hospital ha Ïalong bad ïa ka Namdong PHC.
Ki jingduna naduh ki tiar ki tar khamtam  ki nongtrei ïa ki kor naduh ki X-ray, scanning, ultra sound bad kiwei kiwei.
U President ka seng u samla Pynbiang Rymbai ha ka jingïadon lang u General Secretary Sengkmie u Bah Wanbun N Dkhar kila kynduh ïa u DMHO ka West Jaiñtia Hills District u Dr.
Ajar uba la pyntip ba ha ka jylla dang duna bha ki samla kiba pass ha ki Laboratory Technician bad kane ka pynlong ïa ki jaka ai jingsumar ban dkoh ha ki jingtreikam bad bunsien haba donkam ban leh ïa ki test ba bunjait hap leit shabar.
U DMHO u la ong ba ha ka jingshisha ki don bun ki dawai hynrei lada ki Medical Officer kiba dei peit ïa ki PHC, CHC kim pan dawai kumno ka ophis jong u kan tip ban pynbiang ïa ki.
Shuh shuh ka seng kala pynpaw ruh ïa ka jingpynslem ban plie ïa ka Maternity and Child Hospital Panaliar Jowai, ha kaba u DMHO u la pyntip ba ka sorkar ka la dep ban mang ïa ki kam ha katei ka hospital hynrei ki doktor pat ki dang duna bad dei halor kane ka nongrim ka jingplie ïa katei ka Hospital ka slem.
Ha ka jingjurip jong ka seng ïa ka Namdong PHC la lap ba don tang uwei u doctor Ayush bad 6 ngut ki nurse bad kaba pynlyngoh ïa ka seng ka long ba ïa kane ka PHC shen yn sa pynkyntiew kyrdan noh sha ka CHC hapdeng shibun ki jingduna bad kane ka lah ban long tang ka jingpynbiej elekshon namar bala jan ka elekshon.
Ka seng ka la bynrap ba ka sorkar ka la dei ba shim ïa ka sien jam ban pynjanai ïa ki jaka ai jingsumar khnang ba ki paidbah ki bym kot bor ban leit sha ki hospital riew shimet kin ïoh jingïarap naki hospital Sorkar.
Ka Hills State People’s Democratic Party (HSPDP) ka la shah kynthup lang ha ka kynhun National Federation of New State (NFNS) kaba dei ka kynhun ban dawa jylla ba pura hapoh ka ri India.
Haba kren sha ki lad pathai khubor mynta ka sngi, u President ka HSPDP u Bah KP Pangniang u la ong ba lyngba ka kynhun NFNS, ka seng kan pynsngew ïa ki mat jingdawa ha ka Dorbar Tlang jong ka sorkar pdeng lyngba ka Parliament, katno tylli ki jylla kiba kwah la ka jong ka jylla.
U Bah Pangniang u la ong ba kam dei tang ka Khasi-Jaiñtia bad ki Garo kiba dawa la ka jong ka jylla hynrei kiwei kiwei ki jaka hapoh ka Ri India ruh ki dawa la ka jong ka jylla.
Ka jingïalang jong ka Central Executive Committee (CEC) ka HSPDP ka la ïathir bha ïa kane bad kiwei ki mat.
U Bah Pangniang u la ïathuh ba kan don ka jingïalang ha ka 30 tarik mynta u bnai ha Mawphanlur kum shi bynta ban nang pynkhlaiñ shuh shuh ïa ka sur dawa jylla la ka jong kata ka Khasi-Jaiñtia State.
U Bah Pangniang u la ong ba ka HSPDP kala wan shim bynta ha ka jingïalang bad ki paralok Garo ban dawa jylla la ka jong.
Haba kylli halor ka Reservation Policy, u Bah Pangniang u la ong ba u kwah 100 percent ka Reservation Policy kan treikam na ka bynta ka Khasi Jaiñtia baroh.
Hynrei katba ka jingdawa ka dang ïaid bad ka jingbun jaidbynriew jong ka thaiñ Khasi Jaiñtia ka tam bun shah ïa ki briew kiba na Garo bad ka don ka hok ban peitbiang na ka jinglong ïa ryngkat lang.
U Bah Pangniang u la ong ba ka jingïabhah kam 40 percent ïa u Khasi bad 40 percent ïa u Garo kam ïahap shuh katkum ka jingdon ki nongshong shnong.
U la ong ban pynbeit ïa kane ka bhah thungkam, kaba biang tam ka long ban ïakhlad paralok noh bad u Garo ban ïoh ïa ka jylla lajong bad dei na kane, ka HSPDP ka la ïai ïakhun ban ïoh ïa ka jylla Khasi-Jaiñtia State haduh kine ki sngi bad kan nang kham pynjur shuh ïa ka jingïakhun.
“Lada ki Garo ki ong ba ka Reservation Policy ka biang bad ngi, ngi ong kam biang bad lada kata ka 40 percent ba ki ïoh kan pynbiang ïa ki kat kane ka jingbunpaid, ka bha ban ïaphiah noh la ka jong ka jylla", u la ong.
Ka HSPDP ka la ïakhun ban dawa ïa ka jylla Khasi-Jaiñtia State naduh u snem 1987 bad ka la ïaid sha ka 35 snem mynta.
U Symbud Myntri Rangbah ka jylla u Bah Prestone Tynsong, u la pynpaw ba u long u ba kloi ban kyrshan halor ka jingdawa ban ïoh ïa ka Khasi Jaiñtia State, namar kat nang rit katta kan nang itynnad.
Haba ïakren bad ki lad pathai khubor mynta ka sngi, na ka liang u Symbud Myntri Rangbah ka jylla u la ong ba um kwah ban ong eiei halor ka jingdawa jong kiba bun ban phiah ïa ka jylla namar kat nang bun jylla kan nang pynitynnad.
“Lada lah ban ïoh bun tylli ki jylla, ngi kwah bad lada lah ban ïoh shuh shuh sa ar lane lai tylli ki jylla kan bha hynrei kam dei ka ba suk ban ïoh", la ong u Bah Prestone.
“Hynrei ban dawa ban phiah ar tylli ïa ka jylla Meghalaya kaba la dei lypa ka jylla  kaba rit ruh kan dei ka jingdawa ka bym suk hynrei lada ngi lah ban ïoh kan bha namar kat nang rit katta kan nang itynnad", u la bynrap.
“Ngam pyrshah ïa kane ka jingdawa, bad ka dei ka jingdawa kaba la slem naduh ba u Bah Hopingstone Lyngdoh, hapoh ka jingïakhih jong u, u dawa ban ïoh ïa ka Khasi Jaiñtia State bad ha Garo Hills u Clifford Marak u ba la kwah ban ïoh ïa ka Garoland bad thaw ïa ka Garo National Council (GNC) ban pynurlong ïa kine ki jingdawa hynrei ha nga hi, ngan ong kat nang rit nang itynnad", la ong u Bah Prestone.
Lah ban kdew hangne ba ka Hills State People’s Democratic Party (HSPDP) ryngkat ki katto katne tylli ki sengbhalang mynta ka kynti ki la kham pynkhlaiñ shuh shuh ïa ka jingdawa ban phiah noh ïa ka jylla Meghalaya.
Ka Hynñiewtrep National Youth Front (HNYF) East Khasi Hills District mynta ka sngi ka la leit ban khynra bad pynmih shi syndon ïa baroh ki nongtrei hapoh ka kompeni IPAC (Indian political action committee) kaba don ha Nongthymmai, Springside block 2, hadien ba ka la ïoh jingtip ba kane kaconsultancy kam shym la pynbiang ki kot ki sla kata ïa ka trading license ba ka dei ban ïoh na ka District Council.
Kane ka kompeni kadei kaba la wanrah da ka seng AITC na bynta ban ïarap ïa ki ha ki kam ba ïadei bad ka ilekshon.
Katkum ka jingthoh ba la ïoh na u licensing ophisar ka KHADC la pynshai kdar ba kane ka kompeni kam pat leh ïa ka license.
Bad la sakhi ruh de ba ka la ai kontrak pateng ïa kawei pat ka kompeni ñiah kali kaba pyndonkam na bynta katei ka kompeni kaba tip kum ka Caplib Pvt Ltd.
Kane ka jingleit khynra ka HNYF ka long hadien ba ka la ïoh ka jingujor na ka seng ki nongñiah kali ka All Shillong Tourist Taxi Drivers United Organization, ba ka IPAC ka wanrah da kawei ka kompeni ñiah kali ka Caplib Pvt Ltd ka kompeni kaba nabar jylla ban kit ban rong ïa ka leit ka wan ki nongtrei jong kane ka Kompeni.
Ka HNYF ha ka jingleit khynra ïa kane ka ktem treikam ka IPAC ka la lap ba ym tang ka IPAC kaba ym pat ïoh ïa ka trading license bad kaba la shu pynïaid be-ain ïa ka kompeni hynrei wat ïa kane ka Kompeni Caplib Private Limited ruh kam pat don satia ïa ka trading license ba ka KHADC.
Katkum ka jingïathuh u rangbah dong ka Nongthymmai, Springside block-2 u Bah James khongwir u la ong ba kine ki kompeni ki la wan ban pan ïa ka NoC na ka shnong ban ïaleh ïa ka trading license naduh u bnai Ïaïong hynrei katkum ka jingïoh jingtip ka IPAC ka dang shu ïa leh ïa ka license dang myn shym bnai, hynrei ki la sdang ban pyntrei kam ïa ka kompeni naduh u bnai Jymmang.
Ka HNYF hadien ka jinglap ïa kine ki jingshisha baroh ka la pynmih ïa ki nongtrei baroh shabar bad byrngem ba dei ban khang tala noh shisyndon hynrei tang hadien katto katne por ki nongkitkam ka TMC ki la wan synran ïa ki nongtrei jong katei ka kompeni.
Hadien ba kine ki nongtrei bad ki nongïalam ka TMC ki la poi ha katei ka jaka na ka liang ka HNYF ka dap da ka jinglyngngoh ban tip ba kane kadei ka kompeni kaba treikam na ka bynta ka seng sain pyrthei Trinamool Congress (TMC).
Na ka liang ki nongïalam ka TMC ki la pan por na ka seng ba kin pynbiang ïa ki kot ki sla bad da ka jingkyrpad ba ki nym pat khang ïa katei ka ophis, hadien katto katne por ha ka jingïakren, na ka liang ka HNYF ka la buh ïa ki jingdawa da ka nongrim ban ïeng pyrshah ïa ka jingkyrduh kam ki trai ri trai muluk, ki la buh ïa ka jingdawa ba dei ban weng noh ïa katei ka kompeni Cablib bad ban pynrung da ka All Shillong Tourist Taxi Drivers United Organization, bad ba dei ban khot biang ïa ka interview thepkam bad ban pynrung kham bun ïa ki khynnah Khasi kiba ibit ban treikam ha katei ka Kompeni.
Na ka liang ki dkhot ka TMC ki la kubur ïa ka jingkyrduh kam ki khun samla bad da ka jingkular ban pynrung kam noh da katei ka seng ki nongñiah kali kaba dei kane ka jylla, bad ha kaba ïadei pat bad ka jingpynrung kam kham bun ïa ki khynnah Khasi, ka kompeni ka la pan por haduh ka 22 tarik bad yn sa ïakynduh biang bad ka HNYF halor katei.
Haba kren bad ki lad pathai khubor u Assistant General Secretary ka seng u Bah Tyllibor Swer u la ong ba ki khun Khasi jong ngi ruh ki bun kiba la nang la stad hynrei barabor lada wan ki kompeni bapher bapher la ju sakhi ba kiba bun hi kidei beit ki bar jylla kiba ïoh kam, bad u Khasi uba ïoh udei tang napdeng kito kiba ïa ithuh paralok shane shatei, hynrei kham ïar ban ïohi ïa ki khynnah nongkyndong ban ïoh jaka lem watla ki don ïa kajuh ka kyrdan pule.
“Kane kadei ruh ka khubor sha kiwei ki kompeni, lada ki wan ban seng ïa kano kano ka kam hangne ha ri khasi jong ngi, kidei ban shim bad pyntrei da u Khasi jong ngi, lem kumta kan myntoi aiu phin wan seng kam shane ban ïa klun tang para maphi, katba phi ïa ïoh bam ïa ka doh ma ngi ki trai shnong pat ngi ïoh sah tang ka shyieng suda," La ong u Bah Tyllibor.
Ka seng ka la ai por haduh ka 22 tarik u Naiwieng ïa katei ka kompeni ba kan pynbiang pynbit ïa ki kot ki sla baroh, ha kajuh ka por ba kan pynlong biang ïa ka jingkhot interview, ka la buh ruh ïa ka jingdawa ba katei ka kompeni kadei ban pyn saphriang ïa ka khubor laitkam lyngba ki kotkhubor Khasi kiba don ha nongbah khnang ba kan poi lang sha baroh, ym tang ban pynlait advertisement lyngba ki thup social media.
U nongïalam ka seng Trinamool Congress Meghalaya, u Dr.
Mukul Sangma u la kam ba ka NPP kan ym jop palat ïa ka 6 ngut na Garo Hills ha ka elekshon MLA 2023.
Ka Garo Hills ka don 24 tylli ki konstitwensi ha ka ïing dorbar kaba 60 ngut.
“Ka NPP kam lah ban jop palat ïa ka 5-6 ngut ki MLA ha Garo Hills", la ong u Dr.
Mukul haba kren haka jingïalang pynkhlaiñ ïa ka TMC Rajabala, West Garo Hills mynta ka sngi.
U Dr.
Mukul u la ai ding ruh da kaba kam ba ïa kane ka jingkheiñ la ai hi ki briew ka NPP.
“Kane ka deika jingkheiñ kaba la pynpaw hi na ka jingleh surbe ka NPP bad kam dei ba leh ne ong ma nga", la ong u Dr.
Mukul.
Ha kane ka jingïalang la don lang ki nongïalam ka TMC kynthup u MLA, (Rangsakona) u Zenith Sangma, MDC (Balachanda) u Agassi Marak, Secretary ka Meghalaya Pradesh Trinamool Congress Committee (MPTCC) u Alhaz Abdul Hussain, u General Secretary Meghalaya Pradesh Trinamool Congress Committee (MPTCC) u Mukul Das bad u nongïalam na Rajabala, u Dr.
Mizanur Kaziwere.
U Dr.
Mukul u la kyntu ïa ki paidbah ban jied ïa ki MLA da kaba pyrkhat janai bha.
“ïa ka nusip jong ka ri la rai da ki paidbah lyngba ka jingïashim bynta ha ka synshar paidbah.
Baroh kiba la dei hok ki dei ban pyndonkam ïa ka hok jongki", u la ong.
U Dr.
Mukul u la ong ba ha ka por jong u kum u Myntri Rangbah ka jylla la lah ban plie biang ïa ki katto katne ki ïew khappud ne border haat kiba la khang naduh ka por ba khie ka thma ka East Pakistan bad ka West Pakistan ha u snem 1971.
Ha kajuh ka por, u la ther ba ha ka sorkar MDA, ki kam bym sngew tynnad ki la ïoh bsuh khlieh ha kaba tang kiba haïing hasem jongki briew kiba don ha ka bor, kila ïoh ïa ka lad ka kabu katba ka khang lad ïa ki paidbah ïa ki samla.
Ka sngi ba ar jong ka jingïaid lynti jong ka Chief Minister’s Start-Up bad ka Corporate Social Responsibility (CSR) kaba long ha State Convention Centre Shillong ka la ïaid beit ïaid ryntih, ha kaba bun ki prokram kila don kum ka jingai jinghikai haba ïadei bad ki aiñ jong ka CSR, ka Entrepreneurship and Sustainability Conference, ki jingïatai bad ki wei ki prokram kiba ai mynsiem ïa ki ba seng kam lajong ha ka jingïaid lynti jong ki.
Ïa kane la pynlong da ka Promotion and Incubation of Market Driven Enterprises (PRIME) ha ka jingïatreilang bad ka Invest India and Start Up India, kane ka jingai jinghikai ka long ban ïarap ïa kiba thrang ban seng kam lajong , ki khynnah pule, ki nongïalam, ki ophisar sorkar, ki seng treimon sngewbha, ki ba don bynta ha ka pule puthi ban pyn sngewthuh ïa ki aiñ, ki kyndon, ki policy bad ka mang pisa na ka bynta kito ki ba dang sdang na ka sorkar jylla , lyngba ka PRIME kan ïarap ïa kito kiba dang sdang ban seng kam seng jam ha ka jylla.
Haba pdiang sngewbha ïa kiba wan ïa shim bynta, ka Aprajita Saini kaba dei ka Manager, jong ka Startup India, kala ai khublei kyrpang ïa ka PRIME Meghalaya bad ïa ka sorkar jylla na ka bynta baroh ki jingkyrshan haba ïadei bad ka jingpynlong ïa kane ka prokram kaba sei soh.
Haba kren ha kane ka sngi ka Saini kala ong ba kane ka sien jam ka long ban ai mynsiem ïa ki nong sengkam bad ban pyndap ïa ka jaka ba thylli bad ban pynlong, ïa ka long ka man kum ka wei na kiban khriang ha ka ri baroh ka wei.
Na ka liang u Flo Oberhofer, Program Head, jong ka PRIME, haba kren ha kane ka sngi u la pynpaw da kaba ong ngi dei ban tip ha baroh ki bynta, khamtam haba ïadei bad ka kolshor kaba don bynta lang bad ka seng kam seng jam la ka dei na ka jylla Meghalaya, na North East bad na kylleng ka ri India.
“Ngi don bun jait kiba seng kam seng jam ha ki bun bynta , kiba kynthup naduh ka trai jong ka jingsdang.
Nga tharai kane ka dei kaei kaei kaba ngi hap ban peit sha khmat ban tip bad ha ka juh ka rukom ban pyntip lang ïa kiei kiei kiba ngi don sha ki wei , khamtam haba ïadei bad ka seng kam seng jam," u la ong.
Ha kane ka sngi la ïoh ïa ka jingkren na u Neeraj Kumar Khater u ba dei u Assistant Manager, ka Startup India Team, u Pankaj Periwal, FCA, u Nikhil Pant, CEO, REACHA & Founder, Lakshyaa Former Chief Programme Executive, NFCSR, IICA, Ministry of Corporate Affairs, Govt of India bad na ki wei ki wei de.
Na ka liang u Dr B.
D.
R Tiwari, IAS, Commissioner and Secretary, jong ka sorkar jylla u la ong ka nongbah Shillong ka dei ka wei na ki nongbah kiba paw ha ka thaiñ shatei lamihngi bad ïa ka jinglah jong ka dei ban ithuh.
“Ka nongbah Shillong ka ïaid ryngkat ryngkat bad ka thaiñ shatei lamihngi , hynrei kam shym la pyndonkam ïa ki jingdon jong ka bad kiba ka jylla Meghalaya,ka don," u la ong.
U la bynrap da kaba ong , “ kaba don kam mynta ka dei ban ai jinghikai ïa ki briew shimet shimet halor ki kyndon jong ka CSR.
Ka jinglong jong ngi ka dei ban kylla khnang ba ngin lah ban ïaid sha khmat.
"U la bynrap da kaba ong, ka jingai jinghikai ka long kaba don kam ban kyntiew ïa ka sap kaba ki don.
Na ka liang u Mark Laitflang Stone, u nongseng jong ka Avenues, u la ong kane ka dei ka sien ba nyngkong ba kum kane kan don hapoh ka jylla ban tyrwa shibun na ka bynta kito ki ba dang sdang ha ka seng kam seng kam.
U Symbud Myntri Rangbah ka jylla u bah Prestone Tynsong u la buh jingkylli ïa u Myntri Rangbah barim ka jylla u Dr Mukul Sangma balei u khlem pyndep ban shna ïa ka hotel Crowborough ha ka por ba u dang don ha ka bor.
Na ka liang u Bah Prestone Tynsong u la ong ïa kane, hadien ba u Nongïalam ka AITC u Zenith Sangma u la ong ba ka sorkar MDA kala shim burom sha lade haba ïa dei bad bun ki skhim bad ki projek kiba la sdang ha ka por jong ka sorkar U Dr Mukul.
U Symbud Myntri Rangbah ka jylla u bah Prestone u la ong ki paidbah ki la duh jingshaniah ïa u Dr Mukul, bad u lah ban kren shi kren hynrei ka jingshisha ka paw ba ka sorkar MDA ka dei tang ma ka kaba lah ban pyndep ïa ki jingtrei kiba ym shym la pyndep da ka sorkar kaba rim.
U la ïathuh ruh ba kane ka sorkar kan sa plie noh ïa ka Marriott hotel ha une u bnai u ban wan.
Haba ïadei bad ka jingkynthoh jong u Dr Mukul halor ka mang pisa ba ka bynta ka skhim FOCUS, u bah Tynsong u la ong ba u Dr Mukul u dei ban phai dien biang sha u snem 2017, u la sam masi bad ai pisa 5000 tyngka sha man la ki longïing ha ka rukom ka bym biang.
“Na katta ka daw kaei kaba ngi leh mynta kum ka skhim FOCUS ne ka PRIME ngi leh bha bad ki paidbah kiba ïoh pdiang ki kmen bad ki ïoh jingmyntoi na kane ka skhim ba ki pyntreikam," ong u bah Tynsong.
Ka surok ba itynnad baroh arliang na Shillong haduh Lum Mawthadraishan ka la sakhi ïa ka jingshim bynta shitrhem jong ki nongniah cycle na kylleng ka jylla kiba ban shim bynta ha ka lympungbah jong ka 2nd North East Olympic Games 2022, ha kaba ka Manipur ka la ïoh ban khur ïa ka nam lahduh ha ka liang ki shynrang bad kumjuh ruh ha ka liang ki kynthei.
Da kaba beh ïa ka thong kaba 80 kilometer, kane kadei kawei na ki 18 tylli ki jingïalehkai ha ka NEOG 2022 kaba la pynlong shabar jong ka nongbah Shillong ha kaba ki nongniah cycle ki ïoh ruh ïa ka kabu ksiar ban ïohi ïa ki sawdong sawkun bad ki surok kiba bha naduh kaba sdang haduh kane ka sngi Ba-ar.
Ha ka jingïakhun, u Konthoujam Bishan Singh na Manipur u la ïoh ban khur ïa ka nam lahduh da kaba pyndep ïa katei ka thong ha ki 2kynta, 28 minit bad 25 sekhon ban khur ïa ka jingjop ha ka liang ki shynrang (Open men’s category).
Ïa ka takma rupa pat la ïoh da u Tajum Dere na Arunachal Pradesh uba poi slem tang hadien shi minit kata ha ki 2.
29:19 sekhon katba u Kevinjohn Khyllait jong ka Meghalaya pat u la ïoh ban khur ïa ka takma rnong da kaba pyndep ha ki 2:30:45 sekhon.
Ha ka thup ïakhun jong ki kynthei pat, ïa ka nam lahduh la ïoh ban khur ïa ka Naorem B Devi jong ka Manipur kaba la pyndep ïa ka thong ha ki 2:57:18 sekhon.
Katba ïa ka kyrdan kaba ar la ïoh da ka Arunachal Pradesh lyngba ka Lindum Kia Kia kaba pyndep ha ki 3:01:56 sekhon bad ka Thokchom Helen Devi ka la ïoh ban pynbun takma ïa ka Manipur da kaba wan ha ka kyrdan kaba lai hadien ba ka la pyndep ïa ka thong ha ki 3:04:55 sekhon.
Ka Meghalaya ka la lah ban pynpaw ia ka jingtbit na ka bynta ban khur ia ka nam lahduh ha ka jingialehkai Athletics jong ka 2nd North East Olympic Games 2022 ha ka sngi Ba-ar.
Kane ka kynhun ialehkai ka Jylla ka la lah ban khur haduh 15 tylli ki takma ksiar ryngkat 9  tylli ki takma rupa bad 17 ki takma rnong.
Haba khein lang ka Meghalaya ka la khur haduh 41 tylli ki takma tang na kane ka jingialehkai.
Ha ka 1st North East Olympic Games 2018 kaba la long ha Manipur, ka Meghalaya ka la lah ban khur tang kawei ka takma ksiar, hynrei mynta u snem ka la lah ban pynpaw ia ka jingtbit lyngba ka jingtrei shitom lang ki nongialehkai, ki coach, ka Meghalaya Athletics Association bad ka tnat ialehkai jong ka Sorkar JyllaKa Assam ka la wan ha ka kyrdan ba-ar da kaba khur 12 ki takma ksiar, 6 ki takma rupa bad 2 tylli ki takma rnong.
Ka Manipur ka la wan ha ka kyrdan ba-ar ha kaba ka la khur 10 tylli ki takma ksiar, 14 ki takma rupa bad 9 ki takma rnong.
Ka Nagaland ka la ïoh ban khur 9 ki takma ksiar, 4 ki takma rupa bad 10 tylli ki takma rnong, katba ka Tripura ka la khur 2 ki takma ksiar, 7 ki takma rupa bad 7 ki takma rnong.
Ka Arunachal Pradesh ka la khur tang kawei ka takma ha baroh ar tylli ki kyrdan ialehkai, katba ka Sikkim ka la khur 5 tylli ki takma rupa bad kawei ka takma rnong bad ka Mizoram ka la khur tang kawei ka takma rupa.
Te kumta ka Meghalaya ka dangduna sa tang 2 point ia ka Arunachal Pradesh kaba dangiai bat ia ka kyrdan balai ha ka NEOG 2022, haduh ka por 7 baje mynmiet.
Kumba ka long mynta ka Arunachal ka dangtam 34 la 32 ki takma.
Ka Assam ka la bat ia ka kyrdan ba hakhlieh ha kaba ka la kamai 71  tylli ki takma ksiar bad ka Manipur kaba la wan ba-ar ka la kamai 68 ki takma ksiar.
Kumba 167 ngut ki rangbiria na kylleng sawdong ka bri Hynniewtrep bad kumba 91 tylli ki kynhun, ki la hiar sha madan Second Ground Polo, ban ïashim bynta shitrhem sha ka Rong Biria Seng Kut Snem, ba la pynlong ïa ka da ka Rongbiria Committee ka Seng Khasi Kmie, Shillong.
Ïa kane ka jingïakob ka Seng Khasi ha ki ar snem kiba la dep, kam shym la lah satia ban pynlong ïaka hadien ba ka la don ka jingpyrkhing na ki bor synshar namar ka jingwan ban lyngshop ka jingpang ïabit ka Covid-19, namar ka ba la pynsangeh ïa ka ar snem kynthih, da kumta, myn ha  ka 13 tarik Naiwieng 2022, ka madan Polo, ka la sawa jam da ka jingïarisa ïa kynhoi na ki rangbiria bad kumjuh na ki paid nongwan ban peitkai ryngkat ka jingriew jong ka ksiang ka bom  ka nakra bad ka phawar na ki rangbiria ba la khur ïa ka nam lahduh.
Haba phai sha ka ïakob siat kaba para marwei, u lahduh dei u Nahsingh Khongsngi na Mawkynieng bad ba wan ba-ar dei u Hed Nongrum na Diengsong bad ïa ka kyrdan balai la rah da u Trilian Warjri na Mylliem Mawkhar.
Haba phai pat sha ka ïakob siat kynhun, ka kynhun ba la rah ïa ka nam lahduh dei Umkdait A ba la mihkhmat da u Olik Jyrwa bad u Wedhsai Kharshiing, ka kynhun ba wan ba-ar pat dei  ka Laitkyrhong B ba la mihkhmat da Shailangstar Khongsngi bad Teibor Warbah, ka kynhun kaba wan ba-lai dei Umtyngew C ba la mihkhmat da u u Bah Ryngkatborlang Kurkalang bad u Bah B Rynjah bad kumjuh ka Sohra-Rim A ba la mihkhmat da u Bah Bhakupar Syiemlieh bad u Bah Koswell Syiemlieh, ha kaba la sam artad ïa u Namtam, ki Stien Khun bad kumjuh ka song pisa.
U Rangbah Don Kupar Dkhar President Seng Khasi Kmie, u la kyntiew ïa ka lama jong ka seng khasi shwa ban sdang ka Rongbiria Seng Kut Snem 2022,  ha kaba la ïoh ruh ïa ka nguh ka dem  ba la ai da u Chairman  ka komiti U Tymmen U San ka Seng Khasi Kmie u Rgh Skor Jala.
Ha ka por janmiet la wan ban ïadon lang da u Acting Syiem ka Hima Khyrim u Pa’iem Ainam Manik Syiem, Syiem ka Hima Mylliem, bad synran lang da u President bad General Secretary Seng Khasi Kmie u Rgh D.
K Dkhar bad u Hainess Marbaning, ki dkhot jong ka Seng Kynthei, bud pat sa u paidbah  nongwan khmih kai bad ba la ïoh ruh ïa ka sur phawar ba la ai da ka kynhun na Tbian Ki Sur Hara.
Ka Assam ka long ka jylla kaba ka kamai bun eh ki takma ha ka jingïalehkai ïasiat suloi ha ka rynsan jong ka  2nd North East Olympic Games 2022, ha kaba ka la ïoh haduh 11 na ki 18 tylli ki takma ksiar ha kane ka jingïakhun.
Ïa kane ka jingïalehkai la pynlong hapoh Assam Regimental Centre indoor bad outdoor shooting ranges, bad ka la poi noh sha kaba kut mynta ka sngi ka 15 Naiwieng.
Lait na ki 11 tylli ki takma ksiar ba ka la ïoh, ka Assam ka la khur ruh ïa 4 tylli ki takma rupa bad 4 tylli ki takma rnong.
Ka Manipur ka la ïoh ban khur ïa ïa ka kyrdan kaba ar ha kaba ka la ïoh 4 tylli ki takma ksiar, 8 tylli ki takla rupa bad 5 tylli ki takma rnong.
Ka Mizoram ka la ïoh 2 tylli ki takma rupa bad 4 tylli ki takma rnong, katba ka Arunachal Pradesh ka khlem la ïoh ban kamai takma ha kane ka jingïalehkai.
Katba ka Tripura bad ka Nagaland ki khlem ïashim bynta ha kane ka jingïalehkai ïasiat suloi.
Baroh ki kynhun kiba ïashim bynta ki la phah mar 16 ngut ki nongïalehkai bad tang ka Arunachal Pradesh, kaba la phah tang 11 ngut ki nongïalehkai.
Ka Meghalaya ka la ïoh ban khur 3 tylli ki takma ksiar ha kaba u Dennyson Kyrsian u la jop ha ka thup 50m Rifle Prone Individual, u Banrilang Bleine bad u  Rajdeep Ghosh ki la jop ha ka 50m Rifle Prone Men’s Team event; katba ka Anjali Singh, Veronica Buhroy bad ka Amalisha N Sangma ki la jop ha ka 50m Rifle Prone Women’s Team Championship.
Ha ka sngi kaba ar jong ka taïew ba la pynlong ïa ka Chief Minister Startup bad Corporate Social Responsibility (CSR) jong ka PRIME kata ha ka 15 tarik Naiwieng, la don ka jingai jinghikai kaba khot ka CSR, ka sengkam sengjam (Entrepreneurship) bad ka jingïalang (Sustainability Conference) ba kin seng kam lajong bad ban sngewthuh ïa ki aiñ, ki kyndon bad ki rukom jong ka CSR.
Shuh shuh kane kan ai jing ïarap shibun eh ïaki briew kiba don bynta ha ka seng kam seng jam lajong ban lah ban ïaid ryngkat ki jingthmu bad ki kyndon sengkam sengjam jong ka jylla.
Ha kane ka workshop, ki nongsengkam sengjam lajong bad kiwei kiwei ki kynhun shimet ki la shah hikai ban pynmlien ïalade kumno ban sdang seng kam da ki rukom ba biang lyngba ka jingbei tyngka da ka CSR.
Ha kane ka prokram la wan ban ïa don bynta lang ka St Anthony’s College bad ki nongtrei na Reliance.
Ki nongai jingkren ha kane ka sngi kin long u Nikhil Pant u ba dei u Chief Executive Officer, u nongshem jong ka Research bad Extension Association for Conservation Horticulture and Agro-forestry (REACHA) bad ka kompeni Lakshyaa, ba dei u Chief Programme Executive barim jong ka NFCSR, IICA, Ministry of Corporate Affairs, Govt of India.
Ka Shongkha Shongman ka dei kawei na ki bynta ba kongsan tam ha ka Jingim jong ka longbriew man briew u khun khasi Khara.
Ka dei ka bynta ba la buh bynta kyrpang da u Nongbuh Nongthaw, bad kane ka dei ka burom ïa u Shynrang ne ka Kynthei Khasi ha ka imlang ka sahlang ka Jaitbynriew Khasi bad ha ka Riti Dustur u Hynñiew-trep.
Kumba long ka rukom, U Shynrang ne ka Kynthei ki dei ban don la ka rympei ban saiñdur ïa la ka ïing ka sem,ka jait ka kynja ryngkat u ne ka nongsumar, bad ruh la ki khun ki kti khnang ba ki lah ban tei bad saiñdur ïa la ka longïing longsem bad ka long kur long jait.
Ka Jaitbynriew Khasi ka long kawei na ki jaitbynriew ba kyrpang ha kaba ngi shim Jait na ka Kynthei/Kmie(Matrilineal System) Kiba bun na ki Jaitbynriew ha ka Pyrthei ki Shim Jait na u Shynrang/Kpa (Patrilineal System).
Kumba ka Shongkha Shongman khasi ka long kaba kyrpang, namar kata ym dei ban shongkha ïa kiwei pat ki bym dei na kajuh ka thymmei Hynñiew-trep ne ki khyllah jait kiba don ïa kata ka rukom ban shim jait na u Shynrang ne kata ka Patrilineal System namar kane kam dei ka rukom kheiñ jait ki khasi Hynñiew-trep bad kaba pynap liewlep ne bam duh ïa ka dustur jong u Hynñiew-trep.
Ka Saiñ Pyrkhat bad ka Nongrim (Principle/Idealogy)Jong ka HYC ka long ban Pynneh Pynsah (Conserve) ïa ka Riti Dustur jong u Hynniewtrep ym ban pynkylla khongpong kumba la mih ki katto katne ki kynhun ha kine ki sngi ban shim jait noh na u Shynrang.
Ban shim jait na u Shynrang ha ka Pyrkhat U Khasi ka long kumba die duh syndon ïa ka Riti ka Dustur lajong kumba ïa ngi la shon shap naduh ki Longshuwa Manshuwa jong ngi.
Namarkata, haba Shongkha ha ka jaitbynriew Khasi ki kynthei ki dei ban da ïit bniah ym ban ryngkoh kulmar, da kaba peit ïa ka spah ne ka rong ka rup, hynrei ki dei ban da tip ïalade ba ki dei ki Longkmie ba don burom, ki nongtei ïa ka ïing ka sem, ka jait ka khong bad kiba pynneh ïa ka Riti ka Dustur.
U Shynrang Khasi u long tang u Nongpeit u Nongda ïa ka jait ka khong, hooid u ioh ïa ka nam kum u Rangbah ne uta u KHAD AR BOR, hynrei shisien ba ka Kynthei ka la bakla ban jied ïa la u jong u Marryngkat(Tnga), ka ïing ka sem kan jot kan pra.
Haba ïa ka longïing longsem khasi la long khlieh da u Khyllah jait, baroh ki Riti Dustur jong kata ka longïing ka la iap lypa.
Ka Kynthei Khasi ka dei ma ka ka Nongbat Riti bad Nongsumar ïa ka ïing ka sem ki jingdon jingem baroh khamtam ka khun khaduh.
U Radhon Sing Berri, u ong Haba poi kha, ym dei ban poikha lyngngoh thamula, hynrei dei ban da tip u kñi u Kpa,wat ju ïa poi kha bad ki jait bym kha, hynrei Para ba ïa biang ka phylla.
Ka Jingshongkha khleh ka buh jingma bad ka long kaba mynsaw ïa ka Jaitbynriew rit paid jong ngi.
Ka Jaitbynriew Khasi ka dei ka Jaitbynriew kaba tang shi troh ban ïa nujor bad kiwei ki heh pait, namar kata ngi dei ban kiar horkit- hordang na ka Shongkha ïa ki khyllah jait.
Kaba sngewduh jingkyrmen ïa ka Jaitbynriew ha kine ki sngi ba mynta ka long ba ngi la Kylla(changed) ha baroh ki liang naduh ka burom ka akor ha ka imlang ka sahlang, ka tip kur tip kha, bad khamtam ha ka Shongkha Shongman ngi la nangsynjor bad klet noh ïa la ka jong ka Riti ka Dustur.
Ka Jaitbynriew kaba bat bad kynmaw ïa la ka jong ka Riti ka Dustur ka dei ka Jaitbynriew kaba im.
Ka HYC Kum ka Seng kaba don ka Jingkitkhlieh na ka bynta ka Ri bad ka Jaitbynriew Hynñiew-trep na ka por sha ka por ka la ju ïaleh khlem shongthait ban dawa,ban thawlad, bad ban ai buit wat ïa ki Nongmihkhmat paitbah ba ki dei ban kyndit thiah noh namar ka Jaitbynriew Hynñiew-trep mynta ngi la don hapdeng ka jingma kaba ap kmang kum u Dak Mynsaw na ka Jingshongkha khleh.
Kum ki Nongmihkhmat Khasi ki dei ban shim khia kloi ban pynbha bad ban pynkhlaiñ ïa ki aiñ Shongkha shongman jong ka Jaitbynriew Khasi na ka bynta ban ïada na ka Jingshongkha khleh.
Ka Jaitbynriew Khasi ka pynpaw ïa ka jingsngewnguh ïa u CEM ba rim ka KHADC u Bah HS Shylla (bam kwai ha dwar U Blei) uba u la shna pynbha ïa ka Khasi Social Custom of Lineage Bill 2018 2nd Amenmend Bill.
Kaba ong ba lada Kano Kano ka Kynthei khasi lada ka ioh lok khyllah jait, kan duh noh ïa ka iktiar kum ka khun Khasi(Schedule Tribe).
Ka sorkar ka la dei ban pynbha bad pynkhlaiñ ïa kane ka aiñ kaba long shisha kum ka kynroh ïada bad ka Stieh ïa ka Jaitbynriew.
Khaduh khadwai, kum ka Jaitbynriew kaba kyrpang bad tip briew tip Blei, Ngim dei ban duh jingkyrmen hynrei da ka jingsngewskhem ngin ioh ban pyntreikam pura ïa kane ka aiñ KSCLB kaba long kum ka STIEH ïada ïa ka Jaitbynriew, bad ngi dei ban kynmaw ba ka Jingshongkha khleh ka longshisha ka jingma ïa ka Jaitbynriew Rit Pait jong ngi, bad lada ngim kyndit bynriew ngin sa duh jait ha kawei ka sngi.
Ko ki Kynthei ba donburom ka Bri U Hynñiewtrep wat kmen tohhoh ban ioh lok khyllah jait namar kine ki juh ki khyllah jait kin sa pyndonkam bad pynlong ïa Phi kum ki mar khaïi bad laisen na ka bynta ban pynbit pynbiang ïa ka kam ka jam bad ka khaïi ka pateng jong ki, ym na ka bynta jong ngi ki Khasi hynrei na ka bynta jong ki hi.
Khublei Shibun.
IMSLEM KA RI KHASI IMSLEM KA JAIDBYNRIEW HYNÑIEW-TREP.
Ka jingïalehkai Judo ruh ka kylla long kawei na ki lympung kaba shongshit bha ha kane ka lympung ïakhun jong ka North East Olympic Games kaba pynlong ha kane ka jylla mynta ka kynti.
Ha ka jingïakhun kaba pynlong ha Indoor Stadium jong ka Laban Sports Club, Shillong ha ka thup kiba hapoh 73 kilo jong ki shynrang ïa ka takma ksiar la ïoh da u Kamdon Boi jong ka Arunachal Pradesh, katba u S Rohit na Manipur u ïohi ïa ka takma rupa bud sa ka takma rnong ba la ïoh da u HC Lalchungnunga ka Mizoram bad Victor Deb jong ka Meghalaya.
