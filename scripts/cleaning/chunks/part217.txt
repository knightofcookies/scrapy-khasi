Pala un ïakhun ban shah jied biang kum u MP ka Shillong Seat hadien ba u la mihkhmat la lai samoi kynthih naduh u snem 2009.
Haduh mynta, ka jingthep kyrteng jong ki kyrtong ha Shillong Seat ka la kynjoh haduh san ngut kynthup ïa ka kyrtong ka NPP ka Dr.
Amparen Lyngdoh kaba la thep kyrteng ha ka taiew baladep.
Ha ki kynta ba kitei ki saw ngut ki kyrtong ki la thep kyrteng la sakhi ba kim shym la wan ïalam satia ïa ki nongkyrshan kumba ju long ha ki snem baladep namarba ka wanrah ïa ka jingdheng kali kaba jur ha nongbah Shillong.
Ïa u Bah Pala la synran lang da ki nongïalam ba hakhmat ka Party kynthup ruh ki nongïalam jong ka Mahila Congress.
Ïa u Bah Robert June Kharjahrin la synran lang da u President ka UDP Bah Metbah Lyngdoh, President ka HSPDP Bah KP Pangniang, ki MLA ka UDP bad katto katne ngut ki nongïalam bahakhmat.
Ïa u Dr.
Ricky la synran da ki MLA ka party ba kynthup ïa u Bah Adelbert Nongrum, Bah Brighstarwell Marbaniang, Bah Heavingstone Kharpran bad katto katne ngut ki nongïalam, katba ïa u Prof.
Lakhon Kma la synran da ki nongkyrshan bad ki bahaing hasem.
Katkum ka jingpyntip jong u Returning Officer ka Shillong Seat, ka Seng Congress ka la phah thep kyrteng ruh u Bah Manuel Badwar kum u Stand-by Candidate.
Mairang, Lber, 27: Ka jingïohpang jong kawei ka longïing na ka shnong Riangmang, Eastern West Khasi Hills District hadien ba ki la bam ïa ka doh sniang ba ki la thied na uwei u nongdie doh uba ju die doh hapoh shnong ka la pynlong ïa ka shnong Riangmang ba kan tait shnong ïa une u nongdie doh hadien ba ka Dorbar ka la rai pynrem ïa u kum u nong aibih.
Katkum ka jingïathuh u Bah Khotkupar Lyngdoh Nongum ha ka jingïakynduh bad ki lad pathai khubor hadien khyndiat kynta ba u la ujor da ka ejahar ha ka ophis u Superintendent of Police ka Eastern West Khasi Hills District pyrshah ïa ka shnong Riangmang, u la ong, ba ka jingïohpang jong ki briew kiba bam ïa ka doh ba u die ka dei naduh ka 28 tarik, Rymphang 2024 bad hadien ka jingkem pang ki la leit shim dawai na Mairang bad ki doktor ki la ïathuh ba ka jingpang ka dei na ka bam hynrei kine ki briew hadien kata ki leit shim dawai sa na u kobiraij.
U Bah Khotkupar ula ïathuh ba ha ka jingleit ïa kynduh ïa ki, kine ki briew kim shym la kynnoh ba u dei uba ai bih hynrei kyndit kynsan ha ka 22 tarik u Lber 2024 ka shnong Riangmang ka la tait shnong ïa u.
U Bah Khotkupar u la ong ruh ba u shaniah ha ki bor jong ka aiñ ba kan ai ïa ka jingbishar kaba hok namarba u khlem leh kumba u la shah pharep ha ka shnong Riangmang ba u dei u nong aibih, u nong ai ksuid bad kiwei kiwei ki jingshah kynnoh.
Shillong, Lber 27: Ka kynhun ki khynnah ïalehkai na ki synjuk (Association) bapher bapher hapoh ka jingïalam jong u Bah Pynshai Mawrie u ba dei u dkhot jong ka Meghalaya School of Martial Arts, ki la wan shakhmat ban ïakynduh ïa ki lad pathai khubor hynne ka nohphaisngi jong ka Sngi Balang, ban kren ïa ki mat ha kaba ïadei bad ka jingpynslem jong ka Sorkar ban sam ïa ki khusnam pisa sha ki samla ïalehkai kiba la jop takma ha ki rynsan ïakop bapher bapher na bynta u snem 2022-23.
Haba ïakren sha ki lad pathai khubor na ka liang jong u Bah Pynshai u la ïathuh ba kitei ki samla ïalehkai ki bym pat shym la ïohpdiang ïa ka song khusnam ki dei kiba mihkhmat ha ka kick boxing, muthai, arm wrestling, Jeet Kune Do bad kiwei kiwei, da kaba bynrap ba ka jingpynslem jong ka sorkar ban pyllait ïa ka khusnam pisa kan khanglad bad pynduh mynsiem ruh ïa ki khynnah ban dang leit ïashimbynta ha ki rynsan ïakop shabar.
“Ka jingpynsah ban pyllait ïa ka song khusnam ka long ka jingduhnong ïa ki khynnah naba bun ki khynnah ïalehkai ki wan na ka longïing kiba duna ha ka ïoh ka kot bad lada khlem ki lad jingïarap kan long ka jingeh ïa ki ba kin leit ïashimbynta ha ki lympung shabar," la ong u Bah Pynshai.
Nalor kane, u Bah Pynshai u la kyntu ruh ïa ka tnat ïalehkai ba ka dei ban bhah mar katjuh ka song khusnam ïa baroh ki kyrdan, la ka dei ha ka Junior, Sub-Junior bad kiwei kiwei namar ka jinglut hi ka long mar katjuh ïa ki khynnah ne ïa kiba rangbah lada ki leit ïashimbynta shabar.
Barabor kumba long ha ki snem ba ladep, ha ka National Level jong ki Seior ka tnat ïalehkai jong ka Sorkar Jylla Meghalaya ka la bhah 60 hajar na bynta ki khynnah ba khur takma ksiar, 45 hajar-takma rupa bad 30 hajar kiba jop takma rnong, bad ka dang duna haba nujor bad ki Junior, sub- Junior bad kumta ter ter.
Ha kaba ïadei bad kane ka jingpynsah teng jong ka tnat Sports ban pyllait ïa ka khusnam pisa kaba la ïaid mynta la shi snem, na ka liang jong ka kynhun ka la ïoh ban leit ïakynduh ïa ka Director jong ka tnat Sports & Youth Affairs ka Sorkar jylla kaba la jubab ba ïa kane ka khusnam pisa na ka liang jong ka Sorkar ka dang pynkhreh ban pyllait bad sam noh sha ki.
Shuh shuh, u Bah Pynshai u la pynpaw ba ki don ki synjuk kiba shah tharai sniew ruh wat ha ki kmie ki kpa jong ki khynnah ïalehkai namar ka jingbymlong ryntih ban bynta khusnam pisa sha ki khynnah ïalehkai.
“Wat hapdeng ki khynnah ba mih madan ha kajuh ka rynsan ïalehkai….
ki don kiba ïoh ki don ruh ki bym ïoh kaba la wanrah ïa ka jingtharai sniew wat ha ki kmie ki kpa ïa ki nongïalam jong ki synjuk bapher bapher," la bynrap u Bah Pynshai.
Shillong, Lber 27 : Ki la don baroh hynriew ngut ki kyrtong kiba thep kyrteng na Shillong Parliamentary seat bad saw ngut na Tura seat na bynta ka elekshon MP kaban long ha ka 19tarik Ïaiong mynta u snem hadien ba ka jingthep kyrteng ka la kut noh ha kane ka sngi Balang, ka 27tarik Lber.
Haba phai sha ka Shillong seat ym shym la don shuh kiba thep kyrteng ha kane ka sngi khatduh katba na Tura pat dei u MLA barim ka TMC u Zenith Sangma uba la pyndep ïa ka jingthep kyrteng ha kane ka sngi ba khatduh.
Kumba ka long hi, na Shillong kiba mih ban thep kyrteng ki kynthup ïa u MP ba mynta ba dei ruh u kyrtong ka Congress Bah Vincent H Pala, nangta kyrtong ka NPP ba dei ruh ka Myntri Sorkar Kong Ampareen Lyngdoh, kyrtong ka RDA Bah Robertjune Kharjahrin bad u kyrtong ka VPP Dr.
Ricky J Syngkon.
Nalor kine la don ruh arngut ki kyrtong shimet kata u Bah Peter Shallam bad u Prof Lakhon Kma.
Ha Tura pat kiba thep kyrteng ki kynthup ïa ka MP ba mynta bad kyrtong ka NPP ka Agatha Sangma, nangta u kyrtong ka Congress u Saleng A Sangma, kyrtong ka TMC u Zenith Sangma bad ruh u kyrtong shimet u Laben Ch Marak.
Lah ruh ban kdew hangne ba ka jingbishar bniah ïa ki kot ki sla jong ki kyrtong kan long ha kane ka sngi Palei, ka 28tarik u Lber, 2024.
Ka tarik ba ki kyrtong ki lah ban weng kyrteng noh ïalade na ka jingïakhun kan dei ha ka 30tarik Lber, 2024.
Lah ruh ban kdew ba ka Meghalaya kaba hap lang ha ka Phase – 1 kan thep vote ha ka 19tarik Ïaiong mynta u snem katba ka jingniew vote pat kan long ha ka 04 tarik u Jylliew, 2024.
Shillong, Lber, 27: U MLA jong ka North Shillong Constituency Bah Adelbert Nongrum ha ka sngi Baar u la phah da ka jingthoh sha u Symbud Myntri Rangbah uba khmih ïa ka tnat Pynroi Sor Bah Sniawbhalang Dhar bad sha u Myntri ka tnat PHE u Marcuise N.
Marak da ka jingkyrpad ba kin wad ïa ki lad ki lynti ban weng ïa ka jingkyrduh um ha ki shnong kiba dang hap hapoh ka North Shillong Constituency.
Ha ka shithi ba la phah sha ki arngut ki Myntri ka Sorkar Jylla, u Bah Nongrum u la ïathuh ba kum u Nongmihkhmat paidbah u la ïoh ka jingujor na ka Dorbar Shnong Jaïaw Pyllun, ka Riatsamthiah, Wahingdoh bad na kiwei kiwei de ki shnong kiba la mad ïa ka jingkyrduh um ha kane ki sngi.
“Nga kyrpad ïa ka tnat PHE bad ïa ka tnat Urban Affairs ba kin ïatreilang khnang ba ki paidbah nongshnong kin ym mad ïa ki jingeh ha kaba ïadei bad ka jingkyrduh ka umbam umdih ha kum kane ka aiom ba rang tyrkhong ka bneng," u la ong.
U la kyntu ruh ba kin phah ïa ki nongtrei ban wad ïa ka daw tynrai halor ka jingkyrduh um bad ong ruh ba ki don ki jaka ba ka um ka shu shlei kai katba ki don pat ki jaka kiba mih duna bha ka um bad mad ruh ïa ka jingtyrkhong.
Shillong, Lber, 27: Khnang ban pynneh pynsah ïa ka shongsuk shongsaiñ ha khapud jong ka jylla Meghalaya bad Assam namar ka jingdon jong ka Elekshon Lok Sabha, u Chief Secretary ka Jylla Bah Donald P.
Wahlang, ha ka sngi Balang u la lum ka jingïalang bad u Additional Chief Secretary ka tnat Home (Police) Dr.
Shakil P.
Ahammed, u Director General of Police Dr.
Lajja Ram Bishnoi, u Commissioner and Secretary, ka tnat ERTS Sanjay Goyal, u Chief Electoral Officer Dr.
B.
D.
R.
Tiwari, bad ïa ki ophisar jong ka tnat Election, u Secretary ka tnat Home (Police), u Inspector General (IG) ka Frontier Headquarters, BSF Meghalaya bad ïa ki State Police Nodal Officer ba kynthup ïa u M.
K.
Singh.
Ha kane ka jingïalang kaba la long ha Main Secretariat, Shillong, u Chief Secretary u la pan jingtip halor ki jinglong jingman ha khappud shwa ban wan ka elekshon Lok Sabha.
Katkum u kyrwoh ba la phah da u Joint Chief Electoral Officer ka Sorkar Jylla u la pyntip ba u DGP Dr.
Lajja Ram Bishnoi u la pynsngew halor ka jingteh lam ïa ka shongsuk shongsain ha ka jylla bad ha ki jaka khappud.
U la ïathuh ruh ba ka don ka jingïatreilang kaba jan bad ki Pulit ka Jylla Assam ban pynneh pynsah ïa ka shongsuk shongsaiñ ha khappud.
La pyntip ruh ba ka Election Commission of India (ECI) ka la buh sngi ban pynlong ïa ka jingïalang Inter-State Border Meeting ha ka 3 tarik,Ïaiong, 2024 bad ka Jylla Assam.
“La ïakren ruh halor ki lad ki lynti kumno ban peitngor ïa ka jinglong jingman ha khappud, ban ïada, ban kem ïa ki nongthaw jingkulmar, ban khang ïa ki khyrdop rung bad mih bad ïa ki jaka khappud ba dang long laitlan, ban pynbna ïa ka sngi tyrkhong kiad bad ka sngi shuti ba hap siew bainong, ka jingpyntreikam ïa ki NBW bad kiwei kiwei," la pyntip u Joint Chief Electoral Officer ka Sorkar Jylla.
Shillong, Lber, 27: Ar tylli ki metiap jong bar jylla la lap ha ka sngi Balang ha ka shnong Ichamati bad Dalda kaba hap hapoh ka Shella Police Station, East Khasi Hills District.
Kane ka la jia ryngkat ha kane ka sngi ba ka Khasi Students Union (KSU) bad kiwei ki seng bhalang katei ka thain ki la pynlong ïa ka jingïalang ha ka por mynsngi ban pyrshah ïa ka Citizenship (Amendment) Rule, 2024.
La suba ba ki runar ki la shim kabu ha kane kajuh ka sngi ban dkhat jubor ka jingim jong ki arngut ki bar jylla.
Katkum u kyrwoh ba la phah da u Superintendent of Police ka East Khasi Hills District u Rituraj Ravi, ki arngut ki bar jylla ba la suba shah pynïap ki dei kiba la tip kyrteng kum u Esan Singh bad u Sujit Dutta.
Ïa ka met ïap jong kine ki arngut la lap na ka shnong Ichamati bad Dalda.
U SP u la pyntip ba ki Pulit ki la pynlong ïa ka jingtohkit kaba bniah bad ïa ka Post -mortem ym pat leh satia.
Halor kane ka jingjia, ki Pulit ka Sohra bad Shella bad kynthup ruh ki Pulit na Shillong ki la hiar sha ka shnong Ichamati bad Dalda kiba don ha khappud bad ka ri Bangladesh ban pynkhlaiñ ïa ka jingpahara bad ban pynneh ïa ka shongsuk shongsaiñ.
Kumba ka long mynta, ka jinglong jingman ha ka shnong Ichamati bad Dalda ka la pynsyier mynsiem ïa ki nongshong shnong khamtam ïa ki bar jylla.
Namar ka jingdon jong ka elekshon Lok Sabha, ki bor synshar ka Sohra Civil Sub-division ki lah ban pynjari da ka Section 144 CrPC ban tem ïa kino ki jingïakulmar bad ban pyrkhing ïa ka leit ka wan, ka jingïalum briew shi jaka bad ka jingrah ïa ki tiar pynmynsaw.
Shuh shuh na ka liang ka Tnad Pulit ka jylla , ka la phah ïa ki kali Bullet Proof jong ki Special Operation Team (SOT) lem bad ka kynhun Crime Scene Unit sha Ichamati, Shella, ban ïarap ïa ki Pulit na Shella Police Station ha ka ban tehlakam ïa ka jinglong jingman hapoh ka thaiñ.
Ka jinglong jingman ha Ichamati kala shongsyier bha bad ka jingïaumsnam ka lah ban khie ha kane ka thaiñ hadien ka jingshah bom iap kitei ki arngut ki bar jylla hynne ka janmiet.
Ka jingbthah kala mih na ka Tnad Pulit sha u Superintendent of Police ka East Khasi Hills, ba un hukum ïa baroh ki field unit ba kin pynkhlaiñ ïa ka jingïaid pahara da ka kjat bad kali ruh khamtam mynta ka miet kumjuh ban pyni ïa ka jingdon ki Pulit ha katei ka thaiñ.
La bthah ruh ba ki Pulit ki dei ban rah lang ïa ki riot gear, tyndong lyer pynsat khmat, ki lathi, ki shield bad kiwei kiwei bad ban leh tyngeh ïa ki nongpynkular shnong namar kane ka jingjia, ka lah ban lam sha ka jingiaumsnam pher Jaidbynriew.
Kane ka jingbthah na ka Tnad kala kren ruh ïa ka jingdonkam ban pynlong ia ka jingïalang wanrah jingsuk lashai ka sngi ha Ichamati.
Shillong, Lber 29: Ka kynhun ïalehkai kriket jong ka Langsning Xl ka la khur jingjop hadien ba pynliem da 3 wicket ïa ka Spartan CC hynnin ka sngi ha ka lympung lehkai jong ka Shillong Cricket League kyrdan Super Division 2024.
ïa ka toss la jop da ka Langsning Xl kaba la jied ban bol nyngkong, na ka liang jong ka Spartan ka la lah ban tied 190 ron shuwa ba baroh 10 ngut ki wicket kin shah pynhap hadien 43.
3 over.
Napdeng ki rangtied ka Spartan kiba la seisoh ki kynthup ïa u Mani Bhusan (42 ron naki 77 bol) bad u Trinayan Dutta (30 ron naki 49 bol), haba phai pat sha ki rangkawangbol ka liang pyrshah, u Steve Syiemlieh u la pyndep 8.
3 over, ailad tang 29 ron bad khur 4 wicket, katba u Riboklang Hynniewta u la kawang 9 over, shah tied 26 ron bad khur 2 wicket.
Haba shimti ban beh ïa ka thong ba la buh, ka Langsning Xl ka la tied tam da 191 ron, shah pynhap 7 wicket naki 41.
2 over kaba la biang ïa ka kynhun ban khur ïa ka jingjop da 3 wicket.
U Rijied Marbaniang u la khyrwit 46 ron naki 49 bol, katba u Javed Jyrwa u la kamai 33 ron naki 48 bol.
ïa ka nam rangïalehkai ba kynsai tam ha kane ka jingïakhun lane Player of the Match la khur da u Steve syiemlieh u ba la seisoh bha ha ka bol ban khur haduh 4 wicket bad tied 19 ron.
Shillong, Lber 29: Ki ar tylli ki jingïakhun ka lympung 3rd District League T20 Cricket Tournament 2024 ba la pynïaid da ka East Khasi Hills Cricket Association ba la long hynnin ka Sngi Palei ki la kut ha kaba ki ar kynhun ba kynthup ïa ka Thangsning bad ka Hurdles ki la khur ïa ka jingjop.
Haba phai sha ka jingïalehkai kaba nyngkong, ka Thangsning CC ka la jop da ka said ïa ka Mawphlang CC, kata da tang 1 ron.
Ka Thangsning CC ka la jied ban tied nyngkong hadien ba jop ïa ka toss, bad kane ka kynhun ka la buh ïa ka thong da 116 ron, shah pynhap 5 ngut naki 15 Over.
U Briketstar Kharumnuid u la tied 30 ron naki 29 bol, katba u Mawlynnai Kharumnuid rangkawangbol ka liang pyrshah, u la khur 1/19 naki 3 Over.
Haba pyrshang ban beh ïa katei ka thong ba la buh, ka Mawphlang CC ka la duna da tang shi ron ban ïakhaid hadien ba tied 115 ron, shah pynhap 9 ngut shuwa ban kut ka 15 Over.
Na ka liang jong u Pynshongdor u la lah ban ïarap 30 ron (24) hynrei kane kam pat shym la lah ban pyllait ïa ka kynhun na ka namrem.
U Kitlyngkor Nongkhlaw rangkawangbol ka Thangsning u la ïoh ban khur 4/12 naki 3 over bad ban khur syndon ïa ka nam Player of the Match kaba la ïarap ïa ka kynhun ban jop ïa ka jingïalehkai da shi ron.
Haba phai sha ka jingïalehkai kaba ar, ka kynhun Hurdles CC ka la jop suk ïa ka Thynroit CC da 9 wicket.
Ha ka jingkynting (Toss) la jop da ka Hurdles CC, kaba la jied ban bol nyngkong.
Haba shimti ban tied nyngkong, ka kynhun Thynroit CC ka la ïohlad ban kamai tang 51 ron hadien ba baroh 10 ngut ki rangtied ka kynhun ki la shah pynkhyllem noh tang hadien ba la ïaid 15.
2 Over.
Dei tang u Mandari Dkhar u ba la kynjoh sha ka phew ron, kata da 12 ron naki 31 bol.
U Shrimonto Hajong, rangkawangbol ka kynhun Hurdles CC u la ïoh ban khur haduh 4 wicket da kaba ailad tang 7 ron ban shah tied naki 4 Over.
Ka Hurdles CC ka donkam tang 5 over ban tied pyndep ïa ka 52 ron bad shah pynhap tang uwei.
U Sandy Kharshandi u la tied 22 ron naki 14 bol.
Dei tang u Osric Herbert Wanswett u ba la ïoh ban khur wicket (1/38 naki 3 Over) napdeng ki rangkawangbol ka Thynroit.
Ka Hurdles CC ka la khur ïa ka jingjop kaba suk da 9 wicket bad ïa ka nam Player of the Match la khur da u Shrimonto Hajong, u ba la pynkhyllem saw ngut ha ka bol na bynta ka kynhun.
Shillong, Lber 29: Ka lahduh jong ka samoi ba ladep, ka Mawlai SC ka la ïoh ban khur ïa ka jingjop kaba nyngkong mynta ka samoi ha ka jingïalehkai ka lympung Shillong Premier League Division 2023-24 jong ka SSA hadien ba ka la pynliem noh ïa ka Langsning FC da tang 1 kol hynnin ka Sngi Palei, ha madan SSA Ground, Polo.
Kumban shu pynkynmaw, baroh arliang, ka Langsning FC bad ka Mawlai SC shuwa ba kin jam sha kane ka jingïakhun, kim pat shym la ïoh khur jingjop, ha kaba ka Langsning ka la shah rem ha ka jingïakhun kaba nyngkong hakhmat ka Lajong katba ka Mawlai ka la ïakhaid bad ka Ryntih.
Haba phai sha ka jingïakhun hapdeng ka Langsning FC bad ka Mawlai SC, ka jingïalehkai ka long kaba mar ïaryngkatbor bad baroh arliang ki la sei la ki jong ki sap ban thawlad da kumno ban ïoh pynkhihjar bad ka Mawlai SC ka la lah ban pynurlong tang hadien 10 minit ba la ïaid ka por lyngba ka kol ba la thep da u Dajiedlang Wanshnong.
Kane ka shi kol na u Dajiedlang Wanshnong ka la ïeng skhem haduh kaba kut jong ka kylla step.
Ha ka kylla miet, ka Mawlai ka la lah ban kyrshan skhem shadien ban nym ailad satia ïa ka liang pyrshah ban ïoh pynphai bad ka jingskhem jong ki bak ka la seisoh haduh kaba kut jong ka por kaba la pynïoh ïa ka Mawlai SC ban khur pura ïa ki lai point.
Katba ïa ka Langsning SC ka la mad namrem ha baroh ar sien lynter ki jingïalehkai kiba ladep jong ka mynta ka samoi jong ka lympung SPL.
Ki samla ha kane ka juk ba mynta ki la shah lyngsdhop ha kiba bun ki jingma bad jingpynshoi kiba bam kruiñ ïa ka jingim jongki, kat shaba ki phai ki shu shah rong noh kata ka jingim samla kaba kordor ka jong ki, kampher la dei kynthei ne shynrang, kine shu hai hai, la shu im sngi ha ka sngewbha ka sngewmiat, ki klet la ïing ki klet la sem, thik la kum kito ki kulai set sem, wei ba la lait ym thikna lano ba kin wanphai biang noh sha la jong ka sem.
Ka jingeh kaba man la ki thliew ïing ki mad bad ki shem ka long ba ki khun samla da lei lei kim kloi ban shong ban ïa syllok bad la ka jong ka ïing ka sem, to sdang ban kren ïa kaei kaei kaba bha, ki samla, kin sngap da ka kor kyllut bad kin khang tala ïa la ka jong ka bor jabieng ba kan nym ïoh satia ban rung ki tien sneng ki tien kraw, kane ka pynkthang bha ïaka mynsiem jong ki longïing ki longsem, namar kat kaba kren, ki samla, ki pyrshang ban pynïeng ïala ka jong ki ñia ki jutang ka jong ki, kaba teng teng da jngan shisha ban jubab haba ki buh ïa ka jingkylli.
Ki seng ñiam ruh ki mad lem ïa kum kane ka juh ka jingeh, kam pher wat ba ki la pyrshang ban shim ïa la ka kamram ban long ki nongsneng ki nongkraw, khang ban im ban beit hok da kaba biang ka jingim long samla kaba pura.
Wat haba la pyrshang ban pynlong ïa ki prokram ïa-lum lang, ki samla kiba poi, lehse ki la shu leit tang ban shu leit ban pyndep rukom, ne ba don palat kata ka jingshah pynbor kaba kim lah ba kin khih shuh, dei ha ki jingleit kiba kum kine, haka jaka ban tei ïa ka nongrim long briew kaba skhem shah ber bih pynban ha kiwei pat ki para samla, da kumta kane ka ïai bteng tad haduh ba ka jylla mynta ka don ha ka khim khait bad bym nang shuh ban batai da kumno ban lah ban tem ïa kum kane ka jingim long samla ki khun ba mynta.
Kum ka jylla, kiei kiei kiba ka juk shai ka don mynta, ki khun samla, kim phai ïala ki khmat sha ki kam kiba bha, hynrei ki da tlot ka mynsiem bad ka bor pyrkhat ka jong ki, da kaba ki shu shah patan la kum ki blang ki masi sha ki ahor jong ka jingsniew, kaba kane nabar ka thaba ka da phyrnai khlek khlek, ka pynshoh biej da ki har rukom ki rong ki rup, ka pyn matlah jubor ïa ki khmat bad ka da pynking ïaka janor ki khun samla, ba ïa ka ba bha kin kiar rai maw raidieng, hynrei ïa kaba sinew, ba kin kloi ba kin kdup ba kin piam hala ka jong ka kut shadem.
Haba ki la sdang ba kin ngop ban kren ban khana ïa ki ruh da hap ban pyrkhat arsien, namar haba ki la shah pynngop, ki klet syndon ïala ka jong ka raiñ ka rem, kim tip la tymmen ne la rangbah, pynban ki ktien ba kin kren, ka da pynïamrem shisha ïa ki ba la heh la san bad kaba kut la shu shah kynnoh ei ka ïing ka sem baroh kawei.
Kumta lada ki khun samla ki ïai bteng ban im ha kum kne ka jinglong kaba mynta, ka jingma kaba wan ba kan ap kadei ïa laka jong ka jaidbynriew, namar lada ki khun samla, ki la shong synjor, u nongwei u nongar u ap hi kmang satang lano ba kin kyllon bad hadien kane un sa ïoh ban kurup bad ban sdang ban lam khmat ha kiba bun ki liang.
Tang kum ka nuksa ïa kawei na ki jylla kiba marjan, ba u trai ri u trai muluk u kylla long u rit paid, haba u ïeng ban dawa ïala ka jong ka hok ka nongkynti ba la buh bad sam bynta ki longshwa ki manshwa, ki shah ñion bad shah thom da ka bor, namar ba ka jinglong ba rit paid ka dei ka dak kaba kim lah shuh ban khie la ka jong ka khlieh naka bynta ban kamai ka nongkynti ba dei hok ka jong ki.
Kumta ki khun samla jong kane ka jylla, kin hap ban ïeng ban kyndit bynriew sa shisien pat, kin plied la ki jong ki khmat bad ba kin pynïar noh ïala ka jingmut ka jingpyrkhat ba ka por ka la dei shisha ïa ki ba kin kyndit bynriew, namar ba ki sngi kim slem shuh ba lada ïai bteng sah ban im kum kane ka jingim kaba mynta, yn kylla long mraw shisha hala ka jong ka ri, kaba ki longdien hi kin mad ïaka jingeh bad ka jaidbynriew ka lah ba kan shah rong noh na kine ki er-lang-thari kiba wan ban lyngshop ha kane ka juk kaba mynta.
U riew tymmen u la dep ban ïohi lypa ïa kane ka juk kaba mynta, bad u la shim khia ba un maham lypa lyngba ki khana puriskam, ha ki phawar bad kumjuh ha ki sur jingrwai, namar u tip ba dei tang kine ki kam, kiba lah ban tabah ha ka met ka longrynïeng jong ki khun samla, ba kin kynmmaw ban im sngi ban sharia ïala ka jong ka ri bad ka jaidbynriew, ba kin long ki nongïada kiba peitngor ban im sngi naka bynta ban pynneh ïala ka jong ka riti ka dustur, ïa la ka ñiam ka rukom bad ruh ban long ki nongpahara khnang ba kin longdien kin ïoh ban diang ti ïaka nongkynti kaba dei hok kat kum ba la buh la seng da ki longshwa ki manshwa.
Nongstoiñ, Lber 29: Ki nongïalam ka Federation of Khasi Jaiñtia & Garo People Kyrshai Area Unit, ki la pynpaw ba ka por ka la dei eh ba ka tnad ka koit ka khiah, kan kyntiew kyrdan noh ia ka Kyrshai Sub Health Centre.
Ka seng halor kane ka bynta ka la dep ban ïakynduh ruh ïa u District Medical & Health Officer jong ka West Khasi Hills, ban ïakren halor ka jingdonkam jong ki paidbah ïa ki lad jingsumar kiba paka ha katei ka thain.
U Samla Francis Sohshang President bad u samla Probin Snar Secretary ka seng, la ong ba ka shnong Kyrshai kaba hap hapoh ka Nongstoiñ C&RD Block, kaba jngai kumba 70 kilomitar na Nongstoiñ lada ïaid lyngba ka Rambrai bad ka don ha khappud bad ka Assam.
Ki don kumba 15 tylli ki shnong kiba hap ha katei ka area ba kynthup ïa ka Mawpun, Nongspung, Ukiam, Borkhuli, Doledonga, Warigro, Umdiengsiar, Hasem, Umthli Umdiengphiang, Talimara, Mawdiangkop, Dariphang, Umbah, Umkhamdor bad Patharphlang, kiba ka jingnang roi ki nongshong shnong ka la kiew man ka por.
Kumta ka donkam kyrkieh ban pynbiang ki lad jingsumar kiba kham bha katkum ka jingdonkam jong ki paidbah kiba la nang roi na ka por sha ka por.
Shuh shuh, ha katei ka thaiñ, ka jingpang malaria ka jur bha namar ka dei ka jaka kaba shit bad wat ki khunlung kiba dang hapoh san snem ruh bun kiba ïoh jingpang malaria.
Hynrei na ka daw jong ka jingbym don ka jaka sumar kaba biang, kiba ïoh pang malaria ki hap ban shu shaniah beit ha ki doctor kobiraj ne ki doctor jakoit.
La ong ruh ba kito ki longïing kiba kham ïoh kham kot, ki lah ban leit haduh Boko CHC kaba don ha Kamrup District kaba jngai kumba 50 kilomitar na katei ka thaiñ bad don ruh kiba leit haduh Guwahati.
Hynrei kito ki bym biang ka kamai kajih ki la shem shitom haduh katta katta.
Ki nongïalam ka seng ki la ong ruh ba ha katei ka thaiñ, ka don tang kawei ka Sub Health Centre ha Kyrshai, hynrei kam lah pat ban ai ka jingshakri kaba paka katkum ka jingdonkam jong ki paidbah nongshong shnong.
Kumta halor katei ka jingeh kim banse ban shim ïa ka jingkitkhlieh ban dawa na ka sorkar lyngba ka District Medical & Health Officer (DM&HO) West Khasi Hills, ba ka sorkar ka dei ban kyntiew kyrdan noh ïa katei ka Sub Health Centre ha Kyrshai sha ka Primary Health Centre khnang ba ki paidbah kin ïoh ïa ka jingsumar kaba biang.
Ki nongïalam ka seng ki la kyrpad ruh ïa u MLA bah R.
G Momin, ba un shimkhia lem ban pynsngew ha ka sorkar halor katei ka jingdawa jong ki, khnang ba kiba pang ba shitom kin ïoh ïa ka jingïarap kaba biang.
Nongstoiñ, Lber 29: Ka jingithuh jong ka sorkar ïa u synsar kum u mar rep, ka la long ka jingmyntoi kaba khraw ym tang ïa ki paitbah nongrep.
Hynrei wat ïa ki nongkhaïi kiba dei ki trai jylla kiba ju shalan synsar da ki phew kali man u snem.
U bah R.
Kharsyntriew uwei na ki nongkhaïi synsar na West Khasi hills haba ïakren bad u nongthoh khubor, u la ong ba ha ki snem ba mynshuwa mynba ka sorkar kam pat ithuh ïa u synsar kum u mar rep, haba leit die synsar ha Shillong wat lada u kiew dor katno katno ruh ym ju kham ïohnong bun.
Ka daw ka dei namar ka jinglut ha kaba siew khajna ha ki khyrdop kiba dei ki khyrdop lum khajna jong ki hima Syiem, Sirdar bad ki khyrdop lum khajna jong ka District Council ka long kaba bun bha.
Teng teng tang ka jingsiew ha ki khyrdop lum khajna haduh ban da poi ha Shillong, ka la poi palat phew hajar nalor ka jinglut ha ka bai permit, namar u dei u mar khlaw nangta sa ka bai thep bad ka bai kali kam dei shuh ka jinglut kaba rit.
U la ong ruh ba na ka liang jong u um lah khlem da ai khublei ïa u bah H.
M.
Shangpliang MLA ka Mawsynram, u ba la pynsngew sha ka sorkar ba kan ithuh noh ïa u synsar kum u mar rep, ha kaba ka sorkar ka la sngap bad ka la leh ïa kata na ka bynta ka jingmyntoi jong ki paitbah nongrep.
U bah Kharsyntiew u la ong ruh ba hadien ba ka sorkar ka la ithuh ïa u synsar kum u mar rep ruh, ka dang don ka jing shah khrong khajna haman la ki jaka.
Hynrei dei tad hadien ba u bah Banteidor Lyngdoh u ba dei u Myntri ba peit ïa ka rep ka riang, u la shimkhia bad bthah ba kim dei shuh ban shim khajna ïa u synsar, kata naduh u bnai Naitung jong u snem 2019, ba baroh ki khyrdop lum khajna kim shym la khrong pisa shuh ïa ki kali kiba kit synsar.
U la pynpaw ïa ka jingsngew nguh kaba khraw bad u la ai khublei kyrpang ïa u bah Banteidor Lyngdoh, na ka bynta ka jingshim khia jong u na ka bynta ki paitbah nongrep ha ka jylla.
Nalor kata u la ong ba mynta u snem wat la ka ïew synsar kam da thikna bha, namar ka dor ka poi tang san phew haduh hynriew phew tyngka shi kilo, hynrei ka ma da duh nong than namar ba ka jinglut jingsep ha lynti kam don shuh kumba long mynshuwa.
Nongpoh, Lber, 29: Ka jingpynmih jong ka sorkar India ïa ka rule jong ka Citizenship Amendment Act 2019, ka la pynlong ïa ka seng KSU ban nang pynjur ïa ka jingpyrshah ïa katei ka aiñ ïakjakor bad na ka liang ka KSU North Khasi Hills District mynta ka sngi ka la thang syndon ïa ki kyndon aiñ jong ka Citizenship Amendment Act 2019 hadien ka jingïalang kaba la long ha ïew Mawlong bad na ka liang ka seng ka la kren shai ba kan nym pdiang da lei lei ruh ïa katei ka aiñ ban pyntreikam ha ka jylla bad ban pyrshah haduh ba kut.
Ha katei ka jingïalang ban pyrshah ïa ka CAA la don lang naduh u Bah Ferdinald Kharkamni President, Samla James Hitler Mawphñiang General Secretary, Bah Lambok Rymbai Vice President ka KSU North Khasi Hills District, kynthup ruh kiwei kiwei ki nongïalam sengbhalang, ki nongïalam shnong bad ki riew rangbah.
Haba kren ha katei ka sngi na ka liang ki nongïalam ka KSU ki la kren shai sha ka sorkar ba kum ka seng kan nym pdiang da lei lei ruh ïa katei ka aiñ bala pynbeit thymmai da ka sorkar BJP kaba long ka jingkhang bah khamtam ïa ka thaiñ Shatei Lam Mihngi ban khot nongshong shnong ïa ki jaitbynriew na ka niam Hindu, Sikh, Buddhist, Jain, Parsi bad ki khristan na ka Ri Bangladesh, Pakistan bad Afghanistan.
Ki la ong ruh ba ka daw bah ba kum ka seng ka pyrshah jur ïa kane ka aiñ ka long namar ba ka jylla Meghalaya ka don markhap bad ka ri Bangladesh bad haduh mynta ka jylla kam pat don kano kano ka aiñ kaba ïada na ka jingwan rung kyrthep jong ki mynder watla na ka liang ka sorkar ka la pynksan ba katei ka aiñ kan nym treikam satia ha ki jaka ba hap hapoh ka sixth schedule, hynrei kum ki nongïalam ka seng ki sngew ba kane ka long ka jingplie lad ïa ki jaitbynriew heh na ka ri Bangladesh ban wan tur bad tyllep ïa ka jylla rit paid jong ngi kaba don tang shi troh ki nongshong shnong namar ka ka Sixt Schedule kam lah ban tehlakam satia ïa ka jingwan rung ki mynder bad bar jylla sha kane ka jylla.
Ki la pynkynmaw ruh ba na ka liang ka seng ka la pan bad dawa ïa ka ILP ha ka jylla hynrei haduh mynta ka sorkar India ka dang buh sha kyndong almari jong ka Ministry of Home Affairs ïa ka Resolution bala mynjur da ka iing dorbar thawaiñ ha u Nohprah jong u snem 2019.
Ki la ong ruh ba kum ka seng kam kwah ba ka jaitbynriew jong ngi kaba don tang shi troh kan shah tyllep noh ha ki mynder, bad kam kwah ba ki trai muluk kin long tang ki nongtong um bad nongthohdieng jongno re jong no kumba la kren da u Soso Tham naduh ki por ba mynshuwa hynrei kum ka seng kan pyrshah ïa katei ka aiñ bala lam khmat da ka NESO ha ka thaiñ Shatei Lam Mihngi baroh kawei ba ka mukotduma ka dang ïaid mynta ha Supreme Court.
Namarkata na ka liang ka seng ka la kyrpad sha ki paidbah ban ai ka kti kadiang ka mon ban pyrshah ïa katei ka aiñ ba da lei lei ym dei ban pyntreikam ha ka jylla namar tang ki nongshong shnong bala don lypa ka sorkar kam pat lah ban pynbiang mynta pat ka thmu ban wanrah sa ki nongshong na kiwei kiwei ki ri.
Jowai, Lber 27: U Prof.
Lakhon Kma, u kyrtong shimet ban ïa aireng sha ka Lok Sabha Election 2024 na ka Shillong seat, mynta ka sngi Palei 28 tarik u Lber uba wan hiar ha Jowai bad ha Phramer West Jaiñtia Hills District ban pynsngew ïa ki mat treikam jong u kiba un leh lada un wan ha jingjop don burom.
Utei u kyrtong shimet ula don ïa ka Motto kaba ong “Ban Trei sha ka Jingïasanlang Ka Meghalaya" ha kaba ula don shibun ki mat treikam ne ki Mission kaba kynthup naduh ka pule ka puthi ha ki kyrdan bapher bapher, ka koit ka khiah, ki lad ïohkam ïoh jam, ban pynbeit ïa ka jingïa khajia khappud kaba la sah teng la 52 snem mynta, nalor kiwei kiwei de ki mat.
U la buh hakhamt khamtam ïa ka lad ïoh kam ïoh jam jong ki trai ri trai mukul kata ban wanrah ïa ki karkhana shapoh ka jylla khlem da don kano kano ka jingktah ïa ka mariang kum ki Pharmaceuticals, Food processing, ai dawai kynbat bad kiwei de.
U la pynsngew ba ka sorkar ka la dei ban ithuh noh ïa ka ktien Khasi hapoh ka khyrnit kaba phra jong ka Constitution, bad ula ong kum u kyrtong jong u paidbah u kwah ban don ka jingtrei kaba khuid bad kaba suba khlem ka jingshah shilliang la ha ki jaka sor bad ha ki jaka nongkyndong.
Ha ka jingïalang ha Jowai la pynlong ha Stad Ummulong Iawmusiang katba ha Phramer ha ka por janmiet ula pynlong ha madan ïalehkai phutbol jong ka shnong.
Na ka liang u Prof.
Lakhon Kma kum u kyrtong ba thymmai ual pynsngew ka jingmih madan ban ïakhun ïa kane ka Election mynta ka kynti ka dei lyngba ka jingpasiaw ha u namar ka jingtlod palat ka rukom treikam mynta jong ki nongmihkhmat jong ki kynhun seng siañ hima sima bad kim long shuh kiba ïadei dur na ka bynta u paidbah.
Kumta u khot ïa ki paidbah ba kin pynjop don burom ïa u ha kane ka kynti, da kaba un trei shitom na ka bynta ki Hynñiew (7) tylli ki District jong ka jylla, kum u briew uba la ïaid kylleng sawdong ka pyrthei lyngba ki ri bapher bapher bad kum u nonghikai skul bah (NEHU) u thrang eh ban ai ka jingshakri kaba bha tam, kata “ban kynkiew ka jylla ha baroh ki liang kumba long kiwei ki jylla ba paw hapoh ka Ri India" da kaba ïasaid hapoh ka dorbar Parliament.
Ha kaba ïadei bad ki rukom treikam jong u Prof.
Lakhon Kma na ka bynta ka jingtip ki paidbah ula buh ruh ïa ka Website: www.
lakhonkma.
com bad ka YouTube Channel: @lakhonkma.
Jowai, Lber 29: Ka Sengkhihlang kumba ka ju pynlong ïa ka Lympung jong ka manla u snem hapoh ka bri u hynñiew trep hynñiew skum te mynta u snem ka Sengkhihlang kan pynlong ïa ka Lympung ba 34 jong ka ha ka Seiñ Raij Wahiajer (Raij along) West Jaiñtia Hills District naduh ka sngi 19, 20 bad 21 tarik, Iaiong, 2024 ha ka por 10 :00 baje mynstep.
Ka jing jngai na Shillong haduh Wahiajer ka long 60 Kilometer bad na ka Nongbah Jowai ka long 19 km.
Kumta ka Sengkhihlang ka khot ka wer ia ki khun ka bri u hynniew trep hynniew skum kiba dang bat dang ksoh ïa ka jing ngeit ha ka ñiam Thynrai ba phi sngewbha ban ïawan sha kane ka Lympung ba lai sngi jong ka Sengkhihlang, ka Sengkhihlang ka kyrpad ïa ki Tnad Sengkhasi bad Seiñ Raij bapher bapher ba kin sngewbha ban shim ba kane ka long kum ka jing pynbna paidbah ïa ka Lympung ba 34 ka Sengkhilang.
Ïa u Mawbynna Sahnam jong kane ka Lympung ba 34 jong ka Sengkhihlang yn wanrah ïa u na ka Sengkhasi Shaid Shaid Umoit kaba hap hapoh ka Hima Maharam Syiem Ship.
Kane ka long katkum ka jingpyllait khubor u Rgh, S.
Sari Publicity Secretary ka Sengkhihlang.
Mendipathar, Lber 29 : U National President ka NPP bad Myntri Rangbah ka Jylla Conrad K Sangma, ula pynbna ba ka Agatha K Sangma ka MP Lok Sabha na Tura kum ka Nonglamktien ne ‘Ambassador" ka Jylla Meghalaya’ sha Parliament ban tynruh bad ïasaid ïa ki mat kiba ïadei bad ka roi ka par bad ka jingkiew shaphrang jong ka Jylla.
Haba ïalap elekshon ha ka ktem ka NPP ha North Garo Hills, u Myntri Rangbah ula ong “Baroh ki Jylla ki ju phah ïa ki jing tyrwa sha Delhi, kumjuh ruh, ka Meghalaya ka ju leh lang, hynrei kine ki jingtyrwa ki donkam ïa ka ban buddien, bad ka MP jong ngi ka Agatha K Sangma ka ju bunkam ban ïakren bad ki nongïalam ha Delhi ban pynthikna ba ngin ïoh bun eh ka bhah.
Kum ka Nonglamktien ka Meghalaya, ka la ïakren ïa ki jingtyrwa jong ngi (Meghalaya) bad u Myntri Rangbah Duh, ki Myntri Sorkar bad ki Heh Ophisar ha Delhi, ban pynthika ba kin lait noh".
U Conrad ula ai ka jingïaroh ïa ka Agatha halor ka jingpyllait ïa ki project ba kot da ki hajar klur ïa ka Meghalaya hapoh ka PM-DevINE, PMGSY, PMAY, MGNREGS, bad kiwei kiwei, kiba la syniang sha ki jingkylla kiba paw hapoh ka Jylla.
“Ka long kaba kongsan ba ngi jied ïa ki MP, kiba lah ban treikam ha ryngkat bad ka Sorkar Jylla.
Ka long kongsan ruh ba ngi don ïa ka MP, kaba don ka jingïadei bad ïajan ha Delhi.
Ka MP ba mynta jong ngi ka dei kaba la shemphang bad ka la trei la lai samoi bad nga kyrpad ïa ki nongthep vote ba kin ai rai biang sha ka khnang ba kan lah ban bteng ha ka ban trei bad ka Jylla ban pyntyllun shaid shaid ïa ka roi ka par.
Shillong, Lber, 29: Ka Khun Hynñiewtrep National Awakening Movement (KHNAM) ka la rai ban ai jingkyrshan ia ki kyrtong jong kiwei ki seng saiñpyrthei ha ka Elekshon Lok Sabha ka ban sa long ha ka 19 tarik, Ïaiong watla ka party kam shym la lah ban pynïeng kyrtong ha kane ka kynti.
U Working President ka KHNAM Bah Thomas Passah haba ïakren bad u nongthoh khubor u la ong ka daw ba ka party kam shym pynïeng ïa la u jong u kyrtong ka long namarba ka KHNAM ka kwah ban pynleit jingmut ha ka Elekshon MDC ha Khasi Hills Autonomous District Council (KHADC).
“Kam don jingmut bad ngi la don ka jingïakren ban pyrkhat tang na ka bynta ka elekshon MDC," la ïathuh u Bah Passah.
Haba kylli, “ngin sa pynlong shwa da ka jingïalang ha kine ki taïew ban sa wan na ka bynta ban shim rai ïano ka party kan ai jingkyrshan bad kum ka seng ngin hap hap ban peit shwa kiei ki mat treikam jong ki seng saiñpyrthei ne jong ki kyrtong ha kaba ïadei bad ki mat kiba ïatyngkhuh bad ka jylla khamtam kiba ïadei bad ki ritpaid riewlum.
"“Ngi ladep ban pynlong shisien ïa ka jingïalang halor kane hynrei ngim pat rai pat shim rai ïano ngin ai jingkyrshan hynrei ha kane ka taïew ban sa wan, ngin sa pynlong jingïalang bad ngin sa shim ïa ka rai," la ïathuh u Bah Passah.
U la pynpaw ruh ba ka KHNAM ka kwah da ka Sorkar ka bym dei kaba synshar da ka Bharatiya Janata Party(BJP) hapoh ka Sorkar Pdeng namarba lada ka BJP kan dang ïai wan ha ka bor synshar, kan sa pyntreikam ïa ka Citizenship Registration Certificate Register, nangta sa ka National Population Register (NPR), sa ka National Register of Citizens (NRC) bad kine kin buh jingeh ïa ki ritpaid hapoh ka Ri India, u la bynrap.
“Na ka bynta ka jingshngaiñ jong ngi, ngi hap ban pyntikna ba ngin ïaid da ka Sorkar ka bym don ka BJP," u la ong shuh shuh.
U la ïathuh ruh ba ki don ki seng saiñpyrthei kiba la phah shithi ban pan jingkyrshan hynrei ka party kam pat shim satia ïa kano kano ka rai.
“Ngi hap ban pyrkhat bha nadong shadong hashwa ba ngin shim ïa ka rai," u la ong.
Shillong, Lber 29: U doktor radiologist jong ka North Eastern Indira Gandhi Regional Institute of Health and Medical Sciences (NEIGRIHMS) u la ïoh khusnam da ka Royal College of Radiology (FRCR) da ka Royal College of Radiology (RCR) kaba ha London.
Dr Humsheer Singh Sethi, uba dei u Senior Resident, u la long uwei napdeng ki doktor radiologist u ban ïohpdiang ïa kane ka khusnam na shabar ri.
ïa ki eksam FRCR la ithuh kum kawei na ki lai tylli ki eksam kiba la ithuh ha ka pyrthei baroh kawei kaba dei kaba la ithuh da ki doktor radiologist kiba trei ha United Kingdom.
Na ka liang Dr.
Sethi u la leit kiba bun ki jingshah hikai hapoh ka Royal College na ka bynta ki 2 snem.
Haba shim ïa kane ka lad na ka liang u Dr.
Sethi u la jied ban shim ka lad ban trei National Health Service (NHS) hapoh ka ri UK bad u la aiti ban shakri ïa ki briew jong ka Meghalaya ha NEIGRIHMS.
Na ka liang u Medical Superintendent bad u HoD, Radiodiagnosis, NEIGRIHMS, Prof.
C.
Daniala la ong, “Kane ka kam ba u la ïoh ka pynpaw ïa ka jingaiti jong u shimet ban trei hapoh ka jaka sumar NEIGRIHMS.
Nga ai khublei ïa u Dr.
Sethi halor kane ka jingïoh jingithuh bad kaba long riewshem phang ha kaba ïadei bad ki lad ai jingshakri ha ka koit ka khiah.
"U Prof.
Nalin Mehta, Director, NEIGRIHMS u la ong, “U la long uba shah jied na kiba khyndiat eh kum u doktor ka radiologist bad u ban ïoh ïa ka khusnam ha ka pyrthei kane ka la wanrah ka jingsarong ym tang ïa ka NEIGRIHMS hynrei ïa baroh kawei ka kynhun ki nongsumar kiba don ha Meghalaya.
".
Shillong, Lber 29: Ka Shillong Press Club (SPC) kala ther ïa u President ka VPP bad MLA ka Nongkrem u Bah Ardent Miller Basaïawmoit halor ka jingkynthoh kaba pynjahburom ïa ka burom ka ijot jong ki Nongthoh khubor ka Jylla khamtam kiba don ha Ri-lum Khasi Jaiñtia.
“U Bah Basaïawmoit ula shu kynthoh pathar khlem ki nongrim bad ki sakhi kiba biang kiba ktah ïa ka jingtrei hok jong baroh ki Working Journalist kiba la kitkhia ïa ka kam wat hapdeng ki jingeh, ki jingduna bad ki jingtynjuh bad kila pyrshang katba lah ban trei ïa ka kam thoh khubor ban kyrshan ïa ka jinglaitluid ban kren bad pynpaw kumba la pruid dak da ka Riti Synshar ka Ri," ong u Bah David Laitphlang, President ka SPC ha ka kyrwoh.
U Bah David ula ong ba kane kam dei ka sien kaba nyngkong ba u Ardent ula kren tohmet ïa kaba u tip kham bha ma u ïa ki daw, ïa kino kino ki briew kiba pynpaw ïa ka jing bym sngew ïahab bad ka pyrkhat, ka pyrdaiñ, ka jinglong bad ka jingkren jong u.
“Ka Shillong Press Club ka pynrem ïa kane ka jingleh riewkhlaw jong une u briew ïa uba ngi ngeit ba u dei uba don ka kyrdan ha ka imlang sahlang.
Namar kata, kan bha shibun eh ïa u ban shu ‘boycott’ ïa ki lad pathai khubor khnang ba un nym buh ïalade bad ïa ka Party VPP ha ka jinglong jingman ka bym sngewtynnad ha ka jingpyrshang ban shakri ia ka bha ka miat ki paidbah ka Meghalaya," ong u Bah David.
“Ban dawa panmab na kum une u riewstad kan dei tang ka jingpynsyrwa kai ïa ka por bad ka pyrkhat pyrdaiñ bad kumta, ka Shillong Press Club ka ieh ha ka jingstad jong ki nongpule bad ki nongpeit khubor ba kin rai mano, mynno, kumno bad hangno ba ngi ki leh ïa kaba bakla," ula ong.
“Ban pynrem ïa kaei kaba tei ka dei kaba ngi pdiang sngewbha namar ka ïarap ïa baroh ban pynbha ïalade, hynrei ban shu hylla da ka jingsngewskhem halor ki kam ba um tip, ka dei ka lynti kaba bakla ban shakri ïa ki para briew.
Haba kut, ngi hap kynmaw ba ngim dei ban bishar bym hok ïano ïano ruh, namar baroh ngin sa shah bishar ha kawei ka sngi," ula bynrap.
Shillong, Lber, 29: Ki shipai BSF jong ka 172 Battalion, Meghalaya kiba la pynlong ka jingpynap shrip ki la ïohbat ïa kawei ka kali kaba kit ïa ka shini ba la thmu ban khaii beaiñ sha ka ri Bangladesh bad kem ruh arngut ki nong India na khappud Kuliang kaba hap hapoh ka East Jaiñtia Hills District.
Lyngba ka jingïoh jingtip kaba bniah, ki shipai BSF ki la ïohbat ïa ka kali kaba kit hduh 35,000 kilor ka shini katba ka dang wan na ka thaiñ Ladrymbai ban leit sha ka shnong Kuliang.
Ha ka jingtohkit, u nongñiah bad u nongbud kim shym la lah satia ban pyni ïa kino kino ki dulir halor ka jingkit ïa ka shini.
Ïa ka kali, ka shini bad kynthup ïa ki arngut kiba la shah kem la aiti noh sha tnat Custom ban leh ïa kaba donkam katkum ki kyndon jong ka aiñ.
Shillong, Lber 29: “Kane ka Sngi Thohdieng Bakhuid ne ka Good Friday ka pynkynmaw ïa ngi ba ngi donkam ïa U Nongsiewspah u ban pynim ïa ngi namar ba ngi dei ki nongpop," ong u Parish Priest ka Mary’s Help of Christian ka Cathedral Parish ha Laitumkhrah u Rev.
Fr Bernard Laloo ha ka lehniam Sngi Thohdieng Bakhuid.
Haba sneng bad kraw ïa ki para bangeit u la ong ba donkam ban pdiang ïa ka diengphna jong ka jingkylla bamut bad donkam ruh ban puson ha kane ka Sngi ba kyntang bad ka Sngi ba shah sah Narphna u Trai Jisu Khrist bad ong ruh ba u Jisu Khrist u la ïap khlem leh pop u la shah shitom na ka bynta ki briew.
“Dei na kane ka daw ba ngi donkam ïa ka diengphna bad ïa u Nongsiewspah u ba la shah sah Narphna na ka bynta jong ngi namar ngi dei ki nongpop bad ngi donkam ïa u nongpynim ban siew spah ïa ngi," u la ong.
U la ong ba ka niam Khristan khlem ka diengphna ka long ka niam kaba khlem Nongsiewspah kan shu long tang ka kynhun khlem Nongsiewspah.
“U Jisu hi u lah ong ba jar kiba kwah ban long synran u hap shim bad kit ïa ka diengphna bad bud nadien jong u, ka diengphna ha shwa ka jingshah ïap u Jisu ka lah dei ka jingtieng bad jingma bad baroh ma ngi ngin hap Bah ïa ka diengphna bad ka diengphna kaba kumno pat ngin hap ïa bah," buh jingkylli u Lyngdoh Sohblei ïa kiba ngeit ha ka jinglehniam.
U la ong ba ka jingthmu jong ka jingsah Narphna la leh ïa kito kiba ïaleh pyrshah ne kiba pynkheiñ ïa ki kyndon, hynrei ïa u Jisu pat la kynnoh ba u la leh pyrshah.
“Kumta ngi donkam ban jied ïa ka diengphna jong ka jingkylla kaba mut ban phai sha U Jisu bad ban leh ïa ki kam ba bha ban duwai bad ban leh ïa ki kam kylla na kaba sniew sha ka babha," u la ong.
Shillong, Lber, 29: Ka Executive Committee jong ka Dorbar Shnong bad kiba bun na ki paidbah nongshong shnong jong ka shnong Mawlai Syllaikariah, kaba hap hapoh ka Mawlai Constituency ki la rai ban ‘boycott’ ne ban ym ïashim bynta ha ka Elekshon Lok Sabha ka ban sa long ha ka 19 tarik, Ïaiong, 2024.
U Rangbah Shnong jong ka Mawlai Syllaikariah Bah C.
Shullai ha ka jingïakren bad ki lad pathai khubor ha ka sngi Palei u la ïathuh ba ka jingshim rai jong ka Executive Committee jong ka Dorbar Shnong ka long halor ka jingleh mynthi jong ka Sorkar Meghalaya Democratic Alliance (MDA) ka bym shym la sngap ïa ka jingkyrpad ban maramot ïa ka surok PWD bad ïa ki surok shnong bad lynti ïaid kjat hapoh ka shnong ba ka tnat PHE ka la tih bad thep ïa ki pipe um mynta la shi snem tam.
U la ïathuh ba u Additional Chief Engineer jong ka tnat PHE u la wan peit hi dalade bad u la ong ba un sa bthah ïa u Kontraktor ban shna noh ïa ka surok bad ïa ki lynti shnong ba ladep tih hynrei la jan shi snem la shu ieh beit kumto.
“Dang lai bnai duna ngi ladep ai ïa ka jingthoh da ka kti ha ka Ophis PHE hynrei ka long kumba ibeiñ ïa ka shnong ba ki iehsat kumne," la ïathuh u Bah Shullai.
“Ha u snem 2022 ka tnat PHE ka la wan buh ïa ki pipe um ban ai um ïa ka shnong lyngba ka Greater Shillong Water Supply Scheme (GSWSS).
Ki la sdang ban tih ïa ka surok PWD, ïa ka surok shnong bad ïa ki lynti ïaid kjat naduh u snem 2022 hynrei ynda ladep tih, ki shu ieh noh kumto.
Ha ka por ba slap, da ki bnai ngi (hap ban) ïaid nalor ka ktieh.
Ha ka por ba rang u pumpum u rung sha ki ing jong ki briew," ong u Bah Shullai.
U la ïathuh ba ka Executive Committee jong ka Dorbar Shnong ka la kyrpad ïa u Kontraktor ban tap bad ban leh bha noh bad shipor u la sdang ban leh bad u iehnoh bad u la sdang biang bad iehnoh.
“Bun ki briew ki la mynsaw ha ka por ktieh ba slap.
Ngi la kyrpad rit ïa u kontraktor hynrei u shu ong toto bad shu kut tang ka ktien," la ong u Rangbah Shnong.
“Shipor u la sdang biang (ban trei) bad u la iehnoh shiteng.
Ki don ki jaka kiba hap ngi ban shna hi da ka shnong bad ngi la hap ban pynlut da ka pisa shnong kumba 15 hajar haduh 20 hajar ba ki nongleit nongwan kin suk bad ki kali kin suk ïaid.
Ki don ki jaka ba ki kali kim long shuh wat tang ban ïaid," u la bynrap.
“U Kontraktor u la sdang trei bad la wan noh u slap u iehnoh.
Shipor ngi la ïaishah namarba la hap u slap bad hadien kata ngi la kyrpad biang ban pyndep noh ïa ka kam ba ki paidbah kin suk ka leit ka wanm" u la ong shuh shuh.
Katkum ka jingïathuh jong u Rangbah Shnong, ki don leilei ki jaka ba ki briew haba ki ïaid mynmiet ki hap hapoh ki thliew.
Ki la don arngut ki khynnah rit kiba hap ha kine ki thliew ki la mynsaw.
I don iwei ruh i longkimie ba dang armet i la liat ha kane kajuh ka thliew bad i la mynsaw bad donbok ba dang don kiba lap ban sei ïa i na thliew.
“Ha ka khongdong ha lailad, kiba ñiah Scooty mynmiet ki ur, ki hap bad ki mynsaw bad bun ruh ki Scooty ki la sniew.
Ngi la kyrpad ïa ka tnat PHE bad ngi la ai ruh da ka jingthoh hynrei kam leh eiei," u la ong.
“Ngi la khot ïa u MLA u ong ba um lah ban leh eiei namarba ka dei ka kam jong ka PHE bad u MDC ruh kumjuh u ong ba dei ka kam jong ka PHE um lah ban leh eiei.
Ngi la thoh da ka shithi sha ka tnat PHE ruh ki sngap manman khlem ai jubab haduh mynta," u la bynrap.
U la ïathuh ba ha ka taiew ba ladep, kum u Rangbah Shnong u la phah noh da ka ujor lyngba ka Public Grievances Complaint sha u Myntri Rangbah ka Jylla hynrei mynta la jan shitaiew ym don satia ba jubab eiei halor kane ka jingai ujor.
“Ym don ba salia haba ngi shem jingeh.
Ngim don lad shuh bad ka lad mynta ka long sa tang ba ngin ym ïashim bynta shuh ha ka elekshon Lok Sabha namarba ngim i myntoi.
Ngi jied ïa ki nongmihkhmat ba kin dup lah ban ïarap ha ki kam pynroi bad ki jingeh ba ka shnong ka ud ka nam ban pynsngerw sha ka Sorkar hynrei ka shu kut noh kumto," ong u Bah Shullai.
“Haba ngi jied ïa ki nongmihkhmat ngi mut ba kin mihkhmkat ïa ngi ki paidbah bad ban rah ïa ki jingeh jong ngi sha ka Sorkar pynban ngi sngew ba kam don jingmyntoi," la kren diaw u Bah Shullai.
“Ka Executive Committee ka la rai ba ngin ym ïashim bynta ha ka elekshon Lok Sbha namarba ka Sorkar kam leh eiei.
Kam don jingmyntoi lada ngi thep vote.
Bun ki nongshong shnong ki ong ba ngin ym thep vote.
Hynrei ka shong pat ka mon shimet jong kito kiba kwah ban thep vote hynrei kiba bun hi ki ong ban ym thep vote,"la ïathuh u Bah Shullai haba pyntip ïa ka jingshim rai jong ka Dorbar Shnong bad ki paidbah nongshong shnong.
“Ngin ym shim jingkitkhlieh shuh ban pynïaid beit ïaid ryntih ïa ki Polling Station bad ngin ieh beit ba ka Sorkar kan leh katba ka sngewbit hynrei ka shnong kam don jingkitkhlieh.
Lada ka Sorkar kam ïohi bad kam shimkhia ïa kane ka jingeh kaba ngi la pynpaw shwa ka Elekshon MP ngi kum ka shnong ngin ym ïashim bynta eiei," la bynrap shuh shuh u Bah Shullai.
Katkum ka jingïathuh jong u Rangbah Shnong, ki nongthep vote ha ka shnong Mawlai Syllaikariah ki don 1500 ngut bad lah ruh ban tam namarba ki don kiba dang shu pynrung kyrteng thymmai ha ka Electoral Roll.
Nongpoh, Lber, 29: Ka kong Ampareen Lyngdoh kyrtong MP na ka party NPP mynta ka sngi ka la hiar sha ki thaiñ Mawhati ban sakhi hi dalade ïa ka jingeh jong ki paidbah sha katei ka thaiñ, ban ïakynduh ïa ki nongshong shnong ki nongïalam shnong, kaba dang donkam shibun ki kam pynroi ha katei ka thaiñ.
Ha kane ka jingleit hiar ka kong Ampareen sha ka thaiñ Mawhati la sdang naduh Umsiang ba la wan ban pynshngaiñ lang da ki nongïalam ka NPP Ri-Bhoi naduh u Bah Clement Mawlong President, Bah RM Mukhim Working President, Bah Shemphang Lyngdoh President NPP Mawhati Block bad kiwei kiwei ki nongïalam ba la wan pynïasoh sha ka party NPP.
Na ka liang ki nongïalam shnong ki ba la ioh lad ban kren ha kane ka sngi bad ka Kong Ampareen Lyngdoh ki la pynpaw ka jing sngew kmen ba dei tang ka kong Ampareen ka kyrtong ka nyngkong ka ba wan ban kynduh ïa ki paidbah kane ka thaiñ ban sngap ïa ki jingeh ki jong ki, khamtam ba kum ki paidbah ki la angnud palat ban ioh noh u surok ba paka nalor kiwei kiwei ki jingeh ba la pynsngew hakhmat jong ka bad kular ruh ban kyrshan ïa ka NPP da ka jingngeit skhem ba katei ka jingangnud jong ki kan urlong.
Haba kren sha ki paidbah na ka liang ka kong Ampareen ka la ong “Ngam dei tang ka nongïalam ha ka saiñ pyrthei hynrei nga dei ruh ka briew kaba trei ha ki kam treimon sngewbha bad kim don ki ban pynsngap ïa ki mat ki ba kongsan ki ban kyntiew ïa ka shnong ka thaw hynrei dei manga ka ban leh ïa kita, ka ban sngap ïa ki jingeh bad ka ban kyntiew ïa ki shnong ki thaw, nga trei da kaba buh ïa ka thong ha khmat", ong ka kong Ampareen.
Ka la ong ruh, ngam tip ba phi la ju ïohi ne em ïa ki MP ha ka shnong jong phi, bad ki la don kiba ong ba kim pat ju iohi ïa ki MP ha ki sngi ki ba la leit, ka la pynpaw ruh ba ka don ïa ka jingthrang ban wan rah ïa ki jingkylla ha kine ki sngi ki ban wan, ka la kular ruh ba hadien ba la dep ka jingjied MP kan sa wan ban pynlut por bad ki nongshong shnong ban sngewthuh ïa ki jingeh jong ki briew shnong.
Shuh shuh ka la ong, ba kam dei kaba suk ban long kum ki nongïalam, hynrei ka la kular ban trei shitom ban wan rah ïa ki jingkylla ha katei ka thaiñ lyngba ki kam pynroi.
Shillong, Lber 29: Palat 79 hajar kiba pynkheiñ ïa ki kyndon ilekshon ba la lap lyngba ka C-Vigil app jong ka Election Commission of India.
La lap ba naduh ba la pynbna ïa ka ilekshon 2024, lah palat 79,000 ki jingujor la lah ban ïohpdiang.
ïa kane la ïathuh da u Anuj Chandak, ECI Joint Director (Media) ha ka sngi Thohdieng.
Ki la don haduh palat 99% ki jingujor kiba la dep ban pynbeit bad jan 89% na kine ki jingujor la dep pynbeit hapoh ka 100 minit.
La palat ban ïa ka 58,500 tylli ki jingujor (73% na baroh ba la ïohpdiang kidei kiba la pynïeng beaiñ ïa ki jingtah poster bad ki banner.
Palat 1400 ki jingujor la ïohpdiang ha kaba ïadei bad ka pisa, ki jingai sngewbha bad kaba sam kiad.
Lah jan kumba 3% jong ki jingujor 2454 kadei kaba la leh ha ki jaka jong ki jingdon jingem, na ka 535 ki jingujor la ïohpdiang bad ki pyni ïa ki tiar pynmynsaw, bad na kine kumba 529 lah dep ban pynbeit.
Kumba 1000 ki jingujor la lap ba ki la pynkut shaba palat ka por ban pyndonkam ïa ki kor pynsawa.
Lah ban pynkynmaw ba ha ka jingïakren bad ki lad pathai khubor hadien ba la pynbna ïa ka General Election 2024, u Chief Election Commissioner u Rajiv Kumar u la kyntu ïa ki nongshong shnong ban long kiba peitngor bad ban pyndonkam ïa ka app ban pyntip lada don kiba pynkheiñ ïa ki kyndon ilekshon da kiba bun ki kam.
U la ong ba ka C-Vigil ka dei kaba biang ban pyndonkam bad kaba suk ban pyndonkam ban pynïasoh ïa ki nongshong shnong da ka District Control Room, Returning Officer bad ki Flying Squad Team.
Da kaba pyndonkam ïa kane ka app, ki nongshong shnong ki lah ban pyntip mardor ïa ki jingjia leh be-aiñ bad ban leit bran bran sha ki ophis returning officer.
Kiba bun ki lad kiba lah ban pyndonkam da ka C-VIGIL kaba lah ban long kaba jop.
Ki nongpyndonkam ki lah ban ring sur, ki dur bad ki video ha ka por kaba dei.
Da kane ka mut ba ki flying squad kin tip ïa ka jaka kaba la pynkheiñ aiñ, bad ki dur ba la shon da ki nongshong shnong lah ban pyndonkam kum ki sakhi ha ka aiñ.
Shillong, Lber 29: Ka seng Hynñiewtrep Achik National Movement hapoh ka jingïalam jong u Assistant General Secretary u Bah Wyraiwai Sohtun bad kiwei ki dkhot ki la leit ban khang tala ïa ka Incom Tax bad ka ophis Custom bad ki la phah ruh ïa baroh ki nongtrei kiba la wan sha kitei ki ophis treikam.
Kane ka jingleit khang jong katei ka sengbhalang ka la long namar kitei ki ophis treikam kim burom ïa ka sngi kyntang ki Khristan ne ka Good Friday kaba ju long manla ka snem ha une u bnai.
Na ka liang ka seng HANM ka la phah mih noh ruh ïa u Joint Commissioner ka Income Tax bad ïa u Chief Account Ophisar ka tnat Custom bad kiwei ki heh ophisar.
Ki nongtrei kitei ki ophis ki la kam ruh ba ka jingphah wan trei kadei ka jingbthah jong ki heh jong ka ophis.
Kumta na ka liang ka seng ka la leit ban khang hi noh ïa kitei ki ophis bad phah mih noh ruh ïa baroh ki nongtrei kiba dang bun kam ban trei la ka kam.
Haba kren bad ki lad pathai khubor na ka liang u Bah Sohtun nongïalam ka HANM u la ong ba hadien ba la ïoh jingtip ba kine ki ophis ki treikam bad khlem burom wat ïa ka jingrakhe jong kiba long Khristan ïa ka Good Friday ki la leit ban pynsangeh ban khang ïa kitei ki jaka treikam.
Nalor kane na ka liang ka seng ka la lap ruh ba ha kine ki ophis treikam ki nongtrei kiba bun dei hi ki bar jylla bad ki khasi ki don tang khyndiat ngut.
Nongstoiñ, Lber, 29: Ha ka sngi palei, ki nongïalam jong ka All India Trinamool Congress hapoh ka jingïalam jong u Bah Macmillan Kharbani kum u president, ki la leit ban pynïasoh noh ïalade sha ka seng National People Party, hadien ba ki la khylliap lama noh ïa ka TMC ha Nongstoiñ namar ka jingsngewthuh ba ki briew jong ka thaiñ kim pat pdiang satia ïa katei ka seng.
Ki nongïalam ka TMC Nongstoiñ ba kynthup ïa u Bah Macmillan Kharbani, Bah Hubert Kharbani bad Bah Paskal Nongrum, haba ai jingkren ha katei ka sngi ki la pynpaw ba hadien ba ki la rai ban iehnoh noh ïa ka party TMC, ki la pyrkhat shano kin ïaid.
Hadien ba la pyrkhat sani bha, da kawei ka jingmut ki la sngew dei ban pynïasoh noh sha ka party NPP, namar ki la ong ba kane ka party ka don ïa u nongïalam u ba shisha bad hapoh ka jingïalam jong u Bah Macmillan Byrsat ex MLA, kiba bun ki matti kiba u la leh na ka bynta ka dong ka thaiñ bad haduh mynta ki kam kiba u la wanrah ki dang ïaid bad sdang trei shait shait.
Ki la pynpaw ba ka jinglah jong une u MLA barim ka Nongstoiñ ban pyni da ki kam, ka la pynlong ïa ki ban wan pynïasoh noh bad ka NPP.
Ki la kular ruh ban ai ka jingïatreilang na ka bynta ban nang pynbha shuh shuh ïa ka dong ka thaiñ nangne shakhmat.
Ha katei ka sngi la pdiang sngewbha ïa kitei ki nongïalam ka party TMC da u Bah Macmillan Byrsat, President ka NPP West Khasi Hills ryngkat ki nongïalam ka NPP Nongstoiñ Block hapoh ka ïing sah jong u kaba don hapoh ka shnong Pyndengrei, Nongstoiñ.
U Bah Macmillan Byrsat haba pdiang burom ïa ki nongïalam ka TMC, u la kyrpad ban ïa klet noh ïa kaei kaba ladep bad nangne shakhmat yn peit kaei kaba donkam ban leh na ka bynta ban kyntiew ïa ka Constituency.
Shillong, Lber 27 : U Nongialam ka United Democratic Party bad Myntri Sorkar jylla U Bah Paul Lyngdoh ula ong ba ka Regional Democratic Alliance (RDA) ka kham don ka lad ban jop na Shillong parliamentary seat ha ka elekshon Lok Sabha ban wan namar ka Congress ka dei ka bym larkam shuh bad ka Voice of the People Party (VPP) ka dei ka party ba kut tang ha kawei ka District kata tang ha East Khasi Hills.
Haba ïakren bad ki nongthoh khubor mynta ka sngi Balang, u Bah Paul ula ong ba ka Shillong constituency ka ju dei ka ktem jong ka Congress hynrei ka saiñ pyrthei ha India kala kylla bak ly bak bad kane kan iarap ia ka party kum ka UDP bad ka kynhun synrop kum ka RDA.
“Kane ka long namar ha kawei ka liang, ka don ka jingbym kwah ïa ka BJP.
Ka jingshisha ba ki khlem pynïeng kyrtong na Meghalaya ka pyni ba ki tip ba kam don jingmyntoi ïa ki ban pynïeng kyrtong.
Mynta, ka don ka jingbym kwah ïa ka BJP bad ka Congress ka dei ka bym larkam shuh, kumta ki paidbah kin vote shano?" ula ong.
U Bah Paul ula ong ba ka VPP ka dei ka party ba dang mih thymmai ha ka kam saiñ pyrthei bad kam don satia ïa ki ktem hangno hangno ruh lait tang ha East Khasi Hills District ka Meghalaya.
“Napdeng ki 12 tylli ki District ka Meghalaya, kane ka party VPP ka don ki nongmihkhmat tang ha kawei ka District kata hangne ha East Khasi Hills , kumta ym lah ban khot ïa ka kum ka seng riewlum, kam dei ruh ka party ba la pdiang hapoh ka Jylla, ka dei ka party tang jong kawei ka District" ong u Bah Paul haba bynrap “Kumta phi sngewthuh ïa kane ka jingkren, ngi ïakhun ha ka jylli kaba ka National Party ka BJP ba ialam ia ka jingsynshar kam ïakhun ïa ka elekshon, hynrei ka ai ka jingkyrshan ïa ka NPP , ka Meghalaya kala ju vote pyrshah ïa ka BJP, ka Congress ka dei ka bym larkam bad ka VPP kaba don tang ha East Khasi Hills, mynta, mano ba don lad bha ban jop, ka shong ha phi ban kheiñ jingkheiñ".
Haba pynpaw ba ka UDP ka dei ka party ba lamkhmat ha Ri-lum Khasi Jaintia, u Bah Paul ula ong “Ka jingshisha ba ngi don haduh 12 ngut ki MLA ka UDP bad 2 ngut ki MLA ka HSPDP bad ngi la jop na bun eh ki constituency ka Ri-lum Khasi Jaintia.
Ha kawei ka por, ka UDP kala jop 7 na ka 7 tylli ki constituency ka Ri-lum Jaintia, lada phi ïa nujor bad ka NPP, ka NPP ka jop khyndiat eh ki seat bad nalor kane, wat ha ki ADC, ka dei ka UDP kaba jop bun hynrei namar ka jingbym treikam ka Tenth Schedule, ka la mih ka jingkynthih seng sha ka NPP kaba ïalam mynta ïa ka EC ha KHADC bad JHADC".
Shillong, Lber 29: Ka ophis Sub Divisional Magistrate ka Sohra Civil Sub Division, ka la pynjari da ka kyndon 144 CrPC ba khang ba ïalum briew ba 4 ngut ne palat, ban rah tiar pynmynsaw bad kren ïa ki ktien ba pynshit hapoh ka Sub Division.
Katkum ka kyrwoh ba la phah ïa kane ka hukum la pynjari namar ka jingsyier ïoh mih ka jingthud ka shongsuk shongsaiñ ha Sohra Sub Division na ka daw ka jingshah pynïap ki arngut ki bar Jylla kaba jia ha shnong Ichamati bad Dalda ha ka janmied 27 tarik Lber.
Ka hukum ka ong ba ki don ki jingsngewkhia halor ka jingshngaiñ ki paidbah bad ka jingïada ïa ki bad kumta la donkam ban shim ïa kane ka sienjam ban nym don shuh ka jingduh ki mynsiem briew bad ban tehlakam ïa ka shongsuk shongsaiñ ha ka thaiñ.
Ïa kane hukum la pynmih da SDM Sononi Verma, bad kan treikam ha baroh kawei ka Sub Division naduh ka sngi Palei tad haduh da pynmih da kawei pat ka hukum.
Ka hukum ka ong ba ym shah ban ïalum paidbah, jingïalang ne ïashong palat 4 ngut ki briew ha kino kino ki jaka paidbah ba hab hapoh ka Sohra Sub Division tad haduh da pynmih da kawei ka hukum.
Kane ka hukum ka kynthup ïa ki rally, ki tamasa bad baroh ki jingïalang ba ïalum paidbah.
La pyllait pat tang ïa ki jingïalang jingïaid paidbah ba ïadei bad ka ilekshon Lok Sabha, 2024 hynrei kane ruh ka dei hadien ba la ïoh jingbit na ka Ophis SDO (Election) Sohra.
Ka hukum ka ong ruh ba la mana ïa baroh ki briew hapoh ka Sohra Sub Division ba kim bit ban kren ïa kino kino ki ktien kiba pynshit, pyrta slogan, phah khubor da ka ktien ne ki kor electronic kiba lah ban pynshit lane aiding ïa kane ka jingjia.
La khang ruh ïa ki briew, ki seng, ki kynhun ha Sohra ba kin pyndonkam ïa ki tynghung, amplifier lane kino kino ki tiar hapoh lane ha ki kali shimet lane ki Ïing ki sem lane jaka paidbah lada kim ïoh jingbit na ki bor khmih.
Ka hukum ka ong ba kino kino kiba pynkhreh ïa kane ka hukum kin shah pynsajia kat kum ka kyndon 188 jong ka Indian Penal Code (IPC).
Shillong, Lber, 29: Ki Pulit jong ka East Khasi Hills District kiba la pynlong ïa ka jingtohkit kaba bniah ki la sdang ban lap ksai ïa ki briew kiba donkti ban pynïap ïa ki arngut ki bar jylla ha ka shnong Ichamati, kaba hap hapoh ka Sohra Civil Sub-division, East Khasi Hills District.
“Ngi la ïoh ksai halor ki katto katne ki briew kiba ngi suba ba ki dei kiba donkti ha ka kam bymman ha ka shnong Ichamati.
Hynrei, haduh mynta ngim pat kem satia ïano ïano ruh.
Ngi dang pynlong ïa ka jingtohkit kaba bniah ha lyndet ka jingthmu jong kane ka kam bymman," ong u Superintendent of Police ka East Khasi Hills District u Rituraj Ravi ha u kyrwoh ba la phah sha ki lad pathai khubor ha ka sngi Palei.
“Ngi kyntu ïa ki paidbah ba kin pynneh ïa ka shongsuk shongsaiñ bad ban burom ïa ki kyndon jong ka aiñ," la ong u SP.
Kum ban shu pynkynmaw hangne, ar tylli ki metïap jong bar jylla la lap ha ka janmiet sngi Ba lang ha ka shnong Ichamati bad Dalda kaba hap hapoh ka Shella Police Station, East Khasi Hills District.
Kine kiba la shah pynïap ki long u Esan Sing bad u Sujit Dutta bad ïa ka met ïap jong kine ki arngut la lap na ka shnong Ichamati bad Dalda.
Kane ka la jia ryngkat, ha kane ka sngi ba ka Khasi Students Union (KSU) ka la pynlong ïa ka jingïalang ha ka por mynsngi ban pyrshah ïa ka Citizenship (Amendment) Rule, 2024.
La suba ba ki runar ki la shim kabu ha kane kajuh ka sngi ban dkhat jubor ka jingim jong ki arngut ki bar jylla.
Ïa ka met jong kine ki arngut la leh ïa ka post mortem ha Shillong Civil Hospital ha ka sngi Palei.
Ki ar ngut ki para jong ki ar ngut ki bar jylla kiba la shah pynïap ha Ichamati ha ka jingïakren bad ki lad pathai khubor ha ka sngi Palei katba ki dang ap ïa ka jingleh Post Mortem ha Civil Hospital, Shillong ki la ïathuh ba ki la ïoh jingtip ïa ka jingïaklumar ha iew Ichamati kaba la sdang ha ka por kumba 4:00 baje nohphai sngi hynrei ki la ïoh jingtip ïa ka jingkhlad kine ki arngut ka dei ha ka por premmiet.
Uwei na ki para jong uba la shah pynïap u la ïathuh ba u hymmen jong u, u dei uba ju bylla thep maw bad katba u dang thmu ban wan phai sha la ing bad ha shi teng lynti u la ngat pynban ha ka tyrsim jong ki runar kiba la tangon ïa u haduh ba un da ïap bad ïa ka met jong u la lap narud surok.
Halor kane ka jingjia, ki Pulit ka Sohra bad Shella bad kynthup ruh ki Pulit na Shillong ki la hiar sha ka shnong Ichamati, ka shnong kaba don ha khappud bad ka ri Bangladesh ban pynkhlaiñ ïa ka jingpahara bad ban pynneh ïa ka shongsuk shongsaiñ.
Kumba ka long mynta, ka jinglong jingman ha ka shnong Ichamati ka la pynsyier mynsiem ïa ki nongshong shnong khamtam ïa ki bar jylla.
Nongpoh, Lber 30 : Da ka jingthmu ban dang pynneh pynsah ïa ka riti ka dustur bad ïa ka niam ka rukom tynrai ka Raid Nongpoh ba hap ha ka Elaka Nongpoh Sirdarship, ka Raid Nongpoh mynta ka sngi ka la pynim biang ïa kawei na ka lehniam tynrai ba la tip ku ka shad Sajer ha u lum Wortoh ba dei ka jaka kyntang ba ju leh ïa ka kñia ka khriam naduh ki longshuwa ki man shuwa.
Ïa kane ka lehniam Shad Sajer ka Raid Nongpoh la wan ban shim bynta da u Commissioner Secretary ka tnad Arts and Culture ka sorkar Meghalaya, u Bah Fedrict Kharkongor kum u kongsan bad ka Editor ka Kot Khubor Shillong Times ka Kong Patricia Mukhim kum ka symbut kongsan.
Nalor ki khun ki hajar ka Raid Nongpoh, la pynphuh pynphieng ruh ïa kane ka lehniam shad Sajer da ka jingdon lang u Lyngdoh ka Raid Nongpoh u Bah Linus Lyngdoh, u Lyngdoh ka Raid Nonglyngdoh, u Bah S.
Lyngdoh, u Secretary ka Nongpoh Town Committee u Bah Rayonald Kharkamni, ki nongïalam seng bhalang na KSU, RBYF bad HNYF bad kynthup ruh ki longsan ki mansan bad ki riew rangbah na ka them Ri Bhoi.
Lyngba jong kane ka sngi, ka Raid Nongpoh wat la kam ju pynlong shuh ïa kane ka lehniam Shad Sajer la 2o snem kynthih, hynrei ki rang bad ki thei na ka Raid Nongpoh bad na kiwei ki raid ba hap ha ka Elaka Nongpoh Sirdarship ki la mih madan ban pynpaw pyrthei ïa ki jingshad tynrai, ka put ka tem bad ka rwai ka siang ba long tynrai shi bynta ban pynim biang ïa kane ka lehniam Shad Sajer ka Raid Nongpoh.
Haba ai jingkren ha kane ka sngi kum u kongsan, u Bah Fedrict Kharkongor u la ai khublei kyrpang ïa ka Raid Nongpoh kaba la lah ban shim biang ïa kane ka sien jam ban pynim biang ïa kane ka shad Sajer kaba long shi bynta ban pyneh pynsah ïa ka riti ka dustur bad ka jinglong kyrpang ki khun ki hajar ha ka riti ka dustur kaba ngi donkam ban pynneh pynsah khanng ban nym ïap ka jaid bynriew.
U la ong ruh ba ka tnad Arts and Culture jong ka sorkar jylla ka pyrshang ban plie lad plie lynti da ki lad jingïarap bapher bapher sha ki shnong ki thaw, ki Raid ki hima na ka bynta ban pynneh pynsah ïa ki riti ki dustur namar kum ka jaid bynriew ka donkam ban don la ka riti ka dustur kaba long ka jingïada ïa ka jaid bynriew jongngi.
“Ka jingpynlong ïa kane ka Shad Sajer kam dei ruh tang ba ki rang bad ki thei ki ioh lad ban pynpaw pyrthei ïa ki riti ki dustur lyngba ka put ka tem ka shad ka mastih, hynrei haba ngi pynlong ïa akne ka rynsan ka long ruh ba ngi pynim ïa la ka riti ka dustur jongngi" ong u Bah Kharkongor bad bynrap ruh da kabba ong ba ka tnad Art and Culture ruh kan dang ïai ai ka jingkyrshan ïa ka Raid Nongpoh ba ha ki snem ban sa wan ka jingpynlong ïa kane ka Shad Sajer ka long kaba phuh ba phieng bad kaba ai jingmyntoi ruh ïa ngi ban gin lah ban pynneh pynsah ïa ki riti ki dustur" u la bynrap.
Shuh shuh, u la pynpaw ruh da kaba ong ba ka UNESCO ruh ka ju ai ki jingïarap ba kyrpang na ka bynta ban pynneh pynsah sha ki jaid bynriew bapher bapher hapoh ka pyrthei bad ka daw hi ka long ba ka kwah ban pynnah pynsah ïa kiti ki riti ka dustur la ka long na kano kano ka jaid bynriew hapoh ka pyrthei.
Na ka liang ka Kong Patricia Mukhim Editor ka Shillong Times haba kren ha kane ka sngi ka la I khublei kyrpang ïa ka Raid Nongpoh ba ka la pynlong ïa kane ka Shad Sajer ba la pynim biang hadien 20 snem bad ka la ong ruh ka jingpynlong ïa kane ka shad Sajer ka dei shi bynta ban pynneh pynsah ïa ki riti ki dustur bad lada ngi kwah shisha ban pyneh ïa ki riti ki dustur ngi donkam ruh ban buh da ki jingthoh jingtar khnang pateng la pateng ka riti ka dustur jongngi kan im kan sah, ka la bynrap.
Ha kine ki sngi la ïohi ba ka kam politik ka kylla long kawei na ki kam khaïi kaba heh tam ha kaba ki heh spah kim lah ban lait na ka jingpynshoi ban ai ai reng ne ban bei pisa na ka bynta kiwei pat ki kyrtong.
La iohi ba bun ki heh spah ki la kylla long ki MP/MLA/MDC bad la ju ïa theh tyngka laki laka na ka bynta ban ïoh ia ka mon jongki paidbah ban jied ïa ki ne ia ki kyrtong jong ki.
Kane baroh hato kam dei ka jingthrang bor, ym lah lait hi jan baroh ngi iïa thrang ia ka bor hynrei hato ym don mo u pud ïa kiei kiei baroh.
Jan man la ki Election ki paidbah ki ïohi shibun ki tamasa jong ki riew thrangbor kiba ïa aireng.
Kam long kaba bakla ban jop ne shah jied ban long ki nongmihkhmat paidbah, hynrei kaba sngewsih ka long ba ki don napdeng jong kiba kum kitei kiba ym salia wat ban pyndonkam bakla ïa kata ka bor kaba ki paidbah ki ai ïa ki, khamtam lei haba don kiba shu ñiew ba ka bor kaba ki ïoh ka dei kaei kaei kaba ki shu thied rem da ka dor jong ka pisa.
Kane ka Politik hakhmat ki nongkhaii shano kein kan ïalam ia ka jylla bad ia ka ri hi baroh kawei?Ka Politik hakhmat jong kiba bun ki riew paidbah ka dei tang kawei na ki kam kaba kim da ñiew than eh ba ka long kaba donkam, hynrei ym lah pat ban len ba ka dei kaba donkam tam namar ba ka dei kaba peit ia ka kam synshar khadar.
Ka politk ka ïoh jaka ha ka synshar khadar dei lyngba ki aiñ kiba la thaw lyngba jong ka.
Ki ong ba ka politik ka dei ka bor kaba lah ban pynlong ïa kiwei pat ban leh ia kaei kaba ki i donkam ba dei ban leh.
Ha ki snem kiba la leit noh la iohi ba bun ki briew kiba la iadon bynta ha kane ka kam politik ki dei hi ki riew paidbah kiba bun na ki, ki shu kylla long ki nongmihkhmat paidbah ne ki Politician tang hadien ba ki lah ban jop ia ka Elekshon.
Kham ñiar eh ban don kito kiba la pynkyrpang ïa lade na ka bynta ka kam politik naduh ka por ba ki dang pule.
La iohi ruh ba ki don ki nongmihkhmat paidbah kiba wan ka kiwei pat ki bynta jong ka jingshakri paidbah kum ki Doktors bad ki Engineers, ki Contrators, ki nongkhaïi heh spah bad kiwei kiwei de bad kane ka dei na kawei ka daw kaba kongsan jong ka jingthrang bor jingthrang burom.
Kham ñiar ban ïoh sngew na ki shyntur jong ki kmie ki kpa ba kin ong ba ki phah skul ia ki khun jong ki ba kin long Politician, hynrei kiba bun hi ki ong ba kin long heh longhain, kum ki Doktor, ki Engineer, ki IAS, IPS ,MCS, MPS, ki Bank Officers bad kumta ter ter.
Ka long kaba shisha ba kum ki Officer bad ki heh sorkar ba kito ki samla ki la ioh kyrdan hadien ka jingminot jong ki ha ka jingpule ka la biang ïa ki ba kin hun ia ki kam kiba ki shakri paidbah, hynrei ym lah lait ba ki don kiwei pat kiba kham ikwah da ka kam politik kaba don ïa ka bor ban khyrwait shabi ia ki heh sorkar ne ki Officers.
Na kiba bun ki kam shakri paidbah ba la kdew haneng kiba la ia rung bha sha ka kam politik ki dei ki doktor sumar briew namar ba ki don lypa ia ka kam shakri kaba iadei marmet bad ki paidbah bad ki kham don ka jinglah ban shah ha kaba iadei bad ki kam paidbah.
Ha kawei ka liang ka jingdon jong ki briew kiba la dep ban pule ha ki lain hapher bapher ha ka politik ka ïarap hi ban tip kham bniah ia ka tynrai jong ka jingshaki.
Kum ki doktor kiba jop ha ka elekshon bad shah jied Myntri ki shemphang kham bha ha kaba ïadei bad ka koit ka khiah.
Kane ka long ruh kumjuh ïa kiwei pat.
Ha ka jingshisha kat kum ka thymmei pyrkhat ka long kaba leh nohei shibun ba hadien ba la pule shitom ban long doktor ban ai ka jingshakri ïa ka jingim briew tang hapdeng khyndiat por ki la brai noh ban rung politik bad hap ban iadon bynta noh ha ki kam thaw ain.
Niuma lah ban ong ba lah ban shakri paidbah khambha lyngba ka kam politik ban ïa ka kam sumar briew.
Hynrei ym lah ban len ia ka jingshisha ba kaba trei na ka bynta ka mynsiem briew ka kham donkam shibun ban ia kaba don ha ka kam thaw ain.
Bun ki kylli “kumno ba bun ki phah noh sha ka kam politik" hato ka long mo kaba biang ban jubab ba dei beit ka jingkwah brai ban ïoh ia ka bor, ka spah bad ka burom!.
Ka long shisha kaba eh ban pynbeit pat ne phah pat ia kitei ki briew sha ka kam kaba ki la jied ban shakri na ka bynta ki paidbah.
Hynrei lada ki pyrkhat bad puson ha lade lehse kan lah ban wanrah ïa ka jingkylla bad yn lah ruh ban pynïoh ïa ka jingshakri kaba bha tam na ka bynta ki paidbah.
Ka jingiehnoh jong ki shiteng ban shakri ia ki paidbah ka long ka jingduhnong ïa ki paidbah hi.
Shillong, Lber, 30 : Ka ophis jong ka Central Bureau of Communication, Field Office, Nongstoin hapoh ka tnat Information & Broadcasting, Sorkar India ka la pynlong ïa ka prokram ai jingtip halor ka Systematic Voter’s Educationa & Electoral Participations (SVEEP) hynnin ka sngi ha Nongstoin Kolej, ha ka jingïatreilang bad ka tnat Election, Ophis jong u Deputy Commissioner, Sorkar Meghalaya, West Khasi Hills Distrik.
U kongsan, Bah H.
Kerwood Thabah, ADC, West Khasi Hills u la ong ba ka jingai jingtip ïa ki nongjied nongmihkhmat bad ka jingïashim bynta jong ki ha kane ka kam jied nongmihkhmat ka long kaba kongsan ha ka synshar paidbah bad u la ong ba ka long kaba donkam bha ban sngewthuh ïa ka jingkordor jong ka jingïashim bynta ha ka jingjied nongmihkhmat, khamtam da ki samla.
U la kyntu ruh ïa baroh ba kin ïashim bynta ha kane ka elekshon ka ban long ha ka 19 tarik u Ïaiong ha Meghalaya.
U Resource Person, Bah P T Blah, Deputy Labour Commissioner uba dei u nongai jinghikai jong ka Tnat Elekshon WKHD, Nongstoin, u la pyni ïa ka rukom treikam ka kor EVM bad ka kor VVPAT.
U la batai ïa ki briew shaphang ka rukom ïashim bynta kaba khuid bad ka jingpyndonkam ïa ka teknoloji kum ki kor Electronic Voting Machine (EVM) bad ki kor Voter-Verified Paper Audit Trail (VVPAT).
La pynlong ruh ïa ka jingïakop quiz halor kane ka phang ha kane ka sngi.
La pynlong ruh ïa ki jingïakhun thoh slogan bad ki jingïakhun ai jingkren halor kane ka phang.
La sam ruh ïa ki certificate bad song tyngka sha ki nongjop.
Ka Kong Delicia Jyrwa, Field Publicity Asst, CBC Nongstoin ka la pynkut ïa ka jingïalang da ka jingkren ai jingkhublei.
Nongpoh, Lber 30 : Kum ka jingangnud ban ai ka jingsumar na ka bynta kiba pang kiba shitom hapoh ka jylla bad wat kiwei ki jylla shatei Lam Mihngi ka ri India, ki bor pynïaid jong ka ARHI Multi Super Specialty Hospital mynta ka sngi ki la plie paidbah noh ïa katei jaka ai jingsumar kaba don ha ka Shnong Mawsmai kaba ha khappud Meghalaya bad ka Assam.
Ha kane ka sienjam la plie ïa katei ka jaka ai jingsumar da u Bah A.
L Hek, uba dei u Myntri sorkar ka Meghalaya kaba dang dei tang ha ka OPC Block bad ruh ba la wan ban sakhi lang da u MLA ka Jirang u Bah Sosthenes Sohtun, u Dr.
Aman War, DHS barim ka tnad ka koit ka khiah, u Rangbah Shnong ka Mawsmai bad ryngkat kiwei kiwei ki riew rangbah bad ki nongshong shnong katei ka shnong Mawsmai.
Kum ban pynpaw paidbah, kane ka ARHI Multi Super Specialty Hospital yn pynïaid bad khlieh duh da u Bah A.
L Hek ryngkat ka jingdon lang u Aibansharai Nongsiej, u Dr.
Mahamaya Prasad Singh, Dr.
Sandeep Rai Das, u Dr.
Jadunarh Burogohain, u Dr.
Rubaiya Anam, u Dr.
Simranjeet Singh, u Dr.
Firoz Ahmed, u Kamal Goyal, u Parag Chutiya.
Haba plie ruh ïa kane ka jaka ai jingsumar la wan ban ai ka jingkyrkhu kyrdoh bad kyrkhu kyrpang ïa kane ka jaka ai jingsumar kaba don 200 jingthiah da u Fr.
Kmenlang Nongrum parish priest ka Byrnihat Parish uba la ai ka jingkyrkhu kyrdoh ryngkat ka jingduwai ba kyrpang ba kane ka jaka ai jingsumar kan ai shisha ka jingshakri na ka bynta kiba pang ba shitom hapoh ka jylla bad kiwei kiwei ki jylla ba marjan.
Haba kren ha kane ka sngi kum u kongsan, u Bah A.
L Hek u la pynpaw ïa ka jingkmen ba la lah ban plie ïa kane ka jaka ai jingsumar bad khamtam ba ka jingthmu ban pynïar ïa ka jingshakri na ka bynta kiba pang ba shitom ka la dang urlong kumba u don kata ka mynsiem ban shakri na ka bynta ka imlang ka sahlang.
U la ong ruh ba ïa mynta ka dang don tang haduh 200 jingthiah nalor kiwei kiwei ki lad ai jingsumar sha kiba pang ba shitom bad u khmih lynti ruh ba lyngba ki bor pynïaid ki dang pynjanai ïa ka jingshakri ba kane ka jaka ai jingsumar kan ai ka jingshakri kaba bha tam ha ka pang ak shitom ym tang ha ka jylla Meghalaya bad nak ki jylla shatei lam mihngi ka ri India ba ki angnud ban kane ka jaka ai jingsumar kan long kawei na ka jaka ai jingsumar kaba paw bad kaba biang tam ha ki jylla shatei lam mihngi ka ri India.
Shuh shuh, u Bah A.
L Hek u la ai khublei kyrpang ruh ïa baroh ki nongtrei hapoh kane ka jaka ai jingsumar bad kyntu ruh ba kin dei ban don ïa ka mynsiem ban shakri hok na ka bynta kiba pang ba shitom, namar ka jingthmu jong u ka long ba ka jingdon kane ka ka jaka ai jingsumar kan long shisha ka jingkyrkhu na ka bynta kiba pang ba shitom ba kin ioh shisha ïa kata ka jingsumar kaba paka tam ha ka pang ka shitom, u la bynrap.
Jowai, Rymphang, 13: Ka seng ki nongdie doh masi ha Jowai kaba la tip kum ka Jaiñtia Livestock Butcher Welfare Association (JLBWA) hynnin ka sngi kala kyntu jur ïaki paidbah nongbam doh kiba ju mlien ban thied ïa ka doh masi thad tyrkhong ba kin long kiba husiar bha hashwa ban thied ïa kane ka doh.
Ïa kane la ïathuh da ki nongïalam ka seng naduh u Secretary ma D.
Ryngkhlem bad u Vice President ma L.
Pyrtuh haka jingïakren jong ki bad ki lad pathai khubor hynnin ka sngi 12 tarik ha Jowai, kila ong ruh naka por sha ka por kila ïoh jingtip naduh kine ki snem bala dep ki don ki nongshohdoh ynda kiba dep ban ot doh da ki masi kiba la ïap la katto kane por kila song ïaka doh da kaba leit pynpoi sha thaiñ Smit ban phah thad tyrkhong ïa ki ynda la dep kila wan rah biang ban die sha Jowai hadien ar sngi haka dor kaba duna, da kaba kila buh jingkylli kumno ka dor doh tyrkhong ka poi tang 400/- tyngka shi kilo, katba ka dor die im ha ïew ka poi 550/- tyngka?.
Na ka liang u ma D.
Ryngkhlem ula ong ba kane ka kam kala sdang naduh u snem 2019 ha kaba ka kam shalan ïa ki masi bad ki muid ka jur bha sha ka Ri Bangladesh.
Katba u ma L.
Pyrtuh ula pynsngew kum ka seng ka kwah ban shimkhia ïa kane ka kam, khnang ba ki paidbah nongbam doh kin ïoh ïaka doh kaba bha.
Kum ki nongot doh ha Jowai bunsien kila ju mana ba ym bit ban ot ïa kino kino ki masi ki bym long shuh ban shoh doh.
U la buh jingkylli kumno ki nongdie doh thad tyrkhong ki lah beut ban pynïaid ïew khlem jingeh namar na ka liang ki paidbah nongbam ruh kim da peit bniah ne sylli bha ïa ka rukom long jong ka doh, katba ïaka doh kaba die ha ki ïew kaba ot ha ka por die nalor ba ka long kaba dang bha ki paidbah bunsien ki juh thlia.
Ha ka jingïadei bad kane u ma Pyrtuh ula kyntu ïa ki paidbah nongbam doh tyrkhong ki dei ban da husiar bha ban thied ïa kum kine ki doh da kaba kylli sani bha na ki nongïalam ka seng die doh namar kane ka ktah ïa ka koit ka khiah jong ki nongbam kumjuh ïa ka ïew ki nongdie doh ha Jowai.
Mawkyrwat, Rymphang 13: Kum shibynta jong ka jingpynkhreh ïa ka elekshon sha ka Lok Sabha, na ka liang ka Regional Democratic Alliance (RDA) kaba kynthup ïa ka United Democratic Party (UDP) bad ka Hills State People’s Democratic Party (HSPDP) ki la sdang ban mih sha madan ban ïalap elekshon ne pynshai ïa paidbah ïa ki mat bad ki jingthmu ban ïaid nangne shakhmat.
U Robertjune Kharjahrin kum u kyrtong na ka Shillong Parliamentary Seat haba kren ha kane ka sngi u la ong ba ka kam ban jied ïa ki nongmihkhat ki ban shon hapoh ka Parliament sha Delhi ban ïa sait na ka bynta ki Riti shynshar khamtam ïa ki paid riewlum hapoh ka jylla Meghalaya bad jong ki paidbah kam dei ka kam kai hynrei ka dei ka kam ïap kam im.
Ha ka jingkren jong u, u la ban jur ïa ki lai tylli ki mat ba kongsan eh kata ka long ban ïada ïa ka Ri bad ka Jaidbynriew na ki nongshun kiba nabar bad ki nongshun kiba napoh, kawei pat ka long ban pynneh pynsah ïa ki snap kiba kyrpang jong ka Riti ka dustur jong ngi uba rim ba jah bad ban kyntiew ïa ka Jylla bad ka ri ha ki liang baroh.
“Ka Ri India ka dei kawei ka Ri kaba khraw ha ka pyrthei kaba khlaiñ bad kaba lah ban knieh noh ïa ka jingbun briew na ka Ri China ha kine ki snem ban wan", u la ong.
Namarkata, u dei u briew uba donbok tam ba u ïoh lad ban mihkhmat na ka party Riewlum kaba heh duh hapoh ka jylla Meghalaya ha ryngkat da ka jingïatreilang ka UDP bad ka HSPDP watla shibun ki briew kiba nang la stad ki ‘riew rangbah na kine ki ar tylli ki seng saiñ pyrthei bad napdeng ki kyrtong ki ban sa ïa aireng ha kane ka elekshon MP na kiwei pat ki party nga uba dang samla tam napdeng kita.
Ha ka jingkren jong u, u la pynsngew ruh ba ma u um shem la long kum kiwei kiba briew kiba biang ka spah ka phew hynrei u wan na ka longïing kaba duna ha ka ïoh ka kot, ha shwa ba un mih ha ki rynsan seng saiñ hima sima u la phrang ïa lade ban long shwa kum u nongïalam na ka sengbhalang ha ki snem kiba la dep.
“Kane ka kam ruh kam long shuh kaba thymmai nga la tip lut ïa ki jingeh, ki mat ki jura jong ka jaitbynriew, ha baroh ki liang namarkata, ka la dei ïa nga ba kane ka jingshakri ïa ka jaitbynriew bad ïa ri khasi kan ym kut tang hangta da kaba kwah ban long kum u nongïasait sha ka dorbar bah jong ka Ri India kata hapoh ka Parliament sha Delhi", ai jingpynshai shuh shuh u bah Roberjune.
Namarkata, haba bynrap ïa ka jingkren u ong ba ha kane ka elekshon MP ymdei shuh ban sngew-marthain, sngew-niam ne sngew-party hynrei ka la dei ka por ba ka Bri u Hynñiewtrep Hynñiewskum ka jong ngi ban phah ne jied beit tang ïa uwei u nongmihkhmat uba pyntikna bad uba lah ban trei ïa ki kam jong u paidbah bad na ka bynta ka Ri bad ka jaidbynriew uba kynsai bad uba janai tam.
Haba kren pat ha kaba ïa dei bad ki MP uba la jop ha kine ki snem ba la leit, “Ngi la ïoh mat ha kine ki 15 snem ba la dep kaei ba kine ki MP ki la leh, ngam kwah ban batai hynrei sa bishar hi ki paidbah", ula ong.
Ha kaba ïa dei bad ka jingkwah jong u ban Robertjune ban ïeng bad ïa khun ha kane ka MP Election 2024 ka long ruh ban wanrah ïa ka synshar khadar kaba khuid bad kaba ngi lah ban ïa tip lang ki paidbah ïa ki skhim bapher bapher ba ki paidbah ki dei ban ïoh.
Lah ban kdew ba ïa ka jingïalang bad jingpynshai paidbah la pynlong ha ki lai tylli ki jaka kawei la pynlong ha Ïew Mawkhan, Pyndenumsaw, ha Ïew Rangblang bad ha Ïew Umjaraiñ kiba hap hapoh ka Mawkyrwat Constituency.
La ïa donlang ha kane ka sngi ki long u bah Tirotsing Suchiang, Joint Secretary UDP Central Body bad kiwei de ki nongïalam ba hakhmat jong UDP Mawkyrwat Consti-tuency.
Khliehriat, Rymphang, 13: Na ka por sha ka por ki paidbah jong ka Elaka sumer, East Jaiñtia Hills District, ki la ju pynpaw ka jingsngew khia namar ka jingiaid ki kali kiba kit palat pud kiba ju iaid lyngba na ka jingkieng Rimanar, ki la ong ruh ba kane ka jingkit palat pud ki kali hehe kan sa wanrah ïa ka jingjot bad jingjulor ka jingkieng kaba la synjor lypa ka bym iahap ruh ban iaid ki kali kiba ki palat pud.
Ha ka jingïalang ba la pynlong mynta ka sngi ha jan katei ka jingkieng Rimanar, ki paidbah da kawei ka sur ki la shim ïa ka rai ba naduh lashai ka sngi kin welding noh da ki nar ban khanglad noh ïa ki kali kiba ju kit palatpud khamtam ki kali kiba kit dewiong beaiñ kiba ju iaid lyngba na kane ka jingkieng “Kum ban shu pynkynmaw ba dang myn ha ka 20 tarik u kyllalyngkot ruh ka sur jong ki paidbah ka bri Sumer ka la dep ban buh da ka jingthoh hakhmat u Executive Enginner jong ka pwd NEC khliehriat bad ai copy cha u Deputy Commissioner jong ka East Jaiñtia hills district ha kaba ngi la kyrpad ïa ki ban leh ei ei bad ban shim khia ïa ka ne ka kam kaba ap jingma ïa ki paitbah nongleit nongwan kiba iaid lyngba na kane ka jingkieng, hynrei na ka liang ki bor ba dei khmih ki sngap jar jar halor kane katba ki kali dumper kiba kit dewiong ki iaid sahuh na kane ka jingkieng khlem patiaw ei ei, ngi buh ka jingkylli ïa ki bor ba dei peit bad ki ia ki bor district ba balei kim sngap lem ïa ka sur ki paidbah, imat don ei ei sha lyndet bad kine ki heh spah kiba kit dewiong beaiñ, lada Jia ei ei ïa ki paitbah mano ban bah khlieh, hato u DC u nud ban ong ba um tip ba don ki ba tih dewiong beaiñ? haba ka jingthoh ngi la dep ai copy sha u ruh, kine ki dei ki dak ki shin ba ki ibeiñ ïa ki paidbah ba duk ba shipa, ha kajuh ka por, ngi phah ïa ka ne ka kyrwoh sha kito ki heh spah, ki riew shim kabu, kynmaw ba ka por kan sa poi ba phin babe bad wat sngew kat ma nga,nalor ka kit ne tih dewiong tuh bad ka leh baheh bad lada jia ei ei ïa ki paitbah ba leit ba wan phin shim ka jing bah khlieh" pynpaw ka sur u paidbah ka Bri Sumer lyngba u bah Albinus Lamurong.
Kum ban shu pai dien, u bah Albinus Lamurong, myn ha ka 23 tarik u kyllalyngkot u la leit ban buh da ka ujor ha ophis jong u Assiatant Engineer jong ka tnat PWD Roads Sutnga Sub Division ha kaba u la ujor halor ka jingiaid ki trok kit dewïong kiba kit palat pud kiba iaid na ka jingkieng Rimanar, kaba don hajan ka shnong Samasi, kaba dei ka jingkieng kaba la pyntreikam da ka hukum 144 CrPC naduh u snem 2018 namar katei ka jingkieng ka la rim bad sator bha kaba la donkam ban iada.
Katkum ka shithi ujor, u bah Albinus Lamurong, u la ong ba lada ka jingkit palat pud ki trok ka dang bteng kan buh jingma ïa katei ka jingkieng kaba la sator bad ong ruh ba wat ki padbah jong ka thaiñ Sumer ruh ki syier mynsiem ban ïaid lyngba na kane ka jingkieng namar ba ka la rim bad ka la synjor shaba palat, u la kynthoh ruh ba dei namar ka jingleh khlemakor jong ki katto katne ki heh spah kiba pyn kit palat pud khlem da burom shuh ïa ka jingbthah kaba wan na ka ophis ne ka tnat sorkar, ha ka jingshisha na ka liang ka tnat ba dei peit ka la dep mana ban kit palat pud bad bthah ruh ba dei ban kit tang 9 mt ym ban kit palat pud.
U bah Lamurong, u la ong ba lyngba ka sur kaba na ka thaiñ Sumer, u la kyrpad ïa ka tnat PWS Sutnga Su-Division ba kan shim khia ban tehlakam noh mar mar ïa ki kali kiba kit palat pud, kaba dei ka jingleh jong ki riew shim kabu khnang ban lait na kano kano ka jingjia ba sngewsih ïa ki paidbah ba lui lui jong ka thaiñ.
Nongpoh, Rymphang 13: Ka long ka jingsah jingkynmaw haka history ba ka Young Minds Association kawei naki kynhun jong ki samla kiba dang khie dang san bad dang khlaiñ ka pyrkhat pyrdaiñ kan pyndonburom da u motdur ba shirynïeng ïa u briew u ba dang im bad dang khih ha kane ka sla pyrthei.
U motdur ba shirynïeng ba la pynïeng da ka Young Minds Association ka dei jong u Dr DD Lapang Myntri Rangbah barim ka jylla ba dei ruh uwei naki nongïalam bad riew pawkhmat haka jylla baka Ri-Bhoi ka ju ai burom kum u Kpa ka Ri-Bhoi, ba dei ruh u nongaibuit ba rangbah ka sorkar jylla, hadien shibun ki kam bad ki matti ba u la pynsahnam bad noh synñiang haka district bad dei halor katei ka nongrim ba kum ka kynhun Young Minds Association kala shim ïaka sienjam ban pyndon burom bad pynsah jingkynmaw da u motdur ha phyllaw jong ka Ri-Bhoi College bala wan ban plie paidbah da u Bah Prestone Tynsong Symbud Myntri Rangbah ka jylla kum u kongsan.
Ha kane ka sngi u Dr.
DD Lapang da ka met lajong wat haka jinglong tymmen u la wan ban shim bynta lang ban sakhi ïa katei ka sngi sah kynmaw ryngkat ka jingsynran lang bad ka jingpynshngaiñ jong ki bahaiing hasem.
La sakhi ruh ha katei ka sngi da ka jingdonlang ka kong Ampareen Lyngdoh Myntri ka tnad ka koit ka khiah ka jylla, Bah Mayral Born Syiem MLA ka Nongpoh, Bah Charles Marngar MLA ka Mawhati, u Bah Isynei Hinge President jong ka Young Minds Association, Bah Bipul Thangkhiew President ka RBYF bad kiwei kiwei ki riew rangbah naduh ki nongïalam shnong, nongïalam saiñ Hima bad ki riew pawkhmat naka them Ri-Bhoi.
Haba kren ha katei ka sngi naka liang u Bah Isynei Hinge President ka Young Minds Association u la ong ba kum ka kynhun hi baroh kawei ka dap da ka jingsngew nguh ïa u Maheh Dr DD Lapang bad ka iing ka sem baroh kawei ba kila ai jingbit ïaka seng ban shna ïa u motdur naka bynta ban pynsah jingkynmaw ïaki matti ba u Maheh Dr DD Lapang u noh synñiang sha u sup u thiar ka District bad ka jylla baroh kawei.
U la ong ruh ba kam dei kaba suk ban pyntyllun ïaka kam wat hadien bala ioh jingbit na u Dr DD Lapang bad ka iing ka sem ban shna ïa u motdur bad kum ka kynhun hi ka kynduh shibun ki jingeh, hynrei kum ka kynhun ka ai ka jingsngewnguh pat sha u Blei ba kala lah ban kynduh shibun ki briew kiba la kyrshan met bad mynsiem ïa katei ka jingthmu jong ka seng.
U la ong ba ka jingpynieng ka kynhun Young Minds ïa utei u mot kam dei tang ka tamasa hynrei ka long ban ai mynsiem ïaki khun samla ki riew rangbah haka district bad ka jylla baroh kawei ba ka jingduk jingkyrduh kam lah ban khanglad ïa u briew ban poi shaka thong kumba ka dei ka jingim jong u Dr DD Lapang u ba la mad shibun ki jingeh tad haduh ba un da long u nongïalam haka district bad ka jylla hi baroh kawei.
Na ka liang u Bah Prestone Tynsong kum u kongsan haba kren ha katei ka sngi u la ai ka jingïaroh ïaka Young Minds Association kaba la shim ïa katei ka sienjam ban kynmaw ban shna da u motdur ban pynsah jingkynmaw ïaki kam bad ki jingnoh synñiang jong u Dr DD Lapang haka them Ri-Bhoi bad ka jylla baroh kawei, ha kaba ki briew haduh mynta ki dang pyrto ïaki kam jong u wat haka rta ka jinglong tymmen.
U la ïathuh ruh ba u la pynïasoh ïalade sha ka politik ha u snem 2000 bad ki coach ba pawnam hakato ka por ki dei u Ma PR Kyndiah (bam kwai ha dwar u Blei) bad u Dr DD Lapang bad u Maheh Lapang u la ai jinghikai ym dei tang ïa u hynrei shibun ngut ki briew kiba la long nongïalam khamtam u Bah Mayral Born Syiem MLA ka Nongpoh bad u Bah Charles Marngar MLA/ MDC ka Mawhati.
U la ong ruh ba ki kam ba radbah jong u Dr DD Lapang ai ba kin dang tuid haki por ba ki snem bad ka pateng ban wan, bad ngin buh ruh haki jingduwai ba u Maheh Dr DD Lapang un dang im shongprah shongshang.
Naka liang u Dr DD lapang u la pynpaw ka jingsngewnguh shikatdei ïaka kynhun Young Minds kaba la kynmaw burom ïa u ban buh da u mot dur ban sah jingkynmaw bad ma u ryngkat bad ka ïing ka sem kin ïai pyrto junom ïaka kynhun Young Minds.
Mawkyrwat, Rymphang, 13: Ka long ka jingduhnong kaba khraw ïa ka Indian National Congress (INC) ha South West Khasi Hills District bad ha Mawkyrwat Block Congress Committee hadien ka jingmih noh ki nongkitkam bad ki nongtrei jong ka party ha ka 2 tarik mynta u bnai bad ban leit pynïasoh sha ka National Peoples Party (NPP).
U President ka District Congress Committee (DCC) Bah K.
K Nongsiej, u la ïathuh ba u la iehnoh ïa ka jinglong kum u nongkitkam jong ka Congress party na ki daw shimet.
Ha kajuh ka por u nongthoh khubor u la sakhi ïa ka shithi iehnoh kam jong u Babu Valentine Thyrniang kum u President jong ka Mawkyrwat Block Congress Committee bad la sngewthuh ba hadien ka jingiehnoh kam na ka Block, u Babu Valentine Thyrniang u la pynshai paitbah ba un ym treh shuh ban long nongïalam hapoh ka seng Congress.
Nalor kine ki ar ngut ki nongïalam rangbah jong ka Party, la sakhi ïa ka jingiehnoh kam jong ka Dr.
B.
Marweiñ kum ka President jong ka Mahila (Women’s Wing) hapoh ka Mawkyrwat Block kumjuh ruh ïa ka jingiehnoh kam u Bah Valdo Lyngdoh kum u District Youth President.
Shuh shuh katkum ka jingïohlum jingtip ba ha ka juh ka sngi nalor kitei ki nongïalam, la ong ruh ba bun ki nongtrei jong ka Congress kiba don hapoh ka South West Khasi Hills District bad ka Mawkyrwat Bock ki la iehnoh kam halor ki daw shimet shimet jong ki.
Shillong, Rymphang, 13: Ki dkhot jong ka KSU Malki Circle ha ka sngi Baar ki la khang tala ïa ka ophis treikam jong ka Kompeni Swiggy kaba don ha Nongmalki Road hadien ka jingshah behkam haduh 6 ngut ki khynnah Khasi kiba la trei slem hapoh kane ka kompeni khlem kano kano ka daw kaba biang.
Ka jingdawa jong ka Seng ka long ba ka kompeni ka dei ban pynrung biang ïa kine ki hynriew ngut ki khynnah Khasi khlem da pynslem bad khlem da ai kino kino ki daw hynrei lym kumta ka seng ka la maham ba kan ym shah shuh ïa ka kompeni ban plie ïa ka ophis treikam hapoh u pud u sam jong ka shnong MalkiKa seng ka la kyntu ïa ki bor badei peit bad ïa ki bor shnong ruh kumjuh ba ki dei ban pynkhlaiñ ïa ki kyndon pynïohkam pynïoh jam ïa ki samla Khasi shwa ba kin ai jingbit lane ai NoC ïa kino kino ki kompeni kiba plie ïa ki shlem khaii hapoh ka shnong Malki.
Shuh shuh ka seng ka la kyntu ïa ka Dorbar Shnong ba ka dei ban buh da ki kyndon ba ki kompeni ki dei ban pynthikna ba ki nongtrei kim dei ban shu trei da ka jingsyier mynsiem na ka jingshah behkam kyndit kaba ju jia na ka por sha ka por.
Shillong, Rymphang, 13: Ka jingpyrshang ban sdang pyntreikam noh ïa ka Pynursla Bypass kaba hap hapoh ka package-III jong ka surok Shillong-Dawki, ka la ïatyngkhuh jingeh bad ym lah satia ban pynthikna namar ka jingmih ki trai shnong ban pyrshah ïa kane ka kamÏa kane la pyntip hakhmat ka Ïingkashari Meghalaya High Court, haba shong bishar ïa ka PIL bala mudui da u Kaustav Paul.
Ka hukum ba la pynmih da u Chief Justice S Vaidyanathan bad Justice W Diengdoh ka ong ba ka la don ka Affidavit ba la phah ha ka Lah Sngi u Blei bad la batai shai lut ïa ki kam jong ki san tylli ki Package jong kane ka surok.
Haba ïadei bad ka Package-III, ka Affidavit ka ong ba ka jingshna pynbeit ïa ka surok ka dang don hapoh ka jingbishar bad ka jingpynkhreh ïa ka Detailed Project Report ruh ka dang ïaid shakhmat.
Hynrei, ïa ka surok jong ka Pynursla Bypass ym shym la lah ban rai namar ka jingmih ki jingpyrshah na ki trai shnong, kala ong.
Ka hukum ka pyntip ruh ba u Additional Advocate General u la pan por lai taïew ban wad ïa ki lad ki lynti ban pynkut noh ïa kane ka kam.
Haba mynjur ïa ka jingkyrpad, ka Ïingkashari ka la buh ban shong bishar biang ïa ka mukotduma ha ka 28 tarik mynta u bnai.
Shillong, Rymphang, 13: U Symbud Myntri Rangbah ka Jylla Bah Prestone Tyngsong uba khmih ïa ka tnat PWD (Roads) ha ka sngi Baar u la ïathuh ba ka jingshna pynbeit ïa ka surok Pynursla Bypass, kaba dei ka bynta jong ka Package-III jong ka surok Shillong Dawki, ladep ban ïa pynbeit.
U la ong ruh ba ka jingkynnoh ba la ai jubab ha ka Affidavit hakhmat ka Ingbishar Meghalaya High Court ba ka jingshna pynbeit ïa ka surok na ka bynta ka surok Bypass ym pat lah ban ïapynbeit na ka daw ka jingpyrshah jong ki nongshong shnong ka long kaba ‘bakla’“Nga sngewkmen ban pyntip ïa phi ba wat ki nongshong shnong bad ki trai khyndew ruh ki la ai ïa ka jingmynjur bad ïa ka jingshna pynbeit ïa ka surok ladep leh da ka tnat PWD bad ka NHIDCL ïa kaba la phah sha ka Ministry of Road Transport and Highways bad sha ka Headquarter jong ka NHIDCL.
Dang shen, haba nga dang don ha Delhi nga la shong jingïalang bad ki ophisar ba dei peit bad nga la thikna ba shen ngin sa lah ban ïoh ïa ka mang tyngka," la ong u Bah Prestone ha ka jingïakren bad ki lad pathai khubor.
“Nga tharai ba ka long kaba bakla (ka jubab ba la ai hakhamt ka Ingbishar).
Dang khyndiat sngi, ngi la lum ïa ki rangbah shnong, ïa baroh ki executive member jong ki shnong bad ïa ki trai khyndew, ngi la lum lut ïa baroh bad ngi la leit sorjamin ïa ka jaka ym tang ban shim ïa ka rai na ka dorbar hall ne na ka jaka ba ngi shong hynrei ïa ka jingsorjamin la leh da ka jingsakhi lang jong ki nongshong shnong ryngkat SDO Civil, ADM incharge Revenue, ki nongmihkhmat na ka NHIDCL bad ki Engineers na ka tnat PWD bad ka jingshim rai ka la wan urlong na ka bynta ban pynbeit ïa ka surok jong ka Pynursla Bypass," u la bynrap.
Katkum ka jingong jongu, ka jingjrong jong ka surok Pynursla bypass ka long kumba 10-13 kilometre.
Shwa kane u Bah Tynsong u la ong, ha kaba sdang ban leh ïa ka jingsorjamin na ka bynta ban pynbeit ïa ka surok Bypass la pynsangeh shwa na ka daw ba ka la mih ka jingbym ïasngewthuh jingmut hapdeng ka NHIDCL bad ki bor synshar shnong.
“Hynrei dang khyndiat bnai, ïa ka jingsorjamin la leh biang bad ngi don na ka Sorkar Jylla ban pynsngewthuh ïa ki rangbah shnong bad ïa ki trai khyndew ba kin ai ka jingïatreilang bad ban peit ruh ïa ka jingdonkam ban shna ïa ka surok Pynursla Bypass," u la ong.
Shillong, Rymphang, 13: Ka khubor ba la ïoh na ki pulit la ïathuh ba u EE (PHE) & Member Secretary of DWSM (SWGH) u la phah ka jingujor ba ha ka mied jong ka 1 mynta u bnai, ki runar bym lah ban ithuh ki la tuh ïa ki power line cable napoh Konapara, Gangikona (SWGH).
Shillong, Rymphang, 13: Ki samla pule jong ka St.
Anthony’s College hapoh ka jingïalam jong ka NEHU Students Union (NEHUSU), ki la pynpaw ïa ka pyrshah ïa ka hukum jong ki bor pynïaid College kiba la bthah ïa ki samla pule ban phong da ki Uniform haba ki wan sha klas.
Kine ki samla pule ki dei kiba pule ïa ka 4th Semester, k iban sa pule sa ïa ka 5th Semester, ka semester ba khatduh ban pyndep ïa ka jingpule ha ka Degree Level.
Kum ban shu kdew, ka St.
Anthony’s College Shillong, ha ka 29 tarik Naiwieng, 2023 ka la pynmih ïa ka hukum ba la bthah ïa baroh ki samla pule ba kin phong noh da ki Uniform haba wan sha klas naduh mynta u snem 2024Ki samla pule 4th Semester ki la pynlong da ka Signature Campaign ban pynpaw ïa ka jingpyrshah halor kane ka hukum ba la pynmih da ki bor pynïaid jong ka College bad pyntip ba haduh 400 ngut ki samla pule ki la ai jingkyrshan ïa kane ka jingdawa.
Ki samla pule ki la leit ban ïakynduh ïa u Principal jong ka College u Br.
(Dr) Albert Dkhar ban pynsngew ïa ka jingeh jong ki samla pule na ka jingpynmih hukum da ka College.
Ha ka jingïakren bad ki lad pathai khubor, u samla Arman Malngiang ula ïathuh ba ki samla pule ki la dawa ïa u Principal ba dei ban pyllait noh ïa ki samla pule 4th Semester na ka hukum phong Uniform haba wan klas.
“Ngi don satang shi Semester ban pyndep ïa ka jingpule bad ki Uniform ki dei kiba shongdor T.
5000 tam.
Ki hap ban pyrkhat lem ïa ngi kiba wan College sa tang shisnem," la ong samla Malngiang haba pyntip ba ka jingshim klas ïa ki 4th Semester kan sdang ha ka taïew ban wan bad baroh ki samla pule ka Semester ki la rai ban ym phong satia ïa ki Uniform haba wan klas.
U ïathuh ba ïa kane ka rai, ki samla pule ruh la pyntip sha u Principal khnang ba un ym shim ïa kano kano ka lynti ban pynshitom ïa ki samla pule.
U la ïathuh ba u Principal um sym la ai satia ïa kano kano ka jingkular halor kine ki jingdawa bad pyntip ba un sa rah ban ïakren ïa kane ka jingpynsngew jong ki samla pule sha ki bor bahalor.
U la pyntip ruh ba ki samla pule ki la dawa ruh ïa u Principal ba naduh u snem ban wan, ka College ka dei ban thoh shai ha ki Prospectus bad ha ki Form ba ka long kaba donkam ba ki samla pule kin hap ban phong ïa ki Uniform hapoh ka College.
Haba kylli, u samla Malngiang u la pyntip ba ïa ka hukum ba pynmih ban bthah ïa ki samla pule ban phong Uniform la pynmih da ka Governing Body jong ka College.
Nongpoh, Rymphang, 13: U Symbud Myntri rangbah ka sorkar jylla, u Bah Prestone Tynsong mynta ka sngi u la pynpaw ïa ka jingsngewbynñiaw halor ka jingshah ïalam bakla bun ki khun samla ka jylla ha ka kyrteng jong ka jaid bynriew kaba la pynduh mynsiem ïa kiba bun ki dkhot ka jaid bynriew.
U Bah Prestone Tynsong u la pynpaw ïa ka mynsiem jong ka jingbynñiaw halor ka jingshah ïalam bakla ki dkhot ka jaid bynriew, ka dei ha ka jingïalang plie ïa u Mot jong u Dr.
D.
D Lapang mynta ka sngi ha Ri Bhoi College.
“Teng teng ha kane ka juk kaba mynta don ka jingïasngewthuh bakla namar ha ka kyrteng ka jaid bynriew, teng teng ngi sngew ba kine ki riew rim, ki nongïalam jongngi ki khlem noh synñiang ei ei sha ka jaid bynriew.
Nga kwah ban phah ïa ka khubor sha baroh ki samla jong ka juk mynta ngim dei ban klet ïa kine ki riew rangbah ki riew shemphang kiba la pynioh ïa kane ka jylla jongngi ba ngi long kumne kumba ngi long" ong u Bah Prestone Tynsong.
U la ong ruh ba kum u nongïalam, u la ju kren bad pynkynmaw khamtam ïa ki samla ka juk ba mynta ba ngi dei ban shah ïalam bakla ban ong ba kata ka jaid bynriew jong ngi ka la don ha tmier jong ka riat bad kane kam dei kumta bad ka jaid byrriew jong ngi ka dang ïeng ha u Païa uba skhem tam hapoh ka jingïalam jong ki nongïalam ba la leit noh bad kiba dang don haduh mynta.
Shuh shuh, u la bynrap ruh da kaba ong ba bun na ki dkhot ka jaid bynriew ki la long rit mynsiem ne lung mynsiem (Emotional) haba kren ïa ka ka daw bah ka jaid bynriew, hynrei kum ki khun samla kim dei ban sngewthuh bakla haba ki ïeid ïa ka jaid bynriew ki dei ban dem khohsiew khrup ha ka temple u Trai, namar tang u trai uba tip kham bha ïa ka jaid bynriew jong ngi ba un lam lynti bad ai bor ïaki nongïalam, u la bynrap.
Shillong, Rymphang 13 : Ka Khasi Hills Autonomous District Council ha ka sngi Baar ka la plie paidbah ïa ka jingtreikam online na ka bynta ban siew ïa ka Professional Tax ba la tip kum ka Online Payment System.
Ïa kane ka rukom treikam ba thymmai katkum ka juk ki kor ki bor mynta, la plie paidbah da ka Executive Member ka tnad Information Technology ryngkat u Executive Member ka tnad Taxation Bah Fantin J Lakadong ha ka jingdon lang u Executive Member ka Development Bah C Sohshang bad ruh u EM Arts & Culture Bah Victor Rani.
Nalor u Secreary ma Council, ki ophisar jong kitei ki tnad, la donlang ruh ha kane ka sngi naduh ki Ophisar ka National Informatics Centre bad kiwei kiwei.
Haba kren ha kane ka sngi, na ka liang ki Executive Member ki la pynpaw ba kane ka rukom treikam ba thymmai kan pynsuk shibun ïa ki paidbah kiba dei ban siew ïa ka Professional Tax namar kim donkam shuh ban wan mih dalade sha ophis.
Na ka liang ka Kong Grace bad Bah Fantin ki la ong ba kane ka sienjam kan ïarap ïa kito ba wan na ki jaka ba jngai ba kin siew online.
Ki ong ba kane kan ïarap khamtam ïa kito kiba sah jngai bad pajih na Shillong ban wan siew ïa katei ka khajna da kaba shu siew online.
Ym tang katta la ong ruh ba kane kan ïarap ruh ïa ka jinglait ei ka khajna sharud bad kan pyntikna ïa ka jingkiew ka jingïoh lum khajna ha ka Council.
“Kino kino kynthup naduh ki businessman, ki nonghikai, ki nongkhaii, ki nongtrei kam sorkar bad kino kino ki lah ban siew noh online nangne shakhmat," ki la ong haba kren bad ki lad pathai khubor.
Tad haduh mynta ki la don haduh 30, 000 ngut ki paidbah ba ju siew ïa ka professional tax sha ka council bad ka jingïoh lum khajna ha ka shisnem shisnem ka ju poi kumba 5 klur tyngka ei ei.
Shillong, Rymphang 13 : Ka Sorkar Jylla mynta ka sngi Ba-ar, ka la rai ban thaw noh da ki Coordination Committee (CC) ha ki Shnong Khappud, ban peit ban ïada ban lait na ki jingsngew ïapher jingmut hapdeng ki nongshong shnong bad ki shipai ïada khappud- Border Security Force (BSF).
ïa kane la pyntip da u Director General of Police (DGP) ka Meghalaya Dr L R Bishnoi hadien ka jingïalang bad u Symbud Myntri Rangbah ka Jylla Bah Prestone Tynsong, uba khmih ïa ka tnat kam pohïing, haka jingdon lang u Inspector General (IG) BSF Meghalaya Frontier.
Kane ka la mih hadien arsngi ka jingshah thombor u Doktor ka Animal Husbandry & Veterinary ha ki shipai BSF ha Amlarem, kaba poi sha u pud ka jingphah law lyngkhuid ïa ki jaiñ bad byrngem ruh ban siat iap ïa une u doktor.
Haba kren sha ki lad pathai khubor u Dr LR Bishnoi ula ïathuh ba ïa ki Coordination Committee yn khlieh da ki Sub Divisional Officer (SDO) haka jingdonlang ki SDPO, ki Company Commander ka BSF, ki Pulit ka Jylla bad ki nongïalam shnong bad kane ka Committee kan hap ban shong jingïalang man u bnai.
U Dr LR Bishnoi ula ïathuh ba ka jingthaw ïa ka Committee ka dei ban nang pynkhlaiñ ïa ka jingïadei hapdeng ki nong shong shnong bad ki shipai BSF kiba don ha ki thaiñ khappud.
“Man u bnai, kane ka Coordination Committee kan shong ka jingïalang bad kin don ruh ki nongïalam shnong, ban tem ïa kano kano ka jingïasngew thuh bakla bad ki BSF bad haka juh ka por ban nang pynkhlaiñ ka jingïadei hapdeng ki nong shong shnong haki thaiñ khappud bad ki BSF" la ong u Dr LR Bishnoi.
U Dr LR Bishnoi ula ïathuh ba nalor ka Coordination Committee ha Amlarem West Jaintia Hills, la thaw ruh ïa ki Coordination Committee sha ki thain Sohra, Pynursla, Dalu bad sha kiwei ki jaka ba don ktem BSF.
Ula iathuh ba haka jingïalang u IG ka BSF ula kular ba kum kine ki jingjia huri hura hapdeng ki riew paidbah bad ki BSF kin nym jia shuh hadien habud.
Haba kylli halor ka jingshah kynnoh leh tohmet u Doctor ka tnat Animal Husbandry and Veterinary haki BSF, u DGP ula ong “Ki BSF ruh ki dang pynlong ka jingtohkit bad na ka liang u IG ruh ula kular haka jingïalang ba un khmih bniah halor ka jingjia bad un phah ïaka kaiphod shaka Sorkar Jylla.
Shillong, Rymphang, 13: Ka tnat shipai BSF Meghalaya ka la phah ïa ka jingpynshai paidbah lyngba ki lad pathai khubor ha kaba ïadei bad ka jingshah leh tohmet jong u Officer Incharge ka Muktapur Veterinary Dispensary u Dr.
Seiboklang Buam ha ki shipai langrut BSF kaba la jia ha ka sngi u Blei mynta ka taiew.
Ha u kyrwoh, ka tnat shipai BSF Meghalaya ka la ong, “ha ka 11 tarik Rymphang, 2024, ha ka por kumba 12:05 baje nohsngi, ki shipai langrut BSF kiba ap pahara ha khappud Indo-Bangladesh ha Hawaitila ki la ïohi ïa uwei u briew uba dang thmu ban leit sha wah Lakroh, kaba don markhap bad ka khappud.
Haba ki shipai BSF ki la pynsangeh ban tohkit u la pynpaw pynban ïa ka jinglehmeng da kaba kam ba u dei u doctor Veterinary.
Ha kane ka por, ula ring video ruh wat ïa ki shipai BSF kiba dang don ha ka kamram.
"“Wat hapdeng ka jingkyrpad jong ki shipai BSF ban ym ring video, hynrei une u briew u la um shym la sngap satia ïa ka jingkyrpad.
Hadien kane, une doctor veterinary u la leit noh na kane ka jaka bad byrngem ruh ïa ki shipai BSF kiba dang don ha ka kamram.
Hadien katto katne por, u la wan ïalam sa ïa ki nongshong shnong, bad kyrkait ïa ki shipai BSF bad ring video ban pynbudnam sniew ïa ki shipai," la ong u kyrwoh na ka tnat Shipai BSF.
“Ka jingkynnoh pyrshah ba ki shipai BSF ki byrngem ban siat bad ban pynlaw lyngkhuid ïa u ka dei kaba shu thaw bad ka dei kaba shu ïalam bakla pyrshah ïa ki shipai BSF.
Ki shipai BSF kiba ap pahara ha khappud ki ai ka jingïada ïa ki paidbah kiba shong basah ha ki shnong khappud.
Kum kine ki jingkynnoh, ym tang ba ki pynsniewdur ïa ka jingtreikam jong ki shipai kiba trei shitom wat hapdeng ki jingeh kiba bun hynrei ka pynmih ruh ïa ki jingjia ki bym shongnia.
Ka jingkynnoh pyrshah ïa ki shipai BSF ka dei kaba shu jler bad ka bym nongrim haei haei ruh," la ong shuh shuh u kyrwoh.
Ha kaba ïadei bad kane ka jingjia, ha ka Lah Sngi u Blei ki Ophisar u SDO (Civil) Amlarem Dr.
Abhishek Saini, u la lum jingïalang ha kaba la don lang u SDPO Amalarem Sub- Division, u Dr.
Seiboklang Buam, u SHO PS-Muktapur bad ki shipai BSF.
Ha kane ka jingïalang, la ïakren sani ha kaba ïadei bad ka jingjia kaba ladep bad la shim ïa ka rai ban ïasuk noh hapdeng ki arliang mamla.
U MLA jong ka Amlarem Constituency Bah Lahkmen Rymbui uba dei ruh u Chief Advisor jong ka Sorka Meghalaya u la khot jingïalang halor kane ka jingjia.
U Additional Home Secretary ka Sorkar Meghalaya, u IG Law & Order ( Meghalaya Police), u IG Border bad u IG BSF Meghalaya ki la ïakren sani halor ka jingleh tohmet jong ki shipai BSF pyrshah ïa u Dr.
Seiboklang Buam.
U Inspector General jong ka tnat shipai BSF Meghalaya, hadien ba u la pyntip halor ka jingjia baroh, u la kular ba ka tnat shipai BSF kan trei na ka bynta ka bha ka miat jong ka ri, wat hapdeng ki jingtynjuh kiba bun.
Na ka liang u Inspector General ka tnat shipai BSF Meghalaya, u la pynthikna ha ka jingïalang ba ki shipai BSF ki la aiti na ka bynta ka bha ka miat bad ka jingïada ïa ka ri, wat hapdeng ka jingeh ki la shakri khlem sangeh na ka bynta ka ri bad na ka bynta ki nongshong shnong kiba sah ha khappud.
Nongpoh, Rymphang, 13: “La kha ïanga ban shakri bad ka mynsiem jong ka jingshakri ka dang ktik wat ha ka jinglong tymmen jong nga" ong u Dr.
D.
D Lapang haba kren ha ka jingïalang pynkup burom bad pynieng ïa ka Statue jong u mynta ka sngi ha Ri Bhoi College.
Kane ka jingioh lad jong u Dr.
D.
D Lapang ban pynpaw ïa katei ka mynsiem jong ka jingshakri sha ki paidbah wat ha ka jinglong tymmen jong u, ka dei ha ka jingïalang kaba la long mynta ka sngi ha Ri Bhoi College ba ka Young Minds Association of Ri Bhoi ka la pynïeng syndon da u motdur jong u Dr.
D.
D Lapang ban ai burom ïa u kum uta u nongïalam bakhraw ka Ri Bhoi bad ha ka jylla hi baroh kawei.
Da ka mynsiem jong ka jingsngewkmen ïa ka Young Minds Association of Ri Bhoi ba ka la kynmaw burom ban buh syndon ïa une u Statue jong utei u nongïalam, u Dr.
D.
D Lapang, u la ong ha ka jingshisha ha ka jinglong tymmen hadien ba nga la shongthaid na ka kam saiñ pyrthei, nga la rai ban shongthaid noh na ki kam shakri paidbah, hynrei kata ka mynsiem jong ka jingshakri ka dang kyrsoi ha ka dohnud bad ngam lah ban sangeh noh ïa ka kam shakri paidbah ha kaba ha ka jinglong tymmen bad ha kakum ka jingkotbor ngan dang bteng ïa kata ka jingshakri paidbah.
U la pynpaw ruh da kaba ong wat la u la kwah ban shongthaid na ka kam shakri paidbah bad ban ai por noh tang ha ka ïing ka sem, hynrei ka don ka jingsawa kaba mih na ka dohnud kaba ong ba la kha ïa me ban shakri.
Dei halor kane ka Nongrim nga la rai ban bteng ka jingshakri kaba nga dang ring mynsiem bad ruh katba dang ïaid ka snam ha thied snam ha kaba ka kam shakri jong nga kan nym kut lano lano, u la ong.
Shuh shuh, ha kane ka snig, u la ai khublei kyrpang ym tang ïa ka Young Mind Association of Ri-Bhoi kaba la leh ïa kane ka kam ban pynsah jingkynmaw ïa ka jingïaid lynti jong ka jingim jong u bad u la ai khublei kyrpang ruh ïa baroh kiba la don kti ha kane ka sngi na ka bynta ban don lang kata ka mynsiem jong ka jingshakri ban kyntiew ïa ka bha ka mait bad ka roi ka par jong ka jaid bynriew hi baroh kawei, u la bynrap.
Shillong, Rymphang 13 : Ka sorkar jylla ka la ai jingthoh sha ka sorkar pdeng ba kan shah ban ker sainar najan u Zero Line ha khappud ka India bad Bangladesh.
Haba pyntip ïa kane mynta ka Sngi Ba Ar,u Symbud Myntri Rangbah uba peit ïa ka tnad kam pohïing ka sorkar jylla u bah Prestone Tynsong u la ïathuh “ Ka sorkar jylla ka la phah jingthoh sha ka tnad kam pohïing ka sorkar pdeng {Ministry of Home Affairs (MHA)} ba lada long kumno kumno ruh ngi pdiang ïa ka jingker sainar ha khappud hynrei ngi buh jingkyrpad ba ka jingker sainar ka dei ban long najan u Zero Line khappud ka India bad Bangladesh".
U la ong ba ka nongrim ba ka sorkar jylla ka ïeng ka long kaba shai kdar namar ki mih bun ki jingeh na ka daw ba ki don ki bynta ne jaka ba ka jingker sainar ka ïaid ha kaba ki jaka rep jaka riang jong ki paid khappud ne ki jaka puta jong ki trai shnong la shah ker lut shabar ka jingker sainar.
Na kata ka daw kiba bun ki Dorbar Shnong ki pyrshah ïa kane ka jngker sainar bad ki ïai buh ka jingkyrpad sha ka sorkar India ban bishar bniah ïa kiba kum kitei ki jaka khnang ba ka jingker sainar kan long noh najan u Zero Line.
Kane ka jingpyrshah jur ka long eh khamtam ïa kito ki paid khappud kiba sah ha u pud u sam ka Amlarem Civil Sub Division kata ha West Jaintia Hills bad East Khasi Hills.
“ Kumta nga ong biang, ka nongrim jong ngi ka shai kdar ba ngi pdiang ïa ka jingker sainar bad wat ki shnong ki thaw ha khappud ruh ki pdiang ïa ka jingker sainar hynrei tang kawei ka long ba ki trai jaka puta, ki bor synshar shnong ba kin ym shah ne ailad da lei lei ruh ba ka jingker sainar kan long napdeng ki shnong ki thaw ne napdeng ki jaka rep jaka riang.
Kumta na ka liang ka sorkar jylla ngi la shim khia ïa kane ka kam bad ngi la ïakren bad ai jingthoh sha ka sorkar pdeng ban bishar bniah ïa kane ka kam" ong u Symbud Myntri Rangbah.
U la ïathuh ruh, na kane ka daw ka jingker sainar mynta ka sangeh shwa namar ba mih bun ki jingpyrshah na ki paid khappud jong ki ar District.
“ Nalor kata wat ka sorkar ruh ka la dep bthah ïa ki bor synshar district ba kin ym shah ban bteng ïa ka jingker sainar katba ym pat shai ka jingïakren ïa pynbeit bad ka sorkar pdeng kata la ka dei ha War Jaintia ne ki jaka ba hap hapoh ka Amlarem Sub Division.
Na kata ka daw tang shi inshi ruh ka jingker kam ïaid shuh ha kine ki jaka" ïathuh u bah Prestone.
Shillong, Rymphang 13 : U Symbud Myntri Rangbah ka jylla uba dei peit ïa ka tnad PWD (Roads) u bah Prestone Tynsong u la ïathuh ba ïa ka surok naduh Lad Umroi shaduh Malidor lynter ka surok bah National Highway 6 ha East Jaintia Hills District yn sa pynheh noh sha ka surok sawliang ne ka ban ngiam ïaid saw tylli ki kali ha kajuh ka por.
“ïa kane ka kam ne projek la aiti sha ka National Highways and Infrastructure Development Corporation Limited (NHIDCL) bad mynta ka NHIDCL ka dang sorjamin bad ban ïoh ïa ki jaka ban pynheh ïa ka surok da kaba ïatrei lang bad ki bor synshar district" ïathuh u bah Prestone.
U la ïathuh ha kaba ïadei bad ka ka jingshna pynbha ïa ka surok NH-6 dang shen u la ïakren bad u Secretary ka tnad Road Transport jongka sorkar pdeng bad ïathuh ha u ïa ka jingsniew ka surok naduh thaiñ Lumshnong haduh Umkiang.
“ Kumta mynta ïa kane ka kam dang pynbha bad la peit ruh ïa ka kam da ka NHAI namar kane ka kam kam hap hapoh ka jingpeit jongka sorkar jylla hynrei jongka sorkar pdeng kumta nadong shadong ïa ka kam la peit da ka NHAI bad NHIDCL.
Ha kaba ïadei bad ka surok kaba ksam napoh lum ha Sonapur kaba ïai twa na ka por sha ka por u la ïathuh ba na ka liang u Secretary u la shim khia ïa kane ka kam bad u la kular ruh ban wan jurip da lade ïa kane ka surok.
Namar kumba long mynta ym don lad ne lynti da kumwei namar kiba bun ki riewstad heh khlieh kiba la wan jurip ïa katei ka jaka kiba la phah da ka tnad Road Transport kim lah ban leh ei ei kaei kaba lah ban leh ka long ban shu pyrshang ban ïada ban lait na ka jingtwa ba jur bad ban don beit baroh 24×7 ki nongtrei ha katei ka jaka khnang ba kin ïoh trei mar mar lada jia ba wan ka jingtwa.
U la ïathuh ruh ba halor ka jingkieng Sonapur la dep shna pynbha ïa katei ka surok bad mynta ka la shngaiñ ban ïaid ki kali nalor katei ka jingkieng.
Shillong, Rymphang 13: U Bah Golden Nonglong, Secretary barim ka Meghalaya Pradesh Congress Committee (MPCC) ryngkat u Adviser jong ka Nongstoiñ Block Congress bad ki nongialam jong ka HSPDP bad UDP na Nongstoiñ, mynta ka sngi ki la wan pynïasoh noh sha ka Seng Voice of the People Party (VPP).
Ka kynhun kaba la wan bad u Bah Golden, uba la ïakhun ïa ka elekshon MLA 2023 na Rambrai na ka Seng Congress ka don palat sanphew ngut bad ka kynthup ruh ïa uwei u nongïalam ba la rim ka HSPDP jong ka Nongstoiñ, nangta ki nongïalam jong ka UDP, kynthup na ka Women’s Wing.
La pdiang sngewbha ïa ki ha ka jingïalang kaba la long ha ophis jong ka VPP ha Lad Nongkrem, ha kaba la pynïaid ïa ka jingïalang da u Dr.
Kara Shen, Vice President ka Party bad la ïoh ïa ka jingkren na u Bah Adelbert Nongrum, MLA North Shillong, Bah Brighstarwell Marbañiang, MLA Mawlai, Bah Heaving Stone Kharpran, MLA Mawryngkneng bad u bah Ardent Miller Basaïawmoit, MLA Nonkrem.
Ki nongïalam jong ka Party ki la pynshai ïa ki nongrim jong ka Seng bad ïa ki mat treikam, khnang ba kine kiba wan rung thymmai sha ka Seng kin sngewthuh shai bad kin skhem bha ka nongrim haba ki wan pynïasoh sha ka Party.
Haba kren ha kane ka jingïalang, u Golden, u la ongh ba ka jingwan pynïasoh jongh u sha ka VPP kadei kaba u la pyrkhat sania bha mynta la phra bnai hadien ba u la mih noh na ka Seng Congress.
“Ka daw kaba kongsan, ba ngi wan rung sha ka VPP kadei namar ba ka don ki nongrim kiba biang bad ka don ruh ki nongïalam kiba shlur bad kiba don ka nongrim kaba skhem", u la ong.
Haba ai ka jingïaroh ïa ka jingtreikam jong ki saw ngut ki MLA ka VPP naduh ba ki la jop, u Bah Golden, u la ong ba ka kam nongmihkhmat kam dei tang ban ïasaid ha Assembly, hynrei lada donkam ban mihs ha surok bad u paidbah ruh dei ban mih beit.
“U Mahatma Gandhi ruh u la mih sha surok ban ïoh jinglaitluid ka ri India.
Te salei lada ki MLA ruh ki mih sha surok na ka bynta ka jingmyntoi jong u paidbah", la ong u Bah Golden.
Kiwei kiwei pat kiba la ai jingkren napdeng kiba la wan rung sha ka Party mynta ka sngi, ki la ong ba dei namar ka jingiohi jong ki ba satang ha ka VPP ba I don jingkyrmen ïa ka ri bad jaidbynriew ba kiw pynïasoh bad kyrshan ïa ka VPP.
Nalor ba u la batai pynshai halor ki nongrim jong ka Seng, u Bah Ardent u la ther ruh ïa ki katto katne ki nongïalam kiba ong ba kam lei lei lada u Lat u kren da ka ktien Hindi ha Assembly.
U la ong ba ka VPP kam isih ïa ka ktien Hindi, hynrei ka kren ïa ka nongrim jong ka ktien ka thylliej ba kum ka jylla dei ban ïeng, namar dei ka jingthmu pyntian jubor ka Assam ïa ka ktien Assamese ba sa mih ka jingïakhih Hill State.
U la buh jingkylli ruh ba kita kiba ong ba kam lei lei lada kren Hindi ruh, hynrei hato ki kloi ban pdiang lada ka wan ka hokum na ka sorkar pdeng ban thok eksam noh da ka ktien Hindi? lane hato ki kloi ban pdiang lada ka sorkar pdeng ka hkukum ban kren noh da ka ktien Hindi ha ka jylla?.
U la ong ba ka liang ka VPP te da lei lei kan nym pdiang satia ia kane bad kan ïai pyrshah ïa kino kino ki jingthmu ban pyntian jubor ïa ka ktien Hindi ha ka jylla.
Shillong, Rymphang 13 : U Symbud Myntri Rangbah ka jylla uba dei peit ïa ka tnad kam pohïing u bah Prestone Tynsong u la ong ba ka jingkhang jongka sorkar pdeng bad ka sorkar jylla ka dang ïai plie beit ïa ka seng Hynniewtrep National Liberation Council (HNLC) ban bteng ïa ka jingïakren ïasuk.
“ Na kata ka daw ngi dang ïai kyntu bad khot sngewbha ïa ka seng HNLC na ka liang ka sorkar jylla ban ym sangeh ïa ka jingkren ïasuk hynrei ban ïai bteng haduh ban da poi sha ka thong namar dei tang ka miej jingïakren ïasuk kaba lah ban poi sha ka jingïasngewthuh jingmut lang" ong u Symbud Myntrui Rangbah haba ïakren bad ki nongthoh khubor.
U la kyntu ïa ka seng HNLC ban pyrkhat sani bha halor kane ka kam da kaba ong “ Nga ban biang ïa ka seng HNLC ban bteng ïa ka jingïakren namar ka jingkhang ka dang ïai plie beit.
Pyrkhat bha sa shisien bad rai rangbah bad pyrkhat ruh ïa ka lawei bad pateng ban wan".
Haba kren halor ki khubor social media ba la pynmih da ka seng HNLC kaba ong ba ka dei ka kam leh drama, u bah Prestone u la ong “ Kumba nga la pynshai kham mynshwa nga pynshai biang mynta ruh ba lada ki nongïalam ka seng HNLC ki sheptieng namar la dep pynpaw ba ki nongïalam kum u Chairman lane Commander- in- Chief ki lah ban ym wan ïakren namar ba ki sheptieng ïoh shah kem, nalor ba ngi la dep kular ba ka lynti ïaid jongki kan long kaba shngaiñ kim dei ban sheptieng, kumta lada ki kwah ban ïakren sha kawei ka jaka ym ha Meghalaya ruh ngi long kiba kloi ban pdiang bad ai kin rai ne buh ma ki ïa ka jaka ruh.
Hynrei haba nga kren ïa kane kam mut ïa ki ba kin thoh ha ki social media ba ki khot ïa u Prestone ban ïakren namar kane kam long kaba dei ne ‘official’.
Namar kat kane ka kam ym dei tang u Prestone uba khot ïa ki dei ka sorkar India bad ka sorkar jylla kiba khot ïakren ïa ka seng HNLC".
U bah Prestone u la ïathuh ruh ba kat haduh mynta ym pat ïoh jingthoh ei ei ruh em na ka seng HNLC halor ka rai jong ki ha kaba ïadei bad kane ka jingkyntu bad kyrpad ka sorkar ban bteng ïa ka jingïaren ïasuk.
“ Ngam don ei ei ban ong, ngam lah ban ong ei ei hynrei na ka liang ka sorkar nga kwah ban ong tang kawei ba ka jingkhang ka dang plie bad ngi ïai kyntu bad kyrpad ïa ka seng ban bteng ïa ka jingkren ïasuk" pynkut u bah Prestone.
Shillong, Rymphang 14: Ki ar tylli ki jingïalehkai ka lympung Shillong Cricket League kyrdan 3rd division kiba la long hynne ka sngi ki la jam sha kaba kut ha kaba ka kynhun Lawsohtun bad ka Metallica CC ki la khur jingjop.
Na ka liang jong ka Lawsohtun ka la lah ban pynliem da 6 wicket ïa ka Shillong Sixers ha ka jingïalehkai kaba nyngkong hynne ka sngi.
Ha ka jingïakhun, ïa ka toss la jop da ka Shillong Sixers bad ka jied ban tied nyngkong.
Kane ka kynhun ka la tied thik tang 100 ron naba shah pynkhyllem baroh 10 ngut ha ka 18.
5 over.
U Shining u la ïarap da kaba tied 24 ron na ki 30 bol, katba u Meinam Amit Singh u la tied 20 ron naki 22 bol.
Haba phai pat sha ki rangkawangbol, u Hilar Thabah u la pyndep 4 over, shah tied tang 12 ron bad khur haduh 3 wicket, katba na ka liang jong u Cavin K Wanniang u la pyndep 4 over, shah tied 18 ron bad khur 3 wicket.
Haba jubab ïa ka thong ba la buh, ka Lawsohtun ka la tied pyndep tang hadien 15.
4 over ban kamai 102 ron bad shah pynhap tang 4 ngut, kaba la pynlong ïa ka kynhun ban jop ïa ka jingïalehkai da 6 wicket.
Na ka liang jong Sumeet Gurung (3.
4 over: shah tied 26 ron: khur 2 wicket) u la trei shitom hynrei marwei u khlem shym la lah ban pynhap ïa ki wicket ka liang pyrshah.
Napdeng ki rangtied, u Hilar Thabah u la kamai 15 ron na ki 25 bol, katba ka namtam ka long sha u Greatestful Lyngkhoi u ba la khyrwit 47 ron naki 39 bol (ryngkat bad 2 wicket ba u la khur ha ka bol) bad ban khur syndon ïa ka khusnam Player of the match.
Ha ka jingïakhun kaba ar, ka kynhun Metallica CC ka la jop da 7 wicket ha ka jingïakhun pyrshah ïa ka XI Stars CC.
Ka kynhun XI Stars CC ka la jied ban tied nyngkong hadien ba jop ïa ka toss, bad kane ka kynhun ka la lah ban tied 137 ron shuwa ba baroh 10 ngut kin shah pynkhyllem noh ha ka 19.
4 over.
U Sunil Kumar u la kamai bun ron duh napdeng ki rangtied, da 47 ron naki 23 bol, katba u Jason Wahlang u la tied 18 ron naki 25 bol.
Napdeng ki rangkawangbol kiba la seisoh ha kane ka jingïakhun ki long u Vishal Das (4 over: shah tied 16 ron: khur 3 wicket), katba u Gurjit Singh (4 over: shah tied 30 ron: khur 3 wicket).
Ka Metallica CC ka la jubab da 140 ron shah pynhap tang 3 ngut tang ha ka 17.
1 over ban khur ïa ka namjop.
Ka namtam ka long sha u Pradeep Purkaystya u ba la khyrwit haduh 92 ron naki 64 bol ban khur syndon ïa ka khusnam Player of the match.
Shillong, Rymphang 14: Ka Shillong Cricket Association (SCA) hynne ka Sngi ka la ïoh ban sdang shakhmat ïa ka lympung Shillong cricket league 1st division ha madan SCA ground, Polo, ha kaba ka jingïakhun kaba nyngkong ka la long hapdeng ka Donkin CC pyrshah ïa ka Lumpangad CC.
Haba phai sha ka jingïalehkai, ïa ka toss la jop da ka kynhun Donkin CC bad ka la jied ban tied nyngkong.
Na ka liang jong ka Donkin ka la tied 104 ron shuwa ban shah pynhap baroh 10 wicket na ki 24.
4 over.
U Vishal Konwar u la kamai 24 ron naki 31 bol, katba u Rohit Rai u la tied 21 ron naki 32 bol.
Napdeng ki rangkawangbol kiba seisoh na ka liang ka kynhun Lumpangad ki long u Vishal Kumar Balmiki (5 over: shah tied 14 ron bad khur 4 wicket) bad u Abhay Kumar Rai (3 over: shah tied 15 ron: khur 2 wicket).
Haba pyrshang ban beh ïa ka thong ba la buh, ka Lumpangad ka la shah khanglad noh da tang 91 ron shuwa ba ki 10 ngut kin shah pynkhyllem naki 29.
3 over.
Tang u Abhay Kumar Rai (19 ron naki 27 bol) bad u Praveen Katty (18 ron naki 22 bol) kiba la lah ban kyntiew ron ïa ka kynhun.
Haba phai sha ki rangkawang bol ka Donkin CC, u Rohit Rai u la khur 2 wicket na ki 8 over, katba u MD Muksodel u la khur 2 wicket naki 7 over.
Ka namtam lane Man of the match ha kane ka jingïakhun la khur da u Rohit Rai u ba la tied 21 ron ryngkat bad 2 wicket kiba u la ïoh khur ha ka bol, kaba la ïarap ïa ka kynhun ban khur ïa ka jingjop ha kane ka jingïakhun da 13 ron.
Manla ka jaidbynriew ha kane ka sla pyrthei, ka don ïa la ka jong ka ktien ka thylliej kaba ki kren, ki thoh ki tar ïaka, dei lyngba ka jingdon jong ka ktien ba ki jaidbynriew baroh ki im ki man bad ba ithuh ruh syndon ïa ki lyngba ki deity kaba ki don lang bad ki.
Haba phai sha la ka jong ka jaidbynriew, toi ka don ha ka shwa ïa la ka jong ka ktien, hynrei ïa ki dak ban thoh pat ïa ki la saiñ dur pat ia ki da ki sahep mishoneri ba wan sha sha shilliang duriaw, dei ka jingïoh ïa ki dak thoh, ba sa mih paw ïa ki khana pateng, ki puriskam bad bun bah kiwei pat ki jait jingthoh kum ka dak na ka bynta ban buddien ïa la ka jong ka thymmei jingwan ban long briew jong ka jaidbynriew Khasi ha kane ka sla jong ka pyrthei.
Pynban ha kane ka juk kaba mynta, kiba bun hi ki la sdang ban ïaid lait ne ban kiar ban kren ïa la ka jong ka ktien, hynrei ki klet ba ka jingma ka long kaba la ap lypa namar ba kano kano ka jaidbynriew, kaba klet ne bym ithuh shuh ïa la ka jong ka ktien, ka lah ba kan jah rngai noh shi syndon na kane ka sla jong ka pyrthei.
Shi ban sngew shngaiñ ka mynsiem ban ïohsngew ïa ki riew shemphang kiba ïai long kiba peitngor bha da kumno ban lah ban pynneh ne ban pynsah ïa la ka jong ka ktien ka thylliej, ki da trei borbah ruh syndon na ka bynta ban sam lem ïa ka jingnang ka jingtip ka jong ki sha kiwei pat, khnang ba ka ktien kan ïai neh ïai sah, pynban hapdeng i jingtrei ba jar jar, sngew pat ban ong ba kiba bun ïa ka ktien lajong da leilei kim man treh shuh ban kren ïa ka.
Hato aiu sha ha lyndet bym treh ban kren shuh ïa la ka jong ka ktien….
? Hato don mo ka buit sianti jongno re ban pynthame ne ban sait khuid na ka jabieng ban kynther jymbuiñ noh shi syndon ïa la ka jong ka ktien…? Ban ïoh ia ka jubab jong kane baroh ka shong ha manla uwei pa uwei na ki paid Khasi baïar ba kin ïathir ïawoh ne ban wad keiñ ïa ka daw tynrai ka jong ka.
Na ka por sha ka por la juh pynlong ïa ki lympung ïaphylliew jingmut da kumno ban nang pynïar ïa la ka ka ktien, pynban sngew pat ban ong ba kine ki lympung ki shu kut noh tang ha ki saw kynroh, hynrei ia kiei pat ki rai ba la shim, la ïeh noh pat ïa ki shadien, kaba da kylla ka shu kut noh bad kata ka thong ban nang pynïar ïa la ka ktien ka juh kut noh khlem poi shano shano ruh.
Haba jia ba hap ban leit sha kiwei pat ki jylla ba don kiwei kiwei pat ki jaidbynriew, ym lah ban khlem da sngew ïamrem ïalade haba shem bad ïohi ba kine ki jaidbynriew ki da nang ban burom bad ïeit thep mynsiem ïa la ka jong ka ktien, kam pher wat haba ki la kieng ha ka met ka longrynieng ka jong ki ïa kata ka jingstad bynriew kaba kordor, hynrei haba ki ïashong ïa pur khana hapdeng para ma ki, shi kyntien ruh da leilei kin ym kren ne ban pynmih satia ïa ki kyntien nongwei, kane lypa ka dei keiñ ka nongmuna kaba kum ka jaidbynriew, kan hap ba kan bud ïa ki nuska ban pynneh ban pynsah ïa la ka jong ka ktien ka thylliej ka jong ka.
Dei pat haba ïa ka ktien la kren, ba ka deiti ka jong kine ki jaidbynriew ruh ka iai neh ka ïai sah, namar ban pynneh ïa la ka jong ka deiti, ka kamram kaba nyngkong eh dei ban lah ban pynneh ne ban kren ban khana pura shuwa ïa la ka jong ka ktien.
Pynban kum ka jaidbynriew, kumba ka ladep ba kan jia teng, imat ka por ka la wan poi biang, ba ka erlangthari kaba wan ban beh na sha shilliang duriaw mynta sa shisien ka la wan ba kan beh biang, kaba lymda skhem hi triang naduh na tynrai, ka khreh ba kan rong noh shi syndon ïa kane ka jaidbynriew na kane ka sla jong ka pyrthei.
Kumta, kum ka jaidbynriew, ka donkam ba kan kyndit bynriew noh, khreh ban shim khia ban ym klet ïa la ka jong ka ktien ka thylliej, ïa kaba duna yn nang ïa trei shitom shuh shuh na ka bynta ban pyndap ïa ka.
Kum ka nuksa balei ba ka ktien Phareng ka roi bad kren ïa ka da kiba bun ki briew ha ka pyrthei, ka daw ka long ba nalade shwa ka la lah ba kan pynneh ba kan pynsah bad ïa kaba duna ka bteng pat sa ba kan shim kylliang lem pat na kiwei pat ki jaidbynriew, kaba bteng ba kan nang ïai pynkhraw shuh shuh ïa ka ktien ka jong ka.
Lehse kam don jingeh ban ong ban nym nang shuh ban kren ïa la ka jong ka ktien, hynrei kaba nyngkong eh ka dei shwa na la ka jong ka dohnud bad ka mynsiem, haba ka mynsiem ka rhem bad ka dap ba nga dei u Khasi uba pura, kan don jingeh aiu ban ym nang shuh ba ngan kren ïa ka ktien ka thylliej lajong, katno tam eh kata ka jingstad bynriew kaba la rung ha ka jabieng ba kan lah ba kan sait khuid noh tad haduh ban da klet syndon ban kren ïa la ka jong ka ktien.
Pynban kiei kiei baroh ki paw penryngkew ba kum ka jaidbynriew, ka lip kata ka mynsiem sngewsarong ban ñiewkor ia la ka jong ka ktien, haba la duh ka mynsiem sarong ia la ka jong, tyllep pat keiñ sa ka jingsngew lehraiñ ne sngew bym nang shuh ban kren ïa la ka jong ka ktien, hynrei haba mih pat shabar, haba kylli phi dei naei, da jngan ban ioh ka jubab, namar haba ym nang shuh ban kren ïa la ka jong ka ktien, kumno pat keiñ yn jubab ïa la ka jong thymmei longbriew bad sdang ruh ban klet syndon ïa la ka jong ka snap paka.
Mawkyrwat, Rymphang 14: Ka Regional Democratic Alliance (RDA) jong ki ar tylli ki seng saiñ pyrthei jong ka Ri Khasi Jaiñtia ka UDP bad ka HSPDP ha ka 14 tarik u Rymphang, 2024 ka la hiar ha Mawkyrwat Consti tuency ban sdang ïa ka jingïalap elekshon na ka bynta ban pan jingkyrshan na ki paidbah na ka bynta u bah Robertjune Kharjahrin u kyrtong ïa monlang jong ka RDA u ban sa ïa aireng ha kane ka MP Election jong ka Lok Sabha na Shillong Parliamentary Seat.
Haba kren ha ka jingïalang, u bah Metbah Lyngdoh u la ong ba kam don jingeh ei ei lada kine ki ar tylli ki Seng Riewlum kin ai ka jingïatreilang ha kane ka Elekshon MP jong mynta u snem bad um ïohi ba u lyoh un kah dum bad ki kjat sngi kin shai kdar ban ïohi ïa ka jingjop don burom u bah Robertjune Kharjahrin kum u MP monlang jong ka RDA.
Shuh shuh u la ong ruh ba balei kine ki ar tylli ki party ki ïa don lang mynta hangne ka daw ka long hadien ba ki la pynlong shibun ki jingïakynduhlang hapdeng ka UDP bad ka HSPDP ba ki paidbah ki ju buh ka jingkylli, Balei ki party Riewlum ki ïa paid ïa pra bad kim don ka jingïatylli ban ïa trei lang? Ka jubab kaba shai ka long balei nga wan ban pynlut kai ïa ka por hangne ha Mawkyrwat ban pynshai ïa ka jingïatylli jong ngi kum ki party Riewlum bad u sngewkmen ba ki paidbah kiba don ka juh ka mynsiem kumba kine ki ar tylli ki party bad ki don ha kajuh ka thong da kaba ïa tylli lang kawei da kaba ki ïa klet noh ïa ki jingduna baroh ban ïaid shakhmat ha ka jingïatrei lang hapdeng ka UDP bad ka HSPDP.
Shuh shuh u la ong ruh ba u ju sngap bad ban pan jingmut na ki riew rangbah, ki tymmen ki san kiba la kham san ïa u bad kumjuh ruh na ki longkmie longkpa bad ruh na ki samla ha shwa ban yn leh ïa kino kino ki kam ki ban pyntyllun ïa ki kam ha ka imlang sahlang bad ha ka synshar khadar.
U bah K.
P.
Pangniang pat u la pynshai ha kaba ïa dei ban ka jingïatrei lang ka party UDP bad ka HSPDP ha kane ka MP Elekshon, da kaba ong ruh ba ha kane ka elekshon MDC bad MLA ka ban sa wan ngin dang ïa treilang kumjuh khnang ngin sa ïohi biang ïa ka jingkhlaiñ jong ki party Riewlum bad ban wanrah biang ban ïoh biang ïa ka bor shynshar da lade hi ha ka jylla Meghalaya bad ngin ïoh i biang ruh ïa u MP na ka party Riewlum kata hadien ki 46 tylli ki snem ba ngi la duhnoh ban bat ïa ka bor shynshar.
Haba kren ïa ki mat kiba kongsan jong ka jaitbynriew, u bah K.
P.
Pangniang u la ong ba, “Ban pynneh, pynbha bad ban ai ka jingïada ïa ka jaitbynriew, u la ong ruh ba ngim ïoh MP shuh na ka party Riewlum la 46 snem kata khaduh ha ka por jong u (Late) G.
G.
Swell Lyngdoh bad u (Late) Hoping Stone Lyngdoh namarkata, kyrmen ba ha kane ka kynti ba mynta ngin sa ïohi biang ïa u MP uba biang kata ïa u Robertjune Kharjahrin lyngba ka jingïatylli hapdeng ki ar tylli ki party Riewlum.
Ha kajuh ka por u bah K.
P.
Pangniang ula kren ruh na ka bynta ka party kaba dang shu mih kata ka Voice of the People Party (VPP) kaba ju kren ban wanrah ka jingkylla na ka bynta ka synshar khaddar hapoh ka Ri Khasi.
“Kumno ki lah ban kam ba ngi ieid ïa ka ri bad ka jaidbynriew, hynrei u bah Ardent Miller Basaiawmoit ha shwa ba un thaw ïa ka party VPP u la don ha kata ka seng Riewlum kaba ïada kaba don kajuh ka thong na ka bynta ka jaidbynriew da kaba mih noh na ka UDP, HSPDP kaba la shakri ïa ka jaidbynriew ha ki 40 snem tam mynshwa da kaba thaw thymmai pat mynta da ka party VPP ban wanrah ka jingkylla? Shano kane kan ïalam? ong u bah K.
P.
Pangniang.
U Robertjune Kharjahrin haba kren kum u kyrtong u la pynshai ïa kito ki briew kiba buh jingkylli ïa nga ba balei u ïaleh ïa ka MP Elekshon bad ba um sdang shwa ban na ka Elekshon MDC ne MLA.
Ban jubab ïa kata, u bah Robertjune u la pynshai ïa ki paidbah ba u kwah ban ïaleh ïa kane ka elekshon MP ka long ba shibun ki sohkyrdot, ki mat jingdawa jong ka jaidbynriew kum ka ILP, u pud u sam, ban pynkhlaiñ shuh shuh ïa ka Six Schedule, bad shibun kiei ki ei ba naka liang ki sengbhalang, ki MDC bad MLA ki ju dawa manla ka por bad kumjuh ruh ka ka party UDP bad HSPDP kiba don kajuh ka thong hynrei haduh mynta ki dang sah kut hapoh Delhi ha Parliament.
Ha ka jingïalang paidbah ba la pynlong mynta ha madan kaba don hajan jong ka Ïingmane COG, Mawkyrwat la ïadonlang naduh u MLA ka thaiñ, nangta u Ma Kyrmen Shylla, MLA ka Khliehriat ka uba bat ruh kum u Myntri jong ka Home (Passport) Department, Legal Metrology Department, Revenue & Disaster Management Department, Excise Department, u bah Pius Marweiñ, MLA ka Ranikor Constituency, u bah Ollansing Suiñ, MLA ka Mawsynram Constituency lem bad kiwei de ki ‘riew rangbah jong ka party UDP bad HSPDP.
Nongpoh, Rymphang 14: Ka Young Mind Association of Ri Bhoi District mynta ka sngi ka la ai khublei kyrpang ïa baroh kito kiba la ïa snoh kti ban ai burom ïa u Dr.
D.
D Lapang ba kum ka kynhun ka la pynieng syndon da u mot sah jingkynmaw kaba long shi bynta ban ai burom bad ai nam ïa une u nongïalam uba la don hok ban ioh ïa ka burom halor ki synïiang ki bynhei ba u la noh synñing ha Ri Bhoi bad ha ka jylal hi baroh kawei kum u nongïalam ka jylla.
Haba kren sha ki lad pathai khubor mynta ka sngi, u President ka Young Mind Association of Ri Bhoi, u Bah Isynei Hinge, u la ong ba ka seng ryngkat ki nongïalam bad ki dkhot ki la pynpaw shisha ïa ka mynsiem jong ka jingsngewnguh, kaba dei halor ka jingïasnoh kti lang kiba bun ha ka prokram ai burom ïa u Dr.
D.
D Lapang ba la pynlong hynnin ka sngi ha Ri Bhoi College, ba kum ka seng ruh ka la plie bad pynieng ïa u mot sah jingkynmaw une u nongïalam kaba long ka history ha Ri Bhoi District bad ha ka jylla hi baroh kawei.
U la pynshai bad pynpaw paidbah ruh da kaba ong, “ Ka jingpynieng ïa u mot sahjingkynmaw u Dr.
D.
D Lapang ha Ri Bhoi College kam dei satia ba ka seng Young Mind ka kwah ban kamai pisa ne kwah leh politik lane kwah burom, hynrei ka seng shuwa ban leh ïa kane ka kam kaba khraw ka la ïa bishar bniah bad ka la ïa syllok na kiba bun ki riew pawkhmat ka Ri Bhoi ha kaba u Dr.
D.
D Lapang kum u nongïalam uba la la leh shibun ki kam kiba khraw ha ka District bad ka jylla, u la don hok ban ioh ïa kane ka burom ba kum ki paidbah kim dei ban sngewthuh bakla".
Ha kaba ïa dei bad katei ka jingleh burom, u la ong ruh ba ka seng kam shym la leh politik bad ka hap hi ruh ban khot ïa ki heh sorkar ban ïa ai lang ïa kata ka burom ïa u Dr.
D.
D Lapang bad kum ka seng hi ka leh ïa kane ka kam da ka lynti kaba beit ba ka don kata ka jingburom ïa kita ki nongïalam kiba la noh synñiang shisha na ka bynta ka imlang ka sahlang ha ka District bad ha ka jylla.
Namarkata, ka seng ka ioh mynsiem ruh da ka jingwan kyrshan jong ki heh sorkar bad kiwei kiwei ki riew rangbah bad ki seng na Ri Bhoi ha katei ka sngi bad kum ka seng hi kam kwah ban ïaid da kano kano ka lynti kaba ïalam bakla ïa u paidbah bad ka thong hi jong ka seng ka long ban ai ka jingshakri bad ban don lang kata ka lyngkor jong ka jingkitkhlieh na ka bynta ban dang ïai trei na ka bynta ban kyntiew ïa ka Ri Bhoi bad ruh ban wan rah ïa ka bha ka miat bad ka roi ka par ha ka District hi baroh kawei, u la bynrap.
Shuh shuh, u la ong ruh ba baroh ki jngpynkreh pynkhrum naduh kaba tei ïa u Mot sah jingkynmaw bad ruh ban pynlong ïa katei ka prokram kaba jop ha katei ka sngi, ka dei hi kaba kum ki dkhot ka seng ki la ïa synñiang lang na ka bynta ban ai burom ïa une u nongïalam bad kum ka seng kam don da kawei pat ka jingmut ban ioh jingïaroh ne burom bad ka dei hi ba ka seng ka kwah ban ai burom ïa une u nongïalam ka Ri Bhoi kaba kum ki paidbah ngi dei ban sngew sarong bad ngi hap ban bud ïa ki dienjat na ka bynta ban dang saindur ïa ka bha ka miat jong ki paidbah ha ka District hi baroh kawei, u la bynrap shuh shuh.
Nongstoiñ, Rymphang 14: Ka jingbym don ïa ka um bam um dih kaba biang ha ki phra tylli ki shnong ka thaiñ Nongtrai ba kynthup naduh Japung, Mawdonglang, Jririangsin, Nongthymmai, Nongpdeng (N) Borkhe, Mawkohram, Lumdiengjri bad Ïawnaw, ki shnong kiba don ha khappud jong ka West Khasi Hills bad ka East Garo Hills, ka la buh ïa ki paidbah nongshong shnong ha ka jingeh kaba khraw.
Ha kine ki khyndiat sngi ba la dep haba u nongthoh khubor u la hiar ban jurip ïa ka jinglong jingman ha katei ka thaiñ, la lap ba katei ka thaiñ ka dang long kaba sahdien haduh katta katta.
Ka dei ka thaiñ kaba dap tang da ki khlaw ki btap ki paidbah ki ïakynduh jingeh ym tang ha ka um bam um dih hynrei ha ka leit ka wan, ka kit ka bah, ka koit ka khiah, ka pule puthi bad ha baroh ki liang.
Ha ka jingleit jurip la ïoh ban ïakren bad twad jingmut na ki ba bun ki paidbah nongshong shnong bad ki riew rangbah, ha kaba ki la pynpaw ïa ka jingsngewkhia halor ka jingleh meinah jong ka sorkar ïa ki paidbah jong katei ka thaiñ.
Uwei u rangbah na katei ka thaiñ u bym kwah ban pynpaw kyrteng ïalade, u la ong ba ha ki snem ba mynshuwa ka jingeh ki paidbah kam dei tang ha ka roi ka par.
Hynrei ka jingeh kaba kham khraw ka dei ka jingwan tuklar ïa ki jaka puta, ki bri ki lyngkha jong ki paid Khasi da ki kynhun kieng atiar na Rilum Garo.
Hynrei ha kine ki khyndiat snem ym ju don shuh kiba wan tuklar, watla ki don katto katne ki kynrum kynram ha kaba ïadei bad ka jingwan kyntur pud kaba la kynnoh ba ki don ki jaka kiba dei ban kynthup lang noh ha ka Greater Garo Land.
Hadien ba ka Synjuk ki Rangbah Shnong katei ka thaiñ ki la shimkhia, katei ka kynrum kynram ka dang don mynta hapdeng ka jingïai buddien bad bishar bniah khnang ba yn lah ban pynkut bad ban pynbeit ïa baroh ki kynrum kynram ba kan ym don kano kano ka jingsahnud ne ka jingpynwit hadien ha bud.
Na ka liang ki rangbah bad ki paidbah ka thaiñ ki la kyntu ïa ka sorkar lyngba u Myntri ba dei peit ïa ka um bam um dih, ba kin phai khmat lem sha katei ka thaiñ namar ka jingbym biang jong ka um kor, ka dei ka daw kaba kongsan kaba ki paidbah ki hap ban ïa bteng ïa ka rukom im kaba mynshuwa da kaba leit paiñkhana pathar ha ki lum, ha ki ‘law bniap, ha ki sem sniang bad ki jaka kyndong.
Katei ka jing leit paiñkhana pathar ka dei ruh ka daw ba kongsan kaba wanrah ïa ki jingpang ba laiphew jait.
Kumta lada ka sorkar ka ju pynshai ba dei ban pynsageh ïa ka jingleit paiñkhana pathar ka dei ban sngew lem ban pynïoh ïa ka um kor kaba biang.
Khliehriat, Rymphang 15: Kumba baroh ngi tip ba kiba bun ki shnong ha ki jaka nongkyndong ha ka jylla Meghalaya ki kynduh jingeh bha ha kiba bun ki liang ha kaba iadei bad ki lad ai jingsumar haba lap ka pang ka shitom, hynrei u wei u heh shipai, uba dei u Colonel uba la shongthait na ka kam kum u doctor uba dei peit bad sumar ïa ki khynnah, khyllung bad kumba la ong da ka tnat ka koit ka khiah ba u dei u doctor uba tbit bha , u la wan ban shimti ïa ka kam kum u doctor ha Saipung PHC, East Jaiñtia Hills District bad ai ka jingshakri ei ïa ka thaiñ lyngba katei ka PHC khlem donkam ban siew tulop (Volunteered to serve), ïa kane ka PHC la pyniaid da ka Karuna Trust.
La ong ruh utei u heh shipai u la kloi ban iehnoh ïa ka kam shakri jong u na kawei ka hospital shimet (private hospital) kaba na Hyderabad bad u la wan ban ai ka jingshakri ha ka PHC ha Saipung, u Dr Kumar, u dei uba ju trei kumu Colonel bad u doctor ba peit ïa ki khynnah, khyllung uba la ai ka jingshakri ha Sudan bad ha kiwei kiwei ki jaka ha Africa bad u long ruh u dkhot jong ka United Nations Peace keeping force.
Kumba paw ha ki social media ba la pynpaw da ka tnat ka koit ka khiah jong ka jylla Meghalaya la ong ba “ U Dr Dilip Kumar, u la kloi ban iehnoh shadien ïa ka jingim ba palei hadien ba la shongthait na ka kam bad u la shim ïa ka rai ban ai ia ka jingshakri ha ki jaka ha ki shnong kyngdong jong ka jylla kata ha at Saipung ka jaka kaba shrah bad trei shitom na ka bynta ka jingbit jingbiang ki paidbah nongshong shnong jong ka thaiñ "La ong ruh ba ka jingdon u Dr Kumar ha Saipung PHC ka la wanrah jingkyrmen ïa ki paidbah jong ka thaiñ Saipung bad ki shnong kiba hap hapoh ka Saipung C&RD Block bad kiba hap hapoh kane ka PHC.
Shillong, Rymphang, 14: Ka Khasi Students’ Union (KSU) Laban Circle ha ka sngi Balang ka la aiti da ka dorkhas ha ka Deputy Commissioner ka East Khasi Hills Kong RM Kurbah bad aipor 15 sngi ban kyndang ïa ki briew ba sah beaiñ ha Maxwelton Estate.
“Kane ka ishu ka la sahkut tang ha ka miej jingïakren naduh u snem 2022 bad kam shym la don kano kano ka jingpynbeit na ka liang ka Sorkar bad ka ophis Deputy Commissioner ban kyndang ïa ki briew kiba sah beaiñ bad katba nang mih ka por ki briew ki dang jyllei bad dang rung khlieh shuh shuh ki bar jylla," la ong ka seng ha u kyrwoh.
Ka Seng ka la pynpaw ba ki briew kiba sah beaiñ ha kane ka jaka kaba hap hapoh ka Municipal ki ri masi, ki pyntuid jaboh shapoh ki nala, ki wah bad kane ka ktah lut ïa ka koit ka khiah jong ka shnong ka thaw.
“Ha ki jaka ba hap hapoh ka Municipal ka aiñ kam shah ban ri jingri hynrei ki bor pynïaid ki matlah bad kim shim la leh eiei halor kane ka bynta.
Ha kaba ïadei bad kane ka bynta ka seng ka ïakynduh na ka por sha ka por ki bor pynïaid jong ka Shillong Municipal Board (SMB) bad ha ka 5 tarik, Jylliew 2023 ka la buh dorkhas bad maham tyngeh ba ka SMB ka dei ban shimkhia ban kyndang ïa kine ki briew.
Na ka liang ka Municipal ki la mynjur ha kato ka por bad ki la phah notis sha ki briew ba sah ha Maxwelton Estate hynrei ka shu kut noh tang ha ka jingdaiñkuna hynrei ka jingïakren ka kylla noh ba ka SMB kam shym don ka bor ban pynmih ïa kine ki briew bad ka Seng ka suba jur ba ka don eiei sha lyndet ba ka kylla ktien ka SMB," la kynnoh ka seng.
“Kine ki briew ki sah beaiñ ki ïoh ïa ka bording, ka umbam umdih khlem kano kano ka jingsiew.
Na ka por sha ka por la ju ïohsngew ruh ba ïa kine ki briew la bei pisa da ki kynhun shitniam jong ki Hindu.
Kane ka jaka ka la long ruh kum ka ktem dih drok, kam leh awria, ka tuh ka thiem bad kane ka buh jingma ïa ki nongshong shnong baroh," la kynnoh shuh shuh ka seng.
“Kaba sngew thamula ka long ba kane ka jaka ka don marjan bad ka Assembly hynrei ki Nongmihkhmat ka jylla ki long kiba matlah bad manla ka por haba ki leit sha Assembly hynrei kim shim lah ban peit bad khmih ïa kane ka jaka.
Ka Seng ka kyntu ïa baroh ki Nongmihkhmat ka jylla ba ha ka Dorbar Mang Tyngka ka ban sa long kin sangeh ban hiar bad leit peit bad khmih ïa kane ka jaka kin sa lap ïa ka jingjaboh, ka jingsma iwli ba mih na kane ka jaka," la ong ka seng.
“Kane kan long ka jingïakynduh kaba khatduh na ka liang ka Seng ban ujor ïa ki bor pynïaid bad lada kim lah ban leh eiei halor kane ka bynta hapoh 15 sngi, ka seng hi kan shim ïa la ka jong ka sienjam.
Ka Seng ka kwah ban ïaid da ka lynti ba jaijai ryngkat ki kyndon aiñ hynrei lada ki bor pynïaid ki leh matlah, ka seng kan hap ban shim hi ïa ka aiñ ha la ka kti na bynta ka bha ka miat jong ka jaitbynriew," la maham ka seng.
Nongpoh, Rymphang 14: Ha kawei na ka jingjia ba sngewsih kaba la jia hynnin ka sngi ha ka Shnong Umran Dairy ha Ri Bhoi, kawei ka Longkmie ba la 52 snem ka rta ka la duh noh ia la ka jingim ba kordor, kaba dei hadien ka jingshah lympat ha ka bording ilektrik katba ka dang leit wad jhur khlaw ha kawei ka khlaw kab ba don hajan ka shnong Umran Dairy ha Ri Bhoi.
Kane ka jingjia ka la jia ha ka por mynsngi, ha kaba katei ka Longkmie ba la tip kyrteng kum ka Kong Edwina Lyngdoh Lyngkhoi ryngkat ka khun ka kong Rimonlang Lyngdoh Lyngkhoi, ki la leit lang ban wad jhur khlaw na katei ka khlaw ba don hajan ka shnong Umran Dairy bad khlem poi pyrkhat katei ka longkmie ka la duh noh ia la ka jingim na ka daw ba ka la kum leit ïuh ia u sinar ilektrik ba ha la hap ha khyrdep ba pyniaid na katei ka khlaw.
Halor kane ka jingjia, la pyntip da katei ka khun ba ka la lap hadien ba ka kmie ka la shah bat ha ka bording iletkrik na ka jingleit ïuh ia utei u sinar ilektrik hadien ba ka la ioh sngew ia ka jingsawa bad hadien ba la poi ha katei ka jaka la lap ba ka kmie jongka, ka la shah bat bad shah lympat ha ka bording ha kaba ka lah shuh ban leh e ei.
Kum ka khun ka la pyrta briew bad pan ka jingiarap na ki nongshong shnong bad hadien ba la poi ki nogshnong shnong ha katei ka jaka kim lah shuh ban leh ei ei, haduh ba katei ka longkmie ka la duh syndon ia la ka jingim ba kordor.
Ha kaba ia dei bad kane ka jingjia ba sngewsih, u Rangbah Shnong ka Umran Dairy, u Bah Lambor Mukhim Bina, haba kren sha ki Nongthoh Khubor, u la ong ba kum ka bor shnong ka pynpaw ia ka jing sngewkhia kaba jur halor ka jingduh noh ia kane ka longkmie kaba la shah bat ha ka bording ilektrik bad ka shnong ka phah ruh ka khubor sngewlem sha kiba haïing hasem kiba la duh noh ia la ka kmie.
Ha kawei ka bynta, kum u rangbah shnong, u la ong ba ka bor shnong ka kyrpad ia ka tnad MeECL ba kan tohkit bha halor kane ka jingjia bad ha kawei ka bynta u la kyprad ruh ia ka tnad MeECL ba ka dei ban pynkhuid ia ki sainar iletrik kiba iaid na ki khlaw khnang ba kum kine ki jingjia kin nym jia bad ruh ka long ka jingshngaiñ ia ki paidbah nongshong shnong hi baroh kawei.
Shillong, Rymphang, 14: Ki Rangbah Shnong jong ki shnong bapher kiba hap hapoh ka Dorbar Diengiei ba la lamkhmat da u President Bah P.
J Lyngdoh ha ka sngi Balang ki la kyrpad ïa u MLA jong ka Sohïong Constituency u Bah Synshar Kupar Roy Lyngdoh Thabah ba un wad ïa ki lad ki lynti ban pynïoh ïa ka mang tyngka na ka bynta ban siangrong noh ïa ka surok khyndew kaba pynïasoh na ka shnong Nongpathaw shaduh ka shnong Kyntonmynnar kaba jrong 2 kilomitar duna.
Kane ka jingkyrpad jong ki nongkitkam ka Dorbar Diengiei ka long hadien ba ki paidbah ki la ïakynduh mawsiang na ka jingdheng kali kaba ju neh jin haduh 3 bad 4 kynta manla ka sngi ha ka shnong Mawlaingut na ka daw ka jingieng jong ki trok kiba ïaid lynti lyngba ka surok Mawmaram, Mawmih shaduh Mawlyndep ter ter haduh ban da poi ha Lad Umsaw namarba ka dang don ka jingmaramot ïa ka jingkieng Damsite.
Kine ki nongïalam shnong ki la pynpaw ki don haduh 28 tylli ki shnong kiba hap hapoh ka Dorbar Diengiei kiba la donkam kyrkieh ban ïoh ïa ka surok kaba bha khnang ba kan pynsuk ïa ka leit ka wan bad ka rah ka rong.
“Lada siangrong noh ïa kane ka surok, ka jingïaid lynti kan long tang 2 kilomitar, hynrei mynta ngi hap ban ïaid lynti 7-8 kilomitar manla ka sngi," la ong u Bah Lyngdoh.
“Ngi kwah ïa u MLA ba un kren halor kane ha ka Dorbar Mang Tyngka jong ka Ingdorbar Thawaiñ," u la ong.
“Bun ki paidbah kiba leit shim dawa ki ïakynduh jingeh namar ka jingdheng kali kaba ne da ki kynta ha surok Mawlaingut namar ka jingïaid jong ki trok.
Ki kali kit nongpang, ki kali ba kit ïa ki longkmie ba armet sha shillong ki sahkut bad ki don ki khep ba ki longkmie ki kha khun hapoh kali," ula ong bad bynrap, “lada siangrong noh ïa ka surok na Nongpathaw-Kyntonmynnar, kan pynsuk ruh ïa ki paidbah jong ka shnong Sohïong, Krang, Nongbsap ban leit sha sor Shillong namarba ka pynsuk bad ka jan bha na ka bynta jong ki.
".
Shillong, Rymphang 14 : Wat hadien 16 snem ka jingap, hynrei ka projek umbam ba la tip kum ka Greater Shillong Water Supply Scheme (GSWSS) phase-III) haduh mynta ka dang sahkut ha suiñ khlem pat lah ban pyntikna lano yn pyndep noh ïa ka.
Mynta wat ïa ka por ban pyndep ruh la rah biang da kaba kynnoh ba ka Hima Mawphlang haduh mynta kam pat ai ïa ka jaka na ka bynta ban tei ïa ka pumping station.
Katkum ka jingïathuh da u Myntri ka tnad PHE, Marcuise N Marak, ka jingdawa na ka Hima Mawphlang ka la nang ïai bun watla ka sorkar ka la pynpaw ïa ka jingkloi ban ai kam sha kumba 20 ngut ki nongshong shnong na katei ka thaiñ.
“Mynta ngi dang don ha ka lynti jong ka jingïakren bad ngi kyrmen ba ngin lah ban pynbeit noh shen," ong u Myntri haba kren bad ki lad pathai khubor.
“Na ka lïang ka Hima ki don bun bha kiei kiei.
Ki kwah ban ai kam bad ka sorkar ka la mynjur ïa ki ban ai kam ïa kumba 20 ngut ki nongshong shnong ha ka tnad.
Ngi la phah ruh ka shithi sha ki ba kin phah noh ïa ki kyrteng hynrei haduh mynta kim pat phah satia," u la ïathuh.
Halor ka jingkylli, u Myntri u ong ba ïa mynta ki dang ap sah ïa katei ka jingthoh na ka Hima bad tang shu ïoh pdiang ki la long kiba kloi ban thung kam noh.
“Ka jaka ba donkam na ka bynta ban shan ïa ka pumping station kaba ar kaban tan ïa ka um na ka wah sha ka jaka pynkhuid (treatment plant) ka long kumba 2 -3 hectare.
Katei kadei ka jaka kaba ngi donkam na ka Hima Mawphlang ba kin ai ïangi," u la ong.
Lah ban kdew ba ka jingpyntrei ïa kane ka projek ka la sdang naduh u snem 2008.
Shuh shuh u Myntri u la ong ruh ba ka sorkar mynta kam don lad shuh namar ba ka jaka hi ka dei jong ka Hima Mawphlang.
Nalorkata, u ong ruh ba kum u Myntri u ïai pyrshang bad na ka liang ki engineer ruh ki dang ïai pyrshang hynrei ka jingdawa jong ki, ka nang bun.
“Kumta, kumno ngin leh, ngim don lad shuh namar ka jaka kadei ka jong ki hynrei la katta ruh ngi dang iai bteng ban ïa kren," u la ong.
Shillong, Rymphang, 14: Ki dkhot jong ka HYC Sohïong Zone ba la lamkhmat da u President samla Purningstar Shabong bad u General Secretary u amla Wesmandar Lyngdoh Lyngkhoi ha ka sngi Balang ki la leit jurip kyndit ïa ka CHC Sohïong hadien ba la ïoh ïa ka jingujor bad ka jingud jingnam na ki paidbah na ka por sha ka por halor ka jingbym biang ha ka rukom sumar jong kane ka CHC.
Ka Seng ha kane ka sngi ka la lap ba ym don Doctor ha kane ka CHC bad ki don tang ki katto katne ngut ki nongtrei.
Na ka liang ki nongtrei ki la thok ba ka Doctor ka dang bam sha kamra.
Hynrei kham hadien ki la pyntip ba ka doctor kam don ha CHC bad ka dang leit donkam.
“Kaba pynlyngngoh ïa ka seng ka long ym don satia wat tang uwei ruh u ban shah sumar ha kane ka CHC bad ka CHC ka kynjah slam slam kum ka ïngjah.
Kham hadien, tang shu wan mih ka doctor ka kren beit da ka jingdom bad la shu ïakren ha phyllaw ka CHC bad kam shym la khot ïakren wat tang ha kamra ruh.
U President ka seng u la pynpaw ïa ka jingbynñiaw halor ka jinglong jingman jong kane ka CHC bad ula ong ba ki paidbah ki la duh ïa ka jingshaniah ha kane ka CHC kumba ka paw ba ym don nongphah sumar ha kane ka CHC.
U la ong ruh ba ki paidbah jong ka thaiñ ki hap ban leit phah sumar sha CHC Mawphlang haba ki mad ïa ka pang ka shitom namarba ka CHC Sohïong kam lah ban ai ka jingshakri kumba ka dei ban ai.
“Dei na ka jinglong jong ki nongtrei kaba kumne lehse, kaba la pynduh jingshaniah noh ïa ki paidbah jong ka thaiñ ïa ka CHC ha kaba ka doctor haba ïakren ka kren da ka jingdom," la ong u Bah Shabong.
“Kam mut ba baroh ki nongtrei jong ka CHC kim don ka jingkitkhlieh.
Hynrei ki don ki Nurse kiba ka seng ka lap kiba trei sha ki Sub-Centre kiba hab hapoh ka jingpeit jong kane ka CHC kiba trei shitom bha.
Hynrei kiba trei ha CHC ki la duh noh ka jingshaniah na ki paidbah," u la bynrap.
Ula ong ruh ba lada ka jingdon jong ka CHC Sohïong kam shym la ai jingmyntoi ïa ki paidbah jong ka thaiñ bad ka jingdon jong kane ka CHC ka long tang ban pynlut kai ïa ka pisa jong u paidbah, kam don jingmut ban don ïa kane ka CHC.
U la kyntu ïa ka Sorkar Jylla ba ka dei ban pynbiang ïa ki doctor, ki nurse bad ki jingdonkam baroh ha ka CHC Sohïong kumba ka leh ha kiwei ki CHC bad lada ka Sorkar kam lah ban pynbiang ïa ki jingdonkam ka seng kan hap ban khang tala noh ïa ka CHC ha kano ma ka sngi.
Shillong, Rymphang, 14: Ka ophis u District Transport Officer (DTO) East Khasi Hills da ka jingïatreilang bad ki bor synshar ka East Khasi Hills bad ka tnat Pulit ha ka sngi Balang ki la rakhe ïa ka National Road Safety Month 2024 ha nongbah Shillong.
Haba kren ha ka jingïalang, u Superintendent of Police (Traffic) u K.
Prasad u la ong ba ka jingpynlong ïa ka National Road Safety Month ka long ban pynsngewthuh sha ki paidbah halor ka jingshngaiñ jong ki nongñiah kali bad ki nongshong kali hapoh ka jylla bad ha ka ri baroh kawei.
U la ong, manla u snem da ki hajar ngut ki mynsiem bakordor ki shu duhei tang ha ki jingjia aksiden bad ka daw ka dei na ka jingñiah kali khlemakor, ka jingñiah stet shaba palat bad ka jingbym burom ïa ka hok jong kiwei pat.
U la pyntip ruh ba ha u snem baladep, ka tnat Pulit ka la rejingster haduh 46 tylli ki case ba la jia ki aksiden kali ha kaba 40 ngut ki dei kiba ïap bad 15% kiba mynsaw jur.
“Tang ha u bnai Kyllalyngkot, 2024 ki (Pulit) la rejistar 6 tylli ki Case ha kaba hynriew ngut ki dei ki case ba la ïoh jingkheiñ ba ki briew ki la duhei ïa la ka jingim bakordor bad 13 ngut kiwei pat ki dei kiba la mynsaw jur.
U Prasad u la kyntu ïa ki paidbah ba ki dei ban da ñiah adkar bad ym ban ïaknieh ïaid khamtam ha ki surok ba khapngiah jong ka Sor Shillong.
“Ki nongñiah kali ki hap ban bat ha ka kti ïa ki jingkitkhlieh ym tang ïa ka jingim lajong hynrei wat ïa ka jingim jong kiwei ruh.
Ki dei ban ñiah da ka jingphikir haba ki bat ïa u lakam ha ka kti," la ong u SP (Traffic).
Ka Deputy Commissioner jong ka East Khasi Hills District ka Kong R.
M Kurbah haba kren sha ki nongñiah kali halor ka National Road Safety Month ka la ong ba kane ka jingrakhe ka long kaba kongsan tam namarba ngi ïakren halor ka jingkordor jong ka jingim bad ngim dei hi ruh ban ïalehkai.
Ka la ong ba ka long kaba donkam bha ban pynlong kum ïa kine ki prokram manla ka por, ban ai jingpynsngewthuh halor ki hok bad ki kamram ba dei ban leh.
Ka Kong Kurbah ka la kyntu ïa ki kmie ki kpa ba ki dei ban don ïa ka jingkitkhlieh bad ban sneng ïa ki khun ïa kaei kaba ki dei ban leh bad ïa kaei kaba kim dei ban leh, namarba ki don ki khep haba u khynnah ne kiba la san ki shah tynrah haba ïaid lynti ka jingkitkhlieh hi ka dei beit jong u nongñiah kali.
Ha kane ka sngi, la sakhi lang da u District Transport Officer (DTO) u Bah R.
Hinge bad kynthup ruh ki nongñiah kali kamai.
Shillong, Rymphang 14: Ki riewngeit jong ka Balang Katholik ha ka Sngi Balang ryngkat lang bad ha ka pyrthei baroh kawei ki la rakhe ïa ka jinglehniam jong ka Sngi Balang Ber Dpei ne ka Ash Wednesday.
Kane ka jinglehniam ka dei ruh kum shibynta na ka jingsdang ka aïom Len.
Ha kane ka sngi ha ki Parish jong ka Jylla Niambah Shillong ki la pynlong ïa kane ka jinglehniam kaba kyrpang kaba dei ka sngi kyndiah bad ka sngi shah jingit.
Ha ka jinglehniam ha St.
Joseph’s Church, Mawkhar Parish u Parish Priest Fr Teibor Lyngdoh ha ka jinglehniam u la ong ba ka sngi Balang Ber Dpei ka pynkynmaw ba kum kiba ngeit ngi la rung mynta sha ka aïom Len, kaba mut ka jingim kaba kylla kaba mut bad ban pynthymmai ïa la ka jingim.
Haba ai ïa ka sneng ka kraw u Fr.
Teibor u la ong ba u dpei u long ka dak jong ka jingkylla kaba mut.
U dpei ka thew ïa ka jingtlot bad sngewrit jong u briew, ban pynrit ïalade hakhmat jong u Blei.
“Ka jingtah da u dpei ha shyllang mat ka pyni ba ngi long kiba rit bad ba ngi donkam ka jingïarap jong u Blei.
U dpei u thew ruh ïa ka jingkylla kaba mut.
U dpei u pynkynmaw ïa ngi ïa kaei kaei kaba don hapoh dohnud.
U dpei u long ka dak ka jingpan mab, ka jingthoh ka ong ba ngi long tang u dpei kaba mut ba ngi long kiba tlot," ong Fr.
Teibor.
Haba pynshai ïa ka jingdonkam jong ka aïom Len, u Fr.
Teibor u la ong, “kane ka aïom ka pynkynmaw ba ngi dei ban kylla ka jingim na kaba rim sha kaba thymmai.
Ki lai bynta jong ka jingim ba ngi donkam ban pynthymmai kaba mut ka jingïadei ha ka mynsiem da kaba ïai duwai namar u Blei u ieid nyngkong ïa ngi.
Dei u Blei uba la thoh ïa ka kyrteng jong ngi ha la ki ksangkti jong u.
Ha kane ka por len kan pynkynmaw ïa ka jingieid U Blei, ban pynbeit ïa la ka jong ka jingim bad lada ngi buhrieh ne leh raiñ ban leit phla kan ktah ïa ka jingim jong ngi.
"U la ong ruh ba ka por Len ka dei ka por ban ïarap ïa kiwei ha ka imlang sahlang bad ka mynsiem jong ka jingïa ieid markylliang.
“Ha kane ka por Len ngin pynïadei bad ki briew, ngin phai khmat sha la ka jingim kaba shimet ban kiar na ki jingmlien kiba sniew.
Shah jingit na kaei kaei ka bym wanrah jingbha bad pyndonkam bha ïa ka por.
Shah jingit na kaba kren ne leh ïa ki kam kiba sniew, shah jingit na kaba peit ïa kino kino kiba sniew kiba wanrah ïa ka pop," u la bynrap.
Ha kane ka jinglehniam la sakhi ïa ka jingiashim bynta jong ki paidriewngeit kiba la pyndap smam ïa ka Ïingmane bad kumjuh ruh ïa ka phyllaw Ïingmane.
Shillong, Rymphang 14 : Ka Working President jong ka Meghalaya Pradesh Congress Committee (MPCC) ka Deborah Marak ha ka sngi Balang ka la ong ba ka jingdon bun ki MLA ne MDC kam don jingïadei satiaQHaba kren bad ki lad pathai khubor, kane ka heh Congress kaba dei ruh ka Myntri barim ka sorkar jylla ka la ong, “Ngi don 24 tylli ki constituency bad tang uwei u MLA Congress.
Hynrei ha ka elekshon MP pat ka shong ha ki nongthep vote kam dei satia tang ha ki nongïalam.
Kam pher la phi don bun ki MLA ne MDC hynrei kane ka kham pher na kiwei pat ki elekshon.
"Kumta ka la ong ba da lei lei ruh kan ym urlong kumba kam kiwei ki party ba tang namarba ki la don bun ki MLA ne MDC ki lah ban ïoh kham bun ka vote ha kane ka elekshon MP kaban sa long shen ha kine ki khyndiat bnai ban wan.
Shuh shuh ka la ïathuh ba mynta ka party ka la ïaid shaid shaid ban pynkhreh bad pynlong ki jingïalang kylleng na bynta kane ka elekshon ha rilum Garo.
“Ngi la dep ban wan kylleng ki District Headquarter, ngi don ruh ïa ki district president, block president, polling station president bad da kane kum ka kynhun ngi trei lang bad ki paidbah na bynta ka elekshon," ka la bynrap biang.
Nalorkata, ka heh Congress ka ong ba ki paidbah ha ka thaiñ ki la kwah ban wanrah ïa ka jingkylla, bad da kiwei pat ki nongïalam.
“Ngi don mynta uwei u sing na rilum Garo uba dei ruh u MLA kumba phi tip bad ngi ngeit ba u dei u kyrtong uba paka tam eh ban aireng ha kane ka elekshon bad ma u ruh u la leh ïa kata.
U la leit kylleng ki jaka ban kynduh ïa ki paidbah bad ki nongïalam bad ka la don ka jingkyrmen ïa ka party," ka la ong.
Na ka liang ka Congress dang shen ka la dep ban pynpaw ba na Rilum Garo kin sei da u MLA ba marwei ka party, u Saleng Sangma ban aireng ha kane ka elekshon MP katba na Shillong Parliamentary seat pat la rai ban sei biang da ujuh u MP, kata u Ma Vincent H Pala.
Kumba long haduh mynta hi, dei tang ka BJP bad ka TMC kiba khlem pat pynbna ïa ki kyrtong jong ki katba kiwei pat ki party ki la dep ban pynbna lut.
Shillong, Rymphang, 14 : Ka BJP Meghalaya Pradesh ka la pynkhreh ïa ka Labharti Sampark Karyakram ne ka prokram kaba pynthikna ba ki paidbah nongshong shnong ka jylla ki lah ban ïoh jingmyntoi na ki skhim bapher bapher ka Sorkar Pdeng.
Ha ka jingpynkhreh ïa kane ka prokram ha ophis treikam jong ka party, la sakhi lang da u Incharge jong ka BJP North East u Avinash Koli uba peit ïa ka Lambharti program, u State President ka BJP u Rikman Momin, u General Secretary Bah Everist Mrysing bad ka State Convernor na bynta ka Labharti ka Kong Euneescy Khyriem, u Convernor na Tura na ka bynta ka Labharti u Adamkid Sangma.
Ka jingmut jong kane ka prokam ka long ban pynwandur bad ban pyntikna ba ki paidbah jong ka jylla Meghalaya kin ïoh jingmyntoi na ki skhim bapher bapher ka Sorkar Pdeng bad kin ïoh jingmyntoi pura lyngba ka jingsam ïa ki skhim bad ban peit ruh ïa ka jingïohnong jong ki paidbah ka jylla lyngba kane ka prokram.
Ka BJP Meghalaya ka la thung ïa ki nongtrei hapoh ka jylla ba kin leit sha manla ki thliew iing ha ki district jong ka jylla ban wad jingtip ne ïoh jingtip na ki nongïohbhah.
Shillong, Rymphang, 14: Ka Hynñiewtrep Achik National Movement ha ka sngi Balang ka la aiti da ka dorkhas ha u Lamphang jong ka Ingdorbar Thawain ka Jylla u Thomas A.
Sangma da ka jingkyrpad ban pynshlur ïa ki dkhot jong ka Ingdorbar Thawaiñ ba kin kren da ka ktien Khasi bad Garo haba ki ïashim bynta ha ki jingïatai katkum ba la ai jingbit da ka Rules of Procedures and Conduct of Bussiness, ha ka Dorbar Mang Tyngka jong ka Ingdorbar Thawain ka Jylla ka ban sdang naduh ka 16 tarik mynta u bnai.
U President ka seng, Bah Lamphrang Kharbani ha ka jingïakren bad ki lad pathai khubor u la ong, “kam myntoi ban shu phah tang ïa ka “Resolution" sha ka Sorkar India ban pynrung ïa ka Ktien Khasi bad Garo ha ka Khyrnit Baphra jong ka Riti Synshar ka Ri Inda, hynrei kaba donkam ka long ba ka Ingdorbar Thawaiñ ka dei ban sdang ban ïakren bad ban ïathir ïatai da ka ktien Khasi bad ka ktien Garo ha ki sngi shong dorbar.
"U la ong ruh, “lada ka don ka jingeh ha kaba ïadei bad ka jingbym sngewthuh ïa ka ktien, ka Ophis jong u Lamphang ka Ingdorbar Thawaiñ ka dei ban buh da u nongpylla ktien (translator) khnang ban pynsuk ïa ka jingïashim bynta jong ki dkhot ka Ingdorbar Thawaiñ.
"Ha kaba ïadei bad ka jingdawa ban pynrung ïa ka Ktien Khasi bad Garo ha ka Khyrnit Baphra jong ka Riti Synshar ka Ri India, u President ka HANM u la ong baka seng kan sa nang ïai buddien shwa ban shim ïa ka rai ban pynlong biang ïa ka jingïakhih ha nongbah Delhi ha ka wat kaba ar.
Mawkyrwat/Nongstoiñ: Ka elekshon sha ka Lok Sabha, ka la sdang ban shongshit ha Meghalaya,wat lada ka Election Commission kam pat pynbna ïa ka tarik thep vote.
Ha ka Sngi Balang, ki lai tylli ki Kynhun Seng Riewlum, ka UDP bad HSPDP hapoh ka lama jong ka Regional Democratic Alliance (RDA) ki la hiar ban pynlong jingïalang ha Mawkyrwat katba ka Voice of the People Party (VPP) ka la pynlong jingïalang ha Nongstoiñ.
La jan baroh ki heh jong kine ki lai tylli ki Party ki la poi sha kine ki artylli ki jingïalang ban pan jingkyrshan na ka bynta ki kyrtong jong ki.
Ka RDA na ka bynta u Bah Robertjune Kharjahrin bad ka VPP na ka bynta u Dr.
