Ha kane ka sngi plie la ïadon lang u Principal u Bah W.
B Rynjah ryngkat ki nonghikai jong ka kolej, ki nonghikai na ki skul ba la wan ban ïashim bynta sha kane ka jingïakob bad ki khynnah skul.
Haba kaba ïadei bad ki jingïalehkai ha kane ka sngi, ka Pearly Dew Hr.
Sec.
School ka la lah ba kan pynliem noh ïa ka St Dominic Higher Secondary School da 1-0, ka Christian Academy Hr.
Sec.
School ka la pynliem noh ïa ka Seng Khasi Higher Secondary School da 3-2, ka Seng Khasi College ka la pynliem noh ïa ka Government Boy’s Higher Secondary School da 4-1 bad ka Mawlai Presbyterian Higher Secondary ka la pynliem noh ïa ka Sacred Heart  Hr.
Sec.
School da 6-3.
Ïa ka jingïakhun semi final bad final jong kane ka jingïakob la buh ban long ha ka sngi kaba bud kata ha ka 19 tarik Jymmang.
Ka jingïakhun semi final kan long hapdeng ka Pearly Dew pyrshah ïa ka Seng Khasi College bad ka Christian Academy ïa ka Mawlai Presbyterian HSS.
Ka kynhun ki 30 ngut ki nongakhun kti ka Jylla hapoh ka lama jong ka Meghalaya Arm Wrestling Association (MAWA) ki la mih na ka nongbah ban leitashim bynta ha ka National Arm Wrestling Champion 2023 ka ban long ha Jammu & Kashmir naduh 22 haduh 26 tarik mynta u bnai.
Kumta na ka liang ka synjuk ka la ai khublei kitbok kitrwianga kitei ki nongalehkai ba kinalehkai bha khnang ba ki lah ban wanrah buroma ka Jylla hi baroh kawei.
Ka Rangdajied United FC ka la pynjem khnap ïa ka Sein Pynbhalang haduh shiteng dorjon da 6-0 kol ha ka jingïalehkai Group-B jong ka Meghalaya State League 2023 kaba la long ha ka Sngi Palei ha Kiang Nangbah Stadium, Jowai.
Ha ka jingïalehkai jong ka Group-A (Shillong zone), ka Jyntru FC bad ka Umrit SC ki la ïakhaid mar 1-1 kol ha madan MFA, katba ha ka Group-D (Tura zone) ka Selsella Sports Association ka la jop da 3-1 kol ïa ka Warima Youth Club ha madan Chandmari.
Ka Rangdajied ka la ïaleh ban thep bun kol namar ka sngewthuh shai ba ki kynhun ki ban wan ha ka kyrdan ba hakhlieh ki long lyngba ka jingïapher kol ne ‘goal difference’, hynrei kane ka kynhun ka la pynlehnohei ïa ar tylli ki kabu ksiar lyngba ka penalty.
Hynrei hadien kane ka kynhun ka la ïakhun tyngeh ha kaba u Tremiki Lamurong u la khur ïa ka hat-trick ha kaba u la thep ha ka minit kaba 63, 76 bad u 77.
Ïa ki ar kol la thep da u Banshanbha Khongsdam (19 & 75) bad ïa ka shi kol la thep da u Wanlamsuk Nongkhlaw (90+2).
Lyngba kane ka jingjop ka Rangdajied ka la lah ban tam ïa ka Ladthadlaboh SC, kaba la lah ban pynliem ïa ka Sein Pynbhalang da 5-0 kol ha ka 13 tarik mynta u bnai.
Ha Tura, ka Warima ka la shah thep kol nyngkong ha ka Selsella lyngba u Benjamin Marak ha ka minit kaba 13, hynrei u Charlie R.
Marak u la lah ban pynïakhaid kylla lyngba ka penalty ha ka minit kaba 50.
U Walseng Sangma (64 & 66) u la ïoh ban thep ar kol na ak bynta ban pynlong ïa ka Selsella ban khur ïa ka jingjop.
Haba phai sha ka jingïakhun ha nongbah Shillong, ka Jyntru ka la ïoh ban pynkhih jar nyngkong eh lyngba u Badaminot Nongphlang ha ka minit kaba 16.
Hynrei dei ha ka minit kaba 63 ka Umrit ka la lah ban pynïakhaid kylla lyngba u Donald Nongtri.
Ha ki artylli ki jingïalang kiba la long ha ka 17 bad 18 tarik Jymmang, 2023, u Myntri Rangbah, Conrad K Sangma, u la pyntip ba ym shym don satia ka jingïakren halor ka bhah thung kam thung jam lane ka Reservation Policy kaba naduh u snem 1972, bad la ïa pynsngewthuh ïa ki Myntri bad ki MLA ka sorkar Meghalaya Democratic Alliance (MDA) tang halor ka Roster System.
Ka Roster System ka mih namar ka Reservation Policy bad ïa kane ruh la pyntreikam haduh ka hukum jong ka Meghalaya High Court ha u Jymmang 2022.
Ka seng Voice of the People Party (VPP) ka la dawa ba dei ban pynsangeh ïa ka jingthung kam thung jam ha baroh ki tnat sorkar katba ym pat pynbeit thymmai ïa ka Reservation Policy.
Kane ka seng ka la ïeng halor ka nongrim ba ka Roster System ka ktah jur ïa ki paid Khasi Jaiñtia kiba thep kam sorkar namar ïa ka jingbhah ïa ki kam la pyndonkam da ka Roster System, bad ïa ka Roster System la kheiñ katkum ka bhah ba la ai hapoh ka Reservation Policy.
Hynrei ngi la sngewthuh ba ka sorkar kam pdiang satia ïa kane ka jingdawa ka VPP namar u Myntri Rangbah u la kren shai ba ka jingthung kam ka dei kaba hap ban bteng.
Ha ka synshar paidbah, baroh ngi don hok ban pynpaw ïa ki jingsngew bad ki nongrim jong ngi.
Ym don ba lah ban khang.
Ka dei ka kamram jong ka sorkar ban pdiang ïa kino-kino ki kynhun kiba kwah ban pynpaw sha ka ïa ki jingdawa.
Ïa kata ka jingpdiang ne jingbym pdiang ïa ki jingdawa ka wan hadien.
Haba khlem pat sngap bha ïa ki jingdawa, kumno yn shu ong beit ba yn ïakren tang halor kawei ka mat bad ym ïa kawei pat? Balei ngin klet ba ka Roster System ka mih na ka Reservation Policy bad ym da khongpong? Ka sorkar kan hap ban shah shkor ïa baroh ki kynhun namar kane ka dei ka mat kaba ktah ïa ki samla kiba wad kam bad namarkata, ka ktah salonsar.
Bad balei ban ïa tieng ban pdiang ïa ki jingai jingmut halor ka jingpynkylla ïa ka Reservation Policy? Kam dei shuh ka sien banyngkong ba kaba kum kane ka jingdawa ka mih.
Ka la ïaid mynta la bun snem, bad ki sorkar ki barim ki la shah shkor ïa kita ki nongdawa watla ki khlem pynkylla eiei ïa ka bhah thung kam thung jam.
Ngi lah ban kylli balei kane ka mat kiba ïasnoh – Reservation Policy bad Roster System – ka thnam bha ha kane ka kynti.
Ka daw ka long ba hadien ka High Court ka la bthah ïa ka sorkar ba dei ban pyndonkam ïa ka Roster System haba pyntreikam ïa ka Reservation Policy, la shem ba ka jingbhah ïa ki kam ka long kaba noh shiliang, bad ïa kane la ïohi lyngba ki byrta lait kam ba ka Meghalaya Public Service Commission, tnat pulit bad kiwei ki la pynmih.
Ka dei ka jingshisha ba khlem ka Roster System ym lah ban pyntreikam ïa ka Reservation Policy.
Ngim ïakajia halor kata ka bynta namar ka dei ka jingshisha.
Hynrei lada ym ïakren ïa ka Reservation Policy bad ban ïathir tang halor ka Roster System, ka long kaei-kaei ka bym lah ban long namar ki dei ki mat kiba ïasnoh.
Ban ïakren tang ïa kawei kam pat long.
Hap ban ïakren halor baroh ar.
Na ka liang ka sorkar ha ka jingïalang bad ki seng saiñpyrthei lashai ka sngi, kan shu pyni kumno la kheiñ la diah ïa kano ka kynhun yn ai katno tylli na ki kam kiba lait katkum ka Roster System.
U Myntri Rangbah u la kubur ba ka Roster System ka dei kaba kyllaiñ bha bad namarkata, kiba bun ki MLA ki la pan jingpynshai.
Lehse ka sorkar kan sa nang lah ban pynshai kham bha lashai ka sngi bad ha ki sngi ki ban wan.
Tangba ngi sngewdei ban kyntu ïa u Myntri Rangbah ba um dei ban kyntait ban ïakren halor ka jingdawa ban pynbeit thymmai ïa ka Reservation Policy katkum ka jinglong jong ka por bad da kaba peit ïa ki jingshisha.
Ym dei ban shu ong beit ’em’.
Lada ym ïakren bad ka sorkar, yn ïakren badno namar ka Reservation Policy ka treikam tang ha kaba ïadei bad ki kam sorkar bad ym ki kam shimet.
Ka sorkar ka long kum ka kmie kaba hap ban kdup lut ïa baroh bad ym ban pdiang tang ïa kiba ka sngewmon bad kyntait ïa kiba kam sngewïahap jingmut.
Kata kam dei ka kmie lane ka sorkar.
Ngi khmih lynti ba lashai ka sngi kan don ka jingïakren halor ka jingdawa ban pynkylla ïa ka Reservation Policy bad ka sorkar ka dei ban kren beit da kaba shai haei ka ïeng halor kane – ka kwah ban pynkylla lane kam kwah.
Kane ka Reservation Policy kam dei ka thma jaitbynriew.
Lada pyrkhat kumta, kan long kaba bakla shibun.
Ka dei beit thik tang kumno ban pynbeit ïa ka Policy kaba la ïaid la 51 snem khlem jingpynkylla eiei naduh u snem 1972.
Kano-kano ka kam, ka donkam ïa ka jingpynkylla.
Wat ha ki briew ruh, ki donkam ban kylla katkum ka jingdawa jong ka por.
Ban shu long khyllung khynnah sah kam dei.
Ki briew ki kylla na ka jinglong khynnah sha ka jinglong samla bad nangta sha ka jinglong rangbah bad ka jinglong tymmen.
Ka jinglong shimet ruh ngi ju kylla da kaba kyntait ïa ki jingsniew bad pdiang ïa ki jingbha.
Ha kajuh ka por, ngi hap ban peit bniah ïa kane ka Policy la ka dang ïahap ne em bad ka juk kaba mynta.
La sdang pyntreikam ïa ka Reservation Policy ha ka spah snem ba 20 (20th Century) bad ka dang ïaid sah kumjuh wat haduh ka spah snem ba 21 (21st Century) watla ki la bun bah ki jingkylla kiba la wan ha kine ki 51 snem.
Kumba ong ka ktien – dei tang ka jingkylla kaba long ïaineh – ha kajuh ka sur ka sorkar kan hap ban sngap ïa ki jingdawa ban pynkylla ïa kane ka mat.
“From Cherrapunjee to Laitlyngkot a distance of about 18 miles, there is a useful road which is capable of much improvement at a very moderate cost.
There is no large river to be crossed on the road, coal and lime can be easily supplied from the village of Lyrungyu which is about 13 mile distant, and provisions and other articles might be brought from Cherrapunjee at a small expense.
Laitlyngkot is situated on the high road which is being made across the hills from Cherrapunjee to Assaloo via Joowaie Poonjee, and it is about 25 miles from the centre of the Jyntea Hills, from whence supplies might be drawn without difficulty, at a moderate.
The advantage of having, intense hills, a detachment of European Troops or even a Convalescent Depot, like that of Darjeeling mus be obvious.
To ensure perfect safety in Assam and eastern Bengal it will be necessary, I apprehend, for sometime to come, to have a certain number of European Troops on this Frontier, and I think that they cannot  be better placed than in these mountains where climate is so favourable to their health, and where they would be ready for service on the occurrence of any emergency in Assam and Eastern Bengal.
"Katkum kane ka report jong u Professro Oldham, ngi sngewthuh ba ka thain Laitlyngkot ka long ia kaba kham biang namar ka jaka ka long kaba itynnad bad ym  don lawbah.
Ka khyndew ka kham long dewmet bad ka suinbneng ka kham duna ka jingsngem jinglhum ban ia ka Sohra, ka long khiah krat bha bad ka iahap bha ia ka nong Europe ha baroh shisnem.
Na Sohra ha Laitlyngkot ka jngai tang 18 miles bad don ruh ka surok ka ban myntoi bha bad lah ban pynbha tang ha ka jinglut ba duna.
Ym don wahbah ia ka ban jam, ia u, mawshun bad dewiong lah ban ioh na Laitryngew kaba jngai tang 13 mile, bad kino ki mar lah ban wanrah na Sohra ha ka dor ba tad.
Ka shnong Laitlyngkot ka don ruh harud ka surok bah na Sohra sha Assaloo lyng-ba ka Jowai, kaba long tang 25 mile napdeng ki lum Jaintia.
Ka jingmyntoi ban don ha kine ki lum.
Ka jaka shong shipai bad ki iing buh tiar kum ha Darjeeling kaba ka sorkar ka dei ban sngewthuh eh khnang ban pynthikna ia ka jinglong la kloi ban pynioh ia ka jingshong shngain ha Assam bad eastern Bengal, u Profeesor Oldham u pynbor ia ka sorkar ban buh katto katne ka len shipai na ka bynta kano kano ka jingjia bakyrkieh (emergency) ha Assam bad Eastern Bengal.
(Hynrei hadien khyndiat snem ka sorkar phareng ka la jied noh pynban ia ka Upper Shillong bad ia ka Cantonment Area ba mynta na ka bynta katei ka kam).
Ha kaba iadei pat bad ka koit ka khiah ki briew, u Dr.
Lamb u la thoh ia kane ka report hadien ba ma u bad ka mem jong u ki la wan jurip ia kine ki lum Khasi jong ngi, kata ha ka snem 1828.
“He (Dr.
Lamb) was struck by the general air of cheerfulness and ease prevalent among the people.
He remarked the strong physique of the people and their general health spoke powerfully in favour of the climate which was invigorating and salubrious.
No lame or feformed people were seen and leprosy was unknown.
:"Dr.
Lamb attributed the health appearance of the Khasis to the climate of their beautiful hills “where extreme fatique seems speedily forgotten and exposure to sun bad weather is followed by increase of appetite which lightened and buoyancy of spirit.
" The climate of these  hills seems to him to resemble that of the West England and had no doubt that many patients now sent to Cape of to Europe might be restored at much less expense of time and money if sent to the Sonatoria established on the Khasi Hills.
"Kumta halor katei ka report, ngi sngewthuh ba ka jaidbynriew Khasi jong ngi ka long ka bakoit bakhiah krad bha, kiba ka jinglong palwan jong ki ruh dei namar ka jinglong ka suiñbneng.
Kum ka jaidbynriew kaba tip ia ka hok ka sot ym ju kham don koit khamtam lei lei ha kito ki por kiba dkoh ne anna met bad wat ka jingpang kum ka nianglyngkut ruh ym ju bna ei ei ha ka ri.
Shuh shuh, ba ka jinglong ka suinbneng kaba pyngngad bad ba khuid, ka long syriem ia kaba ha ki phang Sepngi ka England bad namar kane ka daw u Dr.
Lamb u pyni na ka bynta ki nong Europe kiba don ha India, ki lah ban ioh ka lad ban sumar ia ki ha ka jinglut kaba khyndiat lada don ki Sonatoria ha ki lum Khasi ban ia kaba leit phah sumar sha Cape Town ne Europe.
Ha ki bynta ba shakhmat nga la btai khyndiat shaphang ka jinglong ki lum ki wah, ki them, ki lhuh, ki riat ki ram, ki ranab bad ki madan kiba pyniapngiah shibun ia ki briew ban peit.
Hynrei kaba kham pyniapngiah shuh shuh ka long ka jingdon jong ki kshaid kiba donnam kum ka Kshaid Nohkalikai, Dainthlen, Riat Mawiew ha Sohra (Khlieh shnong), Kshaid Wahkaba, ka Laitryngew, ki Kshaid Nohsngithiang ka Mawsmai Nogthymmai, ka Kshaid Khoh ramhah, ka shnong Laittyra ha ka Hima Sohbar, ka Kshaid Kynrem ha Umwai, Hima Mawlong, ka Kshaid Wahrem ka Umniuh – Tmar nalor kiwei kiwei ki kshaid kiba don ha ka thain Mawkma – Laitlyngkot kum ka Kshaid Weisawdong, Lyngngei, Mawsawdong, Mawsaw, Lyngkshia bad Janailar, kiba kham bun ki long kiba itynnad bha ban peit khamtam ha ka por lyiur bad synrai.
Nalor ki Kshaid, ka thain ruh ka don ki wah ba donnam kiba tuid sha rithor ryng-kat lang bad ka wah Rilang ne Kynshai ne Wah Ranikor ba ngi ju kham kren paidbah bad Umngoh ka thain Dawki, ki long ka wah Umiam kaba tuid lyngba ka Mawphu shaduh Shella bad kane ka wah ka don ki bynta kiba long kshaid bad haba ka la poi sha ka jaka madan shuwa ban poi sha ri Bangladesh don ki jaka ba ibit ibiang bha na ka bynta ban iaid kai, shongkai pyngngad kiba long kum ki river beaches.
Bad kawei pat ka long ka Wah Sohryngkew ne Wahrew, kaba wan tuid na ki lhuh khatarshnong, Pynursla bad Mawkdok ka da iaid lyngba ki shnong Sohkhmi bad Ryngngud Sohbar, bad poi sha ka ri madan ka tharai jong ka Hima Sohra.
Kane ka wah ruh ka long kaba itynnad bha bad ka khring eh ia ki rawon na kylleng ban leit khwai.
Nangta ka don ka jingkieng suspension bridge ba dang shu dep tei shen kaba pyniasoh bad ka Hima Nongjri.
Kane ka wah ka ai dur ba iphuh iphieng ia ki lum Nongjri bad Sohbar.
Ka wah ka dap da ki maw bad i kordor bad khamtam lei lei ia u Mawsiang ba kham phylla ha Mawskain ka shnong Sohbar ia uba la ioh kyrteng (Scientific name) kum u Cretaceous Palatone (KPG) da ka GSJ.
Bad ia une u mawsiang ba kham niar eh ban shem ha pyrthei, ki Scientist mynta ki sdang ban wad jingtip ia ka jinglong jingjia ha ki por barim bajah ha kaba la jia ka jingpynlong kaba kham pher ia une u maw bad u kham pher shibun na ki fossil ha ki maw ba la shem ha Mawmluh bad ki stad Science kin dang ialeh ba Study (pule).
Bad kumta katkum ka report sorkar ha kaba u Captain Fisher u la ai hadien ka jingjurip jong u ia kane ka thain bad ka ri lum Khasi, ka ong kumne shaphang, ki kshaid ka ri lum jongngi :- “Captain Fisher’s account is no less interesting.
He was charmed by the noble waterfalls of the Khasi Hills which when full appeared to him, to be the most stupendous and magnificent calculated of the excited singled sensations of pleasure and awe and many of these having a perpendicular fall of one thousand feet oa unbroken descent deserved to be ranked according to him among the most considerable falls in the world.
"Kumta halor kitei ki katto katne ki jingshisha kiba iadei bad ka jinglong ka mei mariang bad ki sawdong sawkat jong ka, ngi iohi ia ka jingwan tuid ki nongjngoh kai pyrthei ka la nangkiew nangkiew katba nang mih ki sngi.
Katkum ka jingioh jingtip ha u snem 2017, ka jingwanpoi ki tourist ka la kiew sha ka 10 lak ei ei ki nong India bad kumba 9000 tam kiba na shilliang duriaw, bad ha ka snem 2018 ki tourist ki wan poi kumba 12 lak tam bad 12000 tam kiba na shilliang duriaw.
Kumta ka la don ka jingdawa kaba jur ia ki home stay, ki hotel, ki guest house bad ki resort bad kham bunsin kiba don mynta kim lah ban pyndap jaka sah miet.
Bad halor ka jingnang kiew ka jingwan ki nongjngoh kai pyrthei na kawei ka snem sha kawei  pat, ngi dei ban sngewthuh ba ki nongwan jngoh kai pyrthei ki don kiwei pat ruh ki jingthmu, kata ban ioh jingtip ruh shaphang ka culture jong ki briew, ki jingjia ha ki history ka ri, kiwei kiwei ki liang kiba ki nongwan jngohkai ki leh research bad pyntip sha ka pyrhei lyngba ki kot ki documentary, ki thesis bad kiwei kiwei ki rukom pynkhriang jingtip.
Kumta kum ka thain ngi dei ba sngewsarong ia ka jingdon jong ka history ka thoh ka tar u Khasi ba la pruid dak da ki Missionaery na shilliang duriaw bad ka jingwan poi ka jingshai ka Gospel da ka jingaiti lut jong ki naduh u snem 1840 ter ter.
Ka shnong Nongsawlia ka long kawei na ki shlem kiba ia ki kam bakhraw na ka bynta ka jaidbynriew la pyndep da ki briew.
Bad mynta ki dang sah ki matti jong ki ia kaba ngi la ioh pateng ma ngi.
Shuh shuh haba ngi kren ia ka history ka ri ngim lah ruh ban klet ia ki longshuwa manshuwa kiba la aiti lut ia la ka jingim na ka bynta ka jaidbynriew bad ka ri.
Mynba ki dohlieh ki la wan kiew sha kine ki ri lum jong ngi, ki la pyndonkam ruh da ka bor ban iohi synshar bad long kynrad hynrei ia ka jingshlur jong ka jaidbynriew jong ngi ha kito ki por la iai kynmaw bad sah pyrto ym tang ha ngi hi hynrei wat ha kine ki nongsynshar kiba wan na shilliang duriaw.
Kumta da ka jingshlur na ka ri mih shibun ki rangsatar bad ki riew ieit ri ia kaba ngi la tip ha kito ki snem katno ba ki la tur ia ki riat ki ram, ka eh ka shon, ki jingma bad jingmynsaw, ka duh thiah duh dem, khamtam lei lei naduh ka snem 1829 ter ter haduh 1831 ha kaba la don ka jingialeh pyrshah ia ka sorkar phareng da ka thma, bad ha kane ka thain jong ngi bun ki khlawait kiba la mih madan ia ka ban pynsah ia ka burom ka jaidbynriew kum ki Sohbar, ki Mawmluh, ki Mawsmai, ki Wahlang, ki Laitkynsew, ki Shella bad kiwei kiwei ki shnong kiba ryngkat bad ki khlawait ka ri, kata kum u Tirot Sing, Bor Manik, u Olar, u Songao, u Mon Bhut, u Moken Sing bad kiwei kiwei ki bym lah ban jer kyrteng lut mynta.
Kiba bun bah ki khlawait ka ri.
Te kumta bad halor kine ki jingshisha baroh ba la batai lyngkot bad kum u briew uba don ka  jingsngew kitkhia na ka bynta la ka ri bad ka jaidbynriew bad ka thain lajong hi baroh kawei, nga kwah ba iwei pa iwei na ngi, naduh ki samla, ki longkmie, ki longkpa, ban ngin iasnoh kti lang ha ka ban pynurlong ia ka thain jong ngi ka ban iai kiew bad iai san ha ka jingpynbha bad pynitynnad ia ka mei mariang katkum i bor barit ba ngi lah, khnang ba ka jingioh kam iohjam jong ki briew khamtam ki samla kan long kaba thikna bha da ka jingnang kiew ka jingwan ki nongjngoh kai pyrthei.
Nuksa, kum kaba pynkhuid pynitynnad ia ki wah, pynneh ia ki khlaw kum ki law shimet, ki lawkyntang, ki khlaw shnong bad kiwei kiwei.
Ban pynsah ruh ia ki mrad ki mreng, ki sim ki doh bad ki doh um doh wah.
Nalor kata  ban pynsah ia ki krem ki kroh, ki mawshyieng, ki mawbynna, ki kor shongthait bad kiwei kiwei ki matti ki longshuwa.
Ngi dei ruh ban sngewthuh ba dei ban don ki library ne ka jaka pule kot ne ka information cells bad wat ki museum, khnang ba kito kiba wad jingtip bad leh research ki ioh ka lad ia ka ban sngewthuh ban tip bad ban pynphriang.
Te kumta halor kane ka kam kaba ngi sngewthuh ba ka lah ban ai kamai kajih ia ki briew ka thain, la ka long ha ki jait kam ba ngi trei, nga don hangne ban pynpaw bad iathuh ba ngi don mynta ki samla shynrang bad kynthei, ki longkmie, ki long-kpa na man la ki shnong ha ka thain, kiba angnud ban iasnoh kti lem bad nga ia kaba ngi la don ha ka ban iaid shaphrang ban seng ia ka Pressure Group kaba khlain, bad ruh ka ban iawer bad tyrwa lang ia baroh ban kyrshan lang ia ka kam jong ka.
Bad kane ka Pressure Group kan don ka kam jong ka, ka ban lamkhmat (introduce) ban leit rah ne pynpoi shaduh ka United Nation Organisation ban pynrung (initiate) ia ka thain Sohra, kum ka “World Heritang Tag" hapoh ka Education Scientific Culture Organisation, da kaba ngin wad  ki lad jingiarap ruh na ka sorkar jylla bad sorkar kmie kumjuh.
Bad ia ka ophis treikam pat jong kane ka Pressure Group ka ban sa seng la jied ha Saitsohpen ka jaka pateng kaba biang bha.
Shuh shuh kum ka jaitbynriew hynniewtrep ngi sngew sarong lang ruh ia ka ban tip ba dang shen da ka jingtrei shitom ki riew iohi jngai na ka thaiñ khatarshnong, kiba la lah ban pyntip sha ka pyrthei ia ka culture jong ki nong kongthong (bad ki shnong ba marjan).
Kaba niar eh ban shem ha ka pyrthei ba ka shong ka la ioh rung kum ka heritage site ha UNESCO bad la tip kylleng ka pyrthei ia ka KONG-THONG kum ka “Whistling Village.
"Te shuwa ba ngan pynkut noh ia ine i jingthoh ba lyngkot jong nga, ha kaba iadei bad ka kam jngoh kai pyrthei, nga kwah ban pynkynmaw ba kum ki briew ka thain wat ngi la ioh ka jingiaroh shibun na ki nongwan jngoh kai pyrthei la na ki para nong India ne ki bar – ri ruh kumjuh ia ka jinglong shida bad shisur jong ngi kiba ju iathuh beit bad kren ia ka jingshisha khamtam lei lei haba ki tourist ki kylli ia ki jaka puta ba ki kwah ban leit peit kai.
Hynrei kaei kaba kongsan tam kum ka jaidbynriew pat kaba ngi dei ban kynmaw bha ba ngi dei ban leh, kata ka long ba ngi dei ban ri kyndong bha ia la ka akor – ka burom kum ka jaidbynriew ba tipbriew tip Blei.
Bad ha ka juh ka por, ngi dei ban sngewthuh ba ngi long ka jaidbynriew kaba rit paid bha hakhmat kiwei pat ki jait bynriew, ki jylla bapher bapher ha India ne shilliang duriaw bad kumta ngi lah dei ban husiar bha ia ki briew ba nabar ba kin ym ioh shim kabu wat tang khyndiat eh ban pynjngut ia ka jinglong riewshisha, riewshida bad donburom donakor ki briew jong ngi bad kham tam ban pynneh pynsah ia ka jinglong donburom (dignity) jong ki khun samla shynrang bad kynthei mynta bad ha ki por ban wan ruh kumjuh, khnang ba kan ym long ka jingbabe ia ka jaidbynriew jong ngi.
U khlur ïalehkai phutbol barim ka ri India u Bhaichung Bhutia u la pynpaw ba ka por ka la dei ïa u khlur ïalehkai barim ka Meghalaya bad India, u Eugeneson Lyngdoh ba un shimti noh kum u nongïalam ka Meghalaya Football Association.
Haba ïakren bad ki nongthoh khubor ha ka Sngi Palei, u Bhutia u la ong, “U Bah Larsing Ming Sawyan (uba dang bat haduh ar sien kynthih kum u President ka MFA), u la noh synñiang shibun ha ka kam ïalehkai phutbol ha Meghalaya, hynrei ka por ka la dei ban wanrah ka jingkylla ha kaba u paralok ba ïalehkai lang (u Eugeneson) u la dei ban mih bujli khnang ba kan long ka jingïarap kaba khraw ban kyntiew ïa ki kam ïalehkai phutbol ha ka jylla Meghalaya hi baroh kawei.
"Kumba ka paw kane ka synjuk ïalehkai jong ka MFA ka dei ban ïoh noh da ki nongkitkam kiba thymmai hadien ba ka samoi treikam ka la poi sha kaba kut ha u snem ba la dep.
Hynrei, kat haduh mynta ym pat shym la lah ban pynlong ïa ka ilekshon ban jied ïa ki nongkitkam kiba thymmai.
Ha kaba ïadei bad ka Vision 2047 ba la buh thong da ka All Indian Football Federation (AIFF), u Bhutia u la ong ba kum kine ki jingbuh thong ki la don naduh ki por kiba mynshwa, hynrei kan ym don jingmut eiei lada ym lah ban pyntreikam ïa ki ha ka rukom kaba dei.
Kum ban shu pynkynmaw ba hadien ba u la shongthait na ka kam ïalehkai, u Eugeneson u la shah jied kum u MLA ka Mawphlang Constituency bad ruh kum u President ka Shillong Sports Association (SSA) hadien ka jingkhlad noh jong u kpa.
U nongïalam jong ka seng Bharatiya Janata Party u Devender Singh Rana ha ka sngi Ba-ar u la kren shai shaphang ka jingthmu ban pynlong ïa ka G20 ha Kashmir kham hadien ha une u bnai namar kane ka long ka lad na ka bynta ban buh ïa ka Jammu & Kashmir ha ka bynta jong ki kam jngohkai pyrthei ha kaba kan sa lah ban kyntiew ha ka liang ka ïoh ka kot hapoh ka thaiñ bad ka jing-leit jngoh jong kiba bun ki nongleit ïaid riewblei ha Union Territory.
" Kito kiba pyrshah ïa ki jingbuh ïa kino kino ki prokram ha Kashmir bad pyrthuh kumba leh ka Pakistan ki la dei shisha ki nongshun jong ka ri bad jong ka jingïoh jingmyntoi jong ki briew jong ka J&K," la ong u Rana ha ka por ba u la ai jingkren sha ki Convener bad  ki Co-Convenor jong ka Trade, Industries, Transport, Cooperative and Tourism Cells jong ka seng BJP ha ka jaka treikam jong ka seng ha kane ka sngi.
U la ong ba ka jingleh jingkam ha Jammu & Kashmir ka don ha ka bynta ban kyntiew ïa ka ri na ka jingdon jong ki katto katne ki jingeh kiba la mih na ki riewshim kabu ki bym kwah ba ki briew kin ïoh ban kynshew spah bad ba kin kiew.
Kine ki kwah ba ka UT kan sah ha ka jingshah tap ha ki jingeh bad ki jingjynjar ha kaba ïadei bad ka kam saiñ pyrthei, bad ki la buh ka jingshaniah ha ki paidbah.
Ha ka jingkhmih bniah la shem ba ka jingleh jong kine ki briew ka la paw ba kim kwah ban wanrah ïa ki kam pyntroi ha ka jylla kaba mynshwa wat lada ki la don shibun ki jingïarap kiba la wan na ka sorkar kmie.
Ki jingñiewbeiñ, ki kam bamsap bad ka jingbym biang ka jingsynshar ki la long ki daw kiba la ktah ïa ka roi ka par ha J & K.
Mynta ba ka UT ka la don ha ka bynta jong ka jingsuk, ka jingtyllun ha ki jingpyntreikam bad ka ïoh ka kot, haba la ïohi ïa kane, ki la sdang ban wad jaka  na ka bynta ban wad jingmyntoi ha ka liang ki kam saiñ pyrthei, u la bynrap.
Katkum ki khubor la ong ba ka long kaba sngewphylla ban lap ia kitei ki 4 ngut ki khynnah rit, kynthup ia i khyllung ba dang 11 bnai, ba kin dang lait im na ka jingleit hap bakla ka liengsuiñ ha ka khlaw Colombia ha Amazon naduh ki 2 taiew ba la leit.
Kumta u President ka Columbia, u Gustavo Petro ha katei ka sngi, u la ong ba katei ka khubor ka long ka  jingkmen ia ka ri baroh kawei namar ka jinglait im jong kitei ki khyllung- khynnah na katei ka jingjia ba sngewsih ba katei ka liengsuiñ ka leit hap bakla ha ka por ba kam pat dei ban leit hiar.
U Petro u la iathuh ba ia kitei ki khynnah baroh la lap hadien ka jingtrei shitom bad ka jingiakhun shitom jong ki bor pahara bad ki shipai jong katei ka thaiñ hadien ba la ioh jingtip halor ka jinghap jong katei ka liengsuiñ.
La ong ba ki bor pyniaid jong ka Columbia ki la phah palat 100 ngut ki shipai ha ryngkat bad ki ksew bud dien, naka bynta ban leit wad ia kitei ki khynnah kiba shong ha katei ka liengsuiñ ha katei ka por ba katei ka liengsuiñ ka la leit hap bakla ha ka 1 tarik u Jymmang, ha kaba u nongñiah ‘Pilot’ bad ka kmie jong kitei ki khynnah, ki la khlad noh syndon.
Ka sorkar jylla ka la nang ïai bteng ha kaba ïadei bad ka jingshim ïa ki sienjam baroh ha kaba ïadei bad ka jingthmu ban khanglad ïa ki kam khaïi drok  bad Ganja na Andhra Pradesh.
Hapoh ka jingpynlong ïa ka jingleit khynra, la ïoh ban kurup ïa shibun u Ganja na kylleng ki jaka.
Ki pulit jong ka Andhra Pradesh ki la buh da palat 2,500 tylli ki jingujor hapoh ka Narcotics Drugs and Psychotropic Substances (NDPS) Act pyrshah ïa ki nongkhaïi Ganja bad ïa ki nongpynïaid ïew ïa u haduh u snem ba la lah.
Kumba la ïathuh da ki pulit, la ong ba ka jingdon jong kim kine ki jingjia haduh mynta ka la long arshah haba ïanujor bad ki 928 tylli ki jingjia ba la jia ha ki snem ba la lah.
ka jingnang kiew ha kaba ïadei bad kajingïoh ban kurup ïa u Ganja bad ka jingïohkem ïa ki nongkhaïi tuh bad ki nongpynïaid iew ka la pynlong ba dei ban buh noh da ka Special Enforcement Bureau (SEB) na ka bynta ban lah ban tehlakam ïa kine ki kam sniew.
Ka kynhun SEB, ha ryngkat ka jingïatreilang bad ki pulit, ka la ïaleh ban pynduh pyndam ha kaba ïadei bad ka jingdon jong ki kam khaïi ïa u Ganja bad ki drok ha ka jylla.
Na ki 13 tylli ki distrik kiba don hapoh ka jylla, la ong ba ka Visakhapatnam ka la paw ba ka la long hakhlieh eh ha kaba ïadei bad ka jingdon jong kum kine ki jingjia ha kaba ki la don kumba 972 tylli kiba la long pyrshah ïa ki nongkhaïi, ki nongshalan tuh bad ki nongpynïaid ïew ïa u Ganja, ha kaba hadien kane la bud da ka East Godavari da 319 tylli, ka Guntur da 138 tylli, ka Chittoor da 107 tylli bad ka Krishna da 98 tylli.
Ka kynhun Enforcement Bureau ruh ka la buh da saw tylli ki jingujor pyrshah ïa kito ki nongkhaïi ïa ki drok kum ïa u LSD, MDMA, Zolpidem 50 mg bad Tramadol.
Ki la don baroh kumba 1,405 tylli ki kali ïa kiba la pyndonkam ha ka ban kit ïa u Ganja da ki nongkhaïi ïa kiba la ïoh ban kurup ha ka por ba ki pulit bad ki heh ka kynhun SEB ki la pynlong ïa ka jingkhynra ha ka jylla.
Kiba bun na kiba la shah kynnoh donkti ha ka jingkhaïi ïa u Ganja bad ïa u drok ki dei kiba dang don ha ka rta kaba hapoh 30 sem ka rta bad kiba la pep skul shiteng por, la ong ka kynhun SEB.
Ka ïingbishar ba kyrpang jong ka kynhun NIA ha Gujarat ka la kem ïa arngut ki briew kiba la don bynta ha ka ban pynïaid ïa ka pisa thok bad rai ban set patok ïa ki 10 bad 7 snem.
U heh jong ka kynhun NIA u Sanjay Kumar u la ong ba u Mohanbhai Devaliya u la ïoh ïa ka rai pynshitom ban shong patok 10 snem ha ryngkat ka kuna kaba T.
10,000 katba u Tahir ba la tip ruh da ka kyrteng kum u Kaliya u la shah rai pynrem naba u la pynkheiñ ïa kiba bun ki kyndon ha kaba u la shah pynngat hapoh ki kyndon jong ka IPC bad u la hap ban shong patok da kumba 7 snem ha ryngkat ka kuna kaba T.
10,000.
Kumba la ïathuh ki heh ba dei khmih, la ong ba ka kynhun ATS jong ka Gujarat ka la buh da ka jingujor ha u snem 2018 bad la rai da ka ïingbishar ba kyrpang jong ka kynhun NIA ha Ahmedabad ha kaba ïadei bad ka jingbatai bniah ba la phah da ka kynhun tohkit.
Hadien kane, ka kynhun National Investigation Agency ka la shimti ban pynlong ïa ka jingtohkit.
“Ka kynhun NIA ka la pynlong ïa ka jingtohkit ha kaba ïadei bad kane ka bynta bad ka la ïoh ban kem ïa ki briew kiba don bynta ha ka jingpynsaphriang ïa ka pisa thok na Bengal ha ka jylla," la ong ka kynhun NIA.
Ki la don kumba saw ngut ki briew kiba la ïap bad saw ngut kiwei pat ki la mynsaw jur hadien ba don ka jingbthei ha kawei ka jaka shna bom pataka kaba la pyntreikam beaiñ ha Khurda distrik kaba don ha Odisha hynnin ka sngi, la ïathuh ki pulit.
Kane ka jingjia ka la jia ha ka shnong Bhusandapur kaba don ha ka thaiñ Tangi, ka jaka kaba jngai kumba 40 km na Bhubaneswar, haba ïa ki bom pataka la shna ha katei ka ïing na ka bynta ka jingrakhe ïa ka jinglehkmen Holi ka ban sa long, la ïathuh ki pulit.
Kane ka jingjia jong ka jingbthei ka la j ia ha ka por ba ki briew kiba shong hapoh kane ka ïing ki la don bynta ban shna ïa ki bom pataka ïa kiba la thmu ban pyndonkam ha ka por ba don ki jinglehkmen.
Haduh ba la thoh ïa ka khubor ym pat tip ïa ka daw tynrai halor ka jingjia kaba la wanrah ïa ka jingbthei kaba la shim ïa ka jingim jong ki mynsiem briew bad ka jingjulor kaba bun.
Ka ïing ha kaba ïa ka jaka shna bom pataka la shna beaiñ ka la julor lut ha kane ka jingjia.
Ki pulit pyllip ding ki la hap ban pynlut da kumba katto katne por na ka bynta ban pyllip ïa katei ka ding bad ban pyllait im ïa ki briew.
Ki la don kumba saw ngut ki briew kiba la ïap hashen bad saw ngut kiwei pat ki la mynsaw jur na ka jingpluh ding bad ïa kine la pynkit sha ka jaka ai jingsumar, u la ong ha kaba u la bynrap shuh shuh da kaba ong ba kine ki dang don hapdeng ka jingshah sumar.
U District Collector jong ka Khurda u K Sudarshan Chakrobarty u la ong ba la don tang kawei ka met ïap jong kitei ki lanot kaba dang shah ithuh haduh ba la thoh ïa ka khubor.
“Yn sa pynshitom da kaba tyngeh pyrshah ïa ki briew kiba la donkti ha ka jingjia.
Kam shym la don ka jingai jingbit jong ki bor sorkar na ka bynta ban shna ïa ki bom pataka ha katei ka ïing," u la bynrap.
Ki bor sorkar jong ka jylla Nagaland ha ki khyndiat sngi kiba la leit noh ki la pyntip ba ki dkhot jong ka sorkar synrop hapdeng ka seng NDPP bad BJP kin sa bam smai ha ka 7 tarik mynta u bnai (mynta ka sngi) ha ka jingïalang bam smai ka ban sa wan ban ïashim bynta lem da u Myntri Rangbahduh jong ka ri, u Narendra Modi.
Kum ban shu ïathuh hangne, ka seng Nationalist Democratic Progressive Party (NDPP) lem bad ka seng BJP ki la ïakhun ïa ka ilekshon sha ka Ïing Dorbar Thaw Aiñ jong ka jylla kaba la pynlong ha ka 27 tarik u Rymphang da kaba ïalang paralok bad ïasam ïa ki konstitwensi da 40:20.
Ha katei ka ilekshon kitei ki 2 tylli ki seng saiñ pyrthei ki la ïoh ïa ka jingjop na 37 tylli ki thaiñ (25 ka NDPP bad 12 ka BJP), bad ïoh biang ïa ka lad sa shisien ban thaw ïa ka sorkar kaba thymmai.
Watla kam pat shym la don kano kano ka jingkam jong kitei ki seng ban thaw ïa ka sorkar, na ka liang ka seng BJP ha ki khyndiat sngi kiba la leit noh ka la pyntip ba u president jong ka NDPP – naiphiu Rio un shimti biang ïa ka shuki kum u Myntri Rangbah jong ka jylla.
Ha ka ilekshon kaba la pynlong ha u snem 2018, ka NDPP lem bad ka BJP ki la ïakhun ïa ka ilekshon da kaba ïasam ïa ki jaka da 40:20.
Ha katei ka ilekshon, kitei ki 2 tylli ki seng ki la ïoh rah ïa ka nam jop na ki 30 tylli ki thaiñ.
Haba phai shuh shuh sa sha kawei ka khubor la ïathuh ba na ka liang ka Nationalist Democratic Progressive Party Legislature Party (NDPPLP) jong ka Ïing Dorbar Thaw Aiñ ba 14 jong ka jylla Nagaland ha ka jingïalang jong ka ba la pynlong ha ka shlem treikam jong ka seng ka la jied ïa u Neiphiu Rio kum u nongïalam bad pynkhamti ruh ha u ba un ïalam ïa ka sorkar kaba yn sa thaw thymmai.
Ha katei ka jingïalang, na ka liang ki nongïalam jong ka NDPPLP ki la ai ïa ka jingkhublei kyrpang ïa ki nongshong shnong jong ka jylla kiba la lah sa shisien ban shaniah bad ai jingkyrshan hapoh ka jingïalam jong ka NDPP bad kumjuh ruh hapoh ka jingïalam jong u Myntri Rangbah – Neiphiu Rio ha ka ilekshon kaba la dep.
Ha katei ka jingïalang ba la pynïaid da u Secretary General ka NDPP – Abu Metha, u Rio bad u President jong ka seng – Chingwang Konyak la ai ïa ka jingkhublei Kitbok kitrwiang ïa baroh ki MLA jong ka seng NDPP kiba dang shah jied ban long ki nongmihkhmat ha Ïing Dorbar Thaw Aiñ.
Na ka liang kitei ki nongïalam ki la kyntu ïa baroh ki dkhot ba kin trei shitom na ka bynta ka bha ka miat jong ki nongshong shnong ka jylla bad kumjuh na ka bynta ban pynurlong ïa ki kular kiba ki la khlei hashwa ban pynlong ïa ka ilekshon.
Na ka liang ka NDPPLP ka la pynbna ruh ba kan trei na ka bynta ban wanrah ïa ka shong suk shong saiñ bad kumjuh ruh ïa ka roi ka par na ka bynta ka jylla Nagaland – ban kyntiew ïa ka jylla sha ki kyrdan kiba kham shaneng.
U Symbud Myntri Rangbah barim jong ka Delhi bad u nongïalam jong ka seng Aam Aadmi Party (AAP) u Manish Sisodia u la shah hukum ba un shong ha patok haduh ka 20 tarik, Lber hadien ba ka jingshah set jong u ha ka kynhun CBI, hashwa ka la don ka jingdawa ban pynjlan ha ka ban set ïa u sa kumba ar sngi, ha kaba kane ka la kut.
U la shahkem ha ka 26 tarik, Rymphang halor ka jingshah kynnoh ba u la pyndkoh treikam ha kaba ïadei bad ka jingpyntreikam halor ka kyiad ha Delhi.
Hashwa, ka Supreme Court ka la kyntait ban tuklar halor kane ka jingjia bad ong ba u la don bynta ruh ban pyndep ïa ki katto katne ki kam kiba long katkum ka aiñ ïa kaba la wanrah hakhmat ki ïingbishar kiba kham halor.
Hadien kane, u la leit sha Rouse Court kaba ha Delhi na ka bynta ban pan jamin ha kaba la rai ban bishar bniah halor kane ha ka 10 tarik, Lber.
U Sisodia u la shah phah da kumba san sngi ha kti jong ka kynhun CBI hadien ba u la shahkem ha ka 26 tarik, ,Kyllalyngkot.
U la leit sha ka ïingbishar bahakhliehduh na ka bynta ka jingkyrpad jamin, ha kaba la kyntait noh ïa ka jingkyrpad jong u.
Ka la ai jingmut ba u la dei ban leit hakhmat ki ïingbishar kiba kham hapoh bad hakhmat ka High Court.
U la leit mih sha ka ïingbishar kaba don ha Delhi na ka bynta ban kyrpad jamin, ha kaba la rai ban khmih bniah halor kane ha ka 10 tarik, Lber.
Ha kaba ïadei bad kane la aiti noh ïa u sha ka kynhun CBI.
U nongaiktien jong ka sengAAP u Saurabh Bhardwaj u la pynshisha da kaba ong ba u Sisodia u la shah pynshitom bha ha ka kynhun CBI bad kine ki heh jong kane ka kynhun ki la shu phah phla jubor ïa u.
Ka ïingbishar ka la hukum ïa ka kynhun CBI ba kam dei ban kylli biang kijuh ki jingkylli ïa u Sisodia.
“Lada phi don kiei kiei kiba dang thymmai sa kylli jingkylli ïa u,"  la ong u nongbishar.
U nongïasaid aiñ jong u Sisodia, u Dayan Krishnan, u la ong ba ha ka por jong ka jingbishar bniah ba ka jingbuh ïa u ha patok ne set ïa u na ka bynta ka jingtohkit kan ym wanrah ïa ka jingseisoh naba ki la don ki jingkylla ha kaba ïadei bad ka jingjia.
U la bynrap da kaba ong, ba ka kynhun tohkit kam lah ban hukum ha ka ban bteng ïa ka jingset ïa u.
U Mynri Rangbah jong ka Delhi u Arvind Kejriwal, ha ryngkat 8 ngut ki nongïalam jong ka liang pyrshah ki la phah da ka shithi sha u Myntri Rangbahduh u Narendra Modi ha kaba la pynrem jur halor ka jingshahkem jong u Sisodia.
Ka Mamata Banerjee jong ka Trinamool Congress, u Uddhav Thackeray jong ka Shiv Sena (UBT), u Sharad Pawar jong ka NCP bad u K Chandrashekar Rao jong ka BRS ki la long ki katto katne ngut ki nongïalam kiba la kynthoh jur halor ka jingpyndonkam bakla ïa ka kynhun tohkit jong ka sorkar.
Ki nongbud jong ka seng AAP ki la pynlong ïa ka jingïakhih ha Delhi ha ka sngi Saitjaiñ haba u Sisodia u la shah ïalam sha Rouse Avenue Court.
Kiba bun na ki nongïalam jong ka seng ki la ïalum hakhmat ka jaka treikam jong ka seng ha ryngkat ka jingbat ïa ki Placard bad pyrta ruh da ki kyntien ba pyrshah.
U Sisodia, ha ryngkat u Myntri barim jong ka Delhi u Satyendar Jain, ki la iehkam noh na ka sorkar hadien ka jingshahkem jong ki.
Ki bor sorkar jong ka jylla Manipur ha ka 5 tarik mynta u bnai ki la ïathuh ba haduh kumba 500 ngut ki ‘riew paidbah kiba bun napdeng jong ki ki dei ki khynnah rit bad ki ‘riew kynthei ki la kem bad la hap ban pynkynriah noh ïa ki sha hospital na ka daw jong ka jingsuba ngat bih na ka bam ba la sam ha kawei ka jingïalang kaba la pynlong ha ka shnong Chalwa Kuki, Kangpokpi district, Manipur.
Kat kum ki jingïoh lum jingtip na ki bor sorkar, ki la ïathuh ba ha ka sngi Saitjaiñ kaba la dep ki la don kumba 1,000 ngut ki nongshong shnong ka thaiñ kiba la leit ban ïashim bynta ha kawei ka tamasa kaba ïadei bad ka riti ka dustur ba la pynlong ha katei ka shnong ha ka por kumba 6:30 pm.
Katei ka shnong ka dei kaba don ïa kumba 1,700 ngut ki nongshong shnong.
La ïathuh ba hadien katei ka tamasa, ha ka por kumba 9 baje mynmiet, bun na ki nongleit ïashim bynta ha katei ka tamasa ki la ïoh ïa ka jingpang prie pynhiar, ka jingsuh kpoh, ka jingpang shadeng bad kiwei kiwei ki jingpang.
Halor katei ka jingjia, la ïahtuh ba na ka liang ki Social Civil Organization jong katei ka shnong ki la leit ban pyntip sha ki bor shipai ka Assam Rifles, ba na ka liang ki bor shipai ki la phah ïa ki kynhun sumar ban pynbiang ïa ki lad jingsumar na ka bynta kitei ki nongshong shnong.
Napdeng ki 500 ngut ki nongshnong kiba la kem pang, la ïathuh ba ki la don ruh haduh 70 ngut napdeng jong kim kiba la ïoh ïa ki jingshitom kiba kham jur.
Halor katei ka jingjia, la ïathuh shuh shuh ba na ka liang ki bor shipai ka Assam Rifles ki la leit ban thaw ruh ïa 2 tylli ki ‘medical camp’ ha katei ka shnong na ka bynta ban sumar ïa ki nongshong shnong.
Tad haduh ba la ïoh ïa kane ka kyrwoh, la ïathuh ba na ka liang ki bor sorkar ki la pynsdang ïa ki kam tohkit halor katei ka jingjia ngat bih jong ki nongshong shnong.
Ka Federation of Mizoram Government Employees and Workers (FMGE&W) – ka shatri trei kam jong baroh ki nongtrei sorkar ka jylla Mizoram ha ki khyndiat sngi ba la dep ki la pynbna ban weng noh ïa ka jingthmu pynlong jingïakhih kaba ki la buh ban pynsdang ha ka 6 tarik tad haduh ka 7 tarik mynta u bnai.
Kat kum ki jingïoh lum jingtip la ïathuh ba na ka liang katei ka synjuk dang shen ka la pynbna ba kan pynlong da ka jingïakhih ban dawa na ka sorkar jylla ba ka dei ban siew tista ïa ka tulop jong ki nongtrei sorkar bad kumjuh ruh ban pynkiew ïa ka Dearness Allowance (DA).
Na ka liang ka synjuk ka la byrngem ruh ba hapdeng ka 8 bad 9 tarik mynta u bnai, baroh ki dkhot jong ka synjuk kin shim shuti bad sangeh leit trei ha kitei ki sngi.
Kat kum ka jingïathuh jong u general secretary ka FMGE&W – J.
Ramdinmawia u la pyntip ba na ka liang ka synjuk ka la weng noh ïa katei ka jingthmu ban pynlong ïa ka jingïakhih hadien ba u Myntri Rangbah jong ka jylla – Zoramthanga u la kular ban shim ïa ki lad ki lynti kiba bha eh na ka bynta ban pynurlong ïa ki mat jingdawa jong ka synjuk.
La ïathuh ba na ka liang ki nongïalam jong ka FMGE&W ha ka Sngi Saitjaiñ ba la dep, ki la leit ban ïakynduh ïa u Myntri Rangbah jong ka jylla u ba la kular ruh ban pynkiew ïa ka DA da 4% – ka ban trei kam naduh ka 1 tarik u bnai Ïaïong jong une u snem ba mynta.
Halor ki mat ba ïadei bad ka jingkyntiew ïa ka rta pension na ka 60 sha ka 62 snem ka rta, u Myntri Rangbah u la kular ha ki nongïalam ka FMGE&W ba ïa katei ka mat yn sa rai ha ka jingïalang syllok ka ban sa pynlong bad ki nongïalam ka FMGE&W, ki bor sorkar ka tnat Pla Tyngka, ki seng samla pyle bad kiwei kiwei ki seng trei mon sngewbha.
U la ïathuh ruh ba ïa katei ka jingïalang yn la pynlong bad pynkhreh da ka tnat Personnel & Administrative Reforms.
U President ka Meghalaya Pradesh Congress Committee (MPCC), Bah Vincent H.
Pala u la ong ba ka jingwan jong u Myntri Rangbahduh ka ri, u Narendra Modi ha ka Sngi Ba-ar ban ïashim bynta ha ka jingbam smai jong ka Kynhun Myntri ka long tang ban pynïaid ïew ba ka Bharatiya Janata Party (BJP) ka ïoh ban thaw Sorkar ha ka Jylla.
“Nga kwah ban pynkynmaw ïa ka BJP bad ïa phi baroh halor kaei ba ka ong ha ka por ïalap ilekshon ha ka Jylla bad kaei kaba mih na ka risol.
Ka BJP bad ki seng kiba ïatehlok bad ka, ka NPP bad kiwei-kiwei…ka dei ka ‘jingshong kurim jong ka jingmyntoi’," la ong u Bah Pala haba kren sha ki lad pathai khubor ha AICC HQ, New Delhi ha ka Lah Sngi U Blei.
Haba kdew ba u Myntri Rangbahduh ka ri, u Narendra Modi, u Myntri ka tnad kam pohïing ka Sorkar Pdeng, u Amit Shah bad u President ba rangbah ka seng, u J.
P.
Nadda ki la wan sha ka Jylla ban ïalap ilekshon, u la ong, “Baroh kine ki nongïalam ki la kynthoh, kynnoh ïa ka NPP, hynrei hadien ba ka BJP ka la jop tang 2 tylli na ki 60 tylli, ha ka sngi kaba bud ki la ïasnoh kti lang.
"U la ong ruh ba dei ha kane ka rukom ba ka BJP ka pynbieit ïa ki nongshong shnong ka ri kumjuh ïa ki nongshong shnong ka Jylla.
U Bah Pala u la pynsngew ba kaei kaba ka BJP ka la kdew ha ki mat ilekshon bad kaei kaba ka la leh hashuwa ka ilekshon (ha ka por ïalap ilekshon) ka la shet kylla ïa ki paidbah lyngba ki jingkular ba lamler jong ka.
“Mynta ka BJP ka don hadien ka NPP, ka la pynma ruh ïa ki seng ’riewlum tang ba kin ïa wan lang bad ki," u la ong.
Ha kajuh ka por, u la ong ba ka BJP kam shym la kyntiew ïa ki ‘vote’ jong ka hapoh ka Jylla bad ka don palat 9.
5% ha baroh ki ilekshon la ka long ha ka ilekshon sha ka Lok Sabha bad ka ïingdorbar thawaiñ ka Jylla ha kaba ka la jop tang 2 tylli.
“Ka jingwan jong u Myntri Rangbahduh lem bad kiwei-kiwei ki nongïalam lashai ka sngi ka long tang ban pynïaid ïew ba ka BJP ka ïoh ban thaw Sorkar ha ka Jylla," u la ong.
Shuh shuh u la bynrap, “Kane ka kdew shai kumno ki la shet kylla ïa ki nongshong shnong ka Jylla bad kumno ki pynïaid ïew ïalade ha kylleng ka ri.
"Nalor kane u la ong ba ka Congress kam duna haba phai sha ki nongïalam naba u Rahul Gandhi, Salman Khurshid, Jairam Ramesh, Sachin Pilot, ki la wan sha ka Jylla na bynta kane ka ilekshon ba dang shu dep.
U MLA ba dang shah jied biang na ka Nongkrem konstitwensi, u Bah Ardent Miller Basaïawmoit, ha ka Lah Sngi U Blei kata ka 6 tarik u Lber, 2023, u la ong ba na ka liang ka seng Voice of the People Party (VPP) kin don beit ha ka liang pyrshah.
Haba kren hadien ba la wai ka jingbam smai ki MLA  ha ïingdorbar thawaiñ halor ka jingleit pynïasoh ka UDP bad ka NPP na ka bynta ban thaw sorkar thymmai, u la ong ba ki seng kiba sah kin don beit ha ka liang pyrshah.
U Bah Ardent u la ïathuh ba namar ka jingduna ka jingbun paid, ka seng UDP ka khlem lah shuh ban pynbiang ïa ki MLA na ka bynta ban wanrah ïa ka sorkar seng riewlum.
Nalor kata, u la ong ruh ba ka jingphet noh jong arngut ki MLA ka HSPDP myn ha ka 3 tarik ki dei tang ki daw kiba shu thaw bad kaba la pynkhreh lypa.
Halor ka jingïakhih ki sengbhalang ban dawa thaw da ka sorkar seng riewlum, u Bah Ardent u la ong kane baroh ka shong ha ka jingpyrkhat jong ki.
“Ngi la leit ha ka jingïalang ba la khot da ka UDP ban thaw ïa ka sorkar seng riewlum, hynrei ki la jah shwa ki MLA na ka seng HSPDP, hynrei mynhynnin ka sngi u Blei la shu pyntip ïa ngi tang da ki katto katne minit shwa ban mih ha ki lad pathai khubor ba ka UDP bad PDF ki la leit kyrshan ïa ka seng NPP bad BJP namar bym biang ki nombor" u la ong.
U la ai jingïaroh ïa u director uba la tbit shisha ban shna ïa ka drama lyngkot kat haduh ba ka la kut tang ban shu pynthame ïa ki paidbah ban pyni ba ki la pyrshang ban ïatylli ki seng riewlum.
Kumta u kyntu ïa ki paidbah nangne shakhmat kin jied beit ïa ka seng kaba don nongrim ka bym kylla ktien.
“Lada ngi don ha ka sorkar ngi dei ban don halor ka nongrim, lada ngi shong ha ka liang pyrshah ruh ngin rah ïa ki mat kiba khia jong ka jaidbynriew" u la ong.
U President ka Hynñiewtrep Youths’ Council (HYC) Sengkmie u Bah Robertjune Kharjahrin u la ong ba ka jingduh ban long Myntri Rangbah ka jylla da u briew uba dei na ka jaidbynriew Khasi bad Jaiñtia ka dei ka jingleh jong ki arngut ki MLA ka Hill State People’s Democratic Party (HSPDP); kita u Bah Methodious Dkhar bad u Bah Shakliar Warjri.
Haba kren sha ki lad pathai khubor ha ka sngi Nyngkong hadien ba ka seng ka la dep ban shong ïa ka jingïalang, u Bah Robertjune u la ong ba lada kitei ki ar ngut ki MLA ki ïaineh bad ki seng riewlum, ka jingdawa ban ïoh Myntri Rangbah da u Khasi katta ka la urlong, Hynrei, namar ka jingleh jong ki, da kaba phet noh bad leit ai jingkyrshan ïa ka National People’s Party (NPP) ban thaw ïa ka sorkar ïasynroplang ka la pynlong ïa kiwei ruh ki seng ba kin phet lang.
“Ka la donkam ïa kine ki seng riewlum ba kin ïalam ïa ka sorkar, kam dei eh ban ong ba kin ïa thaw ïa ka sorkar para maki namar kumba phi tip kim don ïa u nombar ban thaw sorkar para maki, hynrei ka shu donkam ba kin ïalam," la ong u Bah Robertjune.
U Bah Robertjune u la ong ba ka jingdawa ban long Myntri Rangbah da u khun Hynñiewtrep Hynñiewskum kam dei satia ka jingbishni ïa ki paralok Garo, hynrei ka dei namar ba ki Garo ki la ïoh shibun ka lad ban ïalam ïa ka sorkar bad kane ka jingïohlad jong ki ban ïalam ïa ka sorkar na ka por sha ka por ka la pynlong ba shibun bah ka roi ka par ka la kham noh sha ri Lum Garo.
“Namar ba ki la leh ïa kiei kiei kiba bha lehse, ngi lah ban ong ba ka jingïoh bun jong ka NPP haduh 18 tylli ki shuki ha Ri Lum Garo ka long ba kaba bha bun ka roi ka par ka la leit lut shatei," la ong u Bah Robert.
U la ong ba ka jingthrang bad ka jingkwah ban ïoh Myntri Rangbah da u Khasi ka dei namar ba lyngba uta u Myntri Rangbah lehse, yn sa lah ban pynbeit ïa shibun tylli ki mat la ka long ka bhah thungkam thungjam ne ka Reservation Policy, ka jingïapynbeit ïa u pud u sam, ka jingweng ïa ki Kharmetor na Ïewmawlong, ka jingdawa ban pynrung ïa ka ktien Khasi ha ka Khyrnit ba phra jong ka riti synshar ka Ri bad kiwei kiwei ki mat.
U la ong ba ka seng ka khlem pyrshah satia ban long Myntri Rangbah da u Bah Prestone Tynsong uba dei u Symbud Myntri Rangbah ka jylla barim, hynrei ka dei ka seng NPP hi kaba la dep rai lypa ba u Conrad K Sangma un long biang kum u Myntri Rangbah ka jylla.
Hadien ba la mih bun ki jingkynthoh, u President ka United Democratic Party (UDP) u Bah Metbah Lyngdoh u la pynshai ba ka jingleit kyrshan noh ïa ka Sorkar ban lamkhmat da ka NPP ka dei hadien ba ka jingkwah ban thaw ïa ka Sorkar khlem ka NPP bad BJP kam shym la urlong satia namar ka jingphet noh jong 3 ngut ki MLA.
Haba kren sha ki lad pathai khubor ha ka sngi Nyngkong, u Bah Metbah u la ong ba ka jingpyrshang ban thaw ïa kawei pat ka sorkar ban lamkhmat da ka seng riewlum khlem kynthup ïa ka NPP bad BJP kam shym la urlong satia namar 3 ngut na ki MLA ba kynthup ïa arngut ki MLA ka HSPDP bad uwei u MLA shimet ki la rai ban leit kyrshan noh ïa ka Sorkar ba ïalam da ka NPP.
“Ha katei ka sngi hadien ba ngi ïohi ïa ka rai u paidbah, ngi sngew ïa ka jingmih ka sur kaba mih ba ka UDP ka dei ban ïalam ha ka ban thaw ïa ka Sorkar bathymmai.
Ha kane kajuh ka sngi, ngi la don ruh haduh 30 ngut ki MLA, kaba mut ba ngi lah ban leit kam ïa ka jingbun paid hakhmat jong u Lat ka jylla.
Hynrei ha ka por janmiet, ngi la ïoh jingtip ba 3 ngut napdeng jong ngi, ki la jah rngai ban leit kyrshan noh ïa ka NPP bad kane ka la pynhiar sha ka 27 ngut.
Namar kata, kumno ngin leit kam da tang 27 ngut katba kawei pat ka liang ka la don 32 ngut," la ong u Bah Metbah.
Shuh shuh na ka liang jong u Bah Metbah u la pyntip ruh ba ka kynhun ka la ap jan arsngi hadien ba u President jong kawei ka seng u la kular ban wanrah biang ïa ki MLA, hynrei kane kam shym la seisoh satia.
“Ngi la ïoh khubor na kawei ka liang jong ka kynhun ba ki kwah ïa ngi ban ïadonlang ha ka Sorkar.
Namar ngi shem ba ngim don ïa u nombor, kumta ngi la rai ban leit ban ai ka jingkyrshan ïa ka sorkar ban lamkhmat da ka NPP," u la ong.
Kawei ruh ka rai ba la shim halor kane ka jingleit ai jingkyrshan ka long ban pyntikna ban ïoh ïa ka sorkar kaba skhem.
Ha kawei pat ka liang u Bah Metbah u la ong ba ka ong kaba bakla na ka liang u President ka Voice of the People’s Party (VPP) Bah Ardent M Basaïawmoit ban kynnoh ba ka UDP ka la leh ïa ka drama politik.
“Ngam wan hangne kum u President ka UDP ban leh drama.
Ngam pat ju leh ïa kino-kino ki drama ban pynbieit ïa ki paidbah bad ngan ym leh ruh ïa kata hadien habud ruh kumjuh.
Kane nga kren shai na ka liang ka jong nga," u la ong.
:Lai ngut ki briew ki la shah kem ha ki pulit ka East Jaiñtia Hills ha ka Lah Sngi U Blei ha ryngkat ka jingkurup ïa u drok Heroin.
Katkum ka jingtip ba la ïohlum na ki pulit, la ong ba ki la ïoh khubor ba uwei u briew ba la tip kum u Raju Dkhar u la don ha lynti ban wan na Kalain (Silchar) ryngkat bad u drok.
Ki pulit ka ANTF bad ki pulit ka Umkiang hapoh ka jingïalam u DSP (Crime), u B.
Bhattacharjee, ki la pynlong ïa ka jingpynap shrip, bad ki la ïoh bat ïa u Raju lem bad uwei u paralok jong u.
Ha ka jingwad na ka kali, ki pulit ki la lap hynñiew tylli ki synduk sabon ba la thep da u drok Heroin, bad haba la kheiñ lang, utei u drok u don 75 gram.
Ryngkat bad u Raju, ki pulit ki la ïoh kem ruh sa ïa uwei u briew ba la tip kyrteng kum u Lamphrang Kyndait.
Ha ka jingtohkit, ki pulit ki la ong ba u Raju u la phla ïa ka kyrteng jong u Jop Siangshai uba dei u nongbei tyngka bad ruh u ban shim ïa utei u drok.
Namarkata, ki pulit ki la kem noh sa ïa Jop Siangshai na Khliehriat.
Ki pulit ki dang pynlong ïa ka jingtohkit ban lap ïa kiwei pat kiba donkti, bad la pynrung ruh da ka jingujor ha thanat Lumshnong.
Nalor u drok, ki pulit ki la kurup ïa kawei ka kali Maruti 800 bad saw tylli ki Mobile Phone.
Ki khynnah skul jong ka Mawthawpdah Govt LP School bad Mawthawpdah Presbyterian Upper Primary School ryngkat ki nonghikai da ka khmat kaba sngewsih ki la hap ban mih noh na la ki skul bad leit phai noh sha la ki jong ki iïng ki sem hadien ba ki paidbah jong ka shnong Mawthawpdah hapoh ka jingïalam u Bah Sparlindro Lyngdoh uba dei u Secretary shnong ki la leit ban khang tala noh ïa kitei ki ar tylli ki skul.
Kane ka la jia ha ka 6 tarik mynta u bnai ha ka shnong Mawthawpdah, SWKHD ha ka por kumba 10 baje eiei mynstep.
Na ka liang u Bah Sparlindro Lyngdoh haba kren sha ki lad pathai khubor u la ïathuh ba ka daw kaba pynlong ïa ki paidbah ban khang tala ïa kitei ki skul ka dei namar ba ki don ki kynrum-kynram ha kaba ïadei bad ka rukom pynïaid ïa kitei ki skul.
Ha kaba ïadei bad ka Mawthawpdah Presbyterian UP skul, u Bah Sparlindro u la kynnoh ba mynshwa kane ka skul ka dei jong ka shnong Mawthawpdah, hynrei naduh u snem ar hajar shaneng la pynïaid donbor noh ïa kane ka skul da ka Balang Presbyterian Mawthawpdah khlem ka jingpyntip ïa ka shnong bad ïa ki paidbah.
Nalor kata, u la kynnoh ruh ba kane ka skul haduh mynta ka dang don ïa ka ram ha ka jingpyntrei ïa ka madan skul naduh u snem 1991 kaba ki paidbah haduh mynta kim pat ïoh ïa la bai trei.
Ha kaba ïadei pat bad ka Mawthawpdah Govt LP skul, u Bah Sparlindro Lyngdoh u la ïathuh ba ka daw kaba pynlong ban khang tala ïa katei ka skul ka long namar ka jingshah pynjot pynpra noh ka iïng skul jong ka Govt.
LP skul khlem ka jingpyntip lang ïa u paidbah nongshong shnong.
U la ong ruh, balei ki pynjot pynpra noh ïa kane ka iïng skul kaba ka shnong ka la ithuh bad don ka jingkitkhkieh bad balei ki rah bad pynlong skul noh ïa ki khynnah ha ka skul jong ka SSA.
Kumta na ka liang u Bah Sparlindro Lyngdoh ryngkat ki paidbah ki dawa ïa ki bor ba khlieh duh kiba peit ïa ka tnat pule puthi, ki nongpynïaid distrik, ki nongpynïaid skul, ki nongpynïaid Balang bad ki bor shnong ba ki dei ban wan pynshai paidbah noh mardor halor kitei ki kynrum-kynram bad ki la byrngem ba lada kim ïoh ïa ka jingpynshai kim banse ban pynlong jaka theh ñiut noh ïa kitei ki ar tylli ki skul.
I Bah Enshon Lamare, i ba la kynjoh sha ka 78 snem ka rta, ba dei i kurim jong i Kong Wonmai Warjri ba shong ba sah ha Mawlai Phudmuri, i la khlad noh ha ka step jong ka Lah Sngi U Blei ha ka ïing sah jong i.
Ka jingleit ontep ïa ka met kaba sah jong i Bah Enshon kan long ha ka 8 tarik Lber, 2023, ha ka por 2:00 baje nohphai sngi ha u Lum Jingtep ka Balang Catholic kaba don ha Mawlai Mawdatbaki, Pata.
I Bah Enshon i la iehnoh shadien ïa la i kurim lem bad 10 ngut ki khun.
Ka jingkhlad jong i ka dei na ka jingshitom kaba la ban ha kine ki snem.
I Bah Enshon i dei ba la shongthait na ka kam na MeECL bad i dei ba la paw bha hapoh ka jylla ha ki kam ak phlim.
Ki phlim kiba i la ïadon bynta ki kynthup ‘Ka Mon Ba Jwat’, ‘Hep’, ‘Onataah’, bad ka phlim kaba khatduh ka dei ka ‘Ïewduh’.
Hynrei i khlem ïashim bynta shuh ha ki kam ak phlim hadien ba i la don hapdeng ka jingshitom.
Nalorkata, i Bah Enshon i la long ruh kum u dkhot ka Seng Biria U Khasi (SBUK) kaba dei ka kynhun ki rangbah kiba ju pynlong ïa ki tamasa biria ha kylleng.
Ka Kynhun Myntri kaba thymmai jong ka Sorkar Meghalaya Democratic Alliance (MDA-II) ka dei kaba khleh lang ki briew kiba la kham rim bad kham tip ha ryngkat bad khyndiat ngut kiba dang shimti thymmai kum ki Myntri Sorkar.
Hapoh ka jingïalam u Conrad K Sangma kum u Myntri Rangbah ha ka sien ba-ar, kane ka Kynhun Myntri ka don ïa u Myntri Rangbah uba la dep ban trei ha ka samoi kaba la dep hapdeng kiba bun ki jingeh bad jingtynjuh.
Nalor jong u, ki don sa kiwei pat kiba la kham rim kum u Bah Prestone Tynsong, Kong Ampareen Lyngdoh, Bah Paul Lyngdoh kiba la long teng ki Myntri Sorkar ha ki snem kiba la leit kiba peit ïa ki tnat treikam bapher bapher.
Ka jingkynthup ïa u AT Mondal hapoh ka Kynhun Myntri lehse kan nang pynkhlaiñ shuh shuh ïa ka rukom treikam namarba u dei u briew uba la sngewthuh bha ïa ka rukom treikam naduh ba u la long teng u Myntri Sorkar bad kum u Lamphang barim ka Ïingdorbar Thawaiñ ka Jylla.
Kumba ka paw, kane ka Kynhun Myntri jong ka Sorkar MDA-II ka kham khlaiñ lada ïanujor bad ka Kynhun Myntri ha ka por jong ka Sorkar MDA-I.
Mynta ka sien, ka Kynhun Myntri ka don tang lai ngut kiba ïoh long Myntri ha ka sien banyngkong, ha kaba 2 ngut ki dei kiba la dep long MLA teng, bad tang uwei pat u dei uba la shahjied MLA ha ka sien banyngkong bad ïoh long Myntri ruh ha ka sien banyngkong.
Ka shong mynta sa ha ka Kynhun Myntri kumno ban pyni ïa ki kam bad wanrah ïa ki mat treikam kiba ïarap ban kyntiew ïa ka Jylla.
Ka khubor na Bangladesh ka iathuh ba ki trai jong ki rynsan pyni phlim bapher bapher ba don ha kane ka ri ki la byrngem ban khang khyrdep ia la ki rynsan lada ym shah ban pynmih ne pyllait paidbah ia ka Pathaan ha kaba kane ka phlim kaba la kamai bha ha kylleng ki ri ka pyrthei la rai ban pyllait paidbah noh sa ha Bangla desh ha kine ki sngi ban wan.
Naduh u 2014 ym shim la don kano kano ka phlim Bollywood ban pynmih ne pyni ha kane ka ri bad kane ka la ktah shi katdei eh ia ki trai jong ki rynsan bapher bapher.
Hynrei dei mynta ba ka sorkar Bangladesh ka la pynkut noh ia ka jing khang ia ki phlim Bolly wood bad ailad ban pyni noh ia ki ha ki rynsan jong kane ka ri.
Hynrei kane ka rai jong ka sorkar ka la pynlong ia ki katto katne ki nongshna phlim bad nong pynmih phlim ka Bang ladesh ban nym sngewtynnad bad rai ban khang lad beit ia ki phlim Bollywood.
Kane ka jingleh jong ki nongshna phlim ka la pynlong ia ki trai jong ki rynsan ban ym lah ban pdiang naba ki sngewthuh ba ka jingduhnong ba khraw ka la wan sha ki naduh ba la khang ia ki phlim Bollywood ha kane-ri.
Ki trai jong ki rynsan bapher bapher ki la rai ruh ba lada ym shah ban pyni ia ki phlim Bollywood ha ki rynsan kin khang khyr dep noh syndon ia ki rynsan khnang ba ki phlim Bangladesh kiba thmu ban pyni bad pynmih kin mad lem ia ka jingduhnong.
Ka jingshah khang jong ki phlim Bollywood ka la pynduhnong bha ia kiba bun kiba ym kwah shuh ba kane kan jia biang.
Ka Alia Bhatt ka la long kawei na ki puron kaba la ioh ban rung ha ka thup jong ka Impactful International Women of 2023 bad nalor jong ka, ka Emma Thompson bad ka Rosalia ki la shah kynthup lang ha kane ka thup.
Ka Alia kaba la ak ha ka Brahmastra bad Gangubai Kathiawadi ka la khring ia kiba bun ki nongpeitkai lyngba ki phlim ba ka shim bynta bad na uwei u snem sha uwei pat kane ka puron ka la pynshoh jingieit ia ki paidbah da ki phlim thymmai jong ka.
Kane ka dei ka sien nyngkong na ka bynta ka Alia ban don kyrteng ha katei ka thup bad nalor jong ka ym shim la don kano kano ka puron ka Bollywood ban ioh rung.
Ka Alia kaba dang bun kam ban leit ak ia ka Rocky Aur Rani Ki Prem Kahani ka dei mynta kawei na ki puron kaba la pynshoh jing ieit bha ia ki nongpeitkai bad ka jinglong tbit jong ka ban shim bad ban ak ia kano kano ka bynta ha ki phlim ka dei kawei kaba la kyntiew bha ia ka kam ba ka trei.
Kane ka puron kaba la ak ha ki 3 tylli ki phlim ba iaid iew bha kiba kynthup ruh ka Gangubai Kathiawadi, RRR and Brahmastra ka la ioh jingiaroh na kiba bun hadien ba la pynbna ia ka kyrteng jong ka kum kawei na kiba la don ha ka thup jong ka Impactful Women of 2023 bad kane ka long ruh ka burom bakhraw ia ka ri hi baroh kawei.
Haba iakren halor ki phlim ia ka Rocky Aur Rani Ki Prem Kahani nalor ka Alia bad u Ranveer la ak ruh da u Dharmendra, Shabana Azmi bad Jaya Bachchan ha ki bynta ba kongsan.
Ha kajuh ka poria kane ka phlim yn pynmih bad pyllait paidbah haduh u Naitung 28 tarik.
Ha kajuh ka por ka Alia kan sa ak ruh ha ka Jee Le Zaraa bad ka Priyanka Chopra bad Katrina Kaif bad ha kaba iadei bad kane ka phlim yn leit ban ring naduh  ki bnai ban wan sha ki katto katne ki bynta jong ki ri ka pyrthei.
Katkum ka khubor ba la pyllait paidbah da ka synjuk pyniaid jing-ialehkai siat Suloi/Pistol ka ri ka National Rifle Association of India (NRAI) ka iathuh ba naduh kane ka kynti ba mynta, ki nongialehkai ka ri kiba don jingduna ha ka bor iohsngew (Hearing Impairment) kin long kiba bit na ka bynta ba kin shimbynta lang ha ka Selection Trials ha ka kyrdan Minimum Qualification Score (MQS) ryngkatlang bad ki nong-ialehkai ka ri shynrang bad kynthei kiba bit ba biang ha ki dkhot-met ki jong ki.
Katkum ka khubor ba la ioh lum ka iathuh ruh ba ka International Shooting Sport Federation (ISSF)  ka lah shah shuh shuh sa arngut ki nong-ialehkai na ka bynta kawei ka rynsan ba kin shimbynta ha ka MQS katba dang iaid shakhmat ka rynsan ne ka Selections Trials na ka bynta ban shah bad ban ailad ia ki nong-ialehkai ba kin lah ha ka ban kynoh sha ka MQS.
Shuh shuh ruh ki nongialehkai kiba shimbynta hapoh ka kyrdan MQS ki long ki bym shym la ioh jingbit ne shah pynhap ha kano kano ka kyrdan, khur takma ne ha ka quota.
Kumta ia katei ka jingai jingbit mynta sha kita ki nongialehkai ka ri kiba duna ha ka bor iohsngew ka jong ki lah pynpaw ha ka por ba u nongpyniaid bahakhliehduh ka NRAI u Raninder Singh u dang pynlong ia ka jingialang kaba nyngkongeh ha kaba iadei bad ka jinglong jingman ka met ka phad ki nongialehkai kari naduh  ba lah wan lynshop ka jingpang khlam COVID-19 ha ki snem ba lah leit noh.
Kumjuh ruh naba ka ISSF World Cup lah dep ban pynbeit ba kan long ha Bhopal ha ki khyndiat sngi ban wan jong une u bnai ba mynta, ka NRAI ka lah ai jingbit ruh  ia ka jingthaw jong kiba bun tylli ki Komiti na ka bynta ban pyniaid beit shakhmat bad pyntyllun ia ki kam ki jam jong ka lympung.
Na ka liang jong ka NRAI ka lah shim ruh ia ka rai ba khatduh ha kaba iadei bad ki tarik na ka bynta ki jing-ialehkai ki ban long ha-iing ha ryngkat bad ka National Championships ka ban sa sdang naduh ka 5 tarik u Naiwieng.
Shuh shuh katei ka synjuk pyniaid jingialehkai ka ri ka lah shim ruh ia ka rai ba ka All India G.
V.
Mavalankar Shooting Championships dei ban pyndep noh ia ka lympung baroh kawei la kumno kumno haduh u bnai Nailar.
Kumta ki kynhun ialehkai na ka bynta ka Asian Cup, ki ban sa shah tyrwa quota hakhmat jong ki na ka bynta ban ioh jaka ha ka Olympic 2024 ha Paris, kin sa shah jied ha shuwa jong u bnai Nohprah mynta u snem.
Na ka liang jong ka synjuk pyniaid jingialehkai hockey ka ri ka HI (Hockey India) ka pynbna khubor ba ka lah pynskhem ia ka kyrteng jong u Craig Fulton kum u nongpyniaid ba thymmai bad ruh u khliehduh jong ka kynhun ialehkai Hockey ki shynrang ka ri.
Ia katei ka khubor la pynbna ha ka jingiaid lynti ka kynhun ha ka jingiakhun jong ka ha-iing ha ka FIH Hockey Pro League ka ban sdang naduh ka10 tarik jong une u bnai.
Kumta ruh Craig uba long u nong South Africa bad uba la shakri ia ka kam la jan 25 snem, un sa pyniasohlang ialade mynta bad katei ka kynhun ialehkai ba thymmai ka jong u ha ka por kaba kloi nalor ka jingpyndep ia kiei kiei baroh kiba donkam ban pyndep na ka bynta ban pynskhem ha ka kam.
U long u briew uba lah sei ia u soh uba  bang bad ba thiang ha ki por ba lah dep ha ka kam shakri ka jong u.
Kumta ruh ka jingkiew jong u sha ka nam ka sdang da ka jingshakri ka jong u ha ka kynhun ialehkai ka Ireland kum u nongpyniaid bahakhliehduh ka kynhun hapdeng jong u snem 2014  haduh 2018 ha ka por ba ka kynhun ka lah shah jied na ka bynta ka Rio Olympic 2016 bad ka long ruh ka sien kaba nyngkong ba ka tei ka kynhun ka lah shah jied sha ka lympung ha ki 100 snem jingiaid lynti jong ka.
Ka kam shakri ka jong u kaba u lah pynthaw khana-pateng ha katei ka kynhun ka long ruh ka kam ba seisoh na ka bynta jong u ban rah ia ka khusnam kum u ‘FIH Coach of the Year’ ha u snem 2015.
Hadien katei ka kam ba mynta, u Craig u lah shakri ruh kum u symbud nongpyniaid (Asst.
Coach) bad ka kynhun ialehkai kaba dang iai bat kum ka lahduh Olympic ka Belgium, ha kaba ka kynhun Belgium ka lah rah ia ka takma Ksiar ha ka Tokyo Olympic.
U long ruh u shi bynta jong ka kynhun ki nongpyniaid ka Belgium ha ka por ba ka kynhun ka lah rah ia ka thong jingjop ha ka pyrthei ha u snem 2018 ha Bhubaneswar.
Hadien kata u lah shah jied ruh kum u ‘Belgium Coach of the Year 2023’ hadien ba u lah dep ban shakri ia ka kam ha ka klob ialehkai ka Belgium kaba lah rah ia ka thong jingjop ha ka Belgium League.
U lah long ruh u shi bynta jong ka kynhun ialehkai ka ri Belgium ban kiew sha ka kyrdan bahakhliehduh ha ka pyrthei ha ka jingialehkai Hockey, da kaba rah ia ka kynhun sha ka kyrdan ba 3 ha ka pyrthei ha une u snem ba mynta na ka  kyrdan ba 5 ha u snem 2018.
Ka jylla ka la ïoh ïa ka sorkar bapura ha ka Sngi Ba-Ar kaba dei ka sngi Pyllun Bnai katkum ka almanak Khasi da ka jingbam smai jong u Myntri Rangbah lem bad ki 11 ngut ki Myntri ha Raj Bhavan ha ka jingsakhi lang jong u Myntri Rangbahduh ka Ri, u Myntri Korbar Ri, bad kiwei ki kynrem ki lyndan.
Ka long ka sngi ka ban sah kynmaw namar ka dei ka sien banyngkong ba u Myntri Rangbahduh ka Ri un wan ban sakhi ïa ka jingbam smai jong ki Myntri ha Meghalaya.
Mynta, kata ka aïom lehkmen ka la poi noh sha kaba kut bad ka sorkar ka dei ban sdang ban treikam noh katkum ki jingkular kiba ka la buh hakhmat ki paidbah ha ka por ilekshon.
Ngim tip la kane ka sorkar synrop kaba don lang ka NPP, UDP, BJP, HSPDP, PDF bad ki arngut ki MLA khlem seng kan pynmih ne em ïa kata ka ‘Common Minimum Programme’ lane ka mat treikam ka ban kynthup ïa ki jingkular kiba kine ki seng ki la khlei sha ki paidbah hashwa ka sngi thep ‘vote’.
Kata kan shong ha ka jingstad jong kane ka sorkar bad ki nongïalam watla ka ju long ka rukom ba ki sorkar synrop ki buh ïa ka ‘Common Minimum Programme’ ka ban long kum ka nongïalam lynti na ka bynta ka sorkar hashwa ba kan wanrah ïa kino-kino ki aiñ lane ki kpait saiñ kam.
Ki paidbah ki la hap ban pdiang beit noh ïa kane ka sorkar MDA 2.
0 da ka jingkyrmen ba kan leh bha na ka bynta jong ki khlem da peit shiliang khmat.
Na ka liang u Myntri Rangbah, Conrad K.
Sangma, u la ong ba ka sorkar MDA 2.
0 kan pyndep ïa ki kam kiba la sdang da ka sorkar MDA 1.
0.
Ngin sa hap ban ïa ap kiei kita ki kam kiba ka sorkar thymmai kan leh.
Ka NPP kumba ka long mynta ka don ha ka bor kaba khlaiñ bad ym shuh kum ka sorkar MDA 1.
0.
Ha kato ka por, ka dang hap ban shah shkor ïa ki seng saiñpyrthei kiba ïatreilang haduh ba u Myntri Rangbah u la hap ban knieh noh wat ïa ki tnat treikam na uwei u Myntri.
Ka por kan sa batai ïa kiei-kiei bad ngi kyrmen beit ba ka jingbha jingmiat kan wan na ka bynta ka jylla bad ki nongshong shnong.
Sngew sahnud pat ba lehse kan ym don shuh kano kano ka jingtohkit kaba khlaiñ ha kaba ïadei bad ki jingshah kynnoh bamsap bamngem jong ka sorkar MDA 1.
0.
Kito baroh kin shu kut noh kumto.
Wat ka BJP kaba la kynnoh lyngba u Myntri Korbar Ri, u Amit Shah, ka la ong ba ka Meghalaya ka wan hakhmat duh ha ka bamsap bamngem ha ka Ri, mynta ka la don lang ha kajuh ka sorkar kaba shu pher tang malu mala na ka sorkar kaba la leit noh.
Kum ki paidbah ngi don ka hok ban tip la kita ki jingkynnoh bamsap bamngem ïa ka sorkar MDA 1.
0 ki long kiba shisha ne ki dei tang ki jingkynnoh lamler.
Ban pynshisha, dei sa tang ka jingtohkit da ka CBI bad kiwei pat ki kynhun tohkit jong ka Sorkar Pdeng.
Tangba ngim don jingkyrmen shuh ba kan don ka jingkhyllie ïa kita ki kam kiba la dep leh ne khlem leh ha ki san snem kiba la leit noh bad ki la shah tap lut kumba tap da ki nep kup kumba la don ki kyrtong ha ka por ilekshon kiba la sam sha ki paidbah bad kiba ki paidbah ruh ha ki katto katne ki jaka ki la pdiang bad ai jingjop ïa kita ki kyrtong.
Shu rukom, ka la shu long lehnohei ïa ki nongïalam BJP, ki nongwad jingtip lyngba ka aiñ RTI Act, 2005 bad kiwei kiwei kiba la mih shakhmat ban kynnoh ba ka don ka jingbamsap bamngem ba la leh da ka sorkar MDA 1.
0.
Kiba la kham pynheh tyngam bha ban kynnoh bamsap ïa ka sorkar MDA 1.
0 ki dei ki nongïalam ka BJP.
Mynta pat ka paw ba kato baroh ka dei tang ka jingleh skit ba lyngkot bad ka bym don jingmut haei haei ruh.
Kito kijuh ki nongïalam ka BJP kiba kynnoh bamsap ïa ka sorkar MDA 1.
0 ki la kiew lang ha ka bos MDA 2.
0 bad wat u Myntri Rangbahduh bad u Myntri Korbar Ri ki la wan ban pynskhem ïa kane ka bos.
Ngin ïakren shuh sa ïa kaei pat? Nangne shakhmat, kino kino ki seng saiñpyrthei bad ki nongïalam jong ki kiba don ha kajuh ka sorkar kim dei shuh ban pynthame ïa ki briew da kaba pynmih ïa kiba kum kitei ki jingkynnoh bamsap bamngem.
Ynnai pynbiej shuh namar ngi sngewthuh ba kam poi shano shano bad kan ym don ka jingtohkit wat tang da u pulit langrut ruh.
Ïa ki paidbah ngim don eiei ban ong namar ki la dep ban jied bad ki la ïoh ïa ka sorkar.
Kiba bun ki la jied biang ïa ki seng kiba don ha ka sorkar MDA 1.
0 bad namarkata, kim dei ban ïa sngewkyndit than haba la wan da ka sorkar MDA 2.
0.
Ïa kiba khlem don bynta ban jied ïa ki seng jong ka MDA 2.
0, kin hap ban pdiang noh ïa ka rai jong kiba bun ryngkat ka jingkyrmen ba ka sorkar kan trei shitom na ka bynta jong baroh lang khlem da kheiñ ne thew ïa kaei kaba la dep ha ka ilekshon.
Shisien ba la don ha ka sorkar ka mut ka sorkar ka dei ban long lang na ka bynta kiba jied bad kiba khlem jied ïa ka.
Lada noh ka pyrla sha tang kiba jied ïa ka sorkar, ka mut kam dei shuh ka sorkar kaba la bam smai katkum ka Riti Synshar jong ka Ri.
Ha ka jingjop, dei ban long kiba sngewnguh bad sngewrit bad ha ka jingshah rem, dei ban long kiba don ka mynsiem ban pdiang.
To ngin shu ïa kyrmen ïa kaba bha.
Ka Sputnik ka la khur ïa ka jingjop ha ka Super Division Shillong Cricket League 2022-23 hadien ba ka lah pynliem noh ïa ka NFU da 94 run ha ka sngi Ba-ar ha madan Polo.
Ha kane ka jingïakhun, ka Sputnik ka la kam trai shwa ban tied nyngkong hadien ba jop kynting pisa.
Haba wan ban tied ka la kamai 202 run bad shah pynkhyllem 7 wiket ha ki 40 over.
U Swarajeet Das u la ïoh ban khyrwit ïa ka shiteng spah run da kaba ïoh 58 run na ki 66 bol bad u Tarique Siddique u la ïoh 41 run na ki 51 bol.
Katba u Akash Kr Choudhary bad u Netesh Sharma ki la khur mar 2 wiket na ka bynta ka NFU.
Haba wan beh ïa ka thong, ki nongtied ka NFU ki la shah pynkhyllem baroh ki nongtied bad kamai tang 108 run ha ki 29.
2 over.
U Raj Biswa u la tied 35 run na ki 31 bol bad u Purajit Mandal u la ïoh 21 run na ki 40 bol.
Katba u Swarajeet Das u la khur 4 wiket bad 3 wiket da u Aryan Bora.
Ïa ka nam Man of the Match la khur da u Swarajeet Das na ka Sputnik.
Ka jingangnud jong ki paidbah jong ka Ri Khasi ka la bijai ei wat lada haduh ka khyllipmat ba khatduh dang iai pyrshang ban ap khmihlynti ia ka sorkar ban lamkhmat da ka seng riewlum.
Ka lah ban long ba lehse ka seng UDP ka la kheiñduh ban len lade na ka bynta ban tehsong ia la ki para seng riewlum da kaba kynthup lang ia ka VPP, HSPDP bad PDF ryngkat ka jingkyrshan jong ka seng TMC bad Congress.
Hynrei kyndit kynsan la rynsied arngut ki khun sing HSPDP sha kper NPP bad kiei kiei baroh ki la pulom.
La kumno kumno u khliehduh ka HSPDP u la pyrshang ban khring ia la ki dkhot sha la sem, phewse shwa ba kiei kiei kin urlong katkum ba la tharai ba dei ba ka mynsiem riewlum ka thrang hok ban synshar ia la ki khun ki hajar, la shem pynban ba ka sur sawa jong ka bom UDP ka la kynjah jar mar syn taplup ka kot NPP bad ki mombati PDF ruh ki tbeh lang ban ia pule kot kumba la ju ia pule lang baroh shikatta ha ka kylla-aïom synshar ba la dep san snem mynshwa.
Kumta ka paw shai kdar ba ka jingkheiñ jong ka seng UDP ka long kumba shu khalai nusib ba lehse ka kupar kan kup ban ioh thaw sorkar bad ha ba sngewthuh ba jynjar ban bat lakam iaki byllai ki kynhun khamtam ia ki dkhot ehrang, kumta jar jar ka bom jong ka seng UDP ka la kynthnih lang shata sha ba makia ki khun sing, bad tuiñ-ly-tuiñ ka umbthing na ki mombati ka la tuid lang shajuh.
U prah VPP mynta u la khreh ban khalah naphang lin ia baroh kita ki seng riewlum ban kynjang ka nam sha kliar ki ba la kylla seng riewlum ban kynshew ha la u saipan lajong ha kane ka kabu bah ha ki san snem ban wan.
Ka bhah umngap ba la mang ban tei ia ka imlang sahlang ha jylla na kano kano ka tyllong kan sa long ka tuid hin-ly-hin sha thup saipan jong ki yiarmangkalai baroh sawphewsan ngut na ka liang synshar haduh ban da shrah syndon ka lyngkha Ri Khasi.
Na ka liang pyrshah ruh la artatien ba ka VPP, TMC bad Congress kin lah ban ryntih lang kawei ka sur na ka bynta ban teh lakam ia ka liang synshar.
Ki reng banep jong u Bah Ardent Basaiawmoit bad Dr Mukul Sangma kin iakhing ban pynksan la ka nia haduh ba u Dr Celestine Lyngdoh ne Bah Ronnie V Lyngdoh kin shu khmih pynshang la ki khmat kat sha ba jam palat liam ka sur kyang na kajuh ka liang pyrshah.
Ha kane ka rukom ki 45 ngut kin shu tyllep ia ki 14 ngut ha manla ka khep ba seilung ki kam bamsap bampong ban tyndep ia ki khun ki hajar ka jylla.
Ka shangkhawiah la pynap shrip lypa hi dalade ialade da kita ki seng riewlum rakot klun-tyngka kiba kheiñduh la ka longrynñieng, lada ki seng riewlum kum ka seng VPP ki lah ban khring da shisha ia ki paidbah salonsar ka Ri Khasi ha ka daw ban tei la ka hok shiryta ka ba khlem ka spah bamsap shikhyllipmat.
Ka jingshisha ruh ka paw shynna ba ka rympei seng riewlum kam lah ban tehsong na ka bynta ban aireng lang shitylli ia ka bor ba lynsher ka tyngka na ki seng heh na dewbah India kynthup ia ka NPP.
Ki syrdoh saiñpyrthei ba la suhsat ha jylli UDP ki la pur ban phnieng lang sha HSPDP bad PDF bad la dep syngit na pdot ka KHNAM, ba ka VPP kan jynjar ban law ban loit, kumta kan dang iai rasong ka NPP lada ki paidbah Ri Khasi ki dang myllen lyng-ngai ha ka bairneng ba shisien san snem lane dang iai pynksan jubor ia la ki seng bad kyrtong ki ba ym lah ban ieng rasong na ka bynta ka daw jong ka jaitbynriew.
Ki nongbud ba kyrshan ia ki seng UDP, HSPDP, PDF bad ki kyrtong ba kongsan ha la ki kyntoit kin dang iai kyrmen ban kynshoit pynksan ka mynsiem riewlum, katba ki nongbud jong ki seng NPP, TMC, Congress bad BJP kin dang iai ngop ha ki rneng bad ki kular ba shah pynshohbieit shilynter.
Ka ju long ka rukom ba ki sengheh na dewbah India kin khroh bad khring ia ki nongialam bad paidbah jong ki jylla ha kylleng ka Ri India khamtam ki jylla barit na ka thaiñ shatei lammihngi.
Ha ki phew snem ba la leit ka seng Congress ka la jop pyrthei ban pynbieit ia ki kynrem lyndan bad ki paidbah ha jylla Meghalaya naduh ba la ioh la ka jylla Rilum bapura, bad mynta ka dei sa ka pali jong ka BJP ban khroh bad khring ia ki nongialam bad paidbah jong ki jylla ha kylleng ka Ri India, haduh ba ki seng riewlum kin da swai syndon, nalor ba ia pharia para seng riewlum.
Ha kane ka jingpyrshang ban pynieng la ka rasong ha ka daw ki seng riewlum, la shahrem kata ka daw namar ba ki paidbah hi ki la saphret.
Ki paidbah ki la saphret ruh na ka daw ba ym lah ban tehsong ia ki seng saiñpyrthei riewlum shitylli.
Nalor kata ka raibi ka hiar ruh ha ki sengbhalang ki ba la iai pharia para sengbhalang ban shu ia kdewkti markylliang kawei ia kawei bad ialeh markynti ban pynksan tang ia ka lajong.
Na kata ka daw ki paidbah ki sakma ha ba kim lah ban shahshkor tang kawei ka sur ka ba rasong shitylli ha ka dawbah jong ka jaitbynriew shityllup ka Ri Khasi.
Kumta ka mih ka atnud ki paidbah salonsar ha ka imlang sahlang, atnud ki sengbhalang ha la ki lyng-wiar, bynnud ki seng saiñpyrthei ha la ka kynhun, bad dukha ka jylli synshar khadar ka ba dei ban shakri ia ki paidbah bad korbar ia ka jylla.
Ka Ri Bhoi United FC ka la jam sha ka final ha ka lympung ïalehkai Invitation Knockout Football Tournament 2022-23 ba la pynlong da ka New Nongstoiñ Sports Social & Cultural Club.
Kane ka jinglah ban pyntikna ka la wan urlong hadien ba ka lah pynliem noh ïa ka Assam Regiment da 3-1 kol ha ka jingïakhun semi final jong ka wat ba ar (2nd leg) kaba la long ha ka sngi Ba-ar ha madan New Nongstoiñ.
Watla ka la mad ïa ka jingshah rem ha ka wat ba nyngkong ha ka Assam Regiment da 2-1 kol, pynban ha kane ka jingïakhun jong ka wat ba ar, ka Ri Bhoi United ka la lah ban ïalehkai naduh kaba sdang da kaba lah ban tam lyngba ka aggregate da 4-3.
Ha kane ka jingïakhun kaba khatduh baroh ar ki kynhun ki la pyrshang ban ïakhun tyngeh naduh kaba sdang.
Watla kine ki kynhun ki la ïoh ïa ki kabu kiba biang, hynrei kim shym la lah ban thep kol haduh kaba kut jong ka kylla step.
Hadien shi minit ba la bteng ïa ka jingïakhun jong ka kylla miet ba ka Assam Regiment ka la ïoh ban pynkhih jar nyngkong eh lyngba u H.
Noaba.
Tang hadien katto katne por ka Ri Bhoi United ka la ïoh ei shi kol na ka daw ka jingbakla thep hi da u rangïalehkai ka Assam Regiment ha ka minit kaba 71.
Ka Ri Bhoi United ka la ïoh thep biang ïa ka kol ba ar lyngba u Aibiang Nongneng ha ka minit kaba 72 bad hashwa ban wai kane ka kynhun ka la pynbud biang ïa ka kol kaba khatduh lyngba u Meban Wahlang ha ka minit kaba 85 na ka bynta ban khur syndon ïa ka jingjop.
U rangïalehkai ka Ri Bhoi United u Batskhem Thangkhiew u la ïoh ban khur ïa ka nam ‘Man of the Match’.
Ki samla ki dei kiba dang khie dang san, kiba dang leh shongshit bad tare ruma ia kano kano kaba ki iohi, iohsngew, bad shu bna na ki paralok.
Kumta, haba ki leh khlem pyrkhat ia kano kano ka kam teng teng bad bunsien ki bakla bad poi sha ka jingbabe.
Ki leh ia kano kano ka kam da kaba shu bud tynneng bad ia bud paralok.
Kumta, dei ban don ki ‘riew samla kiba pdiang ia ki jinghikai ki ‘riew tymmen kiba la iohi nyngkong ia ka sngi u bnai bunsien kin poi sha ka thong jong ka jingim kaba bha bad ba jop.
Hynrei ki samla kiba rkhie bein ia ki jinghikai ki tymmen kin poi sha ka jah burom, jingjot bad jingbabe ha ki sngi jong ka jinglong tymmen jong ki.
Kum uwei na ki ‘riew tymmen ba la jan dap 60 snem ka rta, nga kwah ban pashat lem lyngba kane ka jingthoh ia phi ki khun samla kumno ban phi dei ban iaid, ban leh bad ban im ha ka por ba phi dang samla.
Kita ki long:-(1) Wat kyrkieh ban beh sha ka jingshongkurim:- Don bun ki khun samla kiba shongkurim khlem pat biang karta bad dang lung ka jingmut jingpyrkhat.
Kiba kum kita ki khun samla ha kaba kut kin ngat ha ki shibun ki jingeh bad kin babe sah baroh shirta jong ka jingim jong ki.
Ko ki khun samla ka ri jongngi, ban poi sha ka jingshongkurim phi dei ban tip ia kino ki mawjam ba phi dei ban jam.
Kine ki long ba nga kwah ban ai jingmut ia phi (i) U Mawjam ba nyngkong u long ka jingnang jingstad : Ko khun samla, hato ka jingnang jingstad jong phi ka la biang ? Lada phim pat ioh ia ka jingnang jingstad, wat pat kyrtiang sha kadiang kamon, hynrei to minot thop ha ka jingpule jong phi khnang ba phin ioh ia ka jingnang jingstad kaba biang.
(ii) U Mawjam uba ar u long ka kam ka jam : Ko khun samla, hato phi la don ha ka kam? Hato kata ka kam jong phi ka la biang ia phi ban phin pynlong ia ka iing ba suk ba saiñ? Hato ki khun jong phi kin biang ynda kin leit pule? To phin ioh shuwa ia ka kam kaba ki tymmen kin da i hun.
Lada phim pat biang wat ia bud tynneng ia kiwei ban shongkurim kloi.
(iii) U Mawjam uba lai u long ka jingiaieit kaba skhem: Ko khun samla, wat beh kyrkieh sha ka jingshong kurim lada ka jingiaieit jong phi kam pat skhem.
Don bun ki samla kiba kyrkieh ban shongkurim kiba ia shong tang khyndiat snem, hadien pat ki iaphet noh bad poi sha ka jingiapyllait san shyieng.
Ka daw ka long ba ki  iapoi kha khlem pat skhem ka jingiaieit.
Ko khun samla, to da pyrkhat bha bad saiñdur ia kane ba ha shuwa ba phin poi sha u mawjam uba saw uba long ka jingshongkurim, phi dei ban da iaid ia kitei ki lai tylli ki mawjam, te ka la biang ia phi ba phin jam noh sa ia u mawjam uba saw uba long ka jingshongkurim.
(2) Wat ia beh than ia ka spah ba shu ioh ei khlem da trei shitom :- Don bun ki khun samla jong ngi kiba la thaw ia ki seng bapher bapher.
Ka jingthmu jong ki ka long ban pynbha ia ka ri bad ka jaitbynriew, ban iada ia ka khyndew ka shyiap, ban pynneh pynsah ia ki riti dustur bad kumta ter ter.
Pynban don bun ki khun samla kiba rung sha kine ki seng tang ban lum spah.
Don ki samla kiba khlem don kano kano ka kam ban trei, hynrei ka pisa pat kim ju kyrduh.
Namar ba ki don ha ki seng ba ki ia thaw da ka jingsoh lang jong ki para samla.
Nga kum u riew tymmen te ngam sngewthuh shuh nangno ki khun samla kiba khlem kam khlem jam ki iohi pisa kham bun ban ia kito kiba trei kam.
Nga iohi ba ka jingioh pisa jong ki khun samla kiba khlem kam ka long ka jingpynjot ia ka jingim jong ki hi.
Ko khun samla, to kynmaw ia kato ka jingiathuhkhana shaphang kaba beh ‘kain stem.
To kynmaw ruh ia ka jingong jong ki riewstad.
‘Easy come, easy go,’ kaba mut ka pisa kaba wan rung kloi ha ka pla kan mih ruh kloi na ka pla.
To kynmaw ruh ba ka pisa kaba wan hap kum u ‘lappraw kan rngad kloi kum ka umsaw.
Phi lah ban tei iing tei sem, ban thied kali da ka pisa ba phi ioh ei.
Ym don ba kylli ia phi, nangno phi ioh pisa ? Lehse don kiba iaroh ia phi ba phi ioh pisa khlem trei.
Hynrei to kynmaw ho ! ba ha ki sngi jong ka jinglong tymmen jong phi, kato ka pisa ba phi ioh ei kan sa khyrwait kylla ia phi.
Bad shuwa ban phin iap, ka mynsiem jong phi kan pisa kan lynga.
Ko khun samla, nga kwah ban pyni lem ia phi ba ka pisa ba phi ioh da kaba phi pynmih umsyep bad trei shitom kan neh kham slem bad ia ka pisa ba phi shu iohei khlem trei.
Sa wad hi ma phi ia ka daw balei ka long kumta.
(3) Wat kwah kiew class khlem a pass bha :- Ko khun samla, kiba dang leit skul, wat kwah kiew class khlem da sngewthuh, khlem da pass bha ia ka examination.
Don bun ki samla kiba dang leit skul, kim ju pynshitom ialade ha kaba pule minot.
Kim pat ioh ia ka jingsngwthuh kaba biang, pynban ki kwah ban kiew class thymmai noh.
Kumta  ki thaw bun ki buit tang kumno ba kin ioh kiew class.
Kumta ngi ju lap ba ki don ki samla kiba peit tuh kot, kiba shu pan jingiarap na ki paralok bad kiba pyndonkam da ki mobile ha ka por exam.
Ha ki skul ha nongkyndong, khamtam ki samla kiba dang hapoh ia ka Class – IX, ki phah leit kyrpad ha ki kmie ki kpa ba ki nonghikai kin pynkiew class thymmai wat haba ki pheil ha ka exam.
Ki kmie ki kpa ruh namar ka jingbieit bad jingbym sngewthuh kin shu leit kyrpad ia ki nonghikai ba ki dei ban shah ia ki khun jong ki kiba khlem pass ha ka exam ba kin kiew class thymmai.
Ki nonghikai ruh namar ba ki sheptieng ba ioh ka enrolment ha ka skul kan duna noh, bym banse kin shu kohnguh ia ki kmie ki kpa jong ki khynnah.
Kumta ynda la plie skul ki khynnah samla kiba pheil kin ioh ban shong class thymmai.
Ko khun samla, wat leh kumta, to kiar raidieng raimaw na kaba kiew class khlem sngewthuh namar ka long ka bih ia phi.
Ha ka jaka ba phin ioh ia ka jingstad, phin ioh pynban ia ka jingbieit.
Kumta, haba phi leit skul, to da minot, da trei shitom bad shim ia ka jingong ‘Haba kiwei ki lah, balei nga ngam lah ?" Haba tang ban khein multiply bad divide phim pat nang, wat kwah ban kiew class thymmai.
Ban ia kaba phin ialeh 10 bad 15 snem ia ka class  ka bha ba phin shong bun snem ia ki class ba kham hapoh.
Wat im tang ka duwai blei khlem pynshi-tom ialade.
U Blei U iarap tang ia kiba iarap ialade (kiba pynshitom ialade).
Kynmaw ia ka jingong.
“God helps those who help themselves" kumno phin hikai ia ki khun jong phi lada ialade phim pynmlien ban trei shitom.
Ki la don 11 ngut kiba khlad bad katto katne ngut kiba mynsaw hadien ka jingtwa khyndew hapoh Indonesia namar ka jingther u lapbah ha ka bynta dewlynnong jong katei ka ri ha ka Lah Sngi U Blei.
Ka tnat National Disaster Mitigation Agency ka la iathuh ba katkum ka jingïoh jingtip tad haduh jong ka step Sngi Ba-ar, la lap ia ka metïap jong 11 ngut kiba la ngat bad shah ktah na katei ka jingtwa ka khyndew bad katto katne ngut ruh ki la mynsaw ha katei ka jingjia.
Nalor kine, ki don ruh pat sa kumba 50 ngut eiei kiba dang jah bad kiba dang wad tad haduh katei ka step Sngi Ba-ar.
Katkum ki dur ba la pyllait da katei ka tnat, la iohi ia ka ktieh kaba la tap ia ki iing kiba la twa ha ka jingtwa ka khyndew ha ki bynta them jong ka dew lynnong Serasan, kaba don hapdeng jong ka Borneo bad ka Malaysia.
Ha kitei ki dur, la lah ruh ban iohi ia ki bynta ba khyndiat jong ki katto katne ki iing kiba la ngam bad shah tap ha katei ka jingjia.
U nongrah ktien jong ka tnat Disaster Mitigation Agency na ka dew lynnong Riau, u la iathuh ba ki lad ai jingtip na katei ka thaiñ ruh ki la sangeh treikam lut, kumta ruh ym lah shuh ban ioh jingtip thik pa thik halor ka jinglong- jingman ha katei ka jaka tad haduh kane ka kynti.
Namar kumba la iohi tad haduh jong katei ka step, ka jinglong jong ka suiñ bneng ruh ka long ka bym i-tikna, ka lyer ka jur bad ki jingat phyllung ruh ki kham jur ban ia kaba ju long man ka por.
Kumjuh ruh la ong ba ka long kaba eh ban leit iarap bad pyllait im ia kito kiba la leit phet bad sahkut sha ki dew lynnong kiba kham jngai.
Bad lada leit lyngba jong ki lieng kiba stet ruh, kan shim por da kumno kumno 5 kynta eiei ban poi sha kitei ki dew lynnong kiba la kham jngai.
Kumta ruh la ong ba ka tnat National Disaster Mitigation Agency kan sa phah da ki liengsuiñ ‘Helicopter’ ban leit pynhap tiar bad ban leit iarap sha kitei ki bynta dew lynnong kiba lah ban shah ktah jur.
La ong ruh ba ka Indonesia ka long ka ri kaba ju mad khah khah ia kum kitei ki jingjia twa khyndew hapdeng ki aïom slap, khamtam ha ki thaiñ kiba ka jingthung dieng ka la duna bad kumjuh ruh ka jinghap slap ba khlem sangeh ka pynlong ia kiba bun bynta jong ka Indonesia ba kan mad pat sa ia ki jingjia shlei um, ha kaba shibun ki paidbah ki ju shah ktah man la u snem.
Ki la don 15 ngut ki khynnah pule na ka jaitbynriew Hindu kiba la mynsaw ha ka Lah Sngi U Blei, hadien ba ki khynnah pule kiba dei na ka jaitbynriew Islamic, ki la pynsangeh bad khang pyrshah ia ki ban rakhe bad pyndep ia ka jingleh niam ‘holi’ ha kawei ka jaka pule jong ka Punjab Province kaba hap ha Lahore jong ka ri Pakistan.
Ka holi ka dei ka jingleh kmen bad rukom leh niam jong ka jaitbynriew Hindu ban buh dak ia ka jingwan poi ka aïom pyrem.
Katei ka jingjia ka la jia hapoh ka skulbah ‘Law’ jong ka Punjab ha ka Lah Sngi U Blei, ha kaba ki don palat 30 ngut ki khynnah pule Hindu kiba la leit ban leh kmen bad leh sngewbha ban kynmaw ia katei ka sngi kumba ki ju leh man la u snem.
Kumta la ong ba ha katei ka sngi, katba kitei ki khynnah Hindu ki dang ialum shi jaka ban lehkmen ia ka ‘Holi’ kumba ki ju leh man ka por, ki katto katne pat ki dkhot jong ka Islami Jamiat Tulba (IJT) ki la leit ban khang pyrshah bad ban pynsangeh jubor ia kitei ki khynnah pule ba kim bit ban leh kmen ‘Holi’ ha katei ka jaka, hadien kata, ka la mih ka jingïakynad bad ka jingia pyni bor markylliang haduh ba kan da poi sha u pud ba kitei ki 15 ngut ki khynnah pule Hindu kin shah pynmynsaw hapdeng katei ka jingleh niam jongki.
Katkum ba la ioh jingtip, la ong ba kitei ki khynnah pule ki la dep ban ioh jingbit na ki bor pyniaid jong katei hi ka jaka pule.
U Khet Kumar, uba la mynsaw ha katei ka jingjia, u la iathuh ba wat ki nong-ap pahara jong katei ka skulbah, ki kyntait ban leh eiei bad ban ai jingiada ia ki ha ka por ba ki leit ban ujor halor ka jingshah khang bad jingpynthud jong ki dkhot ka IJT ha katei ka sngi.
Ka kynhun Central Bureau of Investigation (CBI) ha ka sngi Ba-ar ka la poi ha ka jaka sah jong ka MP jong ka seng Rashtriya Janata Dal ka Misa Bharti kaba don ha New Delhi ban leit kylli jingkylli ïa u kpa jong ka bad u heh nongïalam jong ka seng u Lalu Prasad Yadav ha kaba ïadei bad ka jingjia jong ka jingïoh jaka na ka jingïapeiñ bad ka jingai kam.
Ka jingshah khmih bniah jong u heh nongïalam jong ka seng RJD ka la long shisngi hadien ba ka kurim jong u bad ka Myntri Rangbah barim jong ka Bihar ka Rabri Devi ka la shah kylli jingkylli ha ka ïingsah jong ka kaba don ha Patna ha kaba ïadei bad kajuh ka jingjia lajan san kynta.
Ka kynhun jong ki 5 ngut ki dkhot jong ka seng CBI ki la poi ha ka por 10.
40 mynstep ha ka jaka sah jong ka Bharti ha Pandara Park kaba don ha Delhi ha kaba u Lalu Prasad, u la leit sah hadien ba u la shah sumar hadien ka jingshah kylliang khyllai.
Ka kynhun tohkit jong ka sorkar kmie ka la dep ban phah lypa ïa ka jingmudui ha kaba ïadei bad ka jingjia pyrshah ïa u Lalu Prasad, ka Rabri Devi bad ïa ki 14 ngut kiwei pat halor ka jingshah kynnoh ba ki la don bynta ban ïasuhbuit sniew bad ki la shah pynngat ha ki kyndon aiñ jong ka Prevention of Corruption Act.
Ka ïingbishar ha Delhi ha ka 27 tarik, Rymphang, ka la pynmih ïa ka hukum ban khot hajir ïa u Lalu Prasad bad ïa ki 14 ngut kiwei pat kiba la shah kynnoh donkti ha ka jingjia na ka bynta ban leit mih hakhmat jong ka ha ka 15 tarik, Lber.
Ha ka lah sngi U Blei, u khun jong u Prasad bad u Symbud Myntri Rangbah jong ka Bihar u Tejashwi Yadav u la ong ba ka jingpynibor pyrshah jong ka kynhun CBI ïa ka longïing jong u ka la long namar ba ka la long pyrshah ïa ka seng Bharatiya Janata Party (BJP).
“Ka dei ka jingshisha kaba la paw pyrthei ba ka kynhun tohkit jong ka sorkar kmie ka la leh ïa kine baroh pyrshah ïa ka seng kaba long pyrshah ïa ka seng BJP bad ïarap ïa kito kiba la mynjur ban ïatreilang bad ka seng," la ong u nongïalam jong ka seng RJD ha ka jingïakren bad ki nongthoh khubor habar jong ka Bihar Assembly.
U General Secretary jong ka seng Congress ka Priyanka Gandhi Vadra ha ka jingphah jingthoh lyngba ka Twitter ka la ong, “Mynta ka Rabri Devi ka la shah thom da ka bor.
U Lalu Prasad bad ka ïing ka sem jong u ka la shah leh donbor da ki snem namar ba kim shym la pynjem ne nguh ka khlieh.
"Ka jingdon jong ka kam bamsap ka la paw ba ka la jia hapdeng u snem 2004 bad 2009 ha ka por ba u Lalu Prasad u la long u Myntri ka tnat Railway ha ka sorkar synrop ba la lamkhmat da ka seng Congress kum ka sorkar kmie.
Ki heh jong ka kynhun CBI ki la ong ba ki la don ki jingkylli kiba thymmai ki ban sa don ha kane ka por ban don ka jingshah tohkit ha kaba ka kynhun tokit kan sa wad bniah halor ka jingleit jingwan jong ka pisa bad ka jingdon jong ka jingïasuhbuit sniew jong kiba bun kiba la shah kynnoh donkti.
Ka kurim jong u runar bashyrkhei ïa uba la tip kyrteng kum u Atiq Ahmed ka Shaista Parveen ka la buh da ka jingujor hakhmat ka ïingbishar jong ka Chief Judicial Magistrate (CJM) ha ka lah sngi U Blei ha kaba ka la ong ba ki arngut ki khun shynrang jong ka, kiba kynthup ïa u Ahzaan bad u Abaan ki la jah.
Ka la ong ba kine ki arngut ki khun shynrang jong ka ki la jah hadien ba ki pulit jong ka Uttar Pradesh ki la rah ïa ki halor ka jingkynnoh ba ki la donkti ha ka ban pynïap ïa u Umesh Pal bad ym shym la ïohi shuh ïa ki naduh ba ki la shahkem.
U Umesh Pal, uba long u nongsakhi uba hakhmat eh halor ka jingjia ha u snem 2005 halor ka jingshah pynïap jong u MLA jong ka seng BSP u Raju Pal uba la shah siat ha ki briew ki bym shym la lah ban ithuh habar ka ïingsah jong u kaba don ha Prayagraj.
Ka jingshah pynïap jong u Raju Pal ka la long hadien ba u la jop ha ka jingïakhun ilekshon na Allahabad (West) Assembly seat ha kaba u la pynrem ïa u para jong u MP barim u Atiq Ahmed u  Khalid Azim.
Kane ka jingjai ka lajia hadien ba la don sa uwei pat u nong-siat uba la shah kynnoh donkti ban pynïap ïa u muktiar Umesh Pal, u la shah pynïap ha ka jingleit thwet jong ki pulit bad ka kynhun Special Task Force (STF) ha ka thaiñ Kaundhiyara jong ka Prayagraj distrik kaba ha Uttar Pradesh hynnin ka sngi, la ïathuh ka tyllong khubor kaba la wan na ki pulit.
Ki pulit ki la ïathuh ha ka tyllong khubor ba ki pulit bad ka kynhun STF, kiba la pynlong ïa ka jingleit khynra na ka bynta ban kem ïa u ki la donkti ha kaba ïadei bad ka jingjia jong ka jingpynïap ïa u Umesh Pal, ha kaba la ïoh jingtip ba ki la don kumba katto katne ngut ki runar kiba la rieh ha ka thaiñ Kaundhiyara.
“Kum ka jingpyntreikam hadien ba la ïoh jingtip halor kane ka jingjia, ki pulit bad ka kynhun STF ki la leit ban ker kut ïa katei ka thaiñ bad hukum ïa ki runar ba ki la dei ban pyndem noh ha kaba na ka liang jong ki ki la siat pynban ïa ka kynhun jong ki pulit," ki la ong.
Kumba la ïathuh ka tyllong khubor kaba la wan na ki pulit, la ong ba na ka liang jong ki pulit ki la pynphai kylla ïa ka jingsiat ha kaba uwei u runar u la mynsaw na ka jingdei kuli, ha kaba kiwei pat ki la lait ban phet na ka daw jong ka jingdum.
“Utei u runar uba la mynsaw u dei u ba la tip kyrteng kum u Vijay Chaudhary ba la tip ruh da ka kyrteng kum u Usman.
Une u la shah pynkit sha Swaroop Rani Nehru (SRN) Hospital ha kaba ki doktor ki la pynbna ba u la khlad noh,"  ki la ong.
Ka tyllong khubor jong ki pulit ka la ïathuh ba u Usman u la long u runar uba ar ïa uba la shah kynnoh donkti ha ka ban pynïap ïa u Umesh Pal, uba la shah pynïap ha ka por ba la don ka jingïasiat bad ki pulit.
“Hashwa kane, u runar ïa uba la tip kyrteng kum u Arbaz u la shah pynïap ha ka por ba la don ka jingïasiat kaba la jia ha ka thaiñ Jawahar Park kaba hap hapoh ka jingkhmih jong ki pulit ka Dhumanganj.
U Arbaz u la long uwei napdeng ki dkhot ka kynhun uba la ñiah ïa ka kali ha kaba ki nongsiat ki la leit sha ka ïingsah jong u Umesh Pal bad u la donkti ruh ha ka jingsiat,"  ki la ong.
Kum ban shu pynkymaw, la ong ba u Umesh Pal u la shah siat ïap ha ki runar, kiba la siat pathar khlem sangeh bad kawang ruh da ki bom, hakhmat ka ïing jong u kaba don ha Sulem Sarai ka shnong kaba hap hapoh ka jingkhmih jong ki pulit ka Dhumanganj ha ka 24 tarik,  Rymphang.
Uwei napdeng ki nongsynran jong u ïa uba la tip kyrteng kum u Sandeep Nishad u lakhlad noh ha SRN Hospital, uwei pat ïa uba la tip kyrteng kum u Raghavendra Singh u la khlad noh ha ka por ba u dang shah sumar ha SGPGI, kaba don ha Lucknow.
Ki pulit ki la buh da ka jingmudui pyrshah ïa u runar uba la kylla long u  riewsaiñ  pyrthei bad u MP barim u Atique Ahmed, u para jong u u Ashraf, bad ka kurim jong u ka Shaista Parveen, arngut ki khun shynrang bad kiba bun kiwei pat ki nongïarap.
Ki arngut ki khun jong u Atique ki la shahkem ha ki pulit bad kine ki la shah set ha ka Juvenile Home namar ba ki dang dei kiba poh ka rta ha ka sngi Saitjaiñ.
Ki pulit ki la nang pynkiew shuh shuh ka buskit halor kito kiba donkti ban pynïap ïa u Umesh Pal na ka T.
50,000 sha ka T.
2.
5 lak marwei.
Ka ïing kashari jong ka thaiñ Jorhat District, Assam ha ka 6 tarik mynta u bnai ka la pynmih da ka rai ban set patok shi rta jingim ïa ki 11 ngut ki runar kiba la donkti ban pynïap ïa uwei u samla ha ka jingjia kaba la jia ha u bnai Jymmang jong u snem 2020 – ha ka por ba ka sorkar ka dang pynjari da ka jingkhang dam namar ka jingsaphriang jong ka jingpang COVID-19.
U samla u ba la shah pynïap ha kitei ki 11 ngut u dei u ba la tip kyrteng kum u Debasish Gogoi (23 snem ka rta).
U la shah pynïap ha ka shnong Nakachari, Jorhat district.
U tei u samla lem bad uwei u paralok jong u ki la shah thomor ha kawei ka kynhun paidbah hadien ba ki la kum bakla tynran ïa kawei ka longkmie da ka kali kaba ki ïashong.
Katei ka jingjia ka la jia hajan ka karkhana slasha Gabbharu Pahar – ha la por ba kitei ki 2 ngut ki dang wan phai na kawei ka jaka jngoh kai pyrthei kaba don ha katei kajuh hi ka thaiñ.
Hadien katei ka jingshah thombor la ïathuh ba ïa baroh 2 ngut kitei ki samla la leit ban rah sumar sha Jorhat Medical College and Hospital (JMCH), ha kaba u Debasis u la khlad noh na ka daw jong ka jingïoh ïa ki jingmynsaw kiba jur.
Halor katei ka jingjia, la ïathuh ba na ka liang ka tnat pulit jong ka jylla ka la ïoh ruh ban kem ïa ki 18 ngut ki briew kiba la donkti ha katei ka jingjia bad pynrung ruh da ka ‘chargesheet’ pyrshah ïa ki.
Uwei u briew u la shahkem ha Jamui distrik kaba don ha Bihar ha ka lah sngi U Blei halor ka jingshah kynnoh ba u  pynsaphriang ïa ka khubor thok lyngba ka Video ha ka Social Media halor ka jingpynshisha ba ka la don ka jingthombor pyrshah ïa ki nongtrei bar jylla kiba na ka jylla ha Tamil Nadu, la ïathuh ki pulit.
Ka Economic Offence Unit (EOU) jong ki pulit ka Bihar ki la pynngat ha ki kyndon aiñ ïa une u briew uba la donkti ha kane ka jingjia, la ong ka jingthoh.
Ki briew kiba la shah pynngat ha ka kyndon aiñ ha kaba ïadei bad ka jingjia ki dei kiba la tip kyrteng kum u  Aman Kumar, Rakesh Tiwary, Yuvraj Singh Rajput bad u Manish Kashyap.
U Aman Kumar, u dei u nongshong shnong jong ka Laxmipur kaba don ha Jamui distrik, une u la shahkem noh katba kiwei pat ki dang shah thwet jur, la ïathuh ki pulit.
“Ka jingtohkit jong ka kynhun EOU ka la pynpaw ba une u ba la shah kynnoh u la don bynta ban pynsaphriang ïa kine ki Video thok ba la pyni ba la don ka jingpynïap bad ka jingbom jingshoh ïa ki nongbylla ka Bihar ha Tamil Nadu ha ka Social Media," la ong ka jingthoh.
Ki la don kumba 30 tylli kiba kum kine ki Video ïa kiba la saphriang ha ka Social Media, ha kaba la pynlong ïa ki nongtrei bylla  kiba na Bihar ba kin phet na Tamil Nadu na ka jingtieng jingsyier jong ki, la ïathuh ki pulit.
Ïa ki shithi la phah sha ki nongtrei kiba don bynta ban trei ha kine ki jaka jong ki lad phah khubor ba kin khanglad noh ha ka ban pynsaphriang ïa kum kine ki jait Video, kine ki kynthup ïa ki 9 tylli ha ka Facebook, mar 15 tylli ha ka Twitter bad YouTube, bad lai tylli ha ka Gmail -na ka bynta ban bteng ïa ka jingtohkit, ki la ong.
“Ka  kynhun jong ki 10 ngut ki dkhot jong ka EOU ki la pynlong ïa ka jingkhmih bniah halor kine ki Video," la ïathuh ki pulit, ha kaba ki la bynrap shuh shuh da kaba ong ba kito kiba buh ne kiba pynsaphriang ïa kum kine ki Video kum shi bynta ban pynsaphriang ïa ka khubor thok kin sa ngat ha ki jingshah pyntreikam pyrkhing.
Ka sorkar Bihar ka la phah ïa ka kynhun jong ki saw ngut ki heh jong ka kynhun sha Tamil Nadu na ka bynta ban ïatreilang bad ki heh pulit kiba la pynlong ïa ka jingtohkit ha kaba ïadei bad kane ka jingjia.
Ha ki khyndiat sngi kiba la leit, ka principal jong ka Diphu Medical College (DMC), Karbi Anglong district, Assam ka la shah kynnoh ba ka la donkti ban shim pisa beaiñ na ki katto katne ki nonghikai jong katei ka kolej.
Kat kum ki jingïoh lum jingtip la ïathuh ba ka Dr Sumitra Hagjer, principal jong ka DMC, ka la donkti ban shim beaiñ ïa ka bai ïing na ki katto katne ngut ki nonghikai jong katei ka kolej.
Halor katei ka kam, na ka liang uwei na ki dkhot jong katei ka kolej u la ïathuh ba watla na ka liang ka sorkar Assam ha ka ka jingïalang ka kynhun Myntri ka la rai ban pynbiang ei ïa ka jaka sah na ka bynta ki nonghikai jong ka DMC, pynban na ka liang ka principal Sumitra Hagjer ka la lum T.
5,000 na man u uwei u doktor jong katei ka medical college.
Kat kum ka jingpynbna jong ka Tnat Koit Khiah jong ka sorkar Assam ba la pynbna ha ka 29 tarik u Naiwieng, 2019 ka la pyntip ba yn pynbiang ei ïa ka jaka sah na ka bynta ki nonghikai jong katei ka kolej.
Ka la pynbna ba ïa ki nonghikai jong ka Diphu Medical yn pynbiang ïa ka House Rent Allowance (HRA) katba ki dang bteng ban hikai ha katei ka kolej; bad kumjuh ruh ïa ka HRA ha kano kano ka jaka kaba ki longïing longsem jong ki nonghikai ki shong ki sah.
Ïa katei la pynbna da u Principal Secretary barim jong ka Tnat Health & Family Welfare ka jylla Assam.
La ïoh jingtip ruh ba naduh u bnai Rymphang jong u snem 2022 katei ka principal ka la don bynta ban shim bai ïing beaiñ na ki doktor khlem da pynbiang ïa kino kino ki ‘receipt’.
La ïathuh ba na ka liang ka sorakr Assam ka la rai ban pynbiang jaka sah ei na ka bynta ki nonghikai ka DMC ha ka Members’ hostel jong ka Karbi Anglong Autonomous Council (KAAC).
La ïoh jingtip shuh shuh ba ha ka por ba katto katne ngut ki nonghikai jong ka DMC ki la leit ban ïakynduh ïa u CEM jong ka KAAC – Tuliram Rahang, na ka liang ka jong u u la pyntip ruh ba kin lah ban sah ha katei ka ‘hostel’ khlem da donkam ban siew pisa eiei.
Kat kum ki jingïoh lum jingtip la ïathuh shuh shuh ba na ka liang ki bor pynïaid jong ka DMC ki la kyntait ruh ban pynbiang ïa ka ‘pay certificate & salary statement’ sha ki nonghikai kiba la shah pynkynriah sha kiwei ki medical college tad lymda kim shym la lah ban siew ïa katei ka bai ïing.
La ïoh jingtip shuh shuh ba ha ka por ba ki nonghikai jong katei ka kolej ki la pynpaw ïa ka jingpyrshah halor katei ka kam beaiñ, na ka liang ka Dr Hagjer ka la shukor bad ong ba dei ki bor pynïaid ka KAAC kiba la bthah ïa ka ban lum ïa katei ka bai ïing.
Hynrei ha ka por ba ki nonghikai ki la leit ban ïakynduh ïa u CEM ka KAAC – Tuliram Rahang u la pyntip ba na ka liang ka KAAC kam shym la ai bor hano hano ban lum ïa ka bai ïing.
Ki bor sorkar ka tnat pulit jong ka jylla Mizoram ha ka sngi Ba-ar mynta ka taiew ki la pyntip ba ka sorkar ka la weng kam noh ïa u wei u pulit u ba la donkti ban siat ïap ïa 2 ngut ki para pulit ba ïatreilang.
Kat kum ka jingïathuh jong u Inspector General of Police (Headquarters) ka jylla – John Neihlaia u la pyntip ba utei u pulit havildar u ba la tip kyrteng kum u Bimal Kanti Chakma (56 snem ka rta) u la shah kem bad shah pynngat ruh hapoh ka kyndon section 91 (1) (d) jong ka Mizoram Police Act, 2011 (Act No.
3 of 2012) bad hapoh ka rule 1040 (1) (c) jong ka Mizoram Police Manual 2005 ha ryngkat ka Article 311 (2) (b) jong ka Konstitushon.
U heh pulit u la pyntip ruh ba na ka liang ka tnat pulit jong ka jylla nalor ka jingweng kam ïa u Chakma, ka la weng ruh ïa baroh ki hok kiba u Chakma u don ïa ka jingïadei bad ka tnat pulit jong ka jylla.
Kat kum ka jingïoh lum khubor la ïathuh ba u Chakma Bimolkanti Chakma u la siat ïap ïa ki 2 ngut ki para pulit ba ïa treilang ha ka 5 tarik mynta u bnai ha ka por kumba 6:40 PM.
Kat kum ki jingïoh lum khubor, la ïathuh ba katei ka jingjia ka la jia na ka daw jong ka jingbuaid khawiang jong utei u pulit ‘havildar’.
Ki 2 ngut ki pulit kiba la shah siat ïap ha utei u pulit ‘havildar’ ki kynthup ïa u Indra Kumar bad u J.
Lalrohlua, kiba dei baroh 2 ngut na ka 2nd Batallion jong ka tnat pulit Mizoram Armed Police bad kiba trei ïa ki kam pahara jong ki ha ka thaiñ Buarchep – ka thaiñ khappud ba hapdeng ka jylla Assam bad Mizoram.
Na ka liang ki bor pulit jong ka jylla ki la ïahuh ba ki la dep ruh ban pynrung da ka mokotduma hapoh ka kyndon section 302 jong ka IPC pyrshah ïa u Chakma.
Kat kum ka jingïoh lum khubor la ïathuh ba na ka liang ka tnat pulit jong ka jylla kan pynbiang da ka lad jingïarap kaba mar T.
1 lak sha ki dkhot longïing jong kitei ki 2 ngut kiba shah siat ïap.
La ïoh jingtip ruh ba na ka liang u Myntri Rangbah jong ka jylla – Zoramthanga lem bad u Myntri ka tnat Kam Pohïing jong ka jylla – Lalchamliana ki la shim da ki lad ki lynti ban pynbiang ïa ki lad jingïarap sha ki longïing jong kitei 2 ngut ki pulit kiba la shah siat ïap.
Ha ka Sngi Ba-Ar, u Archbishop ka jylla niam bah Shillong, u Most Rev Victor Lyngdoh, u la leit sha ka ïing sah u Myntri Rangbah, Conrad K Sangma, ban pynduwai na ka bynta jong u bad ki Myntri thymmai hashwa ba kin mih ban leit sha ïing u Lat na ka bynta ka jingbam smai.
Hadien ka jingbam smai, u Pastor B.
Wankhar u la leit sha Secretariat ha kamra jong u Myntri Rangbah ban pynduwai na ka bynta jong u bad ki Myntri baroh.
Wat hadien ba kat u Myntri Korbar Ri, u Amit Shah, u la wan shakhmat ban kynnoh ba ka Meghalaya ka wan banyngkong ha ka Ri ha ka bamsap bamngem, ka BJP mynta pat ka la kylla ktien da kaba ong ba kiba kum kito ki jingkynnoh ki ju mih ha ka por ïalap ilekshon da ka jingthmu ban ïoh ‘vote’.
Ïa kane, la pynbna da u National Vice President ka BJP, u M Chuba Ao, uba dei ruh u nongpeit ïa ka seng ha kane ka jylla.
Haba kren sha ki lad pathai khubor ha ka Sngi Ba-Ar hadien ba ki Myntri thymmai ki la bam smai ha Raj Bhavan, u Chuba Ao u la ong ba mynta, ka BJP kam kren eiei halor ki kam bamsap bamngem, hynrei kan pynleit jingmut ha ka kam thaw sorkar bad ban ïatreilang da ka jingïasngewthuh jingmut ban pynïaid ïa ka sorkar.
Hynrei, haba kylli halor ka jingkynnoh u Amit Shah ba ka Meghalaya ka wan nyngkong ha ka jingbamsap, u Chua Ao u la ong, “Kine ki jingkynnoh ki mih ha ka por ilekshon.
Ngim lah ban shim khia ïa ki, bad ki jingkynnoh ha ka por ilekshon ka dei tang kumno ban ïoh ‘vote’.
"Lah ban kdew ba ha ka jingleit ïalap ilekshon sha Rilum Garo dang ha ki khyndiat taïew mynta, u Amit Shah u la khyrwit ïa ka sorkar MDA jong u Conrad K Sangma ha kaba u la ong ruh ba ka Meghalaya ka wan nyngkong ha ka bamsap bamngem.
Haba la kylli pat la ka don shisha ne em ka jingbamsap ha ka sorkar MDA ba la leit noh, u la ong, “Ngam lah ban ong eiei namar ha kato ka por, ngam pat da ithuh bha iwei-ïa-iwei pat.
Ngi la ïa thaw sorkar ha kato ka por ban pynbiang ïa ki nombor, hynrei mynta pat ngi la kham long ïatylli.
"Ha kaba ïadei bad ka ilekshon, u Chuba Ao u la ong ba ki paidbah ki la dep ban ai ïa ka rai bad ka BJP ka la jop tang ar ngut ki MLA.
La ka BJP ka hun ba ka ïoh tang uwei u MLA ban long Myntri, utei u heh ka BJP u la ong ba yn hap ban peit lang na ka bynta ki seng kiba ïatreilang bad ka BJP kam lah ban shu shim lut halade bad kan hap ban burom lang ïa kiwei.
Lah ban kdew ba la kumba ar snem eiei, ka BJP ha Meghalaya ka la khyrwit tyngeh ïa ka sorkar u Conrad halor shibun bah ki jingkynnoh bamsap bamngem.
Na kawei ka por sha kawei pat, ki nongïalam ka BJP ki la mih shakhmat ban kynthoh tyngeh ïa ka sorkar u Conrad.
U Bah Paul Lyngdoh uba la bam smai kum u Myntri jong ka Sorkar bathymmai u la ong ba ka Kynhun Myntri ha kane ka kynti ka kynthup ïa kito kiba la kham shemphang bad kiba la ih bha ha ka kam.
“Nga kmen ban shakri ïa ki paidbah bad ha kane ka sien ha ryngkat ka Kynhun Myntri kaba la ih bad shemphang ha ka kam, kaba kham bun kiba la nang la stad, ki jingkhmih lynti ki la batai shai lypa," la ong u Bah Lyngdoh haba kren sha ki lad pathai khubor ha ka Sngi Ba-ar.
Haba kylli kumno ka UDP kan ai ka jingshakri kaba bha lem bad ar ngut ki Myntri jong ka, u la ong, “Ka jingtbit ha ka rukom treikam ka long kaba donkam eh, kam shong ha ka jingbun paid.
Phi lah ban don 10 tylli ki tnad treikam bad phim lah ban trei, hynrei phi don uwei u Myntri uba bat ïa 5 tylli ki tnad treikam bad uba trei bha ïa ka kam, kane ka jingïapher.
"Kum ban shu kdew hangne, ka UDP kaba la leit pynïasoh sha ka kynhun ïatehlok hapoh ka jingïalam ka NPP ha kine ki khyndiat sngi ba la dep ka don 11 ngut ki MLA.
Na kine ki 11 ngut, ka seng ka la ïoh 2 tylli ki shuki Myntri – Bah Paul Lyngdoh bad Bah Kyrmen Shylla.
Halor ka jingïohi jong u ïa kane ka Sorkar bathymmai, u la ong, “Kumba nga la ong, kane ka Kynhun Myntri kan long kaba ïatreilang ha ryngkat ka jingïatylli.
Ka kynthup ïa kito kiba la kham shemphang ha ka kam bad ka long ruh kaba kham bha.
Ka dei ka kynhun kaba la angnud ban don.
"La kan don ne em ka jingïabujli Myntri hapdeng ki nongmihkhmat ka UDP, u Bah Lyngdoh u la ong, “Ngam don jingtip eiei halor kane…to ngin pyndonkam hok ïa man la ka shi sngi…to ngin trei mynta ka sngi bad trei biang lashai ka sngi.
"Shuh shuh halor ki jingkylla ba un wanrah, u la bynrap, “Ka Jylla ka dei hok ban ïoh kham bha bad ka jingpyrshang jong nga ka long ban pyndonkam hok ïa kaei kaba u Blei u la ai bad nga ngeit ba kane kan long kumjuh na bynta baroh ki dkhot jong ka Kynhun Myntri.
".
Katkum ki kaiphod ba la ioh lum ha kane ka por, la ong ba u suba donkti ha ka jingsiat hapoh ka iew ‘Shopping Mall’ ha Texas, ha kaba 8 ngut ki la khlad ha katei ka jingjia, utei u briew u dei uba la shah pynmih noh na ka kam shipai jong ka United States ha u snem 2008.
Kane ka long ruh tang hadien 3 bnai ba u la leit ban pyniasoh ialade sha ka tnat shipai.
U Mauricio Garcia, 33 snem ka rta, u la shah siat iap noh ha ki pulit ha ka Sngi Saitjaiñ hadien ka jingsiat hapoh ka jaka pynieng kali jong ka Allen Premium Outlets kaba don sha ka thaiñ North jong ka Dallas.
La ioh jingtip ba u Mauricio u dei uba la leit pyniasoh teng sha ka tnat shipai jong ka US ha u snem 2008 bad u la shah pynsangeh noh tang hadien 3 bnai bad u khlem lah shuh ruh wat tang ban pynkut ia ka por ai jinghikai kumba ju dei ka rukom.
Namarkata la ong ba um ju iadon bynta eiei shuh ha ka kam bad ka tnat shipai naduh katei ka por.
Um pat ju shah pynngat duty shaei shaei bad um pat ju ioh pdiang ruh ia ki khusnam aiu- aiu ruh naduh katei ka por.
Hynrei, la ioh jingtip ruh ba u Gracia um don ia ka bor pyrkhat kaba biang bad u ju ialeh ruh ban tehlakam ia katei ka jingshitom kaba u don.
Ka National Investigation Agency (NIA) ha ka sngi Ba-ar ka la pynlong ïa ka jingleit khynra ha ki saw tylli ki jaka kiba don ha Tamil Nadu ha kaba ïadei bad ka jingjia jong ka jingleh ïa ki kam kiba long beaiñ jong ka seng Popular Front of India (PFI) kaba la shah ñiew beaiñ.
Ka kynhun NIA ka la kem ïa arngut ki briew.
Kumba la ïathuh ka tyllong khubor, la ong ba ka kynhun NIA ka la kem ïa u Sadiq Ali, uba long u District Secretary jong ka SDPI jong ka Theni, bad u Mohammad Qaiser, uba long u President jong ka seng PFI jong ka thaiñ Madurai na Pazhani kaba don ha Dindigul distrik jong ka Tamil Nadu.
Ïa ka jingleit khynra la pynlong ha ki 6 tylli ki jaka kiba don ha ki distrik jong ka Madurai, Chennai, Dindigul bad Theni jong ka Tamil Nadu, kynthup ka jaka sah jong u Mohammad Qaiser.
Haduh mynta, ki la jan don 12 ngut ki dkhot jong ka seng PFI kiba la shahkem ha ka kynhun NIA naduh ba la buh jingmudui ha kaba ïadei bad ka jingjia naduh ba sdang jong u snem ba la lah.
“Ka mukotduma, kaba la don hapdeng ka jingtohkit naduh u Ïaïong jong u snem 2022, ka la pynpaw ba ka jingjia jong ka jingïasuhbuit ka la lah ban pynurlong da ka PFI na ka bynta ka jingthmu jong ki ban phiah kynhun.
Ka la paw ruh ba ki jingïasuhbuit sniew ki long ban pyntroiñ ïa ki rukom pyntreikam ha ka liang ka synshar khadar jong ka jinglaitluid bad ka synshar paidbah ha India bad ban buh ne wanrah da ka jingsynshar jong ki heh nongïalam niam Muslim," la ïathuh ka tyllong khubor.
Ki la don baroh kumba 14 tylli ki surok, kynthup ïa ar tylli ki surok bah, kiba la shah khang na ka bynta ka jingïaid jong ki kali ha ha Himachal Pradesh hadien ba ka la don ka jinghap jong ka ïor ha kiba bun ki bynta, la ïathuh ki heh ba dei khmih ha ka Lah Sngi U Blei.
Ki surok ki kynthup ïa ka surok kaba jrong kaba don hapdeng ka North Portal jong ka Atal Tunnel shaduh Darcha (National Highway 3), na Darcha sha Shinkula shaduh Zanksar, na Koksar sha Losar (National Highway 5) bad na Tandi shaduh Kadhu Nullah.
Napdeng kine ki 14 tylli ki surok kiba la shah khang, 6 tylli ki dei kiba don ha Lahaul bad Spiti distrik, saw tylli ha Kullu bad kiwei pat kiba don ha ki bynta ba bun jong ka jylla, la ïathuh ka kynhun ba dei khmih.
Ki la don kumba 500 tylli ki kali kiba la sahkut hajan ka North Portal jong ka Atal Tunnel kaba don ha Rohtang Pass ha Manali.
Katba palat 300 tylli kiwei pat ki kali kiba la sahkut ki la leit sha ki jaka ba lait na ka jinghap jong ka ïor, kiwei pat ki dang don ha ka surok kaba dap da ka ïor.
Kine ruh kin sa shah pynkynriah sha kiwei pat ki jaka kiba lait na ka jingshah ktah na ka jinghap ïor.
Ki pulit ki la pynlong ïa ka jingleit khmih bniah ïa katei ka jaka bad ka jingpyntreikam ka la ïai bteng bad ki la bthah ruh ïa ki briew ba kim dei ban mih ne ïaid ha kitei ki jaka ba la shah ktah na ka jinghap ïor bad la bthah ruh ïa ki nongñiah kali ba ki dei ban pynduna ïa ka jingpynsted ïa ka kali khnang ba kan ym shah bret.
Katkum ka jingïathuh jong ka tnat ba dei khmih, la ong ba ka Gondla bad ka Keylong ki la ïoh ïa ka jinghap ïor kaba 9.
2 bad 4 cm.
Ka Lahaul Spiti ha ryngkat kiwei pat ki jaka ki la ïoh ïa ka jinghap ïor kaba 5 haduh 10 cm, ha kaba kane ka la pynbtuit ïa ki surok na ka jingdap jong ka ïor.
Ki bor sorkar jong ka jylla Sikkim ha ka Sngi Ba-ar mynta ka taiew ki la pyntip ba ki la don 124 ngut ki samla pule kiba na ka jylla kiba la ïoh ban wan phai noh na ka jylla Manipur hadien ka jingmih jong ki jingïakajia bad jingïaumsnam kiba jur kiba la jia naduh ka 3 tarik mynta u bnai.
Kat kum ka jingïathuh jong ki bor sorkar ka Sikkim, ki la pyntip ba ïa kitei ki samla pule la lah wan leit shaw hadien ba ka sorkar jylla ka la pyntreikam da ka “Operation Guraas.
" Ki la pyntip ba ïa kitei ki samla pule ha kaba nyngkong la leit shaw da ka liengsuiñ kaba la wan ban pynpoi ha ka nongbah Kolkata bad ha janmiet pat la pynkit ïa ki da ki bus kiba la ïaid lyngba ka nongbah Siliguri bad ha ka step kaba bud pat la leit ban on ïa ki tad haduh ba kin da poi ha nongbah Gangtok bad ha kiwei kiwei ki thaiñ kiba ki shong ki sah.
Kat kum ki jingïoh lum jingtip la ïathuh ba kitei ki samla ki dei kiba pule ha ki jaka pule bapher bapher kiba jong ka jylla Manipur.
Hadien ka jingwanpoi jong kitei ki samla pule ha la ka jong ka jylla, na ka liang ki bahaïing hasem bad ki kmie ki kpa jong kitei ki samla pule ki la ai ïa ka jingkhublei bad ka jingsngewnguh kaba khraw ïa u Myntri Rangbah ka jylla – Prem Singh Tamang bad ïa baroh ki heh sorkar kiba la don bynta ha ka ban leit shaw ïa ki samla pule baroh.
Kum ban shu ïathuh hangne, ki jingïakynat bad ki jingïaumsnam kiba jur bha ki la jia ha ka jylla Manipur naduh ka 3 tarik mynta u bnai.
Kitei ki jingïakajia ki la jia hadien ba ki paid riewlum ki la pynlong ïa ka jingïalang bad jingïaïaid paidbah kum ka dak ban pyrshah ïa ka jingdawa jong ka kynhun jaitbynriew Meitei ban ïoh ïa ka kyrdan Scheduled Tribe (ST).
Na kitei ki jingïakaji la ïathuh ba ki la don palat 23,000 ngut ki paid nongshong shnong kiba la hap ban mih noh na la ki jong ki ïing ki sem; bad ki la don ruh haduh 54 ngut kiba la duh ei ïa la ki jong ki mynsiem.
Ki bor pulit jong ka jylla Assam ha ka 8 tarik mynta u bnai ki la pyntip ba u khun jong u runar uba la donkti ha ka kam ban leh be-i-jot bad pynïap ïa kawei ka khynnah rit u la wan ban aiti noh ïalade ha khmat ki bor pulit jong ka jylla hadien ba u la phet rieh na ka kti jong ki pulit naduh ka 3 tarik mynta u bnai.
Dang shen na ka liang ki bor pulit jong ka jylla ki la leit ban kem noh ïa u Anan Tanti bad ïa ka lok jong u na ka daw jong ka jingdonkti jong ki halor ka jingjia shah leh be-i-jot bad pynïap jong kawei ka khynnah rit ha ka thaiñ Margherita.
U Anan Tanti u ba dei u runar u ba donkti hakhmat eh ha katei ka kam beaiñ u la shah kem noh ha ki bor pulit jong ka jylla Assam na Namsang tea estate – ka jaka rep slasha kaba don markhap bad ka jylla Arunachal Pradesh.
Ha kawei ka liang, ka lok jong u (Ganga Tanti) ka la shah kem lang ha ki bor pulit jong ka jylla Assam na ka daw jong ka jingdonkti jong ka ban ïalam bakla bad buhrieh ïa ki sabut ha ki kam tohkit halor katei ka kam beaiñ.
Kitei ki 2 ngut shilok ki la shah kem hadien ba ki bor pulit jong ka jylla ki la ïoh ban tam ïa ka metïap jong kawei ka khynnah rit na ka thliew ‘septic tank’ kaba don ha ka thaiñ Jayanagar (Margherita sub-division), Tinsukia district jong ka jylla Assam.
Hadien ka jingshah kem, na ka liang u Anan Tanti u la ïoh ruh ïa ka jingmynsaw kaba jur hadien ka jingshah siat ha ki pulit ka jylla na ka daw jong ka jingdonkti jong u ban phet jyndat hadien ka jingshah kem.
Kat kum ki jingïoh lum jingtip, ïa u Anan Tanti la shah pynngat hapoh ka section 201, 302, 376 jong ka Indian Penal Code (IPC) bad section 6 jong ka POCSO act.
Sa shisien pat, ka Meghalaya High Court ka la khyrwit tyngeh ïa ka sorkar jylla ha kaba ïadei bad ka jingdon ki karkhana thang dewïong be-aiñ bad ka jingtih be-aiñ ïa u dewïong ha kane ka jylla.
Ha ka Sngi Ba-Ar, haba shong bishar halor ka jingdon ki karkhana thang dewïong be-aiñ, na ka liang ka sorkar ka la pyntip ba la dep ban khang khyrdep ïa 57 tylli ki karkhana thang dewïong kiba la treikam be-aiñ.
Nalorkata, ka la pyntip ba ka dang shim ïa ki lad ki lynti pyrshah ïa kiwei pat ki karkhana thang dewïong be-aiñ ki bym shym la lah ban pyni naei ki ïoh hukum ban pynïaid ïa ki karkhana lane ban batai naei ki ïoh ïa u dewïong ban pyndonkam.
“Ki hukum ba na ka por sha ka por ba la pynmih da kane ka ïingbishar ki la kdew ba ka jinglong jingman ba mynta ha kaba ka jingtih dewïong be-aiñ ka la ïaid naduh 2016, watla ki la don ki hukum na ka Supreme Court bad National Green Tribunal kiba la khang ïa ka jingtih dewïong be-aiñ, ka long da ka jingkyrshan jong ka sorkar.
Watla ka sorkar bad u Chief Secretary ki don ïa ka jingkitkhlieh ban pynthikna ba ki krem dewïong be-aiñ kim dei ban treikam, pynban kane ka la kyrsoi tat haduh ka por ba ka ïingbishar ka la hap ban shong bishar hi, bad hadien kata, ki la mih ki kynja kyndon," la ong ka High Court.
Ka la ong ruh ba ki nongshong shnong kiba don ïa ka jingkitkhlieh ki la wan shakhmat ban pyntip sha ka ïingbishar halor ka jingdon jong ki karkhana thang dewïong be-aiñ ha kaba ka sorkar ka khlem wad naei kita ki karkhana ki ïoh ïa u dewïong lane ban peit la kita ki karkhana ki la ïoh jingbit ne em ban treikam.
Hadien ba ka ïingbishar ka la tuklar, ka sorkar mynta ka pyni khyllew ba ka la khang ïa kita ki karkhana thang dewïong be-aiñ kiba ha ka jingshisha kim dei ban mih naduh nyngkong.
“Ha kaba ïadei bad ki ‘Kingpin’, kiba la shah pynheh pynsan bad ïoh jingïada na ka sorkar ban pynïaid ïa kitei ki karkhana, ka sorkar ka khlem pat leh eiei pyrshah ïa ki," la ong ka High Court.
Haba ka ïingbishar ka la kylli, u muktiar ka sorkar u la ban ba ka sorkar ka la shim ïa ki sienjam ban khang khyrdep noh ïa ki karkhana kiba treikam be-aiñ, hynrei u khlem ong eiei pat halor ki briew kiba la pynïaid ïa kine ki jait karkhana bad kiba la pynkheiñ ïa ki hukum ka Supreme Court.
Mynta pat, ka ïingbishar ka la ong ba ka sorkar jylla ka la pynbna khyllew halor ka jingjan jong ka jingsdang ban tih dewïong da ki kor ki bor kiba long katkum ka juk stad.
Hynrei, ka la ong ba na ka daw jong ka jingbym phikir ka sorkar bad ka jingkyrshan jong ka ïa ki briew kiba la donkti ban tih dewïong be-aiñ, ka jylla ka la duh ei ïa ka khajna nalor ba ki la don ki mynsiem briew kiba la khlad ha ki krem dewïong bad ba ka jingkit dewïong ka la bteng khlem sangeh haduh ba ka ïingbishar ka la hap ban pan jingïarap na ka Sorkar Pdeng ban pynsangeh ïa ka jingkit dewïong be-aiñ hapoh ka jylla.
Shuh shuh ka la kdew ruh ba ha kawei pat ka mukotduma, ka la paw ba kawei ka kynhun kaba don bun ki tnat ka la khaïi da ki phew hajar Metric Ton u dewïong lyngba ka Gasuapara Land Customs Station ha South Garo Hills khlem da don satia, la ka dei na ka sorkar ne ka LCS, ban peit naei uta u dewïong u la wan.
Ha ka jingshisha, ka la don ka FIR ba la ai da ki bor jong ka Sales Tax ha Guwahati ban pyni ba uta u dewïong u lah ban dei uba mih na Meghalaya bad lehse la shu pyni ha ki kot ki sla ba la kit ïa u dewïong na Guwahati sha Meghalaya khnang ban ïoh khaïi watla uta u dewïong u khlem khih shano-shano lait noh tang ban shu kit beit sha Bangladesh.
“Kine ki dei ki mat kiba khia.
Watla ka ïingbishar ka la ai hukum na ka por sha ka por, ka sorkar ka khlem leh eiei ban ïakhun watla ka sorkar ka la shah ai mynsiem beit ha ka ïingbishar ban pynthikna ba ka jingtih dewïong kan long da ki kor ki bor bad ka juk stad saïan khnang ba yn lah ban pynsangeh noh ïa ka jingtih dewïong be-aiñ," la ong ka High Court.
Ka High Court ka la bthah ïa ka sorkar ba ka dei ban ai ïa ki kyrteng jong kito ki briew kiba la donkti ban pynïaid ïa ki karkhana thang dewïong be-aiñ bad kiei ki sienjam ba la shim ban pynshitom ïa ki katkum ka aiñ.
Ki paidbah ka Sohïong konstitwensi kin sa ai ïa ka rai jong ki ïano napdeng ki hynriew ngut ki kyrtong kin phah ban mihkhmat ïa ka konstitwensi sha ka Ïingdorbar Thawaiñ kaba khatwei ka Jylla ha kaba ki paidbah kiba don palat 34 hajar ngut kin thep ïa ka ‘vote’ jong ki ha ki 63 tylli ki jaka thep vote.
Ka Election Commission ka la buh sngi mynta ka 10 tarik Jymmang kum ka sngi ba ki paidbah kin leit thep ‘vote’ na ka bynta ban jied ïa u MLA bathymmai ka Sohïong konstitwensi.
Ka jingthep ‘vote’ kan sdang ha ka por 7 baje mynstep bad kan kut ha ka por 4 baje janmiet ha baroh 63 tylli ki jaka thep ‘vote’ hapdeng ka jingpahara bad pyrkhing bha ki pulit Central Armed Police Force (CAPF) kiba don 5 pyrton bad khyndiat ngut ki pulit ka Jylla kumba 69 ngut.
Ha ka jingshisha, ki paidbah ka Sohïong konstitwensi ki la dei ban thep ‘vote’ ha ka 27 tarik Rymphang, 2023 lem bad kiwei pat ki 59 tylli ki konstitwensi, hynrei la pynsangeh ïa ka jingthep vote namarba khlad noh u Myntri Sorkar barim ka Jylla u Bah HDR Lyngdoh uba dei ruh u kyrtong ka United Democratic Party (UDP).
Hadien katei ka UDP ka la sei bujli da u Bah Synshar Lyngdoh kum u kyrtong ka seng, uba dei ruh u pyrsa kur jong u Bah HDR Lyngdoh.
Baroh ki nongthep vote ha Sohïong ki don 34,783 ngut, kita, 17,096 ngut ki shynrang bad 17,687 ngut ki shynrang.
Kiba la kynjoh palat 80 snem kiba la dep ban thep vote na la ïing ki don 134 ngut bad kiba duna dkhot met kiba la thep vote na la ïing ki don 53 ngut.
Ki nongpynïaid ïa ka jingthep vote ki don 252 ngut ha kaba ki nongpeit pyrman ki don 6 ngut bad ki nongring dur ki don 6 ngut.
La pyndonkam da ka kor thep vote (electronic voting machine) bad ka VVPAT ban ñion ïa u budam uba don mar pyrshah ka shap jong ki kyrtong kiba ïakhun.
Ka jingthep vote ha Sohïong konstitwensi ka long ban rai ïa ka bok ka nusib jong ki hynriew ngut ki kyrtong kiba mih ban ïakhun ïa ka ilekshon, bad ha kajuh ka por ka dei ruh ka jingïakhun ban pyni mano ba kham khlaiñ hapdeng ka National People’s Party (NPP) bad ka United Democratic Party (UDP); kiba dei ki seng saiñ pyrthei kiba ïatreilang ha ka Sorkar MDA-II kaba lamkhmat da ka NPP.
Ka NPP kan ïoh 29 ngut ki MLA lada ka jop sa na Sohïong konstitwensi bad ka UDP ruh kan sa kiew sha ka 12 ngut ki MLA lada ka jop.
Ki kyrtong kiba ïakhun ki don 6 ngut kiba kynthup ïa u MLA barim u Bah Samlin Malngiang uba dei u kyrtong ka NPP, u kyrtong ka UDP u Bah Synshar Lyngdoh, u kyrtong ka Congress u Bah S Osborne Kharjana, u Bah Sandondor Ryntathiang u kyrtong ka HSPDP, u Bah Seraph Eric Kharbuki u kyrtong ka BJP, bad u Bah Stodingstar Thabah u kyrtong ka All India Trinamool Congress (AITC).
Ka tnad Animal Husbandry & Veterinary (AH&V) ka Sorkar Jylla ka la phah ïa ki nongmuna jong 33 tylli ki masi sha ka jaka peit bniah ha Bhopal namar ka jingsuba halor ka jingsaphriang ka jingpang ‘Lumpy Skin Disease’ (LSD) lane ka jingpang at-sniehdoh jong ki masi hapoh ka Jylla.
Kitei ki nongmuna ki kynthup ïa 25 tylli na Ri-Bhoi, 3 tylli na East Khasi Hills bad 5 tylli na South West Khasi Hills.
“Ngi la ïoh pdiang ïa ki jingtip na Ri-Bhoi kumjuh na East Khasi Hills," la ong u Joint Director ka tnad, Dr.
H.
K.
Marak haba kren bad u nongthoh khubor.
Haba ïadei bad katei ka bynta, u la ong ba ka tnad ka la pyntreikam ïa ki ‘Rapid Response Team’ (RRT) ban khmih bniah lada ïoh pdiang ïa kano-kano ka jingtip halor ki dak ki shin kiba paw ha ki masi bad kiba ïasyrïem kum katei ka jingpang.
U Dr.
Marak u la ïathuh ruh ba la phah ïa ki nongmuna sha ka jaka peit bniah ha Bhopal bad shisien ba la pyntikna ba ka dei ka LSD, ka tnad kan sa leh ïa kaba donkam.
“Kam da dei than ka jingpang kaba ma haduh katta-katta lada ïoh sumar ha ka por kaba biang.
Ngi la bthah ïa ki ophisar ha man ki distrik ban khmih bniah bad leh ïa kaba donkam lada ki ïoh jingtip haba ïadei bad katei ka jingpang," u la ong.
U la ong ba ïa mynta, ka jingsumar ka la ïaid shaid-shaid na bynta kito ki masi kiba suba shah ktah ha katei ka jingpang bad ki la don ruh katto-katne kiba la sdang ban koit.
Na ka liang u Dr.
Marak u la ong ba la ai ruh ïa ka tika ïada sha ki masi ki bym pat shah ktah ha ka jingpang kiba don shajan ka thaiñ jong kito kiwei pat kiba suba shah ktah ha ka LSD.
Haba kylli, u la ong, “Hashuwa, kane ka jingpang kam pat ju don hapoh ka Jylla, hynrei lehse kane ka lah ban dei namar na ka jingwanrah masi na shabar ka Jylla.
Haduh mynta ym pat don masi ba ïap, hynrei ngin hap ban sumar bha namar ka kham slem ban jem.
"Haba kdew ba kane ka jingpang ka saphriang na ka jingdait jong u skaiñ, ki ’niang tyngkhap, u la ong ba ka tnad ka kyntu ïa ki nongrep ri jingri ban leh khuid leh suba ïa ki sem ri jingri da kaba synreit ruh ïa ki dawai.
“Shisien ba u masi u la ïoh ïa katei ka jingpang, hap ban pynkynriah noh la ka jong ïa u na kiwei pat," u la ong.
U Joint Director u la ong ruh ba kane ka jingpang (lada ïoh) ka ktah shi kat dei ïa ki masi khlem dud naba kin ym lah ban ai dud, ha kawei ka liang kaba ïalam pat sha ka jingduhnong kaba khraw ïa ki nongrep.
Haba jubab, u la ong, “Ynda la koit pura na ka jingpang, kin sa lah ban ai dud biang bad na bynta kiba shoh doh, long ban shoh doh ïa ki ynda ki la koit.
Ka long kaba shngaiñ namar ngi shane, ngi shu shet bha ïa ka bam ha ka rukom ba dei.
"Shuh shuh haba bynrap ba ym dei ban tieng ne khuslai, u Dr.
Marak u la ong ba lada don kano-kano ka jing-i-pher ha ki masi, ki nongrep ri jingri ki dei pyntip mar-mar sha ka tnad treikam jong ka AH&V kaba jan tam.
Nalor kane, u la ong ba ka tnad ka la pynbiang ruh ïa ki ‘SOP’ ne kiei kiba dei bad bym dei ban leh lada suba ba ki masi ki ïoh ïa katei ka jingpang.
Ka Hynñiewtrep National Youth Front (HNYF) ka la pynpaw ïa ka jingsngewbitar kaba khraw bad kaba dap da ka jinglyngngoh ba ki kynhun pulit ha ka step phyrngab jong ka 9 tarik mynta u bnai ki la leit ban kem ïa ki 9 ngut ki dkhot jong ka seng kiba shong ba sah ha Umpling bad Nongrah.
Katkum ka jingïathuh, la ong ba ka jingshah kem jong kitei ki 9 ngut ki dkhot ka seng ka dei halor ka ejahar ba la mudui da kawei ka nongdie dukan ha Khyndailad pyrshah ïa kitei ki 9 ngut ki dkhot ka seng da kaba ka la kynnoh ba ki la donkti ban pynpra ïa ka dukan ha ki sngi ba la dep.
La ïohi ba na ka liang ka HNYF ha ryngkat ki kmie ki kpa jong kitei ki dkhot kiba la shah kem ki la leit sha thanat Sadar ban kylli ïa ka daw kaba la pynlong ïa ki pulit ban kem ïa kitei ki 9 ngut ki dkhot ka seng bad ka la don ruh ka thma ktien kaba heh bha hapdeng ki nongïalam ka seng bad ki pulit.
Haba kren sha ki lad pathai khubor, halor ka jingwan kem ki pulit ïa ki dkhot jong ka seng kiba shong ba sah ha Umpling bad ha Nongrah, u President ka HNYF u Bah Blessed Dkhar u la ong ba ki pulit kiba wan kem ïa ki 9 ngut ki dkhot ka seng ki khlem ïaid lyngba ki Dorbar Shnong bad ki la wan ha ka rukom kaba long kum ki nongtuh da kaba kah dur bad khlem da burom ruh wat ïa ki bahaïing bahasem.
U la ong ruh ba kane ka jingleh jong ki pulit ka la pyntieng pynsyier kylla ïa ki bahaïing ha sem jong ki dkhot ka seng.
“Ha ka jingshisha ki la dei ban ïaid lyngba ka shnong bad haba ki wan kem mynstep, ki dei ban ïakren bad u Rangbah Shnong khnang ba ka shnong kan ïoh ban kren ïa ki kmie ki kpa halor kano ka daw bad halor kaei ka nongrim ba la kem ïa ki", la ong u Bah Blessed Dkhar.
Na ka liang u President ka seng u la buh jingkylli ïa ka tnat pulit da kaba ong ba ïa uba shah lute ha Mawöng, uba shah siat ha Mawshun kiba shah siat ha Mukroh balei haduh mynta ym pat lah ban kem haduh mynta, hynrei ïa ki briew kiba long ki trai shnong pat ki pulit ki kloi ban kem bad ha kajuh ka por u la ong ba ka rukom treikam ka tnat pulit ka pynpaw shai ïa ka jingleh shiliang bad kyntu ban trei ïa ka kam kaba long salonsar ïa baroh.
Shuh shuh ha kane ka sngi na ka liang ka seng hadien ka jingïakren bad pan jingthoh na ki bor pulit hapoh ka thanat Sadar, na ka liang ki pulit ki la pyntip ba ïa kane ka kam la dep pynngat hapoh ki kyndon aiñ mukotduma bad ka shong sa tang ka ïingbishar ban pyndep ïa ki kam ba dang sah.
Na ka liang ki kmie ki kpa jong kitei kiba la shah kem ki la pynpaw ïa ka jingsngewsih halor kane ka jingjia bad khamtam eh ïa ka jingwan kem jong ki pulit khlem kino kino ki sakhi sabut kiba biang ban pyni ba ki donkti shisha ban leh ïa katei ka kam.
Nalor kata, na ka liang ki kmie jong kitei ki 9 ngut ki dkhot ki la ong ba ha ka por ba ki pulit ki wan ban kem ïa ki khun jong ki ruh, ki khlem ïathuh eiei na ka daw aïu ba ki la kem, hynrei ki la shu phah kyrsiew ïa ki na ki jingthiah, hynrei ki la shu tan ïa kitei ki 9 ngut ki dkhot ka seng bad thep ïa ki hapoh ka kali ban kit shapoh ka thanad Sadar.
Ka Anderson Higher Secondary School kaba don ha Upper New Nongstoiñ, West Khasi Hills ka la ïoh biang ban rung kyrteng ha ka thup shiphew ne ‘Top Ten’ jong ka result eksamin Higher Secondary School Leaving Certificate (HSSLC) ba la pynbna da ka Meghalaya Board of School Education ha ka Sngi Ba-ar.
Ka jingïoh rung biang kane ka skul ha ka thup shiphew ka la long hadien ba ka samla Daiairi Nongrem ka la ïoh ïa ka kyrdan kaba 10 na ka Commerce Stream bad ruh ïa ka ‘distinction’ ha baroh ki sobje,k bad ïoh ruh ki’ mark’ ba heh duh ha ki ar tylli ki sobjek, kita ha ka English bad ka Alternative English.
Lah ban kdew ba na katei ka skul ki la don haduh 18 ngut ki samla na ka Commerce Stream kiba la ïakhun ïa kane ka eksamin.
Kitei baroh ki la ïoh ban kheit ïa u soh jong ka jingjop.
Haba phai pat ha ka Science Stream na kane ka skul, ki la don 16 ngut kiba wan ha ka kyrdan 1st Division, 9 ngut ha ka kyrdan 2nd Division.
“Ngam shym la poi pyrkhat ba ngan ïoh ïa kane ka kyrdan wat hadien ba nga la dep ban thoh ïa ka eksam ruh," la ong ka samla Daiairi Nongrem haba kren bad ki nongthoh khubor.
Nangta shuh shuh ka samla Daiairi ka la pynpaw ruh ïa ka jingsngewnguh nyngkong eh ïa U Blei uba la don ryngkat bad ka, ha ka jingïakhun ïa katei ka eksamin, kumjuh ruh ïa ka kmie u kpa ki bahaïing hasem bad khamtam ïa ki nonghikai kiba la btin lynti ïa ka, wat ha kiba bun ki jingeh kaba ka ïakhun ïa katei ka eksamin.
Nalor kata, ka samla Daiairi ka la pynpaw ruh ïa ka jingthrang ba la kumno-kumno kan ïoh ban pyndep ïa ka jingpule kum ka Chartered Accountant.
Ka Laban Bengalee Boys’ Higher Secondary School (LBBHSS), Shillong ha kane ka kynti ka la wan shakhmat da kaba ïoh bat ïa ka kyrdan banyngkong ha ka eksamin Higher Secondary School Leaving Certificate (HSSLC) bad ïa kane la sakhi lyngba ka risol kaba la pynmih da ka Meghalaya Board of School Education (MBoSE) ha ka Sngi Ba-ar.
Ki risol kiba la pynbna ki kynthup ïa ka tnad pule ‘Science’, ‘Commerce’ bad ‘Vocational’.
Haba phai sha ka thup ‘Top-10’, ka LBBHSS ka la ïoh 2 tylli ki kyrdan ha ka tnad pule ‘Science’ bad 2 tylli ha ka ‘Commerce’.
Ha ka tnad pule ‘Science’, ïa ka kyrdan ba nyngkong la ïoh da u Arnab Dutta jong ka LBBHSS (483 marks) katba ka kyrdan ba-ar ka la leit sha ka Steffi Niza W.
Snaitang na St.
Edmund’s Higher Secondary School, Shillong (477 marks).
Ka Eshita Bhattacharjee na St.
Anthony’s Higher Secondary School, Shillong ka la wan ha ka kyrdan ba-lai bad ka la ïoh 469 ‘marks’.
Na ki 3,635 ngut ki khynnah pule kiba ïakhun ha katei ka eksam jong ka tnad pule ‘Science’, 2,866 ngut ki la ‘pass’ bad ka jingdon jong baroh ki khynnah kiba la ‘pass’ ha kane ka eksamin ka long 78.
84%.
Na kitei, 1,369 ngut ki la wan ha ka kyrdan ‘First Division’, 1,297 ngut ha ka ‘Second Division’ bad 55 ngut ha ka ‘Third Division’.
Ha kawei ka liang, ha ka tnad pule ‘Commerce’, u Rishab Purkayastha na LBBHSS uba la ïoh 484 ‘marks’ u la wan ha ka kyrdan banyngkong, katba u Akshat Poddar na St.
Anthony’s Higher Secondary School, Shillong u la ïoh ïa ka kyrdan ba-ar (478 marks).
Ïa ka kyrdan ba-lai la ïasam hapdeng ka Satakshi Das na St.
Anthony’s Higher Secondary School, Shillong (463 marks) bad ka Sneha Paul na St.
Anthony’s Higher Secondary School, Shillong (463 marks).
Ka jingdon jong ki khynnah pule kiba ‘pass’ ha ka tnad pule ‘Commerce’ ka long 79.
31%.
Kumjuh, na ki 2,383 ngut kiba la ïakhun ha kane ka eksam mynta u snem, 1,890 ngut ki la ‘pass’.
Shuh shuh na kitei, 768 ngut ki la wan ha ka kyrdan ‘First Division’, 938 ngut ha ka ‘Second Division’ bad 139 ngut ha ka the ‘Third Division’.
Haba phai pat sha ka ‘Vocational’, na ki 16 ngut ki khynnah pule kiba ïakhun ha kane ka eksam, 15 ngut ki la ‘pass’ bad ka jingdon jong baroh kiba ‘pass’ ka long 93.
75 na ka 100.
Ha ka step phyrngab jong ka sngi Ba-ar, kumba hynñiew tylli ki dukan ba kynthup ïa ki dukan die soh bad dukan die sha ki la ingkhong khait na ka jingbam duh ki thylliej ding ha ki ar tylli ki jaka, kata hakhmat jong ka Nongpoh Town Shopping Complex bad kawei hakhmat jong ka Meghalaya Cooperative Apex Bank.
Katkum ka jingtip ba la ïoh lum, la ïathuh ba kane ka la jia ha ka por kumba 2 baje eiei step phyrngab.
Ïa kane ka jingjia la lap nyngkong da ka kynhun ïaid pahara jong ka E/67 Bn ka CRPF kaba don ha Nongpoh.
La ïathuh ruh ba tang mar shu ïohi ïa kane ka jingjia, na ka liang ki 49 ngut ki pulit CRPF jong ka E/67 Bn kiba don kumba lai kynhun ki la leit mareh ban ïakhun pynlip ïa katei ka ding kaba la klang da kaba theh da ka um na ka pung kaba don marjan.
Hadien kata kitei ki pulit CRPF ki la pyntip ruh mar mar sha ki bor pulit ka thanat Nongpoh bad ruh sha ki pulit pynlip ding ka Fire & Emergency Service ka Nongpoh, kiba la wan poi pat kham hadien.
Dei lyngba ka jingwan poi jong katei ka kynhun pynlip ding sa lah ban tem noh ïa ka ding kaba la sdang ban pur sha kiwei ki dukan bad ki ïing ba marjan.
Nalor kata, la ïoh jingtip ruh ba dei lyngba ka jingshimkhia jong kitei ki pulit CRPF ba ki katto katne tylli ki kali kiba la pynsangeh hakhmat kitei ki dukan ruh ki la lait na ka jingkem ding.
Ha kajuh ka por la ïoh jingtip ruh ha ka jingkem ding hakhmat ka Meghalaya Cooperative Apex Bank, kawei ka dukan die soh ka la ingkhong lut, katba ka ATM jong katei ka bank ka la lait salit na ka jingkem ding lyngba ka jingtrei shitom jong ki pulit CRPF.
Uwei na ki nongshna phlim ba paw ka Bollywood u Madhur Bhandar kar u la kren halor kito ki briew kiba la pyrshah bad khanglad ban pynmih bad pyllait paidbah ia ki phlim Bollywood da kaba ong ba kito kiba pyrshah dei kito hi kiba la peit nyngkong eh ia kino kino ki phlim kiba la pyni ha rynsan.
U Madhur u sngew ba ka jingpyrshah jong ki katto katne ban pyni bad pynmih ia ki phlim Bollywood ka long kaei kaei kaba pynjah burom pynban ia pyrshah dei ma ki hi kiba la leit ban peit nyngkong eh ia kito  ki phlim kiba la phah ban Boycott.
Une u nongshna phlim u la pynrem jur ia kito ki briew kiba la ai mynsiem ia kiwei kiwei ban pyrshah ban pynmih ia ki katto katne ki phlim Bollywood da kaba ong ba kane ka pyni bad pynpaw ia ka jinglong bieit jong ki.
U Madhur u la ban jur ba wat lada ki don kumba katto katne ki phlim kiba la mad ia ka jingduhnong na ka daw jong ka jingshah kyntait (Boycott) pynban don pat kiba wat hadien ka jingshah kyntait ki la kamai bha pynban ha ka Box Office ha kaba kine ki long kum ka Gangubai Kathiawadi bad ka Brahmastra.
Ha kajuh ka por u la ai jingiaroh ia ka Pathaan da kaba ong ruh ba kane ka phlim ka la pyni ka nuksa kaba bha sha kiba bun ba wat hadien ka jingshah pyrshah bad jingshah khanglad pynban ka la long kawei na ki phlim kaba la kamai bha ym tang ha India hynrei wat sha kiwei kiwei ki ri ka pyrthei.
U Madhur u kyrmen skhem bad khmih lynti ruh ba nangne sha khmat ki paidbah kin ym shah ialam bakla shuh ha ki riewshim kabu bad ba kin leit ban peitkai ia ki phlim kiba la pyni ha ki rynsan.
Une u nongshna phlim u kyrmen skhem ruh ba ka Bollywood kan pynmih ia ki phlim ba itynnad ha kine ki snem ban wan ka ban khring ia ki nongpeitkai.
Ki shipai khappud Border Security Force (BSF) ki la kem noh ïa lai ngut ki para shipai jong katei ka kynhun kiba la kynnoh donkti ban ther kuli ïa ka trok kaba lam sha ka jingïap jong u Bah Roning Nongkynrih ha Mawshun, kaba hap hapoh ka Pynursla Sub Division.
Ïa kine 3 ngut ki shipai la kem noh ha ka Lah Sngi U Blei jong ka taïew bad ka jingtohkit mynta ka la ïaid shakhmat.
La ong ruh ba na ka liang ki shipai BSF ki la pynmih ïa ka hukum ban pynlong da ka Court of Inquiry halor kane ka jingjia.
Kum ban shu pynkynmaw, u Bah Roning Nongkynrih (32 snem ka rta) na ka shnong Jalynteng u la shah siat ïap ha ki shipai BSF katba u dang kit ïa ki masi ha ka trok ha ka miet Sngi Thohdieng.
Hadien katei ka jingjia, u Inspector General ka BSF Meghalaya Frontier u Pradip Kumar u la hukum ban pynlong da ka Court of Enquiry ba lamkhmat da u ophisar ha ka kyrdan DIG.
Hadien ba la leh ïa ka jingtohkit la ai ïa ka hukum ban kem noh ïa ki lai ngut ki shipai BSF kiba la tip kyrteng kum u Moni Singh uba dei u Head Constable, u Sengel Singh uba dei u Constable bad u Kdam Kishore uba dei u nongñiah kali.
Katkum ka jingïathuh ki heh ophisar ka BSF, la sospon noh mar mar ïa u head constable uba siat ïa u Bah Roning haduh lai kylla na ka Beretta SMG kaba la pynlong ba un khlad noh hashen.
Halor kane ka jingjia, na ka liang jong ka KSU ruh ha ka Lah Sngi U Blei ka la pynlong ïa ka jingïalang paidbah ba jai jai ha Pynursla ban pynbor ïa ki BSF bad ka Sorkar Jylla ban kem bad pynshitom ïa ki BSF kiba donkti.
Kawei ka website ka la thong ban ai haduh $1000 ia ki briew lada ki lah ban peit ia baroh ki bynta jong ka phlim Fast and Furious.
Kino-kino kiba lah ban leh ia kane kin sa ioh ia katei ka pisa kaba la thong da katei ka website.
Kane ka website kaba la tip da Finance Buzz  ka la leh khnang ia kane ban pynsngewtynnad ia ki paidbah bad nalor kane ka la buh ruh kawei ka kyndon na ka bynta kito kiba thmu ban peit ia baroh ki bynta jong katei ka phlim ba kin hap ban thoh ia ki  aksiden ne ka jingshah pynjulor jong ki kali ha man kawei pa kawei ka bynta jong kitei ki phlim.
Shuh shuh ka khubor ka iathuh ruh ba kane ka kompani ka la phah ruh ia   ki briew kiba kwah ban ioh ia katei ka pisa ba kin hap ruh ban tip ki kali aiu kiba la shah pynjulor ha man kawei pa kawei ka bynta jong ka Fast and Furious bad kito kiba lah ban ai ka jubab ba dei kin  ioh ia katei ka pisa.
Kane ka jingleh jong ka FinanceBuzz ka la long ruh ha shwa ka jingpyllait paidbah ia ka Fast X ka ban long ha ka 19 tarik mynta u bnai.
Ki hehduh ka Finance Buzz ha ka jingiakren bad ki lad pathai khubor ki la ong ba ki dang wad ia ki briew kiba lah ban peit lut ia baroh ki bynta jong ka Fast and Furious bad kwah ruh ban tip haduh katno ki itynnad bad thrang ban peitkai ia baroh ki bynta katei ka phlim.
La ai por haduh 20 kynta ban peit ia baroh kitei ki phlim bad ban thoh ruh ia kaei kaba la jia ha baroh ki bynta bad ban jer kyrteng ruh ia ki kali kiba la shah pynjulor na ka jingmareh thong.
La ailad ruh ia ki paidbah kiba kwah ban shim bynta ha kane ba kin phah ia ki kyrteng jong ki ha shwa ka 19 tarik mynta u bnai bad yn sa pynbna pat ia ka kyrteng jong ki nongjop haduh ka 26.
Haba iakren halor ka Fast X kane kan dei ka bynta ba 10 jong ka Fast and Furious bad la direk da u Louis Leterrier bad kiba la shim bynta ki long u Vin Diesel uba la ak kum u Dom Toretto, Jason  Momoa kum u Dan te Reyes, Jason Statham, John Cena, Brie Larson, Tyrese Gibson, Ludacris, Jordana Brewster, Natha lie Emmanuel, Sung Kang, Scott Eastwood, Michael Rooker, Daniela Melch ior, Alan Ritchson, Helen Mirren bad Cardi B.
Ka Deepika Padukone kaba la ak ha ka Fast & Furious 7 ka la kren halor ka jingbym sngew duhnong jong ka hadien ba ka la kyntait ban ak ia ka bynta babud jong katei ka phlim ha kaba ka Deepika ka sngewthuh ba ka don kam ban pynleit jingmut ruh ha ki phlim Bollywood bad kam dei ban shu kmen tang ba ka la shah tyrwa biang ban ak ha ka phlim Hollywood.
Ka Deepika kaba la ak ha ki phlim kum ka Padmaavat, Chennai Express, Om Shanti Om, Love Aajkal bad kiwei kiwei kam shim don kano kano ka jingbabe halor ka jingkyntait ban ak ha ka Fast and Furious 8 bad sngew ba ha khmat jong ka, ki phlim Bollywood ki dei kiba long donkam bad kiba la pynlong ruh ia ka kumne kumba ka long mynta.
Kum ka puron ka Deepika ka sngewthuh kino ki phlim ba ka dei ban ak bad kino kiba ka kyntait bad dei ruh hangne ba ka shim ba ki phlim Bollywood ki dei kiba ai mynsiem bha ia ka bad lada ka kyntait ban ak ia ki ka jingduhnong kan long ia ka bad lehse ka lah ruh ban duhnoh ia ka lad ban ak ha ki phlim Bollywood ba itynnad hadien habud.
Na ka liang jong ki heh ki hain bad ki nongkitkam ba ha khmat eh jong ka Pakistan Cricket Board (PCB) ki pynpaw mynta ia ka jingpyrshah ha kaba iadei bad ka jingpynkynriah noh ia ka lympung ialehkai kriket jong u snem ba mynta ka Asia Cup na ka ri Pakistan sha Sri Lanka.
Ym tang katta, hynrei ka la byrngem ruh ban ym shim bynta ne phah kynhun ialehkai sha katei ka lympung ialehkai lada ia ka jingkyrpad-kyrpon jong ka synjuk ym shym la pdiang da ka Asian Cricket Council ha kaba iadei bad katei ka jingpyrshah ka jong ka halor katei ka nongrim.
Nalor kata, ka khubor ka iathuh ruh ba na ka liang  u khlieh nongpyniaid jong katei ka synjuk u Najam Sethi u la dep ban iakynduh bad ki heh ki hain jong ka Asian Cricket Council ha Dubai bad uba lah pynpaw ia ka jingbym  pdiang ka jong u ha kaba iadei bad katei ka sienjam ba la shim rai da ka synjuk baroh kawei  da kaba rah noh ia ka sha ka ri Sri Lanka ha ka jaka ba dei ban pynlong beit ha UAE.
Shuh shuh u lah banjur ruh ba ia ka ACC ba kadei ban pdiang ruh ia ka jingpynthymmai mynta jong ka Pakistan  ia ka Hybrid Model Proposal Schedule ka jong ka na ka bynta katei ka lympung bad lada baroh bad bun na ki dkhot ki kwah ban don ka lympung shawei pat, kadei ban long ha UAE kumba lah dep ban pynlong ia ka lympung ha u snem 2018 bad 2022.
U Sethi u lah kyntait ruh ia ka jingpynpaw jong ka BCCI ha kaba iadei bad ka jingkyrshan jong ka sha ka ACC ba ka ri UAE kan long ka ri ka ban shit tam na ka bynta ban pynlong ia ki jingialehkai ka lympung ha katei ka ri ha u bnai Nailur da kaba pynpaw ruh ba ka BCCI ka lah dep ban pynlong ia ka lympung ialehkai jong ka; ka IPL ha ka ri UAE ha u bnai Nailur haduh Naiwieng ha u snem 2020.
Ka tyllong khubor ka iathuh ruh ba ka PCB ka dap da ka jingkyndit kaba khraw ban shem ba ka SLC (Sri Lank Cricket Board) da ka jingioh jingkyrshan jong ka nadien na ka BCCI  ka lah dep ban pynpaw sha ka ACC ia ka jingkwah jong ka ban pynlong ia ka lympung ialehkai mynta u snem.
Ka long ruh ka jingkyndit kaba khraw ban iohsngew mynta ha kaba dangshen  ha ka jingialang ba lah dep ban long jong ka ACC  ha u bnai Rymphang mynta u snem, ka ri Pakistan, Bangladesh, Afghanistan ki lah dep ban kyntait ia ka jingtyrwa jong ka ri Sri Lanka bad ia kaba lah dep ruh ban mynjur ba ka Pakistan kan iaisah kum ka ri ka ban pynlong ia ka lympung.
Ki khlur ak phlim ka jylla kiba dei ki tyngshop ki puron kynthup ruh ki nongshna phlim ka jylla khamtam kiba don ha ka seng Meghalaya Film Makers Association ki la ai khublei bad kitbok kitrwiang ïa u Bah Commander Shangpliang uba dei u President jong ka MeFilMA uba la shah jied ban leit ïashim bynta ha ka Cannes Film Festival ka ban long ha France naduh ka 16 haduh ka 27 tarik mynta u bnai.
Na ka liang jong ka tnad Information and Broadcasting jong ka Sorkar India hadien ba ka la bishar bniah ïa ki application ka la jied ïa ki 2 ngut, kita ïa u Bah Commander Shangpliang uba dei u President jong ka Meghalaya Film Makers Association bad uba dei ruh ha kajuh ka por u director jong ka phlim kaba ïaid iew bha ka 9-Lad bad u Bah Nichlolas Kharkongor uba la shna ïa ka phlim lyngkot kaba la ai kyrteng ka ‘Dewlynnong’ kaba la ak da ki khlur ak phlim ba paw jong ka jylla kum u samla Albert Mawrie, Elizer Bareh, Sweety Pala bad kiwei kiwei nalor ka phlim kaba la paw bha kaba kyrteng ka Axoni bad kiwei kiwei.
Lah ruh ban kdew hangne ba ka la don ruh ka jingkynthoh na ki katto katne halor kane ka jingshah jied jong kitei ki 2 ngut ki nongshna phlim ha kaba u Bah Nicholas Kharkongor u la kyntait noh ban leit ïashim bynta sha katei ka tamasa phlim kaba pawnam ha pyrthei.
Hynrei na ka liang jong ki nongshna phlim kynthup bun ngut ki tyngshop ki la kyntu ïa u Bah Commander bad Bah Nichlolas ban nym pynsngew halor kane ka jingkynthoh, hynrei ba kin ïaid shakhmat ban leit ïashim bynta ha kane ka tamasa phlim khamtam ba kin nang lah ban leh kham bha ha ki kam shna phlim bad kumjuh ruh ban nang lah ban pynlong khambha ïa ka Meghalaya International Film Festival.
Ha kawei pat ka liang, ka Myntri ka tnat Information and Public Relations ka sorkar jylla, ka Kong M.
Ampareen Lyngdoh, mynta ka sngi ka la shong jingïalang bad ki tnat Art and Culture, Information and Public Relations bad Tourism ban ïakren halor ka jingshah jied jong u Bah Commander bad u Bah Nicholas ban leit sha katei ka tamasa phlim.
Ha kane ka jingïalang hadien ba la peit bniah ïa ki kot ki sla jong u Bah Pradip Kurbah bad u Dominic Sangma, la shim ïa rai ban phah noh da ka kyrteng jong u Dominic sha ka tnat Information and Broadcasting jong ka sorkar India khnang ba un leit ïashim bynta ha ka Cannes Film Festival namar ka jingkynran dien noh jong u Bah Nicholas.
La rai ruh ba nangne shakhmat, lada don ka jingdonkam ban leit ïashim bynta ha ki tamasa phlim jong ka pyrthei ne ka ri, kan don noh da ka selection committee ban khlieh da u Chief Secretary.
Ka long ka jingiaid lynti kaba seisoh na ka bynta ka kynhun iakura jong ki shynrang ka ri ha ka lympung ialehkai ba mynta ka Men’s World Boxing Championship, ha kaba lai ngut ki rangiakura ka ri ba kynthup ia u Deepak Bhoria (51kg), Mohammed Hussamudin (57kg)  bad Nishant Dev (71kg) ki lah khur ia ka jingjop  na ka bynta ka jingiaknieh rung sha ka rynsan iakhun semifinal.
Da katei ka jingjop ki lah pynthikna ruh halade ia ka jinglah ban khur takma na katei ka lympung ialehkai.
Kumta ha kaba iadei bad ka jingjop ka jong ki, nongkhur takma Rnong na ka CWG u Hussamundin u lah hap ban iakhun da kaba tyngeh na ka bynta ban khur shalade ia ki 4-3 jingjop lyngba ka jingrai iaphiahlang jong ki nongbishar  ia ka jingialehkai  ha kaba utei u rangialehkai u lah khur ia ka jingjop pyrshah ia u nongiakura na Bulgaria u J Diaz Ibanez.
Kumjuh ruh ha kawei pat ka jingiakhun quarterfinal, u Deepak u la lah ban pynliem noh ia u Nurzhigit Diushebaev na Kyrgyzstan  da 5-0 da kawei ka jingrailang jong ki nongbishar na ka bynta ba un iai pynseisoh shuh shuh ia ka jingiaid lynti ka jong u ha katei ka lympung iakura ha ka kyrdan Flyweight; ka ban sa pynialehkai ruh ha ka Olympic 2024 ha Paris.
Haba phai pat sa sha ka kyrdan iakura 71kg ha katei kajuh rynsan iakhun, sa uwei pat u rangiakura ka ri kata u  Nishant Dev u la lah ban khur ia ka jingjop da kaba pynliem noh ia u rangiakura na Cuba u Jorge Cuellar da 5-0.
Kumta da katei ka jingjop ka jong u, mynta u lah pynthikna halade ba la kumno kumno un ioh ban rah ia ka takma Rnong na ka lympung.
Ka long ruh ka sien kaba nyngkong ia ki rangiakura ka ri  ba kin khur ia ki lai tylli ki takma na kawei ka bynta jong katei ka lympung ialehkai.
Ka skul St.
Anthony’s Higher Secondary School, Shillong ka la wan biang shakhmat ha ka risol Higher Secondary School Leaving Certificate (HSSLC) ba la pynbna da ka Meghalaya Board of School Education (MBoSE) ha ka Sngi Ba-ar ka 9 tarik u Jymmang 2023 ha ka Science Stream bad ka Commerce Stream ha kane ka kynti kaba mynta.
Ka skul St.
Anthony’s ka la ïoh haduh 7 tylli ki kyrdan ha ka Science Stream, kata ha ka kyrdan kaba 3 ba la ïoh da ka Eshita Bhattacharjee kaba la ïoh 477 mark, ha ka kyrdan kaba 5 la ïoh da u Soumitra Jha uba la ïoh 460 mark, ha ka kyrdan kaba 7, ki don ar ngut kita u Sargam Datta bad ka Sharmin Khongsit kiba la ïoh mar 454 mark, ha ka kyrdan kaba 8 la ïoh da u Sangam Paul uba la ïoh 453 mark, ha ka kyrdan kaba 9 la ïoh da u Biswadeep Nath uba la ïoh 450 mark bad ha ka kyrdan kaba 10 la ïoh da ka Samjanai Synnah kaba la ïoh 446 mark.
Katba ha ka Commerce Stream ruh ka la ïoh haduh 7 tylli ki kyrdan kata ha ka kyrdan kaba 2 la ïoh da u Akshat Poddar uba la ïoh 478 mark, ha ka kyrdan kaba 3 la ïoh da ka Satakshi Das bad ka Sneha Paul kiba la ïoh mar 463 mark, ha ka kyrdan kaba 5 la ïoh da u Deepak Sethia uba la ïoh 454 mark, ha ka kyrdan kaba 6 la ïoh da u Nengneiching uba la ïoh 453 mark, ha ka kyrdan kaba 7 la ïoh da ka Phibalamti Marweiñ kaba la ïoh 451 mark bad ha ka kyrdan kaba 9 la ïoh da u Kashish Sharma uba la ïoh 448 mark.
Haba kren sha ki lad pathai hadien katto katne kynta ba la mih ka risol, u Phadar Anthony Kharkongor, u la ai ka jingkhublei kaba kyrpang ïa ki khynnah skul kiba la leh bha bad kiba la wanrah ka nam bad ka burom ïa ka jaka pule hi baroh kawei.
