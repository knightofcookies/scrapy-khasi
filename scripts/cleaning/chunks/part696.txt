295 klur hapoh ka Assam Cancer Care Foundation ha Cachar distrik hynnin ka sngi bad leh ruh ïa ka Bhumi Pujan jong kiba bun ki projek ha Cachar, Karimganj, Karbi Anglong, bad West Karbi Anglong.
U la plie ruh ïa u mawnongrim jong ka Karimganj Medical College ban shna ha ka jinglut kaba T.
578 klur.
Ka Khasi Hills Autonomous District Council (KHADC) lyngba u Bah Pynshngaiñ N.
Syiem kum u Deputy Chief Executive Member bad uba dei peit ïa ka tnad Elaka Administration, u la pynpaw ba ka Council kan sa shim khia noh mardor ha kaba ïadei bad ka mat ban shimti biang ïa ka shnat Hima Nongwah-Mawtamur kaba don ha khappud bad ka Assam sha ka Hima Sohïong Lyngdohship.
Haba kren sha ki lad pathai khubor ha ka 1 tarik u Lber, 2024 hadien ka jingïalang kaba la khot hapdeng ki khlieh nongsynshar na ka Hima Sohïong kynthup ïa ki rangbah na katei ka shnat, u Bah Pynshngaiñ u la ong ba ha u snem 2015 la aiti ïa ka shnat Hima Nongwah-Mawtamur ha ka Hima Jirang ban pynïaid ïa ki shnong ki thaw kiba hap hapoh ka shnat Hima Nongwah-Mawtamur, bad u la ong ba ïa kane ruh la sngewthuh la shu leh tang da uwei ne ar ngut ki briew khlem ka jingtip lang jong ka Dorbar Hima Sohïong Lyngdohship.
U la ong ba ka jingkwah jong ki ka long ba la kumno-kumno ban pynphai biang sha ka Hima Sohïong Lyngdohship.
“Ka jingïakynduh jong ngi mynta ka sngi ka long ban khot lang ïa u Syiem Jirang bad ki nongïalam bad ‘riew rangbah jong ka Hima Jirang, Hima Sohïong, ki ‘riew rangbah na ka shnat Hima Nongwah-Mawtamur, ki nongmihkhmat na kito ki shnong bapher-bapher bad nangta kin sa shim ïa ka rai", la ong u Bah Pynshngaiñ.
U la ong ba kan sa don shen ka jingïakynduh bad ki bor Hima na Jirang kiba peit ïa kane ka shnat ha u snem 2019 ha kaba yn ïamir jingmut kumno ban pynïaid shakhmat ïa kane ka kam bad ka KHADC hi kan sa pynbeit ryntih ïa ki kam baroh kiba ïadei bad kane ka shnat.
Da kaba pynpaw ba katei ka shnat ka dei kaba shah klun jaka na ka por sha ka por ha ka Jylla Assam bad kumta donkam ïa ka synshar-khadar kaba skhem.
Haba ïakren bad u Bah Pidion Lyngdoh Thabah, Acting Lyngdoh ka Hima Sohïong, u la ïathuh ba katei ka shnat ka kynthup ïa 58 tylli ki shnong bad ka jingangnud ka long ba ka shnat baroh kawei kan wan lut sha ka Hima Sohïong.
“Ngin pyrshang ban pynïoh ïa kaba dei, ngin thaw ki lad ki lynti ban pynïoh namar ba ka don ka jingjah lynti bad ka don ka jingud; kumta, ngin ïa pyrshang ban pynïoh khamtam lei-lei ba kin hap shapoh ka jylla jong ngi", la ong u Bah Pidion.
U la ong ba ka jingpoi katei ka shnat ban khmih da ka Hima Jirang ha ki snem ba la dep ka dei tang ka jingleh bakla shimet ki briew bad mynta kin sei ïa ki kot ki sla ban kam trai ïa ka.
Ki dkhot ka Khasi Student Union-Laban Circle ki la mih naduh dangstep ban leit shna ïa ka ïing ha Maxwelton Estate kaba don ha Laban na ka bynta ban phah sah ïa ki samla pule kum ka dak ban pyni sha ka sorkar ba kam lah ban kyndang ïa ki bar jylla kiba sah be-aiñ ha kane jaka.
Ki dkhot ka KSU Laban Circle hapoh ka jingïalam u President, samla Rueben Najiar ki la mih naduh ka por 7:00 baje mynstep jong ka 29 tarik Rymphang ban shna ïa ka ïing kaba la ker bad tap da ki tin.
Kane ka jingleit shna ïing ka dei namar ka seng kaba la leit ujor la bunsien hynrei ka sorkar kam shym la leh eiei, katba ki bar jylla kiba sah ha katei jaka (Maxwelton Estate) ki la sdang ban kharoi namar haduh mynta ki la poi haduh 70 tylli ki ïing.
U samla Rueben u la ïathuh ba kane ka ïing la shna tang kawei bad kin sa shna shuh shuh ban phah sah ïa ki samla pule ki bym don jaka sah.
U la maham ruh ba lada ki bor sorkar ki pynpra ïa ka ïing ba la shna da ka seng, ka seng ruh kan sa leit ban pynpra hi ïa ki ïing jong ki bar jylla kiba sah ha kane ka jaka kaba don palat 9 akar ka jingheh.
Une u nongïalam u la ong ba lada kiwei ki seng ki pynshna ïing ïa ki bar jylla, kam don jingeh ïa ka KSU ban pynshna ïing lang ïa ki paradoh ha kane ka jaka.
Ha kane ka sngi, u General Secretary ka KSU samla Donald Thabah ryngkat ka jingsynranlang ki dkhot ka KSU uba la poi lang ha kane ka jaka, u la lap dalade ba ki bar jylla kiba sah ha Maxwelton Estate kaba don ha Kenches Trace, Oxford Hill and Rilbong kiba pyntuid ïa ki jaboh sha ka wah kaba tuid sha Umshyrpi.
Une u nongïalam u la lap ruh ba kine ki bar jylla kiba la sah ki la ri masi ha jaka ba hap ha municipal kaba la khang ban ri jingri.
Ha kane hi ka sngi, u samla Donald Thabah u la ïoh ban plie noh ïa ka ïing ba la shna da ka KSU Laban Circle ha Maxwelton Estate khnang ban ai jaka sah sha ki paradoh ki bym don jaka sah khnang ban ïada na ka jingkharoi ki bar jylla kiba sah ha kane ka jaka.
Hadien katto-katne kynta, ki majistor ha ryngkat ka jingsynran lang ki pulit ki la wan ïakynduh ïa ki nongïalam ka KSU ha katei ka jaka.
Ha kane ka sngi la sakhi ruh ha shi lynter rud surok kaba don hajan kane ka ïing ba dang shu dep shna, ki dkhot ka KSU ki la wah ïa ki jingthoh pyrshah ïa ka sorkar.
Katba ha ka por janmiet ki dkhot ka KSU Laban ki la leit ban ïakynduh ïa ka Deputy Commissioner, East Khasi Hills District ka Kong RM Kurbah kaba la kular ban thoh sha ka Municipal ba ym dei shuh ban shah ri masi ïa ki briew kiba sah ha Maxwelton Estate bad ym dei ban pyntuid jaboh sha ki wah.
Wat la kam pat pynbna ïa ki tarik ilekshon sha ka Lok Sabha, ka Election Commission of India (ECI) ha ka Sngi Thohdieng ka la kyntu lypa ïa ki kyrtong bad ki seng saiñpyrthei ba kin ïakren ïakhana da ka burom ka akor lyngba ki rynsan ïalap ilekshon bad kin kiar na ka jingpynkheiñ ïa ki kyndon jong ka Model Code of Conduct (MCC).
Ka jingkyntu jong ka ECI ka long hadien ba ka la ïohi ïa ka jinghiar dor ha ka rukom kren ka khana ha ka por ïalap ilekshon.
Na ka liang ka ECI ka la kyntu ba ka jingïalap ilekshon ka dei ban long beit halor ki mat ki jura bad ban kiar na ka jingkren khlemakor.
Ha kajuh ka por, ka ECI ka la maham lypa ba kan peit bniah ïa ki jingpynkheiñ im-im peit-peit ne da kiwei pat ki lynti ïa ki kyndon ïakhun ilekshon ne MCC.
Lah ban kdew ba nalor ka ilekshon Lok Sabha, kan don ruh ka ilekshon sha ka Ïingdorbar Thawaiñ ha ki saw tylli ki jylla.
Ka ECI ka la pynkynmaw ïa ki seng saiñpyrthei, kyrtong bad ki nongïalap ilekshon ba kim dei ba kin khroh ‘vote’ ha ka kyrteng jong kano-kano ka jaitbynriew lane da ki lynti kiba lah ban wanrah ïa ka jingïapait hapdeng ki nongshong shnong ha ka kyrteng jong ka jaitbynriew, niam bad kumta ter-ter.
Ha kajuh ka por, la kyntu ba ym dei ban kren lamler ne thok lane ki jingkren ba khlem don ki jingshisha.
La ai jingmut ba dei ban kiar na ka jingkynthoh ïa ki seng lane ki nongkyrshan jong ki da kaba pyndonkam da ki jingkynnoh ki bym don jingshisha.
Nalorkata, ka ECI ka la maham ba ym dei ban ktah ïa ka jingim shimet, ki bym don jingïadei eiei bad ka kam paidbah, jong ki nongïalam ne nongkyrshan jong ki seng.
Ka la ong ruh ba dei ban kiar na ki jingkynthoh ba poh dor.
Sa kawei pat ka jingmaham ka long ba ki kyrtong bad ki seng kim dei satia ban pynkylla ïa ki jaka mane blei kum ki Temple/Mosque/Ïingmane kum ki rynsan ban ïalap ilekshon.
Ha kajuh ka por, ka ECI ka la ong ba ki kyrtong bad ki seng ki dei ban kiar na ka jingkynthoh ïa kino-kino ki kyntien kiba long pyrshah ïa ka burom ka i-jot jong ki ‘riew kynthei.
La mana ruh ba dei ban ym ai ïa kino-kino ki byrta kiba ïalam bakla ha ki lad pathai khubor lane ki byrta kiba long ha ka dur jong ki khubor.
Ha ki rynsan ‘Social Media’, ka ECI ka la ong ba ym dei ban ai kino-kino ki jingthoh kiba long poh dor bad kiba ktah matïong ïa kiwei pat.
Ka ECI ka la kyntu ïa baroh ki seng saiñpyrthei, ki nongïalam jong ki bad ki kyrtong ba kin teh lakam ïalade hapoh ka Model Code of Conduct bad ki aiñ ki kanun.
Lada don kiba pynkheiñ pylleiñ-pylleiñ lane da kiwei pat ki rukom ïa ka MCC, ka ECI kan sa leh da kaba tyngeh.
Shuh shuh ka ECI ka la khang ïa ka jingpyrshang ban khroh ïa ki nongthep ‘vote’ da kaba kular ban pynrung kyrteng ha ki skhim ki bym don satia namar kane ka long kum ka jingthied ‘vote’ bad jingkular thok.
Nalor kitei kiba la kdew haneng, ka ECI ka la pynmih ruh sa ïa kiwei pat ki kyndon kiba ki seng saiñpyrthei, kyrtong bad nongïalap ilekshon ki hap ban bud ryntih.
Ka Sorkar Pdeng kan pynlut T.
15 klur na ka bynta 5 tylli ki Jylla ban thied ïa ki jingsong ban song ïa u khaw ban sam lyngba ka Pradhan Mantri Garib Kalyan Anna Yojana (PMGKAY) sha ki paidbah kiba dei ki nongïoh myntoi.
Kine jingsong khaw kin don lang ka shap jong u Myntri Rangbahduh ka ri, u Narendra Modi ban phah sha ka Food Corporation of India (FCI) ban sam ïa u khaw hapoh ka skhim PMGKAY sha ki san tylli ki Jylla kiba kynthup ïa ka Rajasthan, Sikkim, Mizoram, Tripura, bad Meghalaya.
Kane ka jingthied ïa ki jingsong khaw ka paw lyngba ka jingwad jingtip jong u nongwad jingtip u Ajay Bose lyngba ka aiñ Right to Information (RTI) kaba la pan jingtip na ka FCI.
La ong ba hapoh ka skhim PMGKAY, la ju sam ei ïa u khaw sha kiba ïoh myntoi kiba hap hapoh ka Antyodaya Anna Yojana (AAY) bad Priority Households (PHH).
La ïathuh ba ka FCI ha Rajasthan ka la pan kumba 1.
07 klur tylli ki jingsong bad kawei ka jingsong ka ngiam ban thep 10 kilo u khaw bad ka dor kawei ka jingsong ka long  T.
12.
375 kawei bad ka jinglut baroh ka long T.
13.
29 klur.
Ha Meghalaya, ïa ka jingsong khaw yn donkam ban thied kumba 4.
22 lak tylli ha ka dor `12.
5 kawei ha kaba yn pynpoi ïa ki jingsong da ka kompani Plascom Industries LLP ha kaba yn pynlut `52.
75 lak.
Kawei pat ka kompani, S.
S.
S.
Services ka la ïoh ïa ka ‘tender’ ban pynpoi ïa ki jingsong khaw sha Mizoram bad Tripura ha ka dor kaba kham rem kaba long T.
14.
3 kawei.
Ka FCI Regional Office ha Shillong ka ïathuh ba ka Mizoram kan donkam 1.
75 lak tylli ki jingsong khaw ba don ka shap u Modi ha ka jinglut kaba T.
25 lak katba ka Tripura kan pynlut T.
85.
51 lak ban thied 5.
98 lak tylli ki jingsong ban song ïa u khaw.
Ha Sikkim pat, ka kompani Injecto Polymers Pvt.
Ltd kan pynpoi ïa ki jingsong khaw tangba kan kham shimpor namarba dang shna ïa kine ki jingsong.
Ka FCI kan thied 98,000 tylli ki jingsong ha ka dor T.
14.
65 kawei bad ha ka jinglut kaba T.
14.
35 lak.
Ka jingrwai ilekshon ‘Prah’ ka la pawnam haduh katta-katta ha Ri-lum Jaiñtia haduh ba ka la kylla ka mat ïakren jong uwei u nongïalam na kawei pat ka seng saiñ pyrthei.
Une u nongïalam u dei u MDC ka UDP bad u Deputy CEM ka JHADC, Bah Lasky Rymbai uba la ai jingkren ha ka jingïalang jong ka UDP West Jaiñtia Hills District ha New Hills ha ka Sngi Thohdieng.
Haba ai jingkren ha ka jingïalang, u Bah Rymbai u la ong ka jingngeit biej ka la sdang ban khihwin ha ki kyndong kynshrot bad kumta “wat ngop ha ka jingpynbiej kiwei ki seng khamtam ka seng thymmai ka ‘VPP’, khlem da pynshong nongrim shano kan ïalam.
"“Kat shaba leit sharum-shaneng tang ïa uta u ‘Prah’ beit, hynrei ha ka jingïohi jong nga, kam don kawei ruh ka ishu na ka bynta ban pynim ïa ka jaidbynriew hynrei tang ka ishu ban pynshad pynsngewbha ïa ki paidbah," la ong u Bah Lasky Rymbai.
Une u MDC u la pynkynmaw ruh ba ha ka dorbar kaba dang shu dep shen, ka UDP lyngba u MLA jong ka, u Bah Renikton Tongkhar u la wanrah hapoh ka ïingdorbar ïa ka mat jong ka jaidbynriew – kata ka ‘Roster System’ kaba la pynkyndit ïa ka Sorkar bad ïa ki samla kiba la nang la stad.
Une u MDC u la kyntu ruh ïa ki dkhot nongkitkam ka seng ban pynsngewthuh ïa u paidbah nongshong shnong Khasi-Jaiñtia ban ïatreilang bad ka kynhun RDA khnang ban pynjop donburom ïa u kyrtong jong ka u Bah Robertjune Kharjahrin bad ba ka seng ruh kan skhem ka nongrim bad kiew na ka por sha ka por.
Ki heh jong ka Election Commission of India kin nym wan sha Meghalaya kaba don tang 2 tylli ki Lok Sabha konstitwensi na ka bynta ban khmih ïa ki jingpynkhreh ïa ka ilekshon.
Haba ïakren bad u Chief Electoral Officer (CEO) ka Jylla, u BDR Tiwari, u la ong ba haduh mynta kam don kano-kano ka jingai jingtip ba kin wan ki heh jong ka ECI sha Jylla hynrei ka jingïakren ka la ïaid man ka por lyngba ka Video Conference haba ïadei bad ki jingpynkhreh ïa ka ilekshon.
U la ong ba ka ECI ka lah ban phah tang da ki ophisar jong ka sha kane ka Jylla bad kumba ka long mynta, ka Jylla ka la pynkhreh ban pynlong ïa ka ilekshon sha Ïingdorbar Lok Sabha jong ka ri.
U Tiwari u la ong ruh ba ki Jylla ba kham rit lehse kim da donkam eh ban da wan ki heh ka ECI lait noh ki jylla kiba kham heh khamtam kiba hap ban pynlong ïa ka ilekshon MLA bad ilekshon Lok Sabha ha kajuh ka por.
Ha ka ri baroh kawei, ki don tang saw tylli ki Jylla kiba pynlong lang ïa ka ilekshon MLA bad ilekshon Lok Sabha ha kajuh ka por.
Kita ki long ka Sikkim, Arunachal Pradesh, Andhra Pradesh bad Odisha.
Ka Meghalaya ka don tang ar tylli ki konstitwensi Lok Sabha kita ka Shillong Lok Sabha bad Tura Lok Sabha konstitwensi.
Haba kylli kumba katno yn donkam ïa ki pulit pahara kiba dei ki Central Armed Police Force (CAPF) na ka bynta ka ilekshon Lok Sabha ha kane ka Jylla, u Tiwari u la ong ba um lah ban ïathuh ïa kata.
Lada long kum ha ka ilekshon Lok Sabha kaba la dep, ka ECI ka lah ban pynbna ban pynlong ïa ka ilekshon Lok Sabha bad ilekshon MLA ha kitei saw tylli ki Jylla ha ka taïew ban wan.
Ka Myntri ka tnat ka koit ka khiah, Kong Ampareen Lyngdoh, ka la ong ba ym lah ban pynbor ïa kito kiba la pyndep ïa ka jingpule MBBS ban wan noh sha Jylla ban ai jingshakri kum ki doktor ha ki jaka sumar jong ka Sorkar namar ki don ruh kiba siew noh ïa ka bai pynlut kaba ki la ïateh kular (bond) bad ka Sorkar Jylla, hynrei ki don ruh katto-katne ngut kiba bteng ïa ka jingpule Post Graduate (PG).
Ka Kong Ampareen ka la pynpaw ïa kane haba ki nongthoh  khubor ki buh jingkylli balei na ka Sorkar naduh ki Sorkar kiba mynshwa haduh mynta ym shym la leh eiei ïa kito kiba ka la kyrshan ban leit pule doktor namar ki don kiba khlem wanphai shuh sha Jylla hynrei ki siew noh pynban ïa ka bai pynlut kaba ki la dep ïateh kular (bond) bad ka Sorkar Jylla.
Mynta la bun phew snem, bun kiba leit pule doktor lyngba ka bhah jong ka Jylla (State Quota) kim wanphai shuh ban trei ha Jylla lajong namar ki la ïoh jaka trei sha kiwei pat ki jaka sumar kiba kham paw bad kham biang ka jingsiew.
Kum kine kiba shet kylla ïa ka Jylla, ki ju kloi ruh ban siew noh da ka pisa da kaba pynkheiñ ïa ka jingïateh kular (bond) kaba la ïateh ha ka por ba ki ïoh ban leit pule lyngba ka bhah jong ka Jylla.
Ka Kong Ampareen ka la ong ba man u snem ki don la kumno-kumno 96 ngut ki samla kiba ka Sorkar Jylla ka phah da ka jingbei pisa ka Jylla ban leit pule doktor ha ki jaka pule bapher bapher kiba don ha kiwei ki Jylla.
Ka la ong ba ki don bun kiba wanphai sha Jylla ban ai jingshakri bad na ka liang ka Sorkar ka dang lum jingkheiñ ruh ïa kiba la dep pule MBBS lyngba ka bhah leit pule ba kyrshan ka Sorkar Jylla khnang ban tip katno ngut kiba la wanphai bad kiba khlem wanphai namar ki don ruh kiba khlem wanphai shuh da kaba siew noh ïa ka pisa ban pynkut ïa ka jingïateh kular (bond) bad ka Sorkar.
Kan myntoi aïu ïa ka Sorkar ban kyrshan ïa kum kita ki samla ban leit pule doktor lyngba ka bhah jong ka Jylla haba ki kot bor ban siew noh ïa ka pisa ynda la dep pule bad kam don jingmyntoi eiei namarba ka Jylla ka mad jingeh bym biang ki doktor.
Ka Kong Ampareen ka ong ba ym lah ban pynbor ïa kiba la pyndep ïa ka jingpule MBBS ban wan noh sha Jylla ban ai jingshakri namarba ki don ruh napdeng jong ki kiba leit bteng syndon ïa ka jingpule Post Graduate (PG) kum ki doktor.
Kane ka Myntri ka la ong ruh ba ka Sorkar kan wad bniah kaei kaba pynlong ïa ki doktor ban nym wan trei sha Jylla lajong, bad ka Sorkar kan sa ïakynduh ruh bad ki doktor ban ïakren ban khring ïa ki ban wanphai biang sha la kajong ka Jylla ban ai jingshakri.
Hynrei ka Kong Ampareen ka la ïathuh ba katkum ka kyndon jong ka National Medical Commission (NCM) kaba tip kum ka ‘Registration of Medical Practitioners and License to Practice Medicine Regulations, 2023″ ka la ai jingshngaiñ ïa ka Jylla Meghalaya kaba dang donkam shibun ki doktor ban wan ai jingshakri ha ki jaka sumar khamtam eh kiba don ha nongkyndong.
Ha kane ka kyndon, ka NMC ka la kren shai haba ïadei bad ka jingai laisen (license) sha kito kiba la pyndep ïa ka jingpule MBBS na ka bynta ban trei kum ki doktor.
La ong ba kito kiba dei ban ïoh laisen ynda ki la pyndep MBBS, ki dei ban thep lyngba ka ‘web portal’ jong ka Ethics & Medical Registration Board jong ka NMC bad ki dei ban jied ïa ka Jylla kaba ki dei ban leit ai jingshakri bad ïa ka jingthep kyrteng jong ki lyngba ka ‘web portal’ yn hap phah sha ka Jylla kaba ki wan ne State Medical Council (SMC).
La ong ruh ba ka State Medical Council (SMC) kan sa khmih bniah bad ynda la hun, kan sa pdiang ïa kita kiba thep kyrteng ban ïoh laisen ban trei ha kata ka Jylla ynda la dep ban siew ïa ka dor kaba dei ban oh.
Ha ka syrnot jong kata ka laisen (licence) dei ban don ruh u nombar uba dei ha ka dur jong u Unique Identification Number (UIN) ha ryngkat ka Code jong ka Jylla lane Union Territory.
Shuh shuh ha ka kyndon la kren shai ba ynda la mynjur ïa ka kot thep kyrteng da ka State Medical Council, kata ka dei ruh ban paw ha ka National Medical Register bad ruh ha ka State Medical Register.
Ha ka Sngi Thohdieng, uwei u rangbah u la khlad noh ha shen hadien ba ka thuk-thuk kaba u ñiah ka la leit rung shapoh khrum jong kawei ka trok kaba don ïa u nombor ML-06-A-2572.
Ka tyllong khubor na u Superintendent of Police ka West Khasi Hills, ka ong ba katei ka jingjia ka la jia ha kawei na ki jaka ha ka dong Mawïaban jong ka shnong Siejlieh, West Khasi Hills ha HP Petrol Pump, Mawïaban kaba don harud ka surok Nongstoiñ-Riangdo.
Ïa katei ka trok la ñiah da u Obarlin Sohshang na ka shnong Mawsaw, West Khasi Hills bad ka tyllong khubor na u SP ka ïathuh ruh ba katei ka thuk-thuk ka dei kaba don ïa u nombor ML-06-4170.
Ka tyllong khubor na u SP ka ong ruh ba ïa utei u rangbah uba la khlad u dei ba la tip kyrteng kum u Bah Phrailannes Nongsiej (54 snem ka rta) na ka shnong Mawranglang, SWKHD uba ñiah ruh ïa ka thuk-thuk.
Shuh shuh ka khubor ka ong ba halor katei ka jingjia ka jingtohkit na ki pulit ka dang ïaid shakhmat.
U Principal Legal Advisor jong ka All India Football Federation’s (AIFF) u Nilanjan Bhattacharjee ha ka Sngi Saitjaiñ u la wanrah ka jingkynnoh kaba shyrkhei pyrshah ïa u President ka AIFF u Kalyan Chaubey ba u dei u briew uba bamsap bad uba la pyndonkam ïa ka pisa da ki klur ha ki kam shimet.
Halor kane ka jingkynnoh, u Kalyan Chaubey u la ong ba ki dei ki bym don jingshisha bad bym don nongrim bad un sa ïaid da ki lynti jong ka aiñ.
Ha ka shithi kaba la thoh sha u Myntri Rangbahduh ka Ri u Narendra Modi, u Nilanjan Bhattacharjee u la ong ba u Chaubey u pynïaid ïa kine ki kam bamsap lyngba ki ‘tender’ ki bym pynïaid khuid bad ka jingsam ïa ki ‘tender’.
U Bhattacharjee u la kynnoh ruh ba u Chaubey u la pyrshang ban sei ïa ka pisa na ka pla tyngka jong ka Federation bad ban pyndonkam ïa ka pisa jong ka AIFF na ka bynta ki kam shimet jong u.
U la kynnoh ba u Chaubey na ka bynta ki jingmyntoi lajong, u la ai kiba bun ki ‘tender’ kum ki broadcasting of I-League ne jingpyni ha ki TV ïa ka lympung I-League (jong ka aïom ba la dep), IWL, Santosh Trophy tang sha kawei ka kompeni, ba la buhrieh kyrteng, ba la kynnoh ba don ka jingïadei kaba jan bad une u President ba mynta ka AIFF.
“Shuh shuh ki ‘tender’ kiba long da ki klur tyngka ruh la ai bad pyllait tang sha kane kajuh ka kompeni na ka bynta ban pyni ïa ka lympung Futsal bad kiwei ki lympung," la ong u Bhattacharjee ha ka shithi kaba u la thoh bad phah kopi ruh sha u Myntri ka tnat Kam Pohïing ka Sorkar Kmie u Amit Shah bad sha u Myntri ki tnat Kam Ïalehkai u Anurag Thakur.
“Da ki klur ka pisa, la pynlut da une u President ba mynta na ka bynta ki kam bad leit jingleit shimet ka jong u, naduh ki jaka sah.
Tang na ka bynta ka jingleit sha Bangalore marwei, u la pynlut palat `40 lak tyngka," la kynnoh u Bhattacharjee.
Halor kine ki jingkynnoh, u Chaubey u la ong ba u la dep ban pule ïa kine ki jingkynnoh bad ba un sa ïaid da ki lynti jong ka aiñ bad ong ba baroh kine ki jingkynnoh ki long ki bym don nongrim bad ïa kiba yn sa jubab da ka aiñ.
Shisngi hadien ba ka Khasi Students’ Union (KSU) Laban Circle ka la dep shna ïa kawei ka ïing ha Maxwelton Estate kaba hap ha Kench’s Trace Oxford Hill & Rilbong bad kaba don harud surok, na ka liang ki samla pule bad ki longïing baduk ki la wan shakhmat ba ki kwah ban sah ha katei ka ïing kaba dang shu dep shna.
Haba buddien halor kane, la ïoh ban ïakren bad u President ka KSU Laban Circle, u Rueben Najiar, u la ïathuh ba ki la don ki samla pule bad ki longïing baduk kiba la wan ban pan ban sah ha katei ka ïing hynrei kum ka seng ka hap ban da bishar shwa ban ai ban phah sah bad kan dang shna biang ïa ki ïing nangne shakhmat.
U la ïathuh ba ha ka jingïakynduh bad ka Deputy Commissioner ka East Khasi Hills, Kong RM Kurbah ha ka 29 tarik Rymphang, ka la ïathuh ba kam don ki thup kyrteng jong ki ïing bar jylla kiba sah ha katei ka jaka namar ka hap ha ka Land Revenue hynrei ka la kular ba kan thoh shithi sha ka tnad Municipal ban khang noh ban ri masi namar ki pyntuid ïa ki jaboh sha ki wah.
Nangta, u la ïathuh ba ki don palat 20 tylli ki ïing na ki 70 tylli kiba sah ha katei ka jaka sorkar kiba im da kaba ri masi.
“Ngi la dawa na ka DC ba ka dei ban kyndang beit ïa kito ki briew kiba sah be-aiñ, hynrei ka DC ka la jubab ba kane ka dang hap ha mukotduma hynrei ka la kular ban phah khang tang ïa kito ki longïing kiba ri masi" u la ong.
U la pynpaw ba lada ka shlem treikam jong ka DC kam don ïa ki kyrteng jong ki ïing bad ki briew kiba sah kan don jingma namar lada mih ki jingsniew yn nym lah ban tehlakam.
Kum ban shu pynkynmaw, ka KSU Laban Circle ka la leit shna ïa ka ïing kaba ker da ka tin harud surok ha Maxwelton Estate ha ka step jong ka 29 tarik u Rymphang ban phah sah ïa ki para Khasi ki bym don ïing.
Haba buddien ïa kane ka ïing la ïohi ba ki jingthoh kiba la wah harud surok ki don kiba la kyllon bad ka ïing la khang tala.
Ka Shillong Lajong Football Club ka long ba la khreh ban ïakhun pyrshah ïa ka Churchill Brothers lashai ka sngi ka 4 tarik ha ka lympung I-League ka ban long ha Tilak Maidan ha Goa.
Kane ka jingïalehkai hapdeng ka Shillong La-jong pyrshah ïa ka Chur-chill Brothers kan long ha ka por 7 baje janmiet.
Lah ban pynkynmaw ba ka Shillong Lajong ha ka jingïalehkai kaba la dang shu dep pyrshah ïa ka Rajasthan United ka la ïakhaid da mar 4-4 kol, kata wat hadien ka la tam lypa da 2 kol.
Ka Shillong Lajong haduh mynta na ki 16 tylli ki jingïalehkai ka la lah ban kamai haduh 26 point bad don ha ka kyrdan kaba 6 ha ka miej ïakheiñ point.
Na ki 16 tylli ki jing -ïalehkai ba la dep, ka la khur jingjop 7 sien, ïa-khaid 5 sien bad ban shah rem noh ha ki 4 tylli.
Ha ka jingïakynduh bad ki lad pathai khubor ha ka Sngi U Blei, u Head Coach ka Shillong Lajong u Bah Bobby L Nongbet u la ong ba u khmih lynti ba ha kane ka jingïalehkai ban long lashai ka sngi, ka kynhun kan lah ban ïalehkai bha khamtam lei hadien ka jingbym lah ban jop ïa ka Rajasthan United.
“Nga don ka jingshaniah ba kum ka kynhun kan sa klet noh ïa kaei kaba la leit bad ban phai khmat na ka bynta kane ka jingïalehkai ban wan bad ban ïalehkai bha na ka bynta ban khur ïa ki 3 point pura bad ban ïaleh ban nang pynduna ne pynïajan ha ka jingïa ïoh point bad ki club kiba don hapoh ka Top 4 ha ka miej ïakheiñ point," la ong u Bah Bobby.
Ha kawei pat ka liang, ka Churchill Brothers mynta ka don ha ka kyrdan kaba 11 ha ka miej ïakheiñ point na ki 17 point kiba ka la ïoh ban khur na ki 16 tylli ki jingïalehkai haduh mynta, kata ban khur jingjop 4 tylli, ïakhaid 5 tylli bad shah rem haduh 7 tylli.
Ka Awaken India Movement (AIM) Meghalaya Unit ha ka Sngi Thohdieng ka la leit ban ïakynduh ïa u Principal jong ka St.
Anthony’s College halor ka jingpynmih jingthoh jong ka kolej ba ki khynnah pule ki dei ban don ïa ka Aadhaar Card lym kumta kim lah satia ban thoh ïa ka eksam.
U Chairman jong ka AIM, Bah Banshai Marbaniang, u la ong ba ka jingwan ïakynduh jong ka kynhun ïa u Principal ka kolej ka dei halor ka jingeh kaba ki khynnah pule jong katei ka kolej ki la ud la nam bad ïakynduh tang namar ka jingbym don jong ki ïa ka Aadhaar Card.
U la ong ba kane ka jingphah leh Aadhaar Card ïa ki samla pule kam dei satia kaba la phah tang napoh ka St.
Anthony’s College hynrei wat napoh ka Nongstoiñ College, Nongpyndeng ruh ka la mih ka jingujor lyngba ki khynnah pule katei ka kolej ba ki hap ban leh ïa ka Aadhaaar Card lym kumta kin duh ban thoh eksam.
U la ong ba kum ki kolej kim dei ban pynbor ïa ki khynnah pule ba kin pyndonkam ïa u Aadhaar Card hynrei kaei-kaei baroh ka shong ha ka mon ba laitluid jong ki.
“Ka mon jong ki ka long ba kin wanrah ïa u Aadhaar lada ki la don ïa u Aadhaar bad lada kim pat don ruh, ym dei ban pynbor ïa ki bad ong ba lada kim leh ïa u Aadhaar kin duh ban thoh ïa ka eksam", la ong u Bah Marbaniang.
Nalor nangta, u Bah Marbaniang u la ong ruh ba na ka liang ka kynhun kan sa leit ban ïakynduh ïa u Vice-Chancellor ka North Eastern Hill University (NEHU) ban kylli halor kano ka aiñ bad kyndon ba na ka liang jong kane ka skulbah ka la pynmih ïa kane ka jingthoh na ka bynta ban byrngem ïa ki khynnah pule ba kin duh ka lad ban thoh ïa ki eksamin jong ki tang namar ba kim don ïa ka Aadhaar Card.
Shuh shuh u Bah Marbaniang u la byrngem tyngeh ruh da kaba u la ong ba lada na ka liang jong ki kolej bad ka skulbah ki pynbor ïa ki khynnah ban leh ïa ka Aadhaar Card, na ka liang ka kynhun kan dawa shisyndon ban pynsangeh noh ïa kino-kino ki eksamin kiba don hapoh ka jylla.
“Yn nym dei shuh ba ngin pynlong ïa ki eksamin namar ka Supreme Court ka la dep ong lypa ba u Aadhaar um dei uba kongsan ban pyndonkam ha ki UGC, NEET lane ha ki CBSE Course na ka bynta ban ïaleh ïa ki eksam", la ong u Bah Marbaniang.
U Bah Marbaniang u la ong ba lada na ka liang ki jaka pule ki don kano-kano ka jingïohnong lane ki khynnah pule ki dei ban ïoh ka jingïohnong na ka bynta ban pyndonkam ïa ka Aadhaar Card, ki dei ban pynshai sha ki khynnah pule ym ba kin buhrieh ïa kine kiei-kiei namar kane kam dei ka kam kum ka khaïi ka pateng jong ki jaka pule.
“Ka kolej kam dei ban buhrieh ïa kiei-kiei baroh khoit hynrei ka dei ban pynshai lut sha baroh ym ban pyndonkam kum ka khaïi ka pateng namar lada ki leh kumta, ngin ujor syndon shapoh ka High Court ne sha ka Supreme Court ba dei ban khang shisyndon ïa ki kolej bad ban khang shisyndon ïa kano-kano ka eksam kaba ki khynnah ki dei ban ïaleh bad ym dei shuh ban pynlong ïa ki eksam", la ong u Bah Marbaniang.
Na ka liang ka kynhun kan sa leit ruh ban buh da ki jingthoh ha u Myntri ka tnad pule puthi ka sorkar jylla, u Rakkam A.
Sangma halor ka jingbym kren eiei jong ka tnad halor kane.
Pynban na ka liang ki jaka pule ki la shu pynmih kynsan ïa kane ka jingbthah bad byrngem ïa ki khynnah pule ba kin duh ban thoh ïa ki eksam jong ki lada kim don ïa ka Aadhaar Card.
Na ka liang katto-katne ki khynnah pule jong ka St.
Anthony’s College ki la pynpaw ba kane ka jingbthah jong ka kolej ban leh ïa ka Aadhaar Card na ka bynta ba kin ïoh ïaleh ïa ki eksam jong ki ka la long pynban kum ka jingshah pynbor bad ym tang katta hynrei ka la buh jingeh shikatdei ruh ïa ki.
Ka jingïakhun hapdeng jong ka Real Madrid pyrshah ïa ka Valencia ha ka lympung La Liga ka la kut noh ha ka jingïakhaid da mar 2 kol.
Ha kane ka jingïalehkai u rangïalehkai shakhmat ka Madrid u Jude Bellingham u la shah sei ‘Red Card’ hadien ba la kut ka jingïalehkai.
Haba phai sha ka jingïalehkai, ka Valencia tang hapoh ka 30 minit ka la ïoh ban khyrwit haduh ar tylli ki kol, kata ïa ka kol ba nyngkong la thep da u Hugo Duro ha ka minit kaba 27 bad ha ka minit ba 30 la thep da u Roman Yaremchuk hynrei shwa ban wai ka kylla step, ka Real Madrid ka la ïoh ban pynphai shi kol lyngba u Vinicius Jr.
Ka jingïakhun ha ka kylla miet ka la nang itynnad shuh shuh namar  baroh ar liang ki la ïakhun tyngeh ban nang ïoh pynkhih jar bad dei ha ka minit kaba 76 ba u Vinicius Jr u la ïoh ban pynphai ïa ka kol ba ar ïa ka Real Madrid.
U Bellingham u la pyrkhat ba u la lah ban pynjop ïa ka Real Madrid ha ki minit kaba 6 jong ka por ba la ai ha ka ‘injury time’ hadien ba u la pyndei da ka khlieh ïa ka bol hynrei na ka liang u referee u Gil Manzano u la dep ban put pynwai ïa ka jingïalehkai shwa ban kynjat ïa ka bol.
Mar kumta na ka liang ki rangïalehkai ka Real Madrid ryngkat ki nongtrei jong ka, ki la ker pyllun ïa u Manzano bad ruh u Bellingham uba la ujor pyrshah ïa kane, ba u la shah pynduh noh ïa ka kol, ka la pynlong ïa u referee ban sei da ka ‘Red Card’.
Kane ka jingïakhaid ka la pynlong ïa ka Real Madrid ban bteng ïa ka jingbym pat shah rem sha ki 21 tylli ki jingïalehkai bad ruh ban nang pyntam point ha ka kyrdan ba nyngkong ha ka miej ïakheiñ point.
Lyngba kane ka jingïakhaid ka Real Madrid ka la kamai 66 point na ki 27 tylli ki jingïalehkai bad ban tam da 7 point ïa ka Girona kaba don ha ka kyrdan kaba ar kaba la kamai 59 point na ki 26 tylli ki jingïalehkai, kumta lada ka Girona kan khur jingjop, kan nang lah ban pynduna sha ka 4 point.
Haba phai sha kiwei pat ki jingïalehkai kane ka lympung, ka Sevilla ka la pynliem noh ïa ka Real Sociedad da 3-2 kol, ka Rayo Vallecano ka la ïakhaid da mar shi kol ha ka jingïakhun pyrshah ïa ka Cadiz bad kumjuh ruh ka jingïalehkai hapdeng ka Getafe pyrshah ïa ka Las Palmas ka la kut ha ka jingïakhaid da mar 3 kol.
Ka Eastern West Khasi Hills District Cricket Association (EWKHDCA) ha ka sngi Saitjaiñ jong ka taïew ka la ïoh ban plie pyrda ïa ka lympung ïalehkai kriket ba la tip kum ka Eastern West Khasi Hills District T20 Cricket Tournament 2024.
Ïa katei ka lympung ïalehkai la pynlong ha madan KSA Mairang Mission ha kaba u Bah W Massar kum u BDO ka Mawthadraishan C&RD Block u la long kum u kongsan ha ryngkat ka jingdonlang jong u Bah BL Nongum, Principal ka Khadsawphra College Mairang lem ruh ki dkhot jong ka Association.
Ha kane ka lympung ki don haduh 8 tylli ki kynhun kiba wan ïashimbynta.
Haba phai pat sha katei ka sngi sdang ïa ka lympung ïalehkai, ka kynhun ïalehkai jong ka Hurricane ka la ïoh jingjop da 19 run ha ka jingïalehkai pyrshah ïa ka Super XI.
Haba phai sha kane ka jingïalehkai kaba nyngkong, ka Hurricane kaba la tied nyngkong, ka la tied haduh 133 run na ki 20 tylli ki over bad duh noh 6 wiket.
Haba beh ïa kane ka thong, ki nongtied ka Super XI ki la lah ban kynjoh tang 114 run bad hap lut baroh 10 tylli ki wiket tang na ki 18.
5 over, kumta lyngba kane ka la pynlong ïa ka Hurricane ba kan ïoh jingjop da 19 run.
Ha katei ka sngi ïa ka khusnam ‘Man of the Match’ la ïoh ban khur da u Ablefounderman Nong-siej na ka Hurricane uba la tied marwei haduh 62 run.
Ka Khalsa Warriors Cricket Club ka la khur jingjop ha ka lympung ïalehkai First Division Shillong Cricket League ba la pynïaid da ka Shillong Cricket Association kaba la long ha ka Sngi U Blei ha madan Polo.
Haba phai sha ka jingïalehkai, ka Masonic Cricket Club kaba la jop ïa kynting pisa ka la kam trai ban tied nyngkong.
Na ki 30  over ka la kamai 129 run bad hap lut baroh ki wiket.
U Bharat Rana marwei u la tied haduh 57 run na ki 85 tylli ki bol katba u Kushaldeep Singh ka Khalsa Warriors uba la kawang 8 over u la khur 3 wiket bad ai tang 17 run bad u Sawan Singh uba la kawang 7 over, u la khur 4 wiket bad ai 32 run.
Haba beh ïa katei ka thong, ki nongtied ka Khalsa Warriors ki la lah ban kamai tang ha ka over kaba 23.
3 over kata ban kamai 132 run bad hap 6 wiket.
U Aditya Mahala u la kamai 40 run na ki 34 tylli ki bol bad u Kushaldeep Singh u la tied 25 run na ki 22 tylli ki bol, katba u Bhuwan Thapa ka Masonic uba la kawang 8 over u la ai 24 run bad khur 3 wiket.
Kumta kane ka la pynlong ïa ka Khalsa Warriors ba kan jop ïa kane ka jingïalehkai da 4 wiket bad ha kane ka sngi ïa ka nam ‘Player of the Match’ la ïoh ban khur da u Kushaldeep Singh uba la lah ban tied 25 run bad kumjuh ruh ban khur 3 tylli ki wiket.
Ha shwa ban sdang noh ka lympung Indian Premier League (IPL) 2024, u rangïalehkai ba dang thymmai ka Gujarat Titans ba la thied ha ka dor `3.
6 klur, u la mynsaw hadien ka jingjia aksiden.
Une u rangïalehkai uba la kyrteng u Robin Minz u la ngat ha ka jingjia aksiden ha ka jingñiah ïa ka thuk thuk Superbike.
Ïa kane la pynthikna da u kpa jong u, ba u khun jong u, mynta u don hapdeng ka jingshah eksamin.
“Une u rangïalehkai um shym la lah shuh ban tehlakam ïa ka bike ka jong u, haba u la ïatyngkhuh bad kawei pat ka bike.
Kam shym la don jingma ne ka jingmynsaw kaba heh bad ïa mynta u dang don hapdeng ka jingkhmih bniah jong ki doctor," la ong u kpa jong u, u Francis Minz.
Lah ban pynkynmaw ba u Robin Minz u la paw bha ha ki lad pathai khubor ha ka por ba u la shah thied ha ka Gujarat Titans ha ka ïew ïadie ïathied jong ka IPL 2024, ha kaba ka GT ka la thied ïa une u rangïalehkai ba dang 21 snem ha ka dor kaba 3.
6 klur tyngka.
U Robin Minz u dei uwei na ki rangïalehkai uba bud bha ïa ki dienjat jong u MS Dhoni bad kum u Dhoni, une ruh u dei uwei na ki nongtied ba tied eh bha ïa ka bol.
Kumba long mynta u Minz um pat ïalehkai satia ha ka Ranji Trophy na ka bynta ka jylla ka jong u hynrei u dei uba la don bynta ha ka kynhun jong ka Jharkhand ha ka U-19 bad U-25.
Ka Gujarat Titans kan sdang ïa ka lympung IPL 2024 ha ka 24 tarik mynta u bnai bad ka jingïakhun ba nyngkong kan long pyrshah ïa ka Mumbai Indians, ha kaba u kapten barim ka GT u Hardik Pandya un wan phai biang sha Gujarat hynrei kum u kapten jong ka Mumbai ha kane ka kynti.
Ka Election Commission of India (ECI) ha kine ki khyndiat sngi ka la kyntu ïa ki kyrtong, seng saiñpyrthei bad ki nongïalap ileskhon ba kin da bud ïa ki kyndon ba ka ju bthah na ka por sha ka por bad ka la byrngem ruh ban pynshitom ïa kiba pynkheiñ.
Ngi sngewtynnad ba ka ECI ka la leh ïa la ka kamram da kaba pynbna ïa kitei ki kyndon bad ki jingteh ba pyrkhing ïa ki kyrtong, seng saiñpyrthei bad ki nongïalap ilekshon.
Hynrei tang ban shu pynbna kam pat biang.
Ngi kyrmen ruh ba ka ECI kan khyrwit da kaba tyngeh ïa baroh ki kyrtong, seng saiñpyrthei bad ki nongïalam ilekshon kiba pynkheiñ kyndon.
Lada kam lah ban leh kumta, kam don jingmut ban pynsyrwa kai ïa ka por jong ki nongshong shnong.
Ki paidbah ki kwah ban ïohi ïa ka ECI kaba trei laitluid, ïeng pdeng, bad ka bym salia ïano-ïano namar ka ilekshon ka dei ban long ka bakhuid bad kaba lait na ki jingshah kynthoh ba bun jait.
Ka dei ka kamram jong ka ECI ban pynthikna ba ka ilekshon kan ïaid beit ha ryngkat ka jingshai bad jingkhuid.
Lada shah pynthohbria, ka mut kan don jingartatien ïa ka ECI bad ki briew kiba ïadon bynta ban pynïaid ïa ka ilekshon kaba heh tam ha ka sla pyrthei.
Ka por kan sa batai la ka ECI ka shu pynheh tang ka tyngam lane ka pyni ruh da ki kam kiba tyngeh khnang ba kan ym don jaka ïa kiba pynkheiñ ïa ki kyndon ïakhun ilekshon.
Ka ECI ka la pynkynmaw ïa ki seng saiñpyrthei, kyrtong bad ki nongïalap ilekshon ba kim dei ba kin khroh ‘vote’ ha ka kyrteng jong kano-kano ka jaitbynriew lane da ki lynti kiba lah ban wanrah ïa ka jingïapait hapdeng ki nongshong shnong ha ka kyrteng jong ka jaitbynriew, niam bad kumta ter-ter.
Ha kajuh ka por, la kyntu ba ym dei ban kren lamler ne thok lane ki jingkren ba khlem don ki jingshisha.
La ai jingmut ba dei ban kiar na ka jingkynthoh ïa ki seng lane ki nongkyrshan jong ki da kaba pyndonkam da ki jingkynnoh ki bym don jingshisha.
Ka la maham ba ym dei ban ktah ïa ka jingim shimet, ki bym don jingïadei eiei bad ka kam paidbah, jong ki nongïalam ne nongkyrshan jong ki seng.
Ka la ong ruh ba dei ban kiar na ki jingkynthoh ba poh dor.
Sa kawei pat ka jingmaham ka long ba ki kyrtong bad ki seng kim dei satia ban pynkylla ïa ki jaka mane blei kum ki Temple/Mosque/Ïingmane kum ki rynsan ban ïalap ilekshon.
Ha kajuh ka por, ka ECI ka la ong ba ki kyrtong bad ki seng ki dei ban kiar na ka jingkynthoh ïa kino-kino ki kyntien kiba long pyrshah ïa ka burom ka I-jot jong ki ‘riew kynthei.
La mana ruh ba dei ban ym ai ïa kino-kino ki byrta kiba ïalam bakla ha ki lad pathai khubor lane ki byrta kiba long ha ka dur jong ki khubor.
Ha ki rynsan ‘Social Media’, ka ECI ka la ong ba ym dei ban ai kino-kino ki jingthoh kiba long poh dor bad kiba ktah matïong ïa kiwei pat.
Ka ECI ka la kyntu ïa baroh ki seng saiñpyrthei, ki nongïalam jong ki bad ki kyrtong ba kin teh lakam ïalade hapoh ka Model Code of Conduct bad ki aiñ ki kanun.
Lada don kiba pynkheiñ pylleiñ-pylleiñ lane da kiwei pat ki rukom ïa ka Model Code of Conduct (MCC), ka ECI kan sa leh da kaba tyngeh.
Shuh shuh ka ECI ka la khang ïa ka jingpyrshang ban khroh ïa ki nongthep ‘vote’ da kaba kular ban pynrung kyrteng ha ki skhim ki bym don satia namar kane ka long kum ka jingthied ‘vote’ bad jingkular thok.
Nalor kitei kiba la kdew haneng, ka ECI ka la pynmih ruh sa ïa kiwei pat ki kyndon kiba ki seng saiñpyrthei, kyrtong bad nongïalap ilekshon ki hap ban bud ryntih.
Kitei ki jingkyntu kynpham da ka ECI, kaba pynïaid ïa ka ilekshon MP bad MLA, ka long hadien ba ka la ïohi ïa ka jinghiar dor ha ka kren ka khana ha ka por ïalap ilekshon.
Na ka liang ka ECI ka la kyntu ba ka jingïalap ilekshon ka dei ban long beit halor ki mat ki jura bad ban kiar na ka jingkren khlem akor.
Ka ECI ka la maham lypa ba kan peit bniah ïa ki jingpynkheiñ im-im peit-peit ne ne da kiwei pat ki lynti ïa ki kyndon ïakhun ilekshon ne MCC.
Nangne shakhmat, ngin ïa peitkai aiu ka ECI kan leh pyrshah ïa ki nongpynkheiñ kyndon bad kan shlan shisha ne em ban pynshitom la ki dei sa mano-mano ruh – ki barit ne ki bakhraw.
Lada ka long kumjuh ïa baroh, hangta ngin sa ïohi ïa ka ilekshon kaba kham khuid, kham shai bad kaba ïa biang lang na ka bynta jong baroh ki nongïakhun bad ki seng saiñpyrthei lym kumta kine kiei-kiei kin long lehnohei.
Ka shi kol ba la ïoh khyrwit da u Darwin Nunez ha ka minit 99 kaba la biang pura ïa ka Liverpool ban khlong ïa ka jingjop na shyntur jong ka Nottingham Forest, kata hadien ba la i kumba ka jingïakhun kan kut hapdeng ka jingïakhaid.
Wat hadien 90 minit jong ka jingïalehkai, ym shym la don kiba lah ban pynkhih jar.
Pynban ha ka 8 ki minit ba ai tam kaba dei artad ka ‘injury time’ ba ka Liverpool ka la ïoh ban knieh ka jingjop na ka Forest.
Haduh ka minit ba 98, la i kumba ka Liverpool kan duh noh ki 2 point bad ban ïoh tang 1 point ha kawei pat ka liang ka ban plie lad pat ïa ka Manchester City bad Arsenal ban tam shakhmat ha ka miej ïakheiñ point.
Hynrei ha ka minit ba 99, ka la ïoh knieh ïa ka jingjop bad kane ka la pynkmen ïa ki nongkyrshan jong ka, kiba la ïeng na ki jaka shong ban risa hi shait.
Kane ka jingjop, ka la pynlong ïa ka Liverpool ba kan khur 63 point na ki 27 tylli ki jingïalehkai bad ban tam da 4 point ïa ka Manchester City kaba don ha ka kyrdan kaba ar, kaba la ïoh 59 point na ki 26 tylli ki jingïakhun, katba 5 point ïa ka Arsenal kaba la ïoh 58 point na ki 26 tylli ki jingïakhun.
Ha kiwei pat ki jingïalehkai jong kane ka sngi, ka jingïakhun hapdeng ka Brentford bad Chelsea ka la kut da mar 2 kol, ka West Ham United ka la jop ïa ka Everton da 3-1 kol, ka Fulham ka la jop ïa ka Brighton da 3-0 kol, ka Newcastle United ka la jop da 3-1 kol ïa ka Wolves, ka Tottenham Hotspur ka la jop ïa ka Crystal Palace da 3-1 kol bad ka Aston Villa ka la jop ïa ka Luton da 3-2 kol.
Kaba lyngngoh ka long ba ka Asom Sahitya Sabha la seng naduh u snem 1917 bad ka Bodo Sahitya Sabha la seng ha u snem 1952, katba ka Khasi Authors’ Society la seng haduh u snem 1978.
Katba lah ban sngewthuh ka long ba ki paidbynriew Khasi ki la shah iuhroit haduh katta katta, nyngkong ha ki phareng, nangta ha ki dkhar Bangali, nangta ha ki dkhar Assamese namar ba jia ryngkhat ba la buh ïa ka nongbah ha Shillong ban korbar ïa ka jylla bah Assam kaba kot shaduh Sylhet ha shwa ban ioh laitluid ha u snem 1947.
Kaba shah jied ka nongbah Shillong ka don la ki jong ki rukom ba ioh bad duh jingmyntoi ïa ka imlang sahlang bad ïa ki paidbynriew Khasi ha ka imlang sahlang.
Ka jingdon jong ki shlem korbar kam sorkar bad kiwei kiwei ki kynhun korbar kam kynthup ruh ïa ka khaïi pateng, ka pule dangle, ka sumar sukher, ka kamai kajih ka la pynsuk ïa ki paidbah na Ri Khasi ban ioh myntoi, hynrei ha kajuh ka por ka wanrah pat ïa ka jingtyllep kiwei kiwei ki jaitbynriew ban ïaknieh ïa ki bhah kiba dei ki hok jong ki paidbynriew Khasi.
Kumta kiba ioh myntoi ki dei kiba mad lyngba ka jingnang jingtbit shimet kiba long tang katto katne, katba kiwei kiwei ki jaitbynriew ki la ioh myntoi ym tang na ka jingtbit hynrei wat kaba kyrshan lem ki paradoh parasnam na la ki jaitbynriew lajong.
Ka la jia kumta ruh namar ba ki kher rangbah bad ki kynrem lyndan ha kita ki shlem korbar kam ki dei kiba la jyllei da ki jaitbynriew ba na sha bar, bad ki trai-ri trai-muluk ki dang palat.
Kumta ka la ktah jubor ïa ki hok ioh myntoi ha ka liang ka kami kajih, ka khaiï pateng, ka pule dangle, ka lad sumar sukher bad kiwei kiwei ki lad ioh myntoi.
Lada khmih wat haduh mynta mynne, ki kam ba kongsan ha ki shlem treikam bapher bapher la jyllei da ki dkhar, khamtam ki khar Bangali bad khar Assamese kiba la shong shnong ha nongbah Shillong pateng la pateng.
Ha kajuh ka rukom ka la jia ïa kiwei kiwei ki bynta jong ki lad ban kyntiew ïa ka imlang sahlang.
Khlem da khmih jngai, la shem ba ka khaiï pateng la tyllep da ki dkhar Marwari, Sindhi, Punjabi bad kiwei kiwei, ha ka kamai kajih lyngba ki shlem treikam sorkar jylla ne sorkar kmie la jyllei da ki dkhar Bangali, Assamese, Nepali, Bihari, bad kiwei kiwei, bad kaba tyngkreiñ eh ka dei ïa ka khyndew ha Ri Khasi ba la kurup naphang da ki dkhar Bangali, Assamese, Marwari bad kiwei kiwei.
Ki don lei lei ki dong ha nongbah Shillong kiba haduh mynta mynne ki dang jer da ki ktien dkhar kynthup bad khariong bad kharlieh, kum ka Bishnupur, Motinagar, Bhagyakul, Bijni, Kench’s Trace, Lachumiere, Paltan Bazar, Garikhana, Jhalupara, Barapathar, Lama Villa bad kumta ter ter.
Donbok da ka jingïakhun ba radbah jong ki samla Khasi lynba ki sengbhalang, khamtam ka KSU ba ka shnong Nongmynsong kaba la jan shah tyllep ha ki khar Nepali kat haduh ba ki la jer da ka Lalchand Basti, hynrei mynta la phai biang sha ka kyrteng tynrai kumjuh ruh shibynta na ka Garikhana la phiah ban jer thymmai da ka Lumdiengjri, Happy Valley sha ka Them Basuk, hynrei ka ba phylla ka dong Khasi kum ka Sunny Hill ka dang ïaineh hi da ka ktien phareng.
Ka shohbieit phareng ka dang sah khyrdong bad suhkhlieh ha janor haduh kine ki sngi bad katba dang rasong ki snap phareng ha ka imlang sahlang katta kan dang ïaineh bad ka long kaba jwat ban dkhat.
Ki artylli ki kynroh radbah jong ki snap phareng ba ym lah shuh ban weng na ka janor ki paidbynriew Khasi ka dei ka pule dangle bad ka balang Khristan, hynrei lada don ka mon bad kyndit bynbriew ban pynbeit, ka dang don ka lynti ban peitmat noh.
Ha ka jingshisha kam pher lada pule ne shah hikai katkum ka juk mynta ha kano kano ka liang jong ka stadtip lada ki briew shimet ki lah ban peitngor ban ym shah tyllep ha ka pyrkhat sepngi.
Kumjuh ruh kam pher lada bud ïa ki jinghikai jong ki balang Khristan, lada ki briew shimet ki peitngor ban ym tyndep ha ka pyrkhat sepngi.
Ha kane ka spah snem ba arphew ki la don byllai ki jingkylla ha ki shlem hikai bad ki shlem riewniam jong ki balang Khristan kiba la tipbriew ban ñiewkor ia ka tynrai jong ka riti dustur Khasi ha baroh ki liang.
Kumta suki suki ki jingkylla kin dang lam sha ka jingkyrmen ïa ka imlang sahlang, lada ki pateng bynriew ha ka lawei ki lah ban ngam sha la ka nongrim tynrai bad ban kiew irat katkum ka jingdawa jong ka juk.
Ha ka juk synshar ka sorkar Bilat la phngian ha ka janor jong ki paidbynriew Khasi ba kiei kiei ki khanatang bad saiñpyrkhat tynrai Khasi ki dei ki khana riewkhlaw ba dang dum bad ba ym pat mad ïa ka shaipyrthei.
Kane ka rukom pyrkhat la phrung lyng-ba ka pule dangle bad lyngba ka kam ïalap niam ka balang Khristan.
Mynha kata ka juk ki phareng ki kheiñ ba ki khanatang bad riti dustur Khasi ki dei ki rukom jong ki riewkhlaw ba dang dum bad kim pyrwa hi ruh ban pule bad ngam ha ka saiñpyrkhat tynrai.
Na ka daw ba ha ka synshar ruh la shu thombor, kumta ha ka pule dangle bad ha ka jingngeit ruh la phngian jubor ha ka janor briew khamtam ha kata ka por ba ki dang kyndit tyngeh ban shah synshar ha ki nongwei.
Hadien da ki spah snem ba la laitluid na kaba shah synshar tehmraw ha ki phareng, la wan tuid pat da ki pateng bynriew na kajuh ka Hima Bilat bad na kylleng ki Ri sepngi ban wan wad bniah bad tih sani shaphang kiei kiei kiba rim jong ka riti dustur riewlum ha kylleng ka thaiñ.
Ka jingjur palat jong ka jinghap ïor bad jingsopthah ha kylleng ki bynta jong ka Afghanistan ha kine lai sngi ba la leit, ka la wanrah ia ka jingiap jong 15 ngut bad kumba 30 ngut ruh kiba shitom bad mynsaw ha bun jait ki jingjia bapher bapher.
Ym tang katta, hynrei la iathuh ruh ba katkum ka kaiphod ba la ioh lum na Balkh bad Faryab ha ka step Sngi Saitjaiñ, la shem ba ki don palat 10,000 tylli ki jingri bad ki mrad kiba la shu iap ei kha-ma-ka namar jong katei ka jinghap thah kaba jur bad kaba la wanrah ruh ia ka jingkhriat kaba tasam ha kitei ki nongbah ha Afghanistan.
Namarkata, na ka liang ki paidbah ki la pynpaw ka jingsngewkhia kaba jur namar ka jingsop thah palat bad bun ki jingri ruh ki la shu iap ei kumto.
Ka lyer Langtharai ne ka Er Kyllang ka la sar sha kylleng ka ri Khasi naduh ba kut u bnai March bad ki dang mih ki khubor iaka jingpynshitom ka mariang ïa u khun u hajar ka Ri Khasi.
Ki riew tymmen ki ong ba kine ki jingjia ha kine ki sngi kim pat ju jia koit.
La wan u slap, la wan u phria bad ka lyer langthari hynrei kam pat ju bam briew kumba long mynta u snem bad tang ha ka shibnai.
Ka por jong u Er Kyllang kan dang neh haduh ba kut jong u bnai June ki la ïathuh, hynrei ki kyrmen ba ka bor u Trai nongthaw kan ri bad julor shuh ha ki sngi ki ban dang wan bad ban ym duh shuh ki mynsiem briew.
Katkum ka jingkheiñ ba la ioh baroh  kiba la ïap ha ka jingbeh ka ‘Er Kyllang ki long 12 ngut ha kylleng ka Ri.
Kaba kum kane ka jingjia ka pynkyndit ïa baroh bad kumno ka ktah ïa kiba haïing jong kito kiba la khlad noh ym lah shuh ban batai namar ka shu long kyndit khlem da pyni dak ïa kiba u briew u lah ban shim ïaki lad jingïada.
Ka Ri baroh kawei ka poi ha ka lyngngoh ba haduh katne ki jingjulor lah ban wanrah tang ha ka shikyllipmat.
Ki don kiba suba ba don ka daw ba la jia haduh katne ha ka ri u Hynñiewtrep.
Hynrei ka don ka jingïapher bad ka jingjia kaba la jia ha u snem 1988 ha kaba la ther jur u slap uba la pynjot bun ïa ki jingthung jingtep bad haba la pra bun ïa ki jingthung jingtep bad haba la pra ki lynti syngkien.
Mynta u snem ka bam ka mariang sa ïa ka mynsiem briew.
Ki shnong kiba heh kumjuh ki barit ki la shah syllad naphang haba dei ïaid lynti u Kyllang.
U khlem tip shuh ïaki khyllung ne ki rangbah hynrei ula bam duh wat ïa kiba dang hok ruh.
Dei na kane ka daw ba baroh ki shaiong bad kim lah shuh ban batai balei ka poi kat sha kane ka apot sepsngi.
Hynrei ïa kiba dang don ha sla pyrthei ym lah ban ong da kumwei, ki dei ban ïai beh sha la ki kam ki duk bad ki ban dang dei ban pyndep ïa ki bun bah ki kam ba dang sah.
Hynrei ym don uwei ruh u ban rai da kumwei nalor ba shu kohnguh beit ba kane hi te ka long ka jingsneng kaba khraw ïa ka jaitbynriew jong ngi.
Ki stad saïan ki ong ba lada la kham tip bha ïaka jinglong jingman ka mariang bad ka jingïadei jong ka bad u khun bynriew shibun kiei kiei lah ban leh.
Ki ong shuh ba lada lah ban sumar ïaka kan wanrah jingkyrkhu ïa u khun bynriew pateng la pateng.
Ki ong ba ki ri shyiap kiba bun jong ka pyrthei baïar kim shym la mih hi.
Bunsien ka long ka jingleh bym suitñiew jong u khun bynriew ba la jia kaei kaei kaba sniew.
Ki ïathuh ba ki khlaw ki btap, ki jingthung jingtep bad ka jingmih u briew ba man la ka sngi ka don ka jingïadei ba jan eh.
Hynrei haduh katno la lah ban pynbiang ïa kaba donkam bad ka mariang ha ka trei ka ktah, ka khaïi ka pateng bad ha ka rukom im ka ban pynïasuk ïa u briew bad ka mariang ka long ka jingkylli kaba jylliew ka jingmut.
Lymda lah ban ïa phai dien ban shim ïa ki jijngsneng ba la don lypa ka jingtip u briew ha ka juk mynta ka long lehnohei.
Ka por kan sa batai.
U Shehbaz Sharif un wanphai biang kum u Myntri Rangbahduh ka Pakistan ha ka sien kaba ar hadien ba ka Parliament ka la jied ïa u ha ka Sngi U Blei.
U Sharif, 72 snem ka rta, u la long teng u Myntri Rangbahduh ha ka sorkar synrop hadien ba u Imran Khan u la shah weng na kane ka shuki.
Lah ban kdew ba u la long u Myntri Rangbahduh haduh u bnai Nailar 2023 hadien ba la pynwai noh ïa ka Parliament.
Ka ilekshon sha Parliament jong ka Pakistan ka la long ha u bnai ba la lah.
U Sharif u la long u kyrtong mon lang na ka bynta ka shuki Myntri Rangbahduh jong ka seng Pakistan Muslim League-Nawaz (PML-N) bad ka Pakistan People’s Party (PPP).
Une u nongïalam u la jop da kaba suk hadien ba u la ïoh 201 vote ha ka Parliament kaba don 336 ngut ki MP.
U Omar Ayub Khan, uba dei u kyrtong uba la ïakhun pyrshah ïa u Sharif na ka seng Pakistan Tehreek-e-Insaf (PTI) ba la lam khmat da u Imran Khan, u la ïoh tang 92 vote.
Ïa ka jingpynbam smai ïa u Sharif yn pynlong ha ka 4 tarik Lber ha ka ïing sah u President ka Pakistan.
Lah ban kdew ba u Sharif u la long teng u Myntri Rangbahduh ka Pakistan naduh u Ïaïong 2022 haduh Nailar 2023 hashwa ban pynwai noh ïa ka Parliament ban pynlong da ka ilekshon bathymmai.
Une u Myntri Rangbahduh bathymmai ka Pakistan u la ai khublei ïa ki MP bad ki seng kiba la kyrshan bad pynpaw ïa ka jingshaniah ha u bad ban pynlong ïa u kum u nongïalam jong ka Parliament.
Ha kajuh ka por, u la ai khublei kyrpang ïa u hynmen jong u, u Nawaz Sharif uba dei ruh u Myntri Rangbahduh ka Pakistan ha ki snem kiba mynshwa bad uba la bat ïa kane ka kam la saw sien.
U la ong ba u hynmen jong u, um ju don satia ka jingmut ban leh eiei ka basniew pyrshah ïa ka Ri lajong ym kumba long kwiei pat kiba ïakhun pyrshah ïa u ha ka saiñ hima sima ha Pakistan.
Haba ai jingkren, u Sharif u la kynthoh ruh halor ka mat kaba ïadei bad ka Kashmir, hynrei u la kular ba un pynbha ïa ka jingïadei bad baroh ki Ri bad kumjuh ruh ki Ri kiba don marjan bad ka Pakistan.
Ki nongialam ka United States ha kane ka por ki pynpaw ka jingshaniah kaba skhem ha ka ri India bad ong ruh ba katei ka kynhun QUAD jong 4 tylli ki ri kan nang kiew shaphrang bad kan iaid shakhmat hapoh ka jingialam jong ka ri India ha une u snem (2024).
U President ka United States- u Joe Biden, u la pynpaw ka jingsngew sarong kaba khraw ba katei ka kynhun QUAD ka la lah ban iaid shakhmat ha kine ki 3 snem mynta bad kumta ruh u la ong ba ka US ka ngeit skhem ruh ba katei ka kynhun kan nang kiew shaphrang nangne shakhmat hapoh ka jingialam jong ka India.
Katei ka kynhun QUAD ka kynthup ia 4 tylli ki ri naduh ka United States, ka India, ka Australia bad ka ri Japan, bad kitei ki 4 ri ki la ioh ban pynlong ia ka jinglang kaba heh tam jong katei ka kynhun QUAD hapoh ka White House jong ka US ha u Lber jong u snem 2021.
Kumta, la ong ba ha katei ka 1 tarik u Lber 2024 ruh, kaba long ka sngi dap snem jong katei ka kynhun, ka US ka la ong ba ka shaniah skhem ha ka jingpyniaid kaba stad jong ka India ba kan nang kyntiew bad pynheh-pynïar ia ki kam- ki jam baroh lyngba jong katei ka kynhun kaba la iaid shakhmat kumba long ha kane ka por.
Ha ka por ba dang shah kynthoh bha na ka seng BJP bad na ki seng ka liang pyrshah halor ka mat ba ïadei bad ka Sandeshkhali, ka seng kaba bat ïa ka jingsynshar ha West Bengal ka Trinamool Congress (TMC) ka la pynbna ban pynlong ïa ka jingïalang paidbah kaba heh ha Brigade Parade Ground kaba ha Kolkata ha ka 10 tarik, Lber ban ïakhih pyrshah halor ki jingleh donbor jong ka sorkar kmie pyrshah ïa ki projek ai jingmyntoi sha ki paidbah jong ka sorkar jylla.
Ha kane jingïalang paidbah yn ai jingkren da ka heh nongïalam jong ka TMC ka Mamata Banerjee bad u General Secretary jong ka seng ha ka ri u Abhishek Banerjee, la ïathuh ka tyllong khubor kaba la wan na ka seng.
Kum shi bynta ban pynbna halor kane ha ka rynsan lad pathai X, u Abhishek Banerjee u la ong ba ïa kane ka jingïalang paidbah la tip kum ka ‘Jana Garjan Sabha’ yn sa pynlong sha kiba bun ki jaka ka ban sdang shwa na Bengal.
Ka rai ban pynlong ïa kane ka jingïalang paidbah kaba heh ka la long ha ka por ba la don ka jingïakhih halor ka Sandeshkhali ba ki longkmie na ki jaka nongkyndong kiba la pynshisha ba ki la shah leh donbor ha ki nongïalam jong ka seng TMC ha ka thaiñ ha ryngkat ka jingdonkti lang jong u nongïalam ka seng uba dang shah kem shen u Sheikh Shahjahan.
Ka jingjia ha Sandeshkhali kaba don ha North 24 Parganas jong ka West Bengal ka la shah peit khmat ha kiba bun, naba ki nongïalam jong ka liang pyrshah kiba kynthup ïa u Suvendu Adhikari bad u Sukanta Majumdar ki la leit sha kane ka thaiñ ban ai jingkyrshan sha ki nongshong shnong.
Ha kaba ïadei bad kane, ka seng TMC ka la kynnoh ba ka seng BJP ka la pyrshang ban ïakren bad ki paidbah bad ban pynduh ïa ka shongsuk-shongsaiñ, khamtam hadien ba ka la don ka jingleit khynra jong ka kynhun ED ha ka jaka sah jong u Shahjahan ha u bnai Kyllalyngkot.
Ka Qatar ha kane ka kynti ka kyrmen skhem ba ka thma jong ka Israel pyrshah ia ka Gaza kan sangeh noh hadien ba ka tnat kam bar ri jong ka Qatar ka la ioh ban iakren bad ki tnat kam bar ri jong kiwei pat ki ri ba marjan.
Kumta ruh ka Qatar ka la ong ba ka kyrmen skhem ba ka thma Israel kan kut noh shuwa ka jinglehniam ‘Ramadan’.
Namar la ong ruh ba ka Qatar ka long kawei na ki ri kaba la ialeh shitom bha ban wanrah ia ka jingiasuk hapdeng ka Israel bad ki lehnoh Hamas hapoh Gaza bad ka la pyrshang ruh ban iakren bad ki ri bapher bapher kum ka Palestine, ka Egypt bad ka United States khnang ba kin lah ban pynkohnguh ia ka Israel ba kan sangeh noh ia katei ka thma naka bynta ka jingbha lang jong baroh bad khamtam eh naka bynta ki paid nongshong shnong ba lui-lui jong ka Gaza kiba la kylla kordit namar ka thma hapoh ka nongbah Gaza jong ka Palestine bad kiba la shu kylla phetwir bad kim don iing- don sem shuh.
Kaba kham kordit ka long ba wat hapdeng ka jingkylla phetwir jong ki, ki bam- ki dih ruh ki la thylli lut bad khamtam eh ki dawai- ki dashin ki la lut lut.
Ki paidbah kiba pang ba shitom ki hap ban shu shah bad sngap satar hapdeng ka jingpang- jingshitom jongki bad don ruh kiba la hap ban shu iap jynjar namar ba kim ioh shuh ia ka jingsumar kaba ki dei ban ioh namar ka jingktah jur jong ka thma ia ka jingim jongki.
Namarkata, ka Qatar ha kane ka por ka pynpaw ia ka jingsngewkhia kaba jur halor ka jingbym lah shuh ban pynsangeh ia ka thma jong ka Israel pyrshah ia ka Gaza bad kumta ruh ka la ong ba mynta ka kyrmen skhem ba ka thma hapdeng ka Israel bad ki Hamas kan kut noh shuwa ban poi katei ka jingleh niam ‘Ramadan’ jong kitei ki jaitbynriew katei ka ri.
Namar la ong ruh ba ka Israel kam shym pynsngap ne kohnguh shuh ïano- ïano ruh ha kane ka por bad ka la phah ia ki shipai jongka ban leit hiar thma naduh na ryngkew, na duriaw bad khamtam nalor suiñ bad ka jingleit pynhiar kput jong ka Israel ia ki lehnoh Hamas ha Gaza ka la pynjot hi thiaw ia ka Gaza bad ka la shim ruh ia kumba 30 hajar ngut ki mynsiem briew kiba don ha katei ka nongbah jong ka Palestine.
Kumjuh ruh la ong ba ka Israel kam pynsngap ia ka jingkyntu jong ki ri bapher bapher ban sangeh thma namar ki Hamas ruh kim pat pyllait lut ia ki briew ba shah rahbor na Israel naduh kaba sdang jong ka thma ha ka 7 tarik u Risaw 2023.
Kumta na ka liang ka Israel ruh ka la pynhiar kput khlem jingmap bad khlem pyrkhat shuh syndon ia ki paidbah kiba shong ba sah ha katei ka nongbah namar ka jingthmu jong ka Israel ka long tang ban pynduh jait bad ban pynjah kyrteng noh syndon ai katei ka kynhun lehnoh Hamas kaba synshar hi ia katei ka nongbah Gaza mynta la bun snem.
U President ka United States, u Joe Biden ha ka Sngi Thohdieng u la ong ba ka US ka kyrmen skhem ba ka thma jong ka Israel pyrshah ia ka Gaza kan sangeh noh shwa jong ka jingleh niam ba khuid ki jaitbynriew Muslim- ka ‘Ramadan’.
Hynrei la ong ba ym pat lah ban pyntikna ia kane namar kam pat don kano-kano ruh ka jingiakren kaba shai ne ka jingiamynjur hapdeng ka Israel bad kino-kino ki ri ne ki tnat.
Pynban haba ai jingkren sha ki lad pathai khubor ha White House ha katei ka sngi, u Biden u la ong ba ka US ka dang ialeh shitom kumno ban thaw lad- thaw lynti ban ioh pynsangeh noh ia katei ka thma hapdeng ka Israel bad ki lehnoh Hamas kaba la ktah jur ruh khamtam eh ia ki paid nongshong shnong ba lui-lui jong ka nongbah Gaza.
Namar la ong ba katei ka jinglehniam bakhuid ki jaitbynriew Muslim ka lah ban sdang ha ki 10 lane 11 tarik jong une u Lber, bad kumta la ong ba ka United States kumba long ka Qatar ha kine ki khyndiat sngi ba la leit, ka la dep ban kren bad ban jur halor kane kajuh ka phang.
Namar kata, ka la ong ba ka Qatar ruh ka kyrmen skhem ba yn lah ban pynsangeh noh ia ka thma jong ka Israel ha shwa ban poi katei ka jingleh niam khnang ba kan ym mih kano-kano ka jingkulmar ne jingjia ba sngewsih hapdeng katei ka jingleh niam bakhuid jong ki jaitbynriew katei ka ri.
Wat shah pynbiej wat shah ïalam bakla ha ki jingsawa ba mih ha ki rynsan lad pathai namar kim long ki jingshisha, kyntu u MDC ka UDP, u Bah Finelyness Bareh.
U Bah Finelyness Bareh u la buh ïa kane jingkyntu jingkynpham ha ka jingïalang phylliew jingmut jong ki nongïalam bad dkhot nongkitkam jong ka United Democratic Party (UDP), na ki 5 tylli ki konstitwensi ba hap hapoh West Jaiñtia Hills District na ka bynta ka ilekshon MP Lok Sabha na Shillong Parliamentary konstitwensi.
“U Prah un leh aïu sha East Jaiñtia Hills khlem ki nongtrei, mano ban peit ïa ki masi bad ki langbrot jong u," ong u Bah Bareh.
U la kyntu jur ruh ïa ki nongkyrshan ka UDP ban trei shitom na ka bynta ban pynlip ïa ka ding ka bym ai jingkhuid ïa ka met ka phad jong ki paidbah.
Nalorkata, u la kyntu ruh ïa ki nongkyrshan ban shim ïa ka bynta ban leit pynsngew sha ki paidbah nongshong ka jylla ïa ka nongrim jong ka UDP bad ban jied ïa u nongmihkhmat uba don ka jingkitkhlieh ïa ka jaidbynriew ban mihkhmat sha ka Sorkar India.
Ka Vi, kaba long ka kompani ba ai jingshakri ha ka liang ka telekom bad kaba ha khmat, ka la ïatehlok bad kawei na ki kompani na US kaba ai jingshakri ha kaba ïadei bad ka jingpyntikna ban pynpoi ïa ki pla bad ki jingdonkam jong ki nongleit jingleit ba kin ym jah kata ka Blue Ribbon Bags da ka jingtyrwa ba ki nongleit jingleit kiba pyndonkam ïa ka Vi Postpaid bad kiba leit jingleit sha bar ri kin ym hap ban khuslai.
Ki nongpyndonkam ia ka Vi Postpaid ki lah ban book hashwa ïa ka International Roaming (IR) Pack na ka bynta ka jingleit jong ki hashwa ka 7 tarik, Ïaïong, 2024 bad ïoh ïa ka jingshakri kaba ki lah ban ïoh ei kaba ïadei bad ki pla jong ki ba kin ym poi slem ne ban lait na ka jingjah.
Kane ka jingshakri ka long ba kin ïoh ïa ka pisa kaba long 19,800 tyngka kawei ka pla ka poi slem ne ka jah bad ba ym lah ban ïoh shuh ïa ka palat ïa ka 96 kynta hadien ba ki briew kiba jah ïa ki pla ne ki jingrah jong ki ai ïa ka jingujor.
Kane ka jingtyrwa ka long tang na ka bynta ka por kaba khyndiat bad lah ban ïoh tang na ka bynta ki katto katne ki Unlimited International Roaming Plan ba kynthup ïa ka plan ba 10 sngi ha ka dor @3999 tyngka, 14 sngi ha ka dor @4999 tyngka, bad ba 30 sngi ha ka dor @5999 tyngka kaba la sdang naduh ka 26 tarik u Rymphang, 2024, haduh ka 21 tarik u Lber 2024.
Pynrung kyrteng bad ka Blue Ribbon Bags hashwa ba kin shong ha ka liengsuiñ.
Lada ki pla jong ki la pynslem ne la pynjah da ka Airline, ki dei ban ujor bad ka Airline bad kumjuh ruh sha ka Blue Ribbon Bags hapoh 24 kynta hadien ba ka liengsuiñ ka la hiar ha madan.
Ka Blue Ribbon Bags kan ïarap ban wad bad pynsted ïa ki kam kiba ïadei bad ka jingpynpoi ïa ki pla jong ki nongshong liengsuiñ da kaba ki pyndonkam ïa ki teknologi bad ki shnat treikam jong kaba don ha kylleng ka pyrthei.
Lada kim lah ban pynpoi ïa ki pla jong ki hapoh 4 sngi, ka Blue Ribbon Bags kan siew.
19,800 tyngka kawei ka pla, khlem da kylli kino kino ki jingkylla.
Kane ka jingïatehlok ka pyni ïa ka sienjam treikam kaba biang bha na ka bynta ban pynurlong ïa ka jingdonkam jong ki nongleit jingleit kane ka juk mynta, kaba nang pynskhem shuh shuh ïa ka jingtreikam ka Vi ban ai ka jingshakri kaba bha bad basuk tam na ka bynta kito kiba pyndonkam ïa ka jingshakri jong ka.
Ka ACHIK ha ka Sngi U Blei ka la pynrem jur ïa ka jingkhaïi be-aiñ ïa u kwai ‘supari’ na Bangladesh sha Ri-lum Garo da kaba ong ba katei ka kam ka la wanrah ka jingsngewkhia hapdeng ki dkhot jong ki bor synshar shnong bad ka imlang-sahlang namar ka jingktah jong ka ïa ka koit ka khiah u paidbah bad ka ïoh ka kot kumjuh.
“Ka ACHIK ka pynpaw ka jingkhuslai halor katei ka kam be-aiñ.
Nalor ba ka long ka jingpynkheiñ ïa ki aiñ khaïi, ka jingwan rung be-aiñ jong u kwai ‘supari’ ka don ka jingktah ha ki liang bapher-bapher.
Kaba nyngkong, ka jingbam ïa u kwai ‘supari’ u bym shym la tehlakam da ki kyndon aiñ ka buh jingma ïa ka koit ka khiah, naba u lah ban long uba sniew lyngba ki jingkhleh kiba sniew.
Kane ka lah ban ïalam sha ka jingkiew ha ki mat ba ïadei bad ka koit ka khiah, ba kynthup ïa ki jingpang shyntur lem bad kiwei-kiwei ki jingpang kiba don jingïadei bad ka jingbam kwai.
Kumjuh, kane ka jingkhaïi be-aiñ ka pyntroiñ ïa ka ïoh ka kot da kaba knieh noh ïa ka hok khaïi-pateng ha ka liang ka khajna bad ki lad ba ïadei bad ka ïew ka hat.
Ha kajuh ka por, ka wanrah ruh ïa ka jingïatynjuh ka bym khuid bad pynthut ïa ka jinglong-jingman ka ïew, ka ban ktah pat ïa ka lad kamai jong ki nongkhaïi bad nongrep kiba kohnguh ïa ka aiñ hapoh ka thaiñ," la ong ka seng ha ka kyrwoh.
Ka seng haba khot bad wer na bynta ka jingïatreilang, ka la kyrpad ïa ki bor distrik ban shimkhia ïa ka daw tynrai jong kane ka kam be-aiñ – ka la ban jur halor ka jingdonkam ban kyntiew ïa ki bor peitngor ha ki khappud, ki lad ki lynti kiba kham pyrkhing, bad ka jingïasnohktilang ban tehlakam ïa ka jingkhaïi tuh ïa u kwai ‘supari’ lem bad kiwei-kiwei ki mar tuh.
Shuh shuh ka seng ka la kyntu ïa ka imlang-sahlang ban long kaba peitngor bad pyntip mar-mar halor kino-kino ki kam ba don jingsuba sha ki bor ba dei khmih.
Ki ‘riewngeit na ka Balang Presbyterian ki la tuid sha ka jingïaseng samla KJP Synod Mihngi kaba Arphew kaba la long ha ka Sngi U Blei ha ka Balang Presbyterian Moolang, Iapmala District kaba hap hapoh ka Rymbai Presbytery.
Kane ka jingïaseng ka la sdang naduh ka 1 tarik Lber halor ka phang “Ka jingim ‘riewblei ha ka pyrthei ba mynta".
Ha ka por 10.
30 baje mynstep ïa ka khubor na ka ktien U Blei la kren da u Rev.
RS.
Nongkynrih katba ha ka nohphai sngi ïa ka khubor na ka ktien U Blei la kren da u Rev.
(Dr) H.
C.
T Sumer.
U Rev.
(Dr) H.
C.
T Sumer haba sam ïa ka ktien U Blei u la kren halor ka phang “Ki khiew ki bym lah ban pynlwet" da kaba pynshong nongrim na ka shithi kaba 2 Paul sha ki nong Korinth 4:7-8.
Lyngba kane ka khubor u nongkren u la khot bad pynkynmaw ïa ki parabangeit ban im ha ki jingduwai khnang ban lait na ki jingsniew jong ka pyrthei.
La pynshongkun shuh shuh ïa kane ka jingïaseng da ka jingïashim bynta ki Choir na ki Balang bapher bapher ban ïaroh ïa ka kyrteng jong U Blei lyngba ki sur jingrwai.
Ki Balang kiba la shim bynta ha ki jingrwai Choir ki long ka Jingïaseng Samla Balang Kayang, Balang Nongsning, Balang Umjalasiaw, Balang Moodymmai Wah, Balang Shnongrim, Balang Mawbynna, Balang Moolang bad Standing Choir Jingïaseng samla KJP Synod Mihngi.
Ha kawei ka jingjia, uwei u briew ïa uba la tip kyrteng kum u Mcbornbonnyson Kharbani u la duh noh ïa la ka jong ka jingim hadien ba la suba jur ba u la shah pynïap dusmon.
Katkum ki tyllong khubor na ki pulit la ong ba katei ka jingjia ka la jia hynne ka miet shiteng synñia ha ki por kumba 12:15 mynstep hapoh ka jaka ïeng kali ha Taxi Stand Kynroh kaba don ha Nongstoiñ.
Ka khubor ka ong ruh ba la pynkit noh ïa utei u samla sha Civil Hospital Nongstoiñ, hynrei ki doktor ki la pynbna ba u la dep ban khlad hashwa ban poi ha kane ka jaka sumar.
Shuh shuh ka khubor la ong ruh ba na ka liang jong ki pulit ki la ïoh ban kem noh ïa u briew uba la suba donkti ha katei ka jingjia ïa uba la tip kum u Medius Mawlot uba na ka shnong Mawkaton bad na ka liang jong ki pulit ki la pynrung da ka jingujor bad haduh ba thoh ïa kane ka khubor ym pat shym la tip na kaei ka daw utei u briew u la shah pynïap, hynrei ka jingtohkit jong ki pulit ka dang ïaid shakhmat.
U Myntri Rangbah jong ka Andhra Pradesh u YS Jagan Mohan Reddy naduh mynshem taïew u la pyllait ïa ka um na ka wah Krishna sha ka jaka kaba ngat ha ka jingtyrkhong um ha Kuppam konstitwensi kaba don ha Chittoor distrik ha Rajupet kaba don ha ka thaiñ Ramakuppam.
Ïa ka um na ka Srisailam Project la pyllait lyngba ka Handri Neeva Sujala Sravanthi Project kaba ka Kuppam Branch Canal ka la long shi bynta jong ka na ka bynta ban pynïoh um sha 6,300 akar ka jaka lyngba 110 tylli ki jaka pyllang um kiba don ha Kuppam konstitwensi bad ban pynbiang umbam-umdih sha  4.
02 lak ngut ki briew ha Kuppam bad Palamaneru.
Ïa ka Kuppam Branch Canal kaba jrong da kumba 123.
64-km- la shna ha ka jinglut kaba ` 560.
29 klur hapoh ka bynta kaba ar jong ka AVR-HNSS Project.
Ha ka jingai jingkren ha ka jingïalang paidbah kaba la long ha Gundusettipalli in Santhipuram mandal, u Myntri  Rangbah u la batai ba ka jingpyllait um ka la long kum ka sngi kaba kyrpang ka ban sah kynmaw ha ka khana pateng jong ka thaiñ.
“Ha ka 23 tarik, Nailur, 2022, nga la kular ha ka por ba pynlong ïa ka jingïalang paidbah ba ngan pynïoh ïa ka um na ka wah Krishna sha Kuppam hadien ba la dep ban shna ne pyndep ïa ka  Kuppam Branch Canal Project, ha kaba hashwa ka sorkar kaba bat ïa ka jingsynshar ka la kyntait.
".
Hadien ka jingujor jong ki nongshong shnong, ka kynhun jong ki heh ba dei khmih ïa ki khlaw jong ka BBMP ki la leit ban jurip bniah ïa ka GR Tech Park, Whitefield bad Salarpuria pvt ltd Compound namar ka jingot ïa ki dieng, bad buh ruh da ka jingujor ejahar pyrshah ïa ki.
U Range Forest Officer, ka BBMP Mahadevapura Zone, u Sudarshan u la ong, “Ka kynhun ba dei khmih ïa ki khlaw jong ka BBMP kam shym ai jingbit na ka bynta ban pom ïa ki dieng.
Namar kane ka daw la buh jingujor ejahar noh pyrshah ïa ka Tech Park.
"U la ong ruh ba ka Tech Park ka la ai shi bynta ka jaka jong ka sha ka Metro Project bad ka la shna ïa ka kynroh jong ka jaka.
Kumta, ki dieng ki la long mynta shabar jong ka jaka jong ki.
“Naba ki la kwah ban buh da ki phalor kiba heh na ka bynta ban buh jingshngaiñ ka Tech Park ka la pan jingbit ban pom ïa hynriew tylli ki dieng.
Ha kaba ïadei bad kane, ki la don shuh sa kumba 19 tylli ki dieng ïa kiba la dep ban pom shwa," la ong u Sudarshan.
Ki nongïaleh ban pynïoh ïa ka hok ki paidbah ki la pynshisha da kaba ong ba ka Tech Park ka la tam ruh wat sha ka thaiñ ba don ka lynti ïaid kjat, bad ka la pyntam ruh ïa ki jingtap tin.
Ha kaba ïadei bad kane ka kynhun ba dei khmih ïa ki khlaw ka la ong ba kane ka kynhun ka dei ban don bynta tang ha ka ban khmih halor ka jingpom ïa ki dieng lait nangta kam dei ban peit halor kiwei pat ki bynta.
U nongïaleh ban pynïoh ïa ka hok jong ki paidbah u Sandeep Anirudhan u la ong ba ki tin kiba la tam sha ki lynti ïaid kjat bad ki jaka paidbah ka la long shi bnai shwa ban don ka jingmaham halor ka jingpom ïa ki dieng.
Ka BBMP kam shym leh ei ei ha kaba ïadei bad ka jingtam pud sha ki lynti ïaid kjat.
Kumba la ïathuh ka tyllong khubor, la ong ba u Myntri Rangbahduh u Narendra Modi u la thmu ban leit jngoh ïa ka Kaziranga National Park ha une u bnai, la ïathuh ka tyllong khubor.
Ka tyllong khubor ka la ong ruh ba u Myntri Rangbahduh u la thmu ban leit jngoh ïa kane ka National Park kaba don ha Assam ha ka 9 tarik, Lber.
Shuh shuh la ong ba u Myntri Rangbahduh u lah ban shong ha u hati ne ha ka Jeep ha ka por ba u don ha National Park.
Ha u bnai ba la lah, u Myntri Rangbah jong ka jylla Assam u Himanta Biswa Sarma u la pynbna ba u Myntri Rangbahduh un sa leit jngoh biang ïa ka Assam ha u bnai Lber hadien ba la wer ïa u na ka bynta ka jingplie paidbah ïa u mot jong u Lachit Borphukan uba jrong da kumba 125 phut ha Jorhat.
Ka seng Bharatiya Janata Party (BJP) kan sa ïakhun na ki 11 tylli ki kynstitwensi ha ka ilekshon Lok Sabha ka ban wan ha Assam kumba la pynbna da u Myntri Rangbah jong ka jylla u Himanta Biswa Sarma.
Katkum ka jingïathuh ka tyllong khubor, la ong ba ka seng AGP kan sa ïakhun na Barpeta bad Dhubri, katba ka seng UPPL kan sa pynïakhun ïa u kyrtong na Kallies ha kaba kan sa ai jingkyrshan ïa ki kyrtong ha baroh 14 tylli ki konstitwensi, la ong u Sarma.
U la ong ruh ba ka seng UPPL kan sa ïakhun na ka bynta ka Kokrajhar konstitwensi bad ïa kane la kubur da ka seng BJP ruh.
“Ka seng AGP, kaba la treikam ha kylleng ka jylla, ka la kwah ban ïakhun shuh shuh khambun ki konstitwensi.
Hynrei nga buh ka jingkyrpad na ka bynta jong ki ba ki dei ban ïakhun ha kane ka por na ar tylli ki konstitwensi, bad ki la mynjur ban leh kumta,"la ong u Myntri Rangbah.
U Sarma u la pyntip ruh ba ki la don ki kyrtong kiba thymmai ki ban sa don bynta ban ïakhun ïa ka ilekshon ka ban sa wan.
“Kane ka la long namar ba ki la don bun ki MP kiba la mih na ka liang jong ka seng BJP kiba la pynpaw ba kim kwah ban ïakhun ha kane ka por," la ong shuh shuh u Myntri Rangbah.
Ka seng BJP ka la don 9 ngut ki MP ha kane ka Lok Sabha ka ban sa leit noh kiba na Assam, katba na ka seng AGP bad ka UPPL ym shym la don ba mihkhmat, ka seng Congress ka la bat ïa lai tylli ki konstitwensi bad ka seng AIUDF kawei, katba kawei pat ka la don bad u kyrtong shimet.
Wat ha shwa ban pyllait ïa ka mat treikam na ka bynta ka ilekshon Assembly ka ban sa wan, ka seng BJP ka la dep ban pynbna ba kan sa siew da mar T.
3,100 shi kwintal u kba bad pyllait ei ka bai bording sha ki nongrep lada ka wan ha ka bor synshar ha Odisha.
U President jong ka BJP ha kane jylla, u Manmohan Samal, u la ong ba ki nongrep jong ka jylla ki la shah kyntait bad shah iehbeiñ hapoh ka jingtreikam jong ka sorkar BJD naba ka jingïoh kamai jong ki ha ka shi snem ka long kaba rit tam hapoh ka ri.
Ha ka jingai jingkren ha ka jingïalang ba la pynlong jong ka BJP Krushak Morcha ha ka shlem treikam jong ka seng ha ka jylla, u Samal u la ong ba ka sorkar jylla kam shym lah ban pynbiang ha kaba ïadei bad ka jingpynmih ïa u kba bad ki jaka die jaka thied ki hap hapoh ka jingkhmih jong ki nongdie khaw.
Ki nongrep kim shym ïoh ïa ka Minimum Support Price namar ka jingshah ot da 5 haduh 10 kilo u khaw ha ka shi kwintal bad kiwei pat ki jingbym soh bha jong u kba.
Kum shi bynta ban pynbor ïa ka sorkar India ba kan pyntikna ha ka ban pyllait noh ïa ki nongtong dohkha, kiba la sahkut lynti ha Muscat, kiba bun na ki nongtong dohkha ki la pynlong da ka jingïakhih ha ka distrik ba dei khmih da ki Collector ha Ramanathapuram ha ka por ba la don ka jingïalang.
Kine ki la phah ruh da ka jingkyrpad sha u District Collector ha kaba ïadei bad kane ka bynta.
U Secretary jong ka kynhun jong ki nongtong dohkha ka AITUC hapoh ka jylla u CR Senthilvel u la ong ba saw ngut ki nongthong dohkha na distrik ki la leit sha Oman, kaba don ha Muscat, lyngba ki nongïarap jong ki riewshimet ha u Nailur jong u snem ba la lah.
Wat hadien ba la kut ka jingtrei kaba long na ka bynta 6 bnai, kine ki nongtong dohkha kim shym la ïoh tulop bad la ong ba ki la shah pynshitom beiñ ha ki trai jong ka lieng tong dohkha ha katei ka ri.
Wat lada ki la ïakynduh jingeh, kine ki nongtong dohkha kiba la sahkut lynti ki la ïohlad ban ïakren bad ka Indian Embassy ha katei ka jaka, bad pynshisha ba ki trai jong ka lieng tong dohkha ki la pan da ka pisa na ka bynta ban pynphai ïa ki Passport jong ki.
Namar kane ka daw ka kynhun jong ki nongtong dohkha ka la kyrpad ïa ka Embassy ba ka la dei ban pyllait noh kloi ïa kine ki nongtong dohkha kiba la sahkut lynti bad ban tyrwa ka bailutksan na ka bynta jong ki da mar `.
1 lak.
Ki bahaïing jong kine ki nongtong dohkha ki la pynlong lang da ka jingïakhih ha ryngkat ka AITUC na ka bynta ban phah pyllait noh kloi ïa ki nongtong dohkha kiba sahkut lynti.
Nalor ka jingïakhih, u District Collector u la ïohpdiang da kumba 318 tylli ki jingkyrpad halor ki mat ba ïadei bad ki dulir, ki baibam tymmen bad kiwei pat.
Ki la don bun kiwei pat ki kynhun ba la pynlong jingïakhih hajan ka Collectorate.
Katba ki nonghikai jong ki Middle School ki dang pynlong jingïakhih na ka bynta ban phah pynkiew tikna ïa ka tulup ha ryngkat ka GO, ka kynhun jong ki nongïaleh ban pynïoh ïa ka hok jong u Ramar Pandian, ïa uba dang shah pynïap shen, ki la dawa ba la dei ban pynïoh da ka jingbishar bahok bad ban pynshitom ïa ki runar kiba la donkti ha kane ka kam pynïap briew.
Ki heh jong ka Revenue Department ki la pynlong da ka jingïakhih ban pynbor ïa ka sorkar ba ka la dei ban ïakren halor ki jingdawa jong ki.
Ka kynhun na ki jait niam bapher-bapher hapoh ka shatri jong ka Shillong All Faith Forum (SAFF) ha ka Sngi Thohdieng ka la kyrpad ïa baroh ki seng saiñ pyrthei ban phikir haba ki kren halor ka ilekshon ka ban sa wan khnang ba kan ym wanrah kano-kano ka jingïapait ne jingisih para briew.
“Haba ïadei bad ka ilekshon ban sa wan, ngi kyrpad ïa baroh ki seng saiñ pyrthei ban sngewbha ban da phikir ïa kaei kaba phi kren bad kumno phi kren bad leh, bad ym ban wanrah ka jingïapait bad jingisih para briew," la ong u President ka SAAF, Bishop Purely Lyngdoh haba kren sha ki lad pathai khubor hadien ka jingïalang ba kyrkieh jong ka SAFF.
U la ong ruh ba ka jinglong-jingman hapoh ka ri, thaiñ Shatei Lam Mihngi bad khamtam ha Assam bad Meghalaya ka la poi haduh u pud ha kaba ki nongïalam niam ki hap ban ïeng bad kren, kumjuh ban khot ban wer ïa ki paid nongshong shnong ka Jylla ban tip kumjuh ban long kiba husiar haba ïadei bad ka jinglong-jingman ha kylleng sawdong.
Haba kdew ba ka India ka dei ka ri jong ki jait niam bapher-bapher, ha kaba ki briew ki ju ïa im lang sah lang, u Bishop Lyngdoh ha kawei ka liang, u la pynpaw ka jingsngewsih naba ka lyer jong ka jingisih, jingïapait, jingbym ïaishah, bad jingkhñiot beiñ ka la beh ha baroh kawei ka ri.
“Hynrei ïa mynta…phi ïohi kaei kaba jia ha Manipur, ha Assam bad kaba sngewsih bad kaba kyndit ka long ba ngi ïohi ïa ki dak kiba wat ka Meghalaya ruh ka la shah ktah ha ki jaka khappud," u la ong.
U Bishop Lyngdoh u la ong ruh ba namarba ka ilekshon ka la jan, ki lah ban don bun kiba kwah shim kabu ïa ka jinglong-jingman da kaba pynshit ïa ki jaidbynriew bapher-bapher.
“Ngi kwah ban kyrpad ïa ka Sorkar Jylla bad Sorkar Assam – ki dei ban bteng ïa ki jingïakren, wad ïa ka jingshisha bad ym tang ban kren hynrei ban shim ki sienjam ban khang lad ïoh mih kino-kino ki jingjia bym sngewtynnad," u la ong.
Ha kajuh ka por, u la kyrpad ïa baroh ki nongshong shnong ka Jylla bad Assam bad long kiba husiar bad phikir ïa kito kiba pyrshang ban wanrah ka jingthut, jingbym sngewthuh jingmut, jingïapait hapdeng ki briew na bynta ki jingmyntoi kam saiñ pyrthei.
“Sha ki paidbah ka Jylla, sngewbha ban khmih bniah ïa kaei kaba phi ïohsngew, ki khubor, ki kyrwoh kiba phi ïoh pdiang…namar kiba bun, ki lah ban dei ki khubor lamler.
Ngim dei ban ngop ha kine," u la ong.
U la bynrap, “Ngi kwah jingsuk bad namar ka jingjan jong ka ilekshon, baroh ki shongshit bad kumta ngi dei ban leh katba lah ban pynneh ïa ka suk ka saiñ hapdeng baroh khnang ba baroh kan manbha.
Ngi khot ngi wer ïa baroh ki nongshong shnong ka Jylla khamtam ha ki khappud ban long kiba jai-jai bad pynneh ïa ka suk ka saiñ.
".
Ka Manipur Assembly ha ka Sngi Palei ka la pdiang ïa ka rai ban kyrpad ïa ka sorkar kmie ba kan weng noh ïa ka Suspension of Operations bad ki kynhun kieng atiar jong ka Kuki-Zo ha ka jylla.
Ka jingïasoi ïa ka soskular Suspension of Operations ka dei ka jingïateh hapdeng ka sorkar kmie, ka sorkar Manipur bad ar tylli ki kynhun kieng atiar jong ki 24 tylli ki kynhun jong ki lehnoh Kuki, kiba kynthup ïa ka Kuki National Organisations bad ka United Peoples’ Front.
Ïa kane ka soskular la ïasoi ha u snem 2008.
Ka jingtreikam jong kane ka jingïasoi ka la sangeh noh ha ka Sngi Palei.
U Myntri Rangbah jong ka jylla u N Biren Singh u la ong ba ka rai jong ka jingbym pynthymmai ïa ka jingïasoi halor ka Suspension of Operations ka dei katkum ka jingkwah halor ka jingthmu ban pyntikna ban wanrah ïa ka shongsuk-shongsaiñ ha ka thaiñ.
Ka jingïakynad bashyrkhei hapdeng ka jait bynriew Meitei bad Kuki ka la sdang ha ka jylla ha u Jymmang, ha kaba ka la wanrah ïa ka jingïap jong 219 ngut ki briew.
Ki la don kumba 60,000 ngut ki briew kiba la duhnoh ïa ki jaka shong jaka sah.
Ki shipai ïada ri ha Manipur naduh kane ka por ba la mih ki jingïakynad ki la ïai bteng ban pynlong ïa ka jingleit khynra.
Ki shipai dang shen ki la don bynta ban ïakhun bad ki kynhun kieng atiar hadien ba ki la ïoh ban kurup ïa ki tiar siat bad tiar pynbthei bad ha kaba ïadei bad kane ka kynhun jong ki shipai ka la pynkhlaiñ ïa ka jingpahara ha Churachandpur distrik kaba don ha Manipur.
Kumba la ïathuh ki heh shipai, la ong ba ha ka sngi Ba-ar jong ka taïew ba la lah ka kynhun jong ki shipai na ka kynhun India Reserve Battalion (IRB), Army’s Sikh Regiments, bad ki pulit ka Manipur ki la pyni bor kylla hadien ba ki lehnoh ki la sdang ban siat sha ki bynta jong ka Senpajai bad Kanglathei ban poi sha ki shnong jong ka Uyumakhong bad Ngangkhalawai ha Bishnupur distrik ha ka por 11 baje mynmiet jong ka Lah Sngi U Blei jong ka taïew ba la lah.
Ha kaba ïadei bad kane, ym shym la don mano mano ruh ki ban ïap ne mynsaw na kane ka jingïasiat kaba markylliang.
Ka jingïakhun pyrshah hapdeng kine ki ar kynhun, ka la long hadien ba ki shipai ka tnat Assam Rifles, ha ryngkat ki pulit ka Manipur bad ka IRB ki la ïatreilang na ka bynta ban pynlong ïa ka jingleit kerkut bad khynra hajan ka Dampi Ridge bad ka Moljang kaba don ha Churachandpur.
Ha ka por ba la don ka jingpyntreikam, ki shipai ki la ïoh ban kurup ïa kiba bun ki tiar siat bad pynbthei, kiba kynthup ïa ka 7.
62mm Semi-automatic Rifle, ka 12mm bore Single Barrel Rifle, u Mortar, ki kuli ïasiat, ka suloi.
303 bad ki kuli ka 9mm Carbine.
Ïa kine ki tiar siat ba la ïoh ban kurup la aiti sha ki pulit jong ka Manipur na ka bynta ban pynlong ïa ka jingtohkit kaba bniah.
Ki pulit ka Assam ki la kurup drok ba shongdor T.
718 klur bad kem ruh ïa palat 4,700 ngut ki nongdie drok ha u snem 2023.
Ïa katei, la pynbna da u Myntri Rangbah ka Assam, u Himanta Biswa Sarma, ha rynsan X ha ka Sngi U Blei.
“Ka Sorkar jong u Modi ka la pynkhlaiñ ïa ka jingtreikam ban pynthikna ba ka Ri kan lait na u drok," la ong u Himanta.
U nongïalam ka BJP bad MDC ka Tura, u Bernard Marak ha ka Sngi U Blei u la kam ba ki Block kiba la thaw thymmai bad kiba la dep pynbna shuwa ka ilekshon da u Myntri Rangbah ka Jylla, u Conrad K.
Sangma ki ïai bteng ban don hapdeng ka jingbym treikam haduh mynta.
Une MDC ka Tura u la mih shakhmat bad katei ka jingkam ha ka shithi ba la phah sha u Myntri Rangbah ka Jylla, u Conrad K.
Sangma.
“Nga la wan jngoh ïa ki jaka ha Adokgre, Siju, Purakhasia, Batabari bad kiwei-kiwei ha kaba phi la pynbna ïa ki C&RD Block bathymmai shuwa ka ilekshon bad lap ba kim shym la treikam.
Sngewbha shim ka sienjam ban pyntreikam mardor ïa kine ki Block na bynta ka jingsuk jong ki nongïoh myntoi.
Ka long kaba sngewsih ban ïohsngew ba kiba bun ki longïing haduh mynta kim pat ïoh pdiang ïa ki ïingsah lyngba ka skhim PMAY ha Ri-lum Garo bad ïa ki jingsiew na bynta ki nongïoh jingmyntoi la pynslem khnang, ha kawei ka liang kaba la pynsuki pat ïa ka kam.
Ka PMAY (U) kaba dei na bynta ki jaka sor la pynslem palat ban ïa ka jingai por bad ka buh jingeh ïa kiba bun ki nongïoh jingmyntoi," la kam u MDC ka Tura.
U la pynkynmaw ba ki ïingsah lyngba ka skhim PMAY la dei ban pyndep hapoh 95 sngi hynrei wat hadien 5-6 snem, katto-katne na ki nongïoh myntoi kim pat ïoh ïa ka ‘installment’ kaba nyngkong haduh mynta.
U la kam ruh ba ki jingsiew na bynta ka NREGA ki la sahteng la bun-bun snem ha kiba bun ki Block bad wat ki jingsiew kiba dei na bynta ki tiar ki dang sahteng mynta la 4-5 snem.
“Ki nongshalan ha kiba bun ki Block ki la khate 50% na ka bai tiar shuwa ban shalan ïa ki tiar sha ki VEC – kaba la wanrah ka jingdkoh haba ïadei bad rukom shalan ïa ki tiar.
Kan ïarap shi kat dei ïa ki nongïoh myntoi ka PMAY bad kiba don ‘Job Card’, lada pynkhuid noh kloi ïa ka pisa kaba sahteng," u la bynrap.
Kiwei-kiwei ki mat kiba la pynsngew da utei u nongïalam ka BJP ki kynthup ïa ka baibam tymmen bad kiba la khlad lok, ki jingmyntoi ba sahteng jong ki nongrep bad ka jingdkoh ha ka jingpyntreikam ïa ka Jal Jeevan Mission (JJM).
U Rev.
(Dr) B.
L Nongbri u la ïathuh ba ki missionary ki la trei shitom haduh 50 snem ban pynkylla ïa ka kotbah ne ka ktien bakhuid jong U Blei sha ka ktien Khasi kaba baroh mynta ki la ïoh ban pule bad ban don ha la ki jong ki kti lada thied ruh ha ka dor kaba tad.
Une Pastor u la pyntip ïa ka jingtrei shitom ki missionary mynba ki dang don ha ri Khasi ka dei ha ka por ba u sam ïa ka ktien jong U Blei ha ka jingïaseng paidbah ki samla Khasi Jaiñtia Presbyterian Provisional Synod Pdeng II kaba la long ha Balang Presbyterian Umpling, kaba hap ha Laitumkhrah Presbytery kaba la sdang naduh ka 1 tarik Lber bad pynkut ha ka 3 tarik Lber 2024 ha Windermere.
Wat la ka dei ka synod thymmai kaba dang ïaid tang ar snem hadien ba la ïakhlad bad ka KJP Synod Mihngi, hynrei ka jingdon u paidlang kiba wan sha ka jingïaseng ha ka Sngi U Blei ka la jan kot palat phew hajar.
Kane ka lah ban dei namar ba la pynlong ha Shillong.
Haba phai sha ka jingïaseng ha ka por 10:30 mynstep hapdeng ka jingshit ka sngi, hynrei kam shym la don ka jingthut namar ki paidbah ki shong ha trai diengkseh kaba long ka jaka kaba pyngngad.
La pynrhem shuh shuh ïa kane ka jingïaseng da ka jingrwai na ki samla ka Balang Siatbakon, Laitjem bad Standing Choir, Shillong Sepngi Presbytery bad la sam ïa ka ktien U Blei da u Pastor NB Diengdoh.
Haba phai sha ka jingïaseng kaba arsien ha ka por 1:30 nohphai sngi la sam ïa ka ktien U Blei da u Pastor BL Nongbri bad la pynrhem  shuh shuh ïa ka jingïaseng da ka jingrwai na ki samla ka Balang Umpling, Syntung, Standing Choir Laitumkhrah Presbytery bad Standing Choir KJP Provisional Synod Pdeng.
Haba sam ïa ka ktien U Blei sha ki parabangeit ha kane ka jingïaseng, u Pastor BL Nongbri u la pynkynmaw haba ki missionary ki la pynkylla ïa ka kotbah sha ka ktien Phareng ha ri Bilat ki la mad shibun ki jingeh namar don kiba la shah pynïap ruh bad don ki ri ha ka pyrthei kim shah ruh ban pule ïa ka ktien U Blei.
U la pynkynmaw ba ha ri Khasi Jaiñtia ki missionary ki la lah ban pyndep haduh 50 snem ban pynkylla ïa ka kotbah sha ka ktien Khasi namar ha u snem 1846 u Thomas Jones u la pynkylla nyngkong ïa ka gospel u Mathew, ha u snem 1871 la ïoh ïa ka jutang kaba thymmai ne ka testament bathymmai bad ha u snem 1891 la ïoh pura ïa ka kotbok hadien ba la dep pynkylla Khasi lut.
U la ong ba ka jingwan ka gospel sha ka Ri-lum Khasi bad Jaiñtia ka la poi sha ka 180 snem.
Kane ka dei ka jingtrei shitom ki missionary ban wanrah jingshai sha kane ka ri haduh mynta.
Shuh shuh u la pynpaw ruh ba ka jingkhih phaloh ha ri India hynrei um tip shano kan ïai lam namar ba ka jingtynjuh ka la wan jia ïa ki Khristan ha Assam bad u la ong biang ba um tip aïu kum ki Khristan kin dang ïakynduh katba dang ïaid ki sngi ki snem.
U dkhot ka Ïing Dorbar Thawaiñ Rajya Sabha na Meghalaya, u Dr.
Wanwei Roy Kharlukhi u la mang pisa T.
10 lak na ka skhim MP jong u ban shna ïa ka jaka jngohkai ha Rit Lwai ha ka shnong Nongjrong kaba hap hapoh Mawkynrew konstitwensi.
Kane ka jingnoh synñiang u Dr.
Kharlukhi ka la long myn ha ka 02 tarik u Lber, 2023 ha ka jingleit jngoh ïa katei ka shnong ha ryngkat ka jingdonlang u Bah Banteidor Lyngdoh, MLA ka Mawkynrew, u Bah G.
Dhar, BDO ka Mawkynrew C&RD Block, ki ophisar, ki nongïalam shnong lem ki ‘riew rangbah.
Kum ban shu kdew ba ka shnong Nongjrong ka la paw sha khmat ha ka jingkhring ïa ki nongshangkai pyrthei namar ka jingdon ïa ka jaka peitkai ba ki kjat sngi ki itynnad bha ha ka por mih sngi mynstep halor u lyoh ha ki them ka Wah Umngot kaba ker pyllun ïa katei ka shnong.
U Bah Banteidor da kaba ai khublei ïa u Dr.
Kharlukhi, u la ong, “Nga dap da ka jingsngewnguh ïa ka jingwan ïuh kjat u MP Rajya Sabha ba donburom ha kane ka shnong kumjuh ïa ka jingai jingïatreilang jong u ban kyntiew ïa ka kam jngohkai pyrthei ha ka thaiñ.
"U la ong ba ka jingnoh synñiang u MP Rajya Sabha ka long ruh hadien ka jingsakhi jong u ïa ka jingjop ka tamasa ‘Escape To Nongjrong’ ïa kaba la dep pynlong ha ka 16 bad 17 tarik u Rymphang, 2024 harud ka Wah Umngot.
Shuh shuh, u Bah Banteidor u la kyntu ïa baroh kiba ïadon bynta ban ïasnohktilang ban kyntiew ïa ka kam jngohkai ha ka thaiñ namar ka dei hi ka bynta jingtreikam kaba lah ban wanrah ki lad ïoh kam ïa ki khun samla bad kyntiew ruh ïa ka ïoh ka kot.
U MLA u la pyntip ba u la dep ïakren bad u Myntri Rangbah ka Jylla, u Conrad K.
Sangma ba un noh synñiang na ka bynta ka jingshna ïa katei ka jaka jngohkai bad u ruh un noh synñiang ban shna ïa ka da kaba mang pisa na ka skhim MLA.
U Bah Banteidor, uba bat ruh ïa ka kam kum u President ka Mawkynrew Tourism Sociable Society (MTSS), kaba la jop ha ka ban pynlong ïa ka tamasa ‘Escape To Nongjrong’ bad kaba khmih ïa ki kam ban kyntiew ïa ka kam jngohkai ha Mawkynrew, u la ong ba ka Society kan shna ïa ka Information Centre ha ka jingïatreilang bad ka tnad Tourism ka Sorkar Jylla na ka bynta ka jingmyntoi ki nongwan jngohkai.
“Na ka Society ngin pyrshang ban ai jinghikai ïa ki samla ha ki bynta bapher-bapher kiba ïadei bad ka kam jngohkai pyrthei ba kin long ki lad kamai na ka bynta ki khun samla," la ong u Bah Banteidor uba la ai khublei ruh ïa baroh kiba la don bynta ha ka ban pynlong ïa ka tamasa ‘Escape To Nongjrong’ kaba jop bad kaba shongkun shi katdei.
Hadien ba la mih ki jingkynthoh halor ka rai jong ka BJP ban pynïakhun ïa u na Asansol, West Bengal, ha ka ilekshon MP Lok Sabha, u tyngshop bad nongrwai ha ki phlim Bhojpuri, u Pawan Singh, ha ka Sngi U Blei u la pyntip ba un ym ïakhun shuh ïa kane ka ilekshon.
Haba pyntip ïa kane lyngba ka rynsan ‘X’, u Singh u la ong, “Nga ai khublei ïa ki nongïalam ka BJP kiba la shaniah ïa nga bad kiba la pynbna ïa ka kyrteng jong nga ban long kum u kyrtong na Asansol.
Hynrei ngan ym lah satia ban ïakhun ïa kane ka ilekshon namar ka don ka daw.
"U Singh, 38 snem ka rta, u dei u nongshong shnong ka Bihar, bad ka jingjied da ka BJP ïa u ban ïakhun na Asansol ka la wanrah ïa ka jingshah kynthoh.
Ki don bun ruh kiba la pynkynmaw ba u Singh u la pynmih ïa katto-katne tylli ki jingrwai kiba ktah jur ïa ka longrynïeng jong kynthei Bengali.
Ki khubor ki ïathuh ba ka BJP ka la shimkhia ïa kitei ki jingkynthoh bad ka la sngewthuh ba lada ka ïaid shakhmat ban pynïakhun da u Singh, ka lah ban don ka jingktah ha Asansol.
Nalorkata, la ïathuh ba ki nongïalam ka seng ki la shim da ka rai ban weng noh ïa ka kyrteng jong u Singh bad hadien kata, ïa kane ka rai la pyntip sha une u tyngshop.
Dei hadien ba u la ïoh ïa ka jingbthah ba u Singh un sa pynbna ban ym ïakhun shuh na Asansol.
Lah ban kdew ba kumba ka long mynta, ïa ka Asansol la mihkhmat da uwei pat u tyngshop bapawnam, u Shatrughan Sinha na ka seng Trinamool Congress.
U Sinha u la jop ha ka ilekshon shiteng samoi kaba la long ha u snem 2022 hadien ba u nongrwai, u Babul Supriyo, uba la jop kum u MP na kane ka jaka ha u snem 2014 bad 2019 na ka seng BJP, u la hiar shuki, bad u la leit pynïasoh noh sha ka Trinamool Congress.
Kiba bun na ki nongïalam ka Trinamool Congress bad kiwei pat ki seng kiba la ther ïa ka BJP halor ka rai ban pynïakhun da utei u tyngshop na Asansol.
Na ka liang u Lat barim ka jylla Meghalaya, u Tathagata Roy, uba dei ruh u nongïalam barim ka BJP ha West Bengal, u la kyntu ïa ka seng ba kan peit bniah biang ïa ka jingjied ïa u Singh kum u kyrtong MP.
“Ka TMC ka jied ïa ki kyrtong katkum ka jingsngewbit jong kawei ka kynthei katba ka BJP ka jied ïa ki kyrtong hadien ba la leh ïa ka sorjamin kaba janai.
Hynrei ki nongleh ïa ka sorjamin kin ym lait na ka jingleh bakla ne jingleh shiliang khmat.
Donkam ban peit bniah biang ïa ka Asansol, bad hap ban leh kloi," la ong u Roy ha ka rynsan X.
La shu ap sa tang ïa ka por ha shuwa ba mano-mano kin pynsngew ïa ka jingsngewkhia halor ka jingwan poi be-aiñ u kwai Burma uba la khaïi tuh lyngba ka khappud Bangladesh sha India.
Hynrei ka jingshisha ba ka la shim por palat 4 snem ïa kane ban bthei, ka kdew ïa ka kor treikam kaba la kyllan umphniang bha kaba pyntyllun nadien ïa kane ka kam be-aiñ.
Hynrei, u jingtap mynta i kumba u la bthei hadien ki jingujor kiba la wan na kiba bun ki liang halor katei ka bynta kumjuh ka jingïasoi paidbah hapoh ka jingïalam u Myntri Rangbah barim ka Jylla, u Dr.
Mukul Sangma halor katei ka mat.
Ha ka 26 tarik Rymphang, ki nongrep na North Garo Hills (NGH) ki la pynpaw ka jingsngewkhia halor katei ka jingkhaïi be-aiñ hadien ba ka la paw shai ba ka jingwan poi be-aiñ jong une u kwai ka la ktah shi kat dei ïa ki haduh ba ïa mynta, kim don ïew shuh ban die ïa u mar jong ki.
Lada hap ngeit ïa ki tyllong khubor, kane ka kam ka la sdang na ki Jylla kiba don ha khappud bad ka khappud Myanmar bad India.
Hynrei naba hap ban ïaid lyngba ka Assam, ka jingbuhrieh ïa une u mar heh ka la long ka jingkhuslai.
Ki don ki khubor ba man ka sngi halor ki trok kiba kit ïa u kwai Burma kiba la shah bat ha ki bor pahara ha Assam hadien ka jingwan rung be-aiñ jong ki.
Kane, katkum ki tyllong khubor ka lah ban pynlong ïa ka jingïaid lyngba ka lynti thymmai da kaba pyrshang wad na Meghalaya, khamtam na Ri-lum Garo bad katto-katne ki bynta ka Ri-lum Khasi bad Jaiñtia – ki la long ki jaka thymmai.
To khmih kumno kane baroh ka treikam: La buh ïa ki byrni kwai hajan khappud ha ki ïingsah jong katto-katne ki nongshong shnong ha Bangladesh.
Haba ka por ka la biang, ïa kine ki byrni la bret sha shiliang India ha kaba la lum ïa ki da ki nongïarap kiba ïoh ïa ka jingsiew kaba T.
500 shi byrni.
Hadien kane, la lum ïa ki ha kajuh ka jaka ha kaba ki kali – kiba shu wai ne long trai da ki nongkhaïi (tuh) ki wan kit ïa kine ki byrni ha shuwa ban pynkit pat ha ki trok heh kiba palat 20 MT.
Ïa kine baroh la leh tang ha ka por ba ki shipai BSF bad BGB ki don shawei-shawei hapdeng ka jingshakri khnang ban ym pynsuba sniew ïa ki.
Ka tyllong khubor ka ong ruh ba ka jingkhaïi hapoh ka Jylla ka lah ban sdang na ka jaka khappud ka Baghmara, South Garo Hills (SGH), sa ka Rongara kaba la pynïasoh sa katto-katne sngi hadien.
Ka jingkhaïi ka long kaba ïohnong ha kaba ka dor ka lah ban poi haduh T.
1000 shi kilo ha ki ïew ha Assam.
Kawei ka trok ka kit palat 16 MT u mar, bad kawei-kawei ka song ka shong dor palat `50 lak.
“Ka sdang da iwei-ar tylli ki trok kiba la phah, teng-teng ha ki 3 sngi ne ha ka shi taïew katba ki nongkhaïi tuh ki dang wad jingtip halor ki jingeh kiba lah ban mih.
Ha ryngkat ka jingkyrshan kaba la wan na katto-katne kiba halor, ka jingkhaïi ka la sdang ban kiew.
Baroh ki khyrdop peitngor na ka jaka rung sha ka jaka mih jong ka Jylla la dep pynbeit bad baroh kiba don hapdeng ka jingsiew," la ong ka tyllong khubor.
Ka tyllong khubor ka la ong ruh ba la ïa kylliang bun bah ka pisa ban pynbiang ïa ka lynti ïaid kaba shngaiñ na bynta ka jingwan poi be-aiñ jong u kwai namar ka jinglong jong ka kam.
Haduh katno ka rukom treikam ka long kaba ïaid beit ïaid ryntih, lah ban pyntikna ba wat la ka jingbteng ka jingwan rung u kwai Burma lyngba ka Meghalaya, ym don kawei ruh ka trok kaba la shah bat ha kine ki 4 snem ka jingtreikam.
La kynnoh ruh ba kane ka kam kan ym lah ban tyllun khlem ka jingkyrshan jong ki heh saiñ pyrthei naba khlem ka jingkyrshan jong ki, ïa kane ka kam la lah ban rat dyngkhong ha ka shi sngi.
Ba balei ki kynhun seng bapher-bapher kim shym la wan ban pynsangeh ïa kane ka kam, ka dang sah ha ka umdum.
“Baroh ki sngewthuh ïa ka jingma kaba lah ban wan jia ha ki phew bad hajar ngut ki nongrep kwai ka Jylla, katto-katne kiba la aiti lut ban pynleit jingmut ha kane ka kam.
Hynrei ki la jied ban kyntait ïa kane.
Iwei-ar tylli ki trok, shen ka la long ka kam ba man ka sngi sha ka 20-30 bad don ruh ki sngi ha kaba 50-60 tylli ki trok ki ïaid.
Wat la kane ka kam jong ki ka la nang heh, kam don kano-kano ka jingtieng ha ki ban shah kem," la ong ka tyllong khubor.
Ha ka jingshisha, ha kine ki 4 snem bad palat, ym shym la don kawei ruh ka trok kaba la shah bat ha kano-kano ka khyrdop peitngor wat la u mar uba wan poi u dei uba na Burma khlem ki kot ki sla ba biang.
Ki khyrdop ka tnad Transport bad DMR ki khapbrib khmat shiliang katba ki thanat kim don bor ban pynsangeh ïa ki.
“Mutdur, ha kawei ka miet, ngi la lap 15 tylli ki trok kiba kit kwai be-aiñ na Burma kiba la pynïeng hajan kawei ka thanat, ha NGH la kumba ki ïoh jingïada na ka kynhun pulit hangne.
Ym don mano-mano ba nud ktah ïa ki namar ki wan ryngkat ka jingkyrkhu na kiba halor.
Ha kawei ka sngi, kawei na kine ki kali ka la aksiden ha ka por mynmiet bad u kwai be-aiñ uba la pynkit u la khuid tang hapdeng katto-katne kynta ha shuwa ban lap mano-mano.
Haduh kane ka jingïaid beit ïaid ryntih ka rukom treikam," la ong uwei u nongtrei mon sngewbha u bym kwah pynpaw kyrteng.
Na ka liang u nongïalam ka Achik Youth Council, u Maxbirth Momin u la pynsngew ïa kane ka mat sha ki bor distrik lyngba ka jingujor ha u bnai Kyllalyngkot mynta u snem, hynrei lait na ka jingtohkit kaba malu-mala, ka jinglong-jingman ka la neh kumjuh – ym shym la lap eiei.
Katba ka jingrung sha India lyngba ka South Garo Hills (SGH) ka la hiar shi kat dei, ha kine ki khyndiat bnai ba la dep, ka Shallang ha West Khasi Hills (WKH) ka don da kawei pat ka khana ha ryngkat ka rukom ha ka leit ka wan.
La bteng ban khaïi be-aiñ ïa u kwai na ki khappud ka SWKH ha shuwa ban wanrah bad pynlang ha Shallang.
Nangne, la bteng pat ban pynkit lyngba ka lynti Dainadubi sha Assam.
Kumba ka long, kiba bun na ki kynhun khaïi be-aiñ ba don bynta ban thied ki dei na ka Goalpara distrik bad nangne la phah pat ïa u mar sha kiwei-kiwei ki bynta jong ka ri.
Kawei ka tyllong khubor ka la pynithuh ïa ka jaka ba la tip kum ka Krishnai bad ki shnong – Matia bad Simlitala kiba long ki jaka pdeng jong ka jingtreikam bad ka jingpynlang.
Ka North East Catholic Research Forum (NECRF), ka kynhun bym shah liang, ka la thoh sha u Myntri Rangbah ka Assam, u Himanta Biswa Sarma (HBS) halor ka jingkynnoh sngap jar jong u ban tehlakam ïa katto-katne ki kynhun seng kiba thmu sniew ïa ki Khristan bad ki ‘riewlum hapoh ka Jylla.
Ha ka jingthoh kaba la soi da 38 ngut ki dkhot jong kynhun, ka NECRF, ha ka Sngi U Blei ka la kyntu ïa u Myntri Rangbah ka Assam ban “leh eiei pyrshah ïa kine ki dak ki shin ki bym itynnad hapoh Assam" bad ban pyrkhat biang ha ka ban pyndonkam ïa ki kyntien ki don jingktah ha ka Assam Healing (Prevention of Evil) Practices Bill, 2024 kaba dang shu mynjur shen.
“Ka Assam Healing (Prevention of Evil) Practices Bill, 2024 ka don ïa ki kyntien kiba ïalam bakla kum ka ‘magic healing’ ne ‘magical healing’, kiba lah ban pynsngewthuh bakla ne ïalam sha ki kam be-aiñ.
Ngi suba ba ïa kine ki kyntien lah ban pyndonkam ban thmu sniew ïa ki Khristan, naba i prokram jingduwai iba rit eh, lah ban batai kum ka bynta ba ïadei bad ka jingpynkoit," la ong ka shithi.
Haba ai nuksa halor 5 tylli kiei-kiei, ka kynhun ha ka shithi ka la pynpaw ka jingsheptieng ba kiba kum kitei ki jingjia ki lah ban don jingktah ïa baroh ki Jylla ha ka thaiñ Shatei Lam Mihngi.
Na ka jingdawa bym don nongrim jong ka Janjati Dharam Suraksha Manch, ban weng noh ïa ki Khristan na ka thup ‘Schedule Tribe’ sha ka jingai por ba 15 sngi jong ka Kutumbha Suraksha Parishad ban weng ïa ki dur bad ki mot ka niam Khristan na ki skul mishon, ka kynhun ka la kdew ïa 5 tylli ki jingjia ha ka shithi, da kaba kam ruh ba ka dei ka jingthombor ïa ka niam jong ki.
Haba ban jur halor kumno ki Khristan ki la synñiang ha ka ban tei ïa ka ri khamtam ha ka pule-puthi bad ki kam shakri ha ka imlang-sahlang, ka NECRF ka la kdew ïa ka jinglah ban kynthup lang jong ki shlem ai jinghikai ki Khristan, da kaba kam ba kiba bun na ki khynnah pule ha ki, ki dei ki Hindu.
“Ngim ïohi ïa kano-kano ka daw balei kawei ka jait niam – Khristan, kan hap mad ïa kine ki jingshah pynbor ha katto-katne ki Jylla jong ka thaiñ Shatei Lam Mihngi, khamtam ha Assam, kaba long ka Jylla ha kaba baroh kiwei pat ki Jylla ka thaiñ ki la mih.
Ngi sngew ba kane ka jingthmu sniew tang ïa kano-kano kaba la jied ka buh jingma ïa ka suk ka saiñ bad ka jingshngaiñ ban ïa im bad sah lang," la ong ka shithi.
Ha ka jingpynbna ïa ki 195 ngut ki kyrtong na ka bynta ka ilekshon MP Lok Sabha, ka Bharatiya Janata Party (BJP) ka la pyntip paidbah ïa ki 11 ngut ki kyrtong ki ban ïakhun na ki konstitwensi kiba don ha Assam.
Katkum ka thup kyrteng ba la pyllait, ka la paw ba haduh san ngut ki MP ba mynta ba kynthup lang ïa uwei u Myntri Sorkar Pdeng ki la shah pynduh tiket.
Na Dibrugarh konstitwensi, u MP ba mynta, u Rameswar Teli, uba long ruh u Myntri Khynnah ka tnat Petroleum & Natural Gas, u la shah pynduh tiket.
Ha ka jaka jong u, ka BJP ka la jied da uwei pat u Myntri Sorkar Pdeng, u Sarbananda Sonowal, uba long ruh u Myntri Rangbah barim ka Assam kum u kyrtong.
Sa kawei pat ka MP kaba la shah pynduh tiket ka dei ka Queen Ojha na ka Guwahati konstitwensi bad ha ka jaka jong ka, la pynmih da ka kyrteng jong ka Bijuli Kalita Medhi.
Ka Medhi ka dei ka Deputy Mayor barim ka Guwahati Municipal Corporation bad President barim ka Mahila Morcha jong ka BJP ha Assam.
Shuh shuh ha Diphu konstitwensi ha Karbi Anglong, u MP ba mynta, u Horen Sing Bey, u la shah pynduh tiket, bad la jied ïa u Amar Sing Tiso ban long u kyrtong bathymmai.
Ha Silchar, u Rajdeep Roy u la shah weng bad la jied da u Myntri ba mynta ha ka Sorkar Assam, u Parimal Suklabaidya.
Ha Sonitpur, u Ranjit Dutta u la shah jied ban long u kyrtong ha ka jaka jong u MP ba mynta, u Pallab Lochan Das.
Mynshwa, ïa ka Sonitpur konstitwensi la ju tip kum ka Tezpur konstitwensi, hynrei ka la kylla hadien ba la pynbeit thymmai ïa ki konstitwensi.
Ha Assam, ka BJP kan ïakhun ha ki 11 na ki 14 tylli ki konstitwensi.
Ha ki lai tylli kiwei pat ki konstitwensi, ka BJP kan ailad ïa ki seng kiba ïatreilang bad ka, kata, ka AGP bad ka United People’s Party Liberal (UPPL) ba kin sei ïa la ki kyrtong.
Namarkata, ka BJP kan pynïakhun da ka Bijuli Kalita Medhi na Guwahati, u Sarbananda Sonowal na Dibrugarh, u Prasad Tasa na Kaziranga-Kamakhya, u Tapan Gogoi na Jorhat, u Ranjit Dutta na Tezpur, u Dilip Saikia na Darang-Udalguri, u Kripanath Mallah na Karimganj, u Parimal Suklabaidya na Silchar, u Suresh Bora na Nagaon, u Pradan Barua na Lakhimpur, bad u Amar Singh Tiso na Diphu.
Na ka liang ka AGP kan pynïakhun kyrtong na Barpeta bad Dhubri katba ka UPPL kan pynïakhun na Kokrajhar.
Ka tnat kaba peit ïa ka jingpluh ding ha Jylla ka la sdang ban pynlong ka jingkhmih bniah ïa ki ïing rim kiba dei ruh ki ïing dieng kynthup ïa ka ïing sah u Lat ha kane ka nongbah kaba la don mynta la palat 120 snem kum ka lad ban khanglad ïa kino-kino ki jingjia sngewsih khamtam namar ka jingpluh ding.
Ïa kane la leh da ka tnat Fire and Emergency Services kum shi bynta ban khanglad ïa kino-kino ki jingjia kiba lah ban lynshop khamtam ha ki ïing sorkar kiba la rim kiba don naduh hyndai ha ka por jong ka Sorkar Phareng.
Ki don bun tylli ki ïing dieng ha Shillong kiba la pyndonkam kum ki ophisar Sorkar bad ki don ruh ki  jaka sah jong ki heh ki haiñ nalor ki ïing jong ki riewshimet.
Ka tyllong khubor ka ïathuh ba kane ka jingkhmih bniah ka la wan ruh hadien ka jingpluh jong ka shlem treikam ka Shillong Bar Association ha ka miet 24 tarik u Rymphang ha kaba ka daw ka dei namar ka bording ilektrik.
Kane ka shlem treikam jong ka Shillong Bar Association ka la ïeng naduh u snem 1913.
La ong ba ki briew ka Fire and Emergency Services ki la pynlong ka jingpeit bniah da kaba khmih ïa ki jingdonkam hapoh jong kane ka ïing, ki tiar kiba pyndonkam naduh waïar ilektrik bad kiwei kiwei ki jingdonkam ki ban ïarap ban ïada na kino kino ki jingjia.
Nalor ka ïing sah u Lat, kiwei pat ki ïing sorkar kum ki ïing ba sah ki Myntri Sorkar bad MLA kiba donkam ban peit bniah na ka bynta ka jingshngaiñ jong kine ki ïing dieng.
Ka ïing sah u Lat ka dei kaba la tei thymmai hadien u Jumai bah 1897 uba la pynjulor ïa ki ïing ha nongbah Shillong ha ki snem ba mynshwa.
Ïa ka jingdro dur ban tei ïa ka ïing bathymmai la leh ha u Jymmang, 1898 bad ïa ka ïing bathymmai la pyndep ha u Risaw, 1903.
Ïa kane ka ïing sah u Lat la jer kyrteng kum ka “Raj Bhavan" ha ka 6 tarik Nohprah, 1951.
Ki dang don ruh bun tylli ki ïing hyndai kiba la pyndonkam kum ki shlem treikam jong ki tnat bapher bapher ka Sorkar bad kine ruh ki don jingma lada ym phikir khamtam na ka ding.
Kum kine ki ïing rim, ki dei kiba la don palat 100 snem bad lada ym phikir bha ki don ha ka jingma na ka ding.
a jingiai phikir bad jingim jingmut kaba man la ka khyllipmat ka long ka dor jong ka jinglaitluid, kane ka long ka jingong ha ka ktien phareng.
Kane ka jingmaham ka long kaba donkam eh ha man la ki khep ha ka jingim u briew.
La ha ki kam iing kam sem ne ki kam kiba iadei shimet, la ha ka khaii pateng ne ha kano kano ka liang donkam ban im sngi khnang ba ngin ym iap ne shah thok bad shu luksan ei.
Kumjuh ruh ha ka sain pyrthei katei ka jingmaham ka long kaba donkam eh.
Ka sain pyrthei ka ktah ia ka jingim, ka jingioh jingkot ka jingroi jong ka jaidbynriew bad kumta ter ter.
Lada ngim plie ia la ki khmat bad im sngi kyndong, ha ka jaka ba ka sain pyrthei kan long, ka lad ban pynim ia ngi, kan kylla long pynban ka bih ban pyniap ia ngi.
Ngim lah baroh ban leit sha ka Iing Thaw ain ban shna ia ki ain ki ban iarap bad kyntiew ia ka jaidbynriew, hynrei ngi don ki nongmihkhmat kiba ngi la jied.
Kumta ka shong ha ngi u paidbah ha man la ki san snem ba ngi dei ban jied ia kine ki nongmihkhmat.
Dei ruh ha man la ki san snem ba ki nongmihkhmat jong ngi ki ieng ha khmat jong ngi u paidbah shah bishar bad ban ai jingkhein ba ki la leh aiu hapoh kine ki 5 snem naduh ba la jied ia ki.
Kumta ngi iohi shisyndon ba kine kiba ngi jied  ki bat bad ki bah khala ia ka iap ka im ka jong ngi.
Kita ki ban bah khala ia ka iap ka im jong ngi, namarkata ki dei ban long kiba nylla, kiba kloi ban len ialade wat ban iap shuwa ma ki ban ia kaba iap u paidbah.
Bunsien ngi u paidbah ngi ju liat ha ki ktien jali jaum, ha ki ktien pah ha ki ktien khroh bad ngim da puson bha ba ia uba kum uno uba ngi dei ban jied bad ban pynshet ia ka jingkit ka Ri, ngi ju shah ialam barobor tang da ka jingsngew, hynrei ym da ka jingpyrkhat rangbah.
Ngi ju shah ialam ruh tang ha ki jingsngew liang khlem da thew tarajur bha.
Kumta ngi u paidbah ngim lah ban kynnoh iano iano hynrei dei ia ngi hi ban kynnoh lada haba ngi jied bakla ia ki nongmihkhmat jong ngi.
Ngi dei ruh ban sngewthuh ba don ka jingiapher kaba khraw hapdeng ka ktien ‘nongialam’ bad ka ktien ‘nongmihkhmat.
’U nongmihkhmat u long tang u nongmihkhmat ia uba la jied da u Paidbah.
Haba ngi ong u Nongialam ngi sngewthuh shai ba u dei u briew uba ialam ia ka kynhun kaba la pyniaid pynbeit ryntih bha ia ki kam ki jam jong kata ka kynhun jong u.
Ngi sniew bok shibun ba ha ka Ri Khasi jong ngi ngim don kum kita ki kynhun ne seng ia kiba la seng bad la pyniaid ha ka rukom kaba dei.
Hynrei ki kynhun ne seng kiba don ha ri jong ngi, ki long tang ha ka jing-iakynduh ki katto katne, kim don ki ain ki  kanun ki ban teh ban pyniaid bha ia ka rukom treikam kine ki kynhun.
Namarkata ka daw haba ka long kumne, ka dang dawa shuh shuh na ngi u paidbah ba ngi dei ban im sngi bad phikir man la ki khyllipmat khnang ba ngin ym shah ialam bakla.
Ka kynhun Railway Protection Force (RPF) jong ka Central Railway bad ki pulit jong ka Maharashtra ha ka sngi Balang ka la ïoh ban pyllait ïa kumba 59 ngut ki khynnah na ka jingshah khaïi da kaba pynlong ïa ka jingpyntreikam jong ka jingleit khynra ha ka rel Bihar-Pune bad kem ruh ïa san ngut ki briew kiba la shah kynnoh donkti ha ka jingjia, la ïathuh ki heh ka kynhun.
Kine ki khynnah ki la shah pyllait na ka rel Danapur-Pune Special Express ha Bhusawal bad Manmad, kaba don ha Jalgaon bad Nashik distrik, kiba don ha Maharashtra, ki la ong.
“Hadien ba la ïoh jingtip kaba bniah halor kane ka jingjia, ki shipai jong ka tnat RPF ha ryngkat ki pulit jong ka thaiñ bad ki dkhot jong ki nongtrei monsngewbha ki la leit sha katei ka jaka bad pynlong ïa ka jingkhmih bniah ha ka jaka sangeh rel ha Bhusawal.
Ki la don baroh kumba 29 ngut khynnah kiba don ha ka rta kaba phra snem bad 15 ïa kiba la shah pyllait.
Hadien kane, ki la don sa kumba 30 ngut ki khynnah kiba don ha kajuh ka rta kiba la shah pyllait na ka rel ha Manmad.
Ki la don kumba san ngut ki briew kiba la shah kem halor ka jingshah kynnoh ba ki la donkti ha ka kam khaïi briew,"  la ong u heh jong ka kynhun RPF.
Kane ka jingpyntreikam ka la long hapoh ka jingtreikam jong ka ‘Operation AAHT’, u la ong.
Katkum ka jingpynlong ïa ka jingtohkit kaba hashwa,  la ong ba kine ki khynnah ki dei kiba la wanïalam na Bihar bad phah sha Sangli, la ïathuh u heh shipai, ha kaba u la bynrap shuh shuh da kaba ong ba ki la don kumba san ngut kiba la shah kynnoh donkti ha ka jingjia kiba la shah pynngat ha ki kyndon ba ïadei bad ki kam khaïi briew.
Kine kiba la shah kynnoh ki la shah ïalam sha ka ïingbishar, u la ong.
Ha ka jingphah jingthoh lyngba ka Twitter, ka kynhun RPF ka la ong, “ka PRAYAS ha ryngkat ki pulit jong ka jylla ki la ïatreilang na ka bynta ban lah ban ratdyngkhong ïa ki kam khaïi briew, ha kaba kane ka la ïarap ban ïoh pyllait ïa ki 59 ngut ki khynnah da ka jingïohkem ïa ki 5 ngut ki nongkhaïi briew ha ki jaka sangeh rel kiba don ha Bhusawal bad Manmad.
Kane ka jingpyntreikam kaba  khlaiñbor ka la ïarap na ka bynta ban lah ban ïakhun pyrshah halor ka jingshah pyndonkam bakla.
".
Ka kynhun Enforcement Directorate (ED) ha ka sngi Ba-ar ka la kurup noh ïa ki 78 tylli ki jingdon jingem ki  bym  shym lah ban pynkhih bad 16 tylli kiba lah ban pynkhih kiba la kot sha ka T.
124 klur ha ka jingpynlong ïa ka jingleit khynra ïa kiba bun ki briew bad  ki kynhun kiba la shah kynnoh donkti bad ka kompeni ha Chennai ka Surana Group of Companies hapoh ka jingtreikam jong ka Prevention of Money Laundering Act (PMLA).
Kane ka jingpyntreikam ka la long ha kaba ïadei bad ka jingdonkti ha ki lai tylli ki kam thok kiba la mih na ki bank kiba la kot sha ka T.
3,986 klur  ka pisa ka bym pat lah ban siew sha ki Public Sector Bank, la ong  ka kynhun ED.
Hashwa  kane, ha u Nailar  jong u snem 2022, ka kynhun ED ka la kurup noh ïa 75 tylli ki jingdon jingem ki bym shym la lah ban pynkhih, kynthup ïa ki 67 tylli ki Windmill kiba la kot sha ka T.
113.
32 klur baroh, jong ka Surana Group of Companies, kaba don ha Chennai hapoh ka jingtreikam jong ki kyndon jong ka Money Laundering Act.
Ka kynhun ka la pynlong ïa ka jingtohkit ha kaba ïadei bad ka jingdon jong ka pisa ba la klop ha kaba ïadei bad lai tylli ki jingmudui ejhar ba la phah da ka kynhun Central Bureau of Investigation, BF bad SB, ka Bengaluru ka la buh ka jingmudui pyrshah ïa ka M/s Surana Industries Limited bad kiwei pat, ka M/s Surana Power Limited bad kiwei pat, bad ka Surana Corporation Limited bad kiwei pat.
Ha kaba ïadei bad ka jingpynlong ïa ka jingtohkit, la lap ba ki la don kumba  67 tylli ki windmills bad ka jaka kaba T.
51.
69 klur bad kiba bun kiwei pat ki jingdon jingem kiba lah ban pynkhih kiba la kot sha ka T.
61.
63 klur jong u Shri Ramlal Jain, uba la shah kynnoh donkti ha ka ban pynïaid shakhmat ïa ka kam ha ka jingthmu jong ki lad kamai pisa jong u, ha kaba ka la shah kurup noh hapoh ka jingtreikam jong ka PMLA.
Katkum ka jingshim jingkheiñ, ïa ki Windmill bad ki jingdon jingem ki bym shym la lah ban pynkhih la antad ba ka la long da T.
113.
32 klur.
Ka kynhun ED ka la ong ba ha kine ki jingpynlong ïa ki jingtohkit la shem ba kine ki lai tylli ki kompeni kiba kynthup ïa ka Surana Group ki la leh thok ïa ki Bank da kaba ki la donkti ha ka ban leh ïa kane ka kam ha ki kompeni ha kaba ki la thungkam ïa ki nongtrei ne ki bahaïing kum ki Director/ Proprietor bad Partner bad don bynta ha ka ban pynduh noh ïa ki kot kiba la batai shai ïa ka rukom leit ka rukom wan jong ka pisa bad ki khlem da phah ïa ki tiar, ka pisa kaba bun ka  a leit sha ki Account jong ki briew kiba kynthup ïa ki Promoter jong ka kompeni da kaba klop ïa ka pisa na kiwei pat ki kompeni.
Na ka jingpynlong ïa ka jingtohkit la lap ba ka Surana Group ka la don ïa ki kompeni ha Cayman Islands bad British Virgin Islands ha ka kyrteng thok jong ki Director bad klop ïa ka pisa ha ka ban buh ha kine ki kompeni.
U Myntri Rangbah jong ka Karnataka u Siddaramaiah u la hukum na ka bynta ban pynlong ïa ka jingtohkit ha kaba ïadei bad ka jingkynnoh ba ka la don ka kam bamsap ha Kalyana Karnataka Region Development Board (KKRDB) ha ka por ba la synshar da ka sorkar BJP, hadien ka jingmudui ba la wanrah da u nongïalam ka seng u Priyank Kharge.
U Kharge, uba long u Myntri ka Karnataka Rural Development and Panchayat Raj, u la ong ba ka la dei ban don ka jingtohkit kaba bniah bad kiba donkti kin sa shah pynngat ha ki kyndon aiñ.
“U Myntri Rangbah jong ka Karnataka u la hukum ban pynlong ïa ka jingtohkit halor ka jingpyndonkam bakla ïa ka pisa jong ka KKRDB.
Ka la don da ki klur tyngka ka pisa ïa kaba ka la shah klop na ka bynta ki mat treikam kiba rieh bad na ka bynta ka jingbhah ïala kijong ki MLA.
Kumba la kular hashwa, la ong ba kan sa don ka jingtohkit kaba bniah bad kiba la donkti kin sa shah pynngat ha ki kyndon aiñ," la ong u Priyank Kharge, uba dei u khun jong u heh nongïalam jong ka seng Congress u Mallikarjun Kharge, ha ka jingphah jingthoh jong u lyngba ka Twitter.
Ki nongïalam jong ka seng Congress hashwa ki la pynshisha da kaba ong ba ki la don kumba katto katne ngut ki nongïalam jong ka seng BJP ha Karnataka kiba la donktilang bad ki kontraktor bad kine ki la pyndonkam bakla ïa ka pisa ba la pyllait sha ka  KKRDB.
Ka kam bamsap ka la long ka mat kaba hakhmat eh ba la kren ha ka por ba la don ka ilekshon ha Karnataka ïa kaba la dep ban pynlong ha u bnai Jymmang ha kaba baroh ar, kata ka seng BJP bad ka seng Congress ki la ïakdew kti markylliang halor kane.
Ki la don kumba 300 ngut ki nongleit jingleit kiba la sahkut lynti ha Pithoragarh distrik jong ka  Uttarakhand hadien ka jingjia jong ka jingshah rong noh jong ka surok hadien ka jingtwa khyndew.
Ki nongleit jingleit ki la sakut lynti ha ki bynta jong ka Dharchula bad Gunji hadien ba ka surok Lipulekh-Tawaghat kaba jrong kumba 45 km haneng ka Dharchula, hajan Lakhanpur, ka la shah rong noh ha ka jingjngai kaba 100 meter hadien ba ka la don ka jingtwa jong u lum ha ka surok.
“Ha ki bynta jong ka Pithoragarh, ka surok kali ka Lipulekh-Tawaghat, kaba jrong da kumba 45 km haneng jong ka Dharchula, hajan Lakhanpur, ka la shah rong noh sha ka jingjngai kaba 100 namar ka jingdon jong ka jingtwa khyndew.
Ki la don kumba 300 ngut ki briew kiba la sahkut ha ka surok Dharchula bad Gunji," la ïathuh ka tyllong khubor ha ka jingïakren bad ki nongpynïaid distrik.
Kumba la ïathuh ka kaiphod, la ong ba ïa kane ka surok yn sa plie hadien khyndiat sngi ynda la dep ban pynkhuid lut ïa ka jingtwa.
Ka tnat ba dei khmih ïa ka  jinglong jong ka suiñ bneng ka la phah ïa ka jingmaham kaba tyngeh ba kan sa don ka jingbeh jong ka lyer bad ka jinghap jong u slap uba jur ha Almora, Bageshwar, Chamoli, Champawat, Dehradun, Garhwal, Hardwar, Nainital, Pithoragarh, Rudraprayag, Tehri Garhwal, Udham Singh Nagar bad Uttarkashi distrik jong ka jylla.
Ki pulit ki la phah ruh ka jingkyntu bad bthah ïa ki nongleit ïaid riewblei ba kin sah ha ki jaka ba don jingshngaiñ kiba lait na ka jingtwa khyndew.
“Ko ki nongleit ïaid riewblei sah ha ki jaka ba shngaiñ, wat ym mih ban leit jingleit lada dei ka bym da donkam, bad buh bha ïa ki kali ha ki jaka ba shngaiñ, leit jingleit tang lada ka suiñbneng ka rang," ki la ong.
“Baroh ki nongleit jingleit kiba wan na ka bynta ka Yamunotri bad ka Gangotri Dham Yatra ki la shah bthah ba ki dei ban thmu ha ka ban leit jingleit hadien ba la khmih bniah ïa ka jinglong jingman jong ka suiñbneng," ki la bynrap.
Kumba ka long mynta ki heh ba dei khmih ki dang bteng ïa ka jingpyntreikam na ka bynta ban weng ïa baroh ki jingeh ba kine ki briew ki ïakynduh.
Kumba ka long mynta, la ong ba ki heh ba dei khmih kim pat lah ban pyntikna halor ka jinglong jong ka suiñ bneng bad  ka la bthah ïa ki briew ba ki la dei ban long kiba husiar khamtam haba ki donkam ban mih ha ka ban leit jingleit khnang ban lait na kino kino ki jingjia kiba sngewsih ki ba lah ban ktah ïa  ki.
Ki bor sorkar jong ka jylla Assam ha ka 30 tarik u Jymmang ki la pyntip ba uwei u nongtrei pahara ka tnat khlaw jong ka jylla Assam u la duh ei ïa la ka jong ka jingim bad 3 ngut kiwei pat ki la ïoh ïa ki jingmynsaw hadien ka jingshah thombor ha kawei ka kynhun runar kaba ju don bynta ha ki kam ban khaïi beaiñ ïa ki dieng.
Katei ka jingjia shah thombor ka la jia ha kawei ka khlaw kaba don ha ka thaiñ Bor Matia (Krishnai Forest Range Office), Goalpara district.
Kat kum ki jingïoh lum khubor la ïathuh ba katei ka jingjia ka la jia ha ka por ba ka kynhun ki nongtrei ka tnat khlaw ki dang don ha la ka jong ka kamram ban leit kurup ïa kawei ka kali ‘tractor’ kaba pynkit beaiñ ïa ki dieng.
Hadien ka jingïoh jingtip shaphang katei ka jingjia, la ïathuh ba na ka liang ka kynhun pulit ka la leit mar mar sha katei ka jaka ban ïoh lad ruh ban pyllait im ïa ki nongtrei ka tnat khlaw kiba la mynsaw.
Ki 3 ngut kiwei pat ki nongtrei jong ka tnat khlaw kiba la ïoh ïa ki jingmynsaw kiba jur ki kynthup ïa u Mobinur Rahman, Najrul Islam, bad u Mustafa Ali.
Ïa kitei ki 3 ngut la leit ban rah sumar noh sha Gauhati Medical College and Hospital (GMCH).
Kat kum ki jingïoh lum khubor la ïathuh ba u nongtrei ka tnat khlaw u ba la duh ei ïa la ka jong ka jingim na katei ka jingjia u dei u ba la tip kyrteng kum u Rajbir Ahmed.
Hadien katei ka jingjia, na ka liang u MLA ka thaiñ – Abul Kalam Rasheed Alam u la dawa na ka sorkar jylla ba ka dei ban pynlong da ka jingtohkit kaba bniah halor katei ka jingjia bad kumjuh ruh ban ai da ka jingpynshitom kaba tyngeh pyrshah ïa ki runar kiba donkti ha katei ka kam beaiñ.
Na ka liang u MLA u la dawa ruh na ka sorkar jylla ba ka dei ban pynbiang da ka lad jingïarap kaba T.
20 lak sha ka longïing jong u Rajbir Ahmed u ba la duh ei ïa la ka jong ka jingim na katei ka jingjia.
Haba phai sha kawei pat ka khubor la ïathuh ba ha ka 31 tarik u Jymmang na ka liang ki bor pulit jong ka jylla ki la ïoh ban kem noh ïa ki 8 ngut ki runar kiba la donkti ha katei ka kam bymman.
Ki 8 ngut ki runar kiba la shah kem ha katei ka sngi ki kynthup ïa u Bhadreswar Rabha, Mohen Rabha, Dulal Rabha, Suraj Rabha, Prahlad Rabha, Ananda Rabha, Prafulla Rabha, bad u Rajni Rabha.
Ïa kitei ki runar la leit ban set ha Dudhnoi Police Station kaba don ha Goalpara district.
Ha ka sngi kaba lai jong ka jingleit jong u Myntri ka tnat Korbar Ri jong ka Sorkar Pdeng – Amit Shah sha Manipur, utei Myntri u la leit ban jngoh ïa ka thaiñ Moreh bad Kangpokpi bad u la ïakren bad ki kynhun na ka imlang sahlang.
U la ïakynduh ïa ka kynhun jong ka Hill Tribal Council, Kuki Students Organisation, Kuki Chiefs Association, Tamil Sangam, Gorkha Samaj bad Manipuri Muslim Council ha Moreh.
Ki dkhot ki la pynsngew ka jingkyrshan jong ki ïa ki sienjam jong ka Sorkar ban wanrah biang ïa ka jingjai-jai ha ka jylla.
Ha Kangpokpi, u Myntri ka tnat kam pohïing, u la ïakynduh ïa ki kynhun na ka imlang sahlang kum ka Committee on Tribal Unity, KukiInpi Manipur, Kuki Student Organisation, ThadouInpi, ki ‘riew pawkhmat bad ki ‘riew shemphang.
U Myntri u la kular ban pynthikna ka jingpynpoi ïa ki mar ba donkam ha ki thaiñ rilum bad ki helicopter na ka bynta ki jingdonkam kyrkieh ha Churachandpur, Moreh bad Kangpokpi.
U Myntri u la leit ruh sha ka ktem lanot ha Kangpokpi bad u la ïakynduh ïa ki paid Kuki.
U Amit Shah u la ong ba ngi ieng skhem ban wanrah biang ïa ka jingjai-jai ha Manipur bad ka jinglah jong ki ban leit phai sha ki ïing jong ki.
Hadien kane, u Amit Shah u la leit jngoh ïa ka ktem lanot kaba don ha Imphal ha kaba u la ïakynduh ïa ki jaitbynriew Meitei, u Myntri u la ong ba ka jingpeit bniah jong ngi ka dei ban ïalam biang ïa ka Manipur sha ka shong suk shong saiñ bad ka jinglah jong ki ban leit phai sha ki ïing jong ki.
U Myntri u la pynlong ruh ïa ka jingïalang bad ki ophisar ha Imphal halor ka jingshngaiñ bad u la ong ïa ki ba kin shim ïa ki sienjam kiba skhem ban tehlakam ïa ka jingiaumsnam, pyrshah ïa ki nongkieng atiar bad ba kin pynïoh biang ïa ki tiar ïaleh ba la shah knieh bad wanrah biang ïa ka jingjai-jai.
Ka  kynhun Air Intelligence Unit (AIU) ha Trichy International Airport ka la kem ïa lai ngut ki briew ha ka sngi Balang bad kurup ïa kumba 1197.
5 Grams jong ka 24-carat ka ksiar kaba shongdor T.
72,73,781, la ïathuh ki heh jong ka kynhun, ha ka sngi Balang.
Ki heh ba dei khmih ki la pyntip ba ïa ka ksiar la ïoh ban kurup na ki lai ngut ki nongleit jingleit kiba la wan na Kuala Lumpur ha ka sngi Balang.
“Ka kynhun Air Intelligence Unit (AIU) jong ka Trichy ka la ïoh ban kurup kumba 1197.
5 Grams jong ka 24-Carat ka ksiar  kaba  la shongdor T.
72,73,781 na arngut ki shynrang bad kawei ka kynthei kiba dei ki nongleit jingleit.
Katba  arngut ki nongleit jingleit ki la wan na Kuala Lumpur, sa uwei pat u la wan poi na Dubai lyngba na Colombo," la ong ki heh ba dei khmih.
Ki la bynrap shuh shuh da kaba ong ba ïa katei ka ksiar la wanrah da ki nongleit jingleit da ki song ba la song bha ha kaba la don napdeng jong ki ba la long da kaba tylli bad don ruh kiba la pynni bad sboh.
Ka jingtohkit ha kaba ïadei bad kane ka jingjia ka dang ïai bteng.
Hashwa kane, ha u Jymmang jong une u snem, ka kynhun Air Intelligence Unit (AIU) ha Trichy International Airport ka la ïoh ban kurup ïa kumba 1091 Gram ka ksiar ba 24 Carat kaba la shongdor da T.
67,05,286 na uwei u  b riew uba dei u nongleit jingleit.
U heh ba dei khmh u la ng ba ïa  kane ka ksiar la kurup na uwei u briew uba dei u nongleit jingleit uba la wan poi na Kuala Lumpur.
“Ka  kynhun Air Intelligence Unit (AIU) jong ka Trichy ha kaba la kurup ïa 1091 Grams ka ksiar kaba 24-Carat kaba la shongdor da T.
67,05,286 na uwei u nongleit jingleit," la ong u heh jong ka kynhun AIU.
Hashwa  kane, ha u Rymphang jong une u snem, ka Customs Department ha Trichy Airport kaba don ha Tamil Nadu  ka la ïoh ban kurup ïa ka ksiar kaba la kot T.
47,67,198 bad ki tiar ilektrik kiba la shongdor T.
4,25,000 na uwei u nongleit jingleit uba la wan poi na Dubai ha ka Indigo Flight.
Ki tiar ba la ïoh ban kurup ki kynthup ïa ka ksiar bad ki tiar ilektrik, kiba la kot sha ka T.
51,92,198, la ïathuh u heh ba dei khmih.
Hashwa kane, kata ha ka 29 tarik, Kyllalyngkot, ki heh jong ka tnat Customs ha Trichy International Airport ki la ïoh ban kurup ïa ka pisa bar ri da USD 10,000 ïa kiba la song ha ki jingriam kiba shapoh jong u nongleit jingleit.
Ha u Nohprah jong u snem ba la lah, ka Customs Air Intelligence Unit (AIU) ha ka jaka sangeh liengsuiñ ha Trichy ki la ïohkem ïa uwei u briew bad ïoh ban kurup na u ïa ar tylli ki biskit  ksiar kiba shongdor T.
8 lak, ïa kiba la song hapoh kawei ka tin.
Ki bor sorkar jong ka jylla Mizoram ha kane ka taiew kaba mynta ki la pyntip ba ka Sorkar Jylla ka la kyrpad na ka Sorkar Pdeng ba kan pynbiang ïa ka lad jingïarap kaba T.
5 klur na ka bynta ban pynbiang ïa ki lad jingïarap ïa ki paid Manipur kiba la wan ban rieh bad shong tngen hapoh u pud u sam jong ka jylla hadien ka jingmih jong ki jingïakajia bad jingïaumsnam ba shyrkhei kiba la jia ha Manipur naduh ka 3 tarik u Jymmang, 2023.
U Home Commissioner & Secretary jong ka Sorkar Mizoram, u H Lalengmawia ha ka jingïakren bad ki lad pathai khubor u la pyntip ba ka tnat kam pohïng jong ka sorkar jylla ka la kyrpad na ka Sorkar Pdeng ba kan pynbiang ïa ka lad jingïarap pisa na ka bynta ban pynbiang ïa ki lad jingïarap ïa ki pad Manipur kiba la wan ban rieh tngen ha Mizoram.
U la ïathuh ruh ba na ka liang ka tnat kam pohïng jong ka jylla ka la dep ban phah da ka shithi sha ka Ministry jong ka tnat Korbar Ri ha ka taiew kaba la dep.
Kat kum ka jingïathuh jong u Lalengmawia, u la pyntip ba tad haduh ka sngi ba-ar jong kane ka taiew ba mynta, ki la don haduh kumba 8,532 ngut ki nong Manipur kiba la wan ban rieh tngen ha ka jylla Mizoram.
U la pyntip shuh shuh ba ïa kitei ki nong Manipur la pynbiang ïa ki jaka sah jaka dem bad ïa ka bam ka dih da ka sorkar jylla, ki seng trei mon sngewbha, ki kynhun balang bad ki bor pynïaid shnong.
U la pyntip shuh shuh ba tad haduh kane ka kynti ba mynta, ka sorkar jylla kam pat shym la ïoh mad satia ïa ki jingeh kiba jwat ha kaba ïadei bad ka jingpynbiang ïa ki jaka shong jaka sahm bad ïa ka bam ka dih na ka bynta ki paid Manipur.
Hynrei u la pyntip pat ba ka sorkar jylla kan sa lah ban ïakynduh ïa ki jingeh kiba jwat ha ki sngi ki ban sa wan namar ka jylla ka la dep ban pdiang lypa ïa palat 35,000 ngut ki nong Myanmar bad nong Bangladesh kiba la wan ban rieh tngen ha jylla.
U la pyntip ba ki la don haduh kumba 34,000 ngut ki nong Myanmar bad kumba 1,000 ngut ki nong Bangladesh kiba la wan ban rieh tngen ha ki shnong bad ki thaiñ bapher bapher jong ka jylla Mizoram.
U Lalengmawia u la pyntip shuh shuh ba tad haduh kane ka kynti kaba mynta, kam pat don satia kano kano ka jingphah kyrwoh na ka liang ka sorkar Manipur halor ka mat kaba ïadei bad ka jingwan rieh tngen ki nongshnong shnong ka jylla Manipur ha Mizoram.
Kat kum ka kaiphod na ka tnat Kam Pohïing jogn ka Sorkar Jylla la pyntip ba haduh 3,022 ngut ki nongshong shnong ka jylla Manipur ki la leit ban rieh tngen sha ka thain khappud kaba don markhap bad ka jylla Assam (Kolasib district); katba 2,875 bad 2,252 ngut pat ki la leit ban rieh tngen sha ka thain Aizawl bad Saitual district.
Ki 383 ngut kiba sah pat ki la leit ban rieh tngen ha ka thain Champhai, khawzawl, Hnahthiah, Serchhip, Mamit bad Lunglei district.
Ka Tnat ka Koit ka khiah jong ka Sorkar Pdeng, hapoh ka jingbthah jong u Myntri Sorkar Pdeng ba dei khmih ïa ka koit ka khiah, u Dr Mansukh Mandaviya u la phah mardor ïa ki kynhun jong ki doctor sha ka jylla Manipur.
Hynriew tylli ki kynhun jong ki doctor, bad man ka saw ngut ki doctor ki dei kiba la pyntbit ha ka liang ka ‘surgery’, ‘psychiatry’, ‘medicine’, ‘gynecology’, ‘pediatric’, ‘urology’ bad ka jingai jingsumar kaba kyrkieh kin ai jingkyrshan ïa ka jylla ban pynbiang ïa ki lad ai jingsumar, kaba la shah ktah jur namar ka jingïakynat bad jingïakajia kiba dang jia tad haduh kane ka kynti kaba mynta ha ka jylla Manipur.
Ka Meghalaya High Court ka la bthah ïa ka sorkar jylla ba kan pyni ïa ki saiñdur ha kaba ïadei bad pynkhlaiñ ïa ka jingdon ka umbam umdih bad kumjuh ban pynkhlaiñ ïa ka jingdon ka um ha Umïam bad ha Mawphlang.
Kane ka jingbthah ha ka Sngi Palei ka la wan hadien ba u Bah Thomas Passah u la ujor da ka mukotduma halor ka jingbym biang ka jingsam um ha East Khasi Hills khamtam ha nongbah Shillong.
U Bah Passah u la kdew ba watla ki don ki skhim kum ka Jal Jeevan Mission (JJM) bad ka Meghalaya Water Harvesting Mission bad nalor ba ka jylla ka dei kaba ju ïoh bun u slap, kan ym don kano-kano ka daw balei ki nongshong shnong kin ym ïoh um lane balei kan don ka jingduna um ha kane ka thaiñ.
Ha kine ki por, ka sorkar ka khlem lah ban pynbiang ïa ka jingdonkam jong ki nongshong shnong ha kaba ïadei bad ka bording bad ka um, la ong ka High Court.
Ka la ong ruh ba watla ka ïingbishar kam ju kham leit sha kine ki bynta, hynrei lada don ki nongshong shnong kiba ujor ba ka bording bad ka umbam kim biang, dei ban ïoh ïa ka jingbatai balei ka long kumta.
Namarkata, ka High Court ka la bthah ïa ka sorkar jylla ban pyni kiei ki saiñdur kiba na ka bynta mynta bad hadien ban pynduna ïa ki jingeh jong ki paidbah ha kaba ïadei bad ka um.
Ka sorkar ka dei ban ai ïa ka kaiphod banyngkong halor kane ha ka 12 tarik Jylliew ynda la shong bishar biang.
Ka jingpynmih hukum ka Deputy Commissioner ka East Khasi Hills, ka Kong R.
M Kurbah, ha ka Sngi Palei ba naduh ka 5 tarik Jylliew, 2023, yn pynïaid noh da ka Odd-Even System na ka bynta ki kali kamai ba kynthup ïa ki bos SPTS, ki Maxi Cab SSTS bad ki taksi na Kashari Point sha Khyndailad bad Motphran, ka la pynbitar lep ïa ki nongñiah taksi ha kane ka nongbah.
Kat kum ka hukum ba la pynmih da ka Kong Kurbah, ki kali kiba kut ha u nombor 1,3,5,7,9 kin ïaid na katei ka lynti; kata na Kashari Point sha Khyndailad bad Motphran ha ka Lah Sngi U Blei, Sngi Balang bad Sngi Thohdieng.
Ki kali kiba kut ha ki nombor 0,2,4,6,8 kin ïaid na katei ka lynti ha ka Sngi Ba-Ar, Sngi Palei bad Sngi Saitjaiñ.
Hynrei kane ka ‘Odd-Even System’ kan ym treikam ha ki Sngi U Blei.
Nalorkata, ka Deputy Commissioner ka la hukum ba baroh ki kali ki dei ban long kiba la pyndait da ka High Security Registration Plate (HSRP) bad dei ruh ban don lang bad ka Registration Certificate (RC) jong ka kali ha man la ki por.
Lada lap ïa kino kino kiba pyndonkam da ki nombor plate ba la pynkylla, ka Deputy Commissioner ka la maham ba yn sa pynshitom katkum ki aiñ kaba kynthup ïa ka jingpynduh noh ïa ka laisen jong u nongñiah kali.
Ka Kong Kurbah ka la ong ba ka jingkhapngiah jong ki kali ha Shillong ka kham jur ha ki jaka ïew ba kynthup ïa ka Khyndailad bad Motphran.
Ha kajuh ka por, ka la ong ba ka jingdon ki kali kamai kiba ap ha ki lad Khyndailad bad Motphran ka wanrah ïa ka jingkhapngiah bad kane ka buh jingeh ïa ki nongpynïaid kali bad kumjuh ruh ïa ka jingshngaiñ jong ki nongïaid lynti.
Ka la ong ruh ba ka jingpynmih ïa katei ka hukum ka long hadien ba ka Meghalaya High Court ha u Nohprah 2021 bad ha ka 11 tarik Jymmang, 2023 ka la ai hukum ba dei ban shim ïa ki sienjam ban pynkylluid ïa ka jingkhapngiah ki kali ha Shillong khamtam ha ki jaka ïew bad ha ki jaka rung jaka mih.
Hynrei kane ka hukum na ka Kong Kurbah ka la pynbitar lep ïa kiba bun ki nongñiah kali kamai khamtam kiba ñiah taksi bad kiba ju hap ïaid na katei ka lynti man la ka sngi.
Ki la pynpaw ba ïa katei ka hukum la pynmih khlem da ïakren ne ïathir shwa bad ki kynhun jong ki nongñiah kali.
Ki pulit ka thanat Nongstoiñ ha ka 31 tarik u Jymmang 2023 ki la kem noh ïa uwei u briew ïa uba la suba jur ba u la donkti ban leh be-ijot ïa uwei u khynnah na kawei na ki shnong ha West Khasi Hills.
Kat kum ka tyllong khubor ba la ïoh lum la ïathuh ba ka jingkem jong ki pulit ïa utei u briew ka dei hadien ba ki pulit ki la ïohpdiang ïa ka jingujor na kawei ka longkmie kaba la buhrieh kyrteng na kawei ka shnong hapoh West Khasi Hills halor ka jingshah leh be-ijot u khun jong ka ha uwei u briew.
Shuh shuh ka khubor na ki pulit ka la ong ruh ba utei u briew uba la shah kynnoh ban leh ïa katei ka kam pohjait dei uba la tip kyrteng kum u Mebanrilang Syiem Shangoi na kawei ka shnong kaba hap hapoh West Khasi Hills District.
Ka khubor ka ïathuh ruh ba katei ka jingjia ka la jia naduh u snem 2022, hynrei katei ka longkmie ba ujor ka dang tip myn ha ka 29 tarik u Jymmang hadien ba u khun jong ka, u la ïathuh ïa kaei kaba la jia ïa u.
Kumta na ka liang ki pulit ki la kem noh ïa utei suba nongleh be-ijot ha kaba la pynkit noh ïa u ban set along ha nongbah Shillong.
U Myntri Rangbah ka Jylla, Conrad K Sangma, un pynlong ïa ka jingïalang bad ki kynhun bapher bapher na Ri-lum Garo ha ka 3 tarik Jylliew ban ïatai halor ki kam ba ïadei bad ka Roster System.
Ïa kane ka jingïalang yn pynlong ha Tura Circuit House ha ka por 11:30 baje mynstep, la ong ka kyrwoh na ka Sorkar.
Kane ka rai ban pynlong ïa ka jingïalang ka la mih hadien ba ki kynhun ne seng ki la kyntait ban ïashim bynta ha ka jingïalang jong ki kynhun seng kaba la buh ban pynlong ha Shillong.
Katto katne na ki kynhun kiba khmih lynti ban ïashim bynta ha kane ka jingïalang bad u Myntri Rangbah ki kynthup ïa ka Garo Students Union, ka Garoland State Movement Committee, Mothers Union of Tura, A’chik Holistic Awakening Movement, All India Garo Union, Association for Democracy and empowerment, A’chik Youth Welfare Organization, Federation for A’chik Freedom, All A’chik Youth Federation, A’chik Organization for Social Welfare bad ka Niksamso Garo Community Organization.
“Ka jingïadei jong ka sorkar bad ki ‘mafia’ bad ka jingpynïaid ïa ka jingtih bad jingkhaïi tuh ïa u dewïong ka long kaba shai, bad kam don jingartatien ba kito kiba don ha ki kyrdan bahalor ha ka sorkar ki dei kiba ïoh jingmyntoi na kine ki kam be-aiñ, bad dei ma ki kiba hap kitkhlieh ïa ka jingduhnong ba shyrkhei ha ka liang ka khajna jong ka jylla.
"Kane ka dei ka jingkynthoh jong ka Meghalaya High Court pyrshah ïa ka sorkar jylla ha ka Sngi Palei ha ka por ba ka la shong bishar ïa ka mukotduma ba la ai da uwei u nongshong shnong ba la tip kyrteng kum u Champer M.
Sangma pyrshah ïa ka sorkar jylla bad kiwei pat.
Ïa u Champer la mihkhmat da u muktiar jong u, u Advocate Sujeet Dey.
Ha kane ka sngi, ka High Court ka la thalaiñ ruh ïa ka sorkar jylla halor ka jingbym pyni naduh mynshwa ïa ki shithi ba la thoh da ki tnat treikam ka Sorkar Pdeng bad ka Myntri ka tnat Pla Tyngka ha kaba ïadei bad ka jingkhaïi ïa u dewïong sha Bangladesh.
Kita ki shithi ki dei kiba ka sorkar jylla ka la ïoh naduh shwa ba ka High Court kan shong bishar halor ki mat ki jura kiba ïadei bad ka jingtih bad jingkhaïi be-aiñ ïa u dewïong.
“Ka long kaba lyngngoh ba watla ka sorkar jylla ka la sngewthuh ïa ka jingkyrpad ki tnat treikam ka Sorkar Pdeng, ka la leh sting haduh ba ka la ailad da ki phew hajar metric ton u dewïong ban ïoh jingbit na ka bynta ban khaïi shabar ri lyngba ki Land Customs Station kiba don ha jylla, khlem kumba ka paw, da tohkit bniah shwa naei uta u dewïong u la wan poi," la ong ka High Court.
Na ka liang ka sorkar jylla, ha ka jingthoh ba ka la ai sha ka High Court, ka la pan map na ka ïingbishar ba ka khlem wanrah ïa ki shithi ba la ïoh na ki tnat ka Sorkar Pdeng bad na ka Myntri ka tnat Pla Tyngka naduh kham mynshwa.
Ka la ong ruh ba lada jin ka la wanrah ïa kine ki shithi, ki jingkynthoh jong ka High Court ha ka 17 tarik Jymmang, 2023 ba ka don ka jingïadonkti ka sorkar bad ki nongtih bad nongkhaïi be-aiñ ïa u dewïong kan ym mih satia.
Hynrei ka High Court ka la kdew pat ba ka jingbishar halor ka jingtih dewïong be-aiñ ka la sdang ha u Lber 2022, bad halor ka jingkhaïi dewïong be-aiñ, ka ïingbishar ka la sdang ban pynmih ïa ki hukum naduh u Ïaïong 2022.
“Lada ka sorkar jylla ka la shah maham ha ki tnat treikam ka Sorkar Pdeng ban pynthikna ba u dewïong ba la tih be-aiñ na kane ka jylla um dei ban ïoh lad ban shah khaïi shabar halor ka nongrim ba u dei u dewïong ba la tih na sha kiwei ki jylla, ka sorkar ka la dei ban shimkhia ban peit man la kawei pa kawei ka trok kaba kit dewïong, bad ban peit bniah ïa baroh kiba pan jingbit ban khaïi shabar ri naei ki ïoh ïa u dewïong," la ong ka High Court.
Shuh shuh ka la ong ba na ka por sha ka por, la dep pynpaw ba kan ym don ka jingtih dewïong be-aiñ lada kam don ka jingkit ïa une u marpoh khyndew.
Lada kam don ka jingkit dewïong, kan ym don ka jingdawa ïa une u marpoh khyndew, bad ka jingtih kan shu kut hi noh kumto.
Ka shlem trei kam jong u District Tuberculosis Officer, Ri-Bhoi District ha ryngkat ka jingïatreilang bad ka Piramal Foundation ha ka 31 tarik mynta u bnai ka la pynlong ïa ka rynsan pynsngewthuh paidbah na ka bynta ki nongsumar tynrai jong ka thaiñ Umling kiba dei ki dkhot jong ka Ri Bhoi Traditional Healers Association.
Ïa katei ka rynsan la pynlong ha ka Conference Hall jong ka shlem treikam u Block Development Officer, Umling.
Ki ‘resource person’ ha katei ka prokram ki kynthup ïa ka District TB Officer, Ri Bhoi District, Dr.
E.
Kalwing, bad u CPM jong ka DISHA – J.
Pohtam.
Ka Dr.
Kalwing ha ka jingai jingkren jong ka, ka la ai ïa ka jingbatai kaba bniah halor ki mat kiba ïadei bad ka jingpang TB – ki dak ki shin jong ka, kumno ki briew ki ïoh kem ïa ka jingpang bad kiei ki lad jingsumar kiba u/ka nongpang ki lah ban ïoh.
Na ka liang ka jong ka, ka la kyntu ïa ki nongsumar tynrai ba kin ai ïa ka jingkyrshan ka jong ki ha kaba ïadei bad ka ‘Active Case Finding’ (ACF), bad kumjuh ruh ban ai jingïarap na ka bynta kito ki nongpang kiba ïoh ïa ka jingpang TB – ban leit rah sumar ïa ki sha ki jaka sorkar kiba don marjan bad ki.
Da kaba ki lah ban bud ïa kitei ki jingbthah, ki nongsumar tynrai kin lah ban pynbiang ïa ki lad jingtip kiba bniah kiba ïadei bad ka jingpang TB, ki ban shim ïa ki lad ki lynti na ka bynta ki kam sumar bad kumjuh ruh ban tehlakam ne ïada ïa ka jinglah ban saphriang shuh shuh jong ka jingpang.
Na ka liang u J.
Pohtam, CPM jong ka DISHA u la ai jingkren halor ki mat kiba ïadei bad ka jingpang HIV/AIDS, khamtam halor ki mat kiba ïadei bad ki lad jingsumar ïa katei ka jingpang.
Ha ka jingai jingkren jong u, u la ban khia ruh halor ki mat kiba ïadei bad ka jingai jingkyrshan ïa ki nongpang kiba don ïa ka jingpang HIV/AIDS bad u la kyntu ïa ka imlang sahlang ba kam dei ban peit shilliang khmat ne ñiew beiñ ïa ki nongpang kiba don ïa katei ka jingpang.
Na ka liang u Bah A.
Syiemiong, State Program Coordinator jong ka Piramal Foundation uba dei u nongpynïaid ïa katei ka rynsan u la kyntu ïa ki nongwan ïashim bynta ba kin khmih bniah ïa ki nongpang kiba don ïa ki dak ki shin jong ka jingpang TB namar bun na ki nongpang kiba don ïa u khniang HIV/AIDS ki kham kloi ruh ban ïoh ïa ka jingpang TB.
Na ka liang ka jong u, u la pyntip ruh ba ki don katto katne ngut ki nongpang kiba don ïa ka jingpang HIV kiba kyntait ban leit mih sha ki jaka sumar jong ka sorkar hynrei ki leit ban mih sha ki nongsumar tynrai.
U la kyntu ïa ki nongsumar tynrai ba ki dei ban khmoh bniah ïa kum kitei ki nongpang – ban pynbiang ïa ki lad jingïarap bad kumjuh ruh ban ïada ïalade.
Ki 11 ngut ki Waheh Shnong ka thaiñ Ïooksi Saphai ki la pynshai paidbah ba kim don bynta eiei halor ka jingdawa jong ka Synjuk Ki Waheh Chnong Ri Jaiñtia ban ai bhah 20% ïa ki Jaiñtia hapoh ka Reservation Policy.
“Ngi ai ka jingkyrshan kaba pura ïa u Bah Ardent M Basaiawmoit ha kaba ïadei bad ka jingdawa ban pynthymmai (Review) ïa ka State Job Reservation Policy", la ong ki 11 ngut ki Waheh Shnong ka thaiñ Ïooksi.
Ki la ong ba kane kam dei shuh ka por jong ka jingïasngewpher thaiñ ne ka jingïapharia ïa ka jaitbynriew hynrei ka dei ka por jong ka jingïatylli na ka bynta ban ïakhun ïa ki jingeh jong ka jaitbynriew.
Shuh shuh ki la ong, ka kyrteng Jaiñtia kam dei ka kyrteng ka jaitbynriew hynrei ka dei ka kyrteng ka thaiñ, bad la dei ban sngewthuh ruh ba ha Jaiñtia la kynthup lang ïa baroh kiwei pat ki jaitbynriew kum ki Biate, ki Karbi bad kiwei kiwei bad ngim lah ruh ban kyntait da lei lei ruh ïa ki kum ki nong Jaiñtia ba pura.
Nalorkata, ki la pynkynmaw ba ka jaitbynriew ka la mad ïa ka jingshah pharia ha ki por ka sorkar Phareng ha kaba ki la pyndonkam ïa ka ‘Divide and Rule Policy’ hynrei ka jingthmu jong u Phareng, kam lah ban pharia ïa ka jaitbynriew namar ki don ïa ka jingkheiñ kur kaba shkem bad kaba don nongrim.
Ym lah ban pynïakhlad ïa ka jingïadei kur hapdeng ki Chalam na Pnar, ki Shabong na Khynriam bad ki Mukhim na War, nangta ki Laloo na Pnar, ki Lamin na War bad ki Diengdoh na Khynriam ruh ki dang dei shikur, bun kiwei kiwei ki Kur kiba na kylleng ki thaiñ ka Bri U Hynniewtrep kiba dang ïadei shikur.
Shuh shuh kitei ki Waheh Shnong ki la ong ba ym juh don ki kur na ki jaitbynriew Biate kiba la shong la sah ha Jaiñtia ba kin ïadei shi kur bad ki Pnar bad na ka jaitbynriew Karbi ba kin ïa dei shikur bad ki Bhoi na Ri Bhoi District.
Ki Waheh Chnong ka thaiñ Iooksi Saphai, ki la kitbok kitrwiang ruh ïa u Bah Ardent Miller Basaiawmoit ba un nang ïoh ïa ka met kaba shait ba khlaiñ.
Ka Sorkar Meghalaya ka la ïa snohkti bad ka Terumo Blood and Cell Technologies ka la pynlong ïa ka rynsan ‘Behavioural Change Campaign’ na ka bynta ban pynsaphriang ïa ka jingtip bad jingsngewthuh shaphang ka jingaisnam sngewbha ne ‘Voluntary Blood Donation’ ha Ri- Bhoi District.
Ha ka 30 tarik Jymmang 2023, ka Myntri ka koit ka khiah, ka Dr.
M.
Ampareen Lyngdoh ka la plie ïa katei ka rynsan ha Parish Hall Nongpoh hapdeng ka jingïadon lang u DC ka Ri Bhoi District, DHS (MI) bad kiwei ki heh ophisar sorkar.
Ha ka jingïatreilang ryngkat bad ka Terumo Blood and Cell Technologies, ka tnat jong ka koit ka khiah jong ka sorkar Meghalaya lyngba ka State Blood Transfusion Counsil (SBTC) la pynbna ne plie ïa ka jingpynsaphriang ne ‘awareness’ shaphang ka jingkylla jingmut ne jingshai ka ba ki briew kin lah ban don ha ka jingïadei bad kaba ai snam mon sngewbha ïa kiwei pat ban pyllait ïa ki na ka jingma.
Ïa kane ka jingplie la pynlong ha Ri-Bhoi District ka ba long ka Aspirational District.
Ka Dr.
M Ampareen Lyngdoh ka la pyllait ruh ïa u ‘Number Phone’ ïa uba ki paidbah ki lah ban ai “missed call" ban pynrung kyrteng ïalade kum u ne ka nong ai snam mon sngewbha (Voluntary Blood Donor).
Uta u no u long +91995397533.
Ka mat kaba kongsan jong katei ka rynsan ka long ban pynsaphriang ïa ka rukom pyrkhat ha Ri Bhoi District halor ka jingaisnam mon sngewbha.
Ka jingai snam kan long kaba da ka mon sngewbha ka ba khlem khmih lynti ïa ka bainong na ka bynta ban ai snam hynrei kan long tang ka jingnoh synniang ka ban tei ïa ka imlang sahlang.
Da kaba pyndonkam ïa ki bor ‘technology’ ba mynta bad ruh ha kajuh ka por, da kaba ai jingpynshai bad jingdonkam jong ka jingai snam mon sngewbha kaba barabor, ka sorkar Meghalaya bad ka Terumo Blood and Cell Technologies ka thmu ban pynjah ïa ki jingngeit biet, ban pynbun ka jingïashimbynta ha kaba ai snam bad kumta yn pynïohbor ïa ka imlang sahlang ban pynim ïa ki parabriew kiba donkam snam.
Kawei ka mat jong ka rynsan ka long ban pyllait ïa ka kot lyngkdop ‘comic book’ kaba ha ki ktien bapher bapher.
Kane ka kot dur ka ïathuh ïa ka khana kaba ïarap ban sngewthuh shaphang ki jingngeit bieit halor ka jingai snam bad kyntu ïa ki nongshong shnong jong ka Ri Bhoi District ban ïa wan shakhmat ban ai snam na ka bynta jong ka jingbha ha ka imlang sahlang.
