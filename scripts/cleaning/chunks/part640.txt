Haba pynpaw ïa ka jingduna bording ha ka jylla u la pynpaw ba kathaduh mynta kaba bun ba bording ki hap ban thied nabar, kumta u la kyrpad ïa ki paidbah ban nang ban tyngkan bad ban leh adkar ha ka jingpyndonkam ïa ka bording.
Katba ha ka jingkren jong ka kong Caramai Kharkongngor, IAS, Deputy Commissioner ka South West Khasi Hills District ka la ong ba la rakhe ïa kane ka Bijili Mahotsav naduh ka 25 tarik haduh ka 30 tarik u ‘Naitung, 2022 ha kylleng ka ri da ka jingthmu ban tbeh jingshai bad ban ai bording ha manla ki shnong bad ki tnum ïing hapoh u snem 2047.
Haba ban jur halor ka jingdonkam jong ka bording ha ka jingim jong ngi kaba manla ka sngi, ka la ong namarkata, ba ka donkam ïa ngi ki nongshong shnong ban shimkhia ban ym pyndonkam bakla ïa ka hynrei ngi dei ban nang ban kunai ha ka jingpyndonkam bad ban pyndep ïa ki jingsiew ha ka por kaba biang.
U P.
Bhattacharya, Deputy General Manager, Power Grid, Shillong ruh u la kren ha kane ka sngi.
U bah S.
C.
Laloo, ADC u la pynïaid ïa kane ka jingïalang, u Sordar jong ka Sohsyniang ula ai ïa ki kyntien pdiang sngewbha katba u bah O.
Blah, Junior Executive Engineer u la ai ki kyntien khublei.
Ha kajuh ka por la pynbna ba nangne shakhmat katkum ka juk ynsa ïoh ban pyndonkam noh da u Smart Meter.
Ha kane ka sngi ka la don ruh ka jingïamir jingmut hapdeng ki nongshong shnong bad ki nongtrei jong kane ka tnat.
La ïoh ruh ïa ka jingpyni phlim halor ki projek jong ka sorkar India kum ka Village Electrification bad Household Connections bad ki schemes ki ban dang wan.
Katei ka jingïalang ka long kum shibynta jong ka jingrakhe ïa ka Azadi Amrit Ka Mahotsav kaba la sdang naduh ka 25 tarik haduh ka 30 tarik u ‘Naitung ka ophis jong ka Deputy Commissioner, South West Khasi Hills District, Mawkyrwat ryngkat ka jingïatreilang bad ka ophis jong u Executive Engineer, South West Khasi Hills Distribution Division MePDCL, Shillong ka la rakhe ïa ka taiew ha kaba ïadei bad ka Bijili Mahotsav halor ka phang ‘Ujjwal Bharat Ujjwal Bhavishya @ 2047’.
Ha kane ka sngi la sakhi ruh da ka jingïadonlang ki paidbah nongshong shnong kiba long ki nongïoh bynta lyngba ka bording, ki nonghikai bad kumjuh ruh ki samla pule jong ka St.
Mary’s Rangblang Higher Secondary School, Rangblang Sohsynniang.
Shillong, Naitung, 29: Ka Ministry of Roads Transports and Highways jong ka Sorkar Pdeng ka la mang pisa T.
8.
7 klur na ka bynta ban shna ïa ka surok Shillong-Tura kaba twa ha u snem 2020 ha ka shnong Nongshram kaba dang hap hapoh u pud u sam jong ka West Khasi Hills District.
U Chief Engineer, National Highway u G K Marak u la ong ba ka tnad PWD (National Highway) ka ladep ban khot ïa ka Tender na ka bynta ban pyntrei ïa kane ka surok kaba la twa ha Nongshram kaba hap hapoh jong ka Mawthyngkut Constituency.
Ka jingkhot Tender kan kut ha ka sngi ba ar jong kane ka taiew ban wan lada kam don kano kano ka jingthud ha ki Tender bad ïa ka jingtrei yn sa lah ban aiti noh na ka bynta ban sdang trei hapoh shibnai.
Kane ka jingmang pisa kam dei tang na ka bynta ban shna ïa kane ka surok kaba twa hynrei kan kynthup ruh naduh kaba shna ïa ka nala bad ki kynroh.
Lah ban pynkynmaw ba kane ka surok ka la twa ha u snem 2020 na ka daw ka jingther jong u lapbah uba jur.
Namarba ka dei ka surok National Highway kumta ka Sorkar Jylla ka la thoh sha ka Ministry of Roads Transports and Highways ban bei pisa bad ha u Lber, 2022 la mang ïa ka pisa.
Kum ban shu pynkynmaw hangne, bun tylli ki surok State Highway ha kylleng ka jylla ki la shah pynjulor na ka jingtwa khyndew hadien ka jingther jong u lapbah uba jur ha ki bnai baladep.
Ki don ruh ki surok kiba la dkut khamtam ha ka thaiñ Maheshkhola ka shnong kaba don ha khappud ka Ranikor bad Bangladesh ha kaba ki paidbah ki la ïakynduh mawsiang ha ka leit ka wan bad ban pynpoi ïa ki marbam mardih.
Hadien shitaiew lynter bala pynlong ïaki prokram bapher bapher kaba dei ka taiew lehkmen ki khynnah skul jong ka Don Bosco English School, Umden, ha kaba ki khynnah kila ioh ban lehkmen bad ban shimbynta haki prokram bad ki jingïakop bapher bapher, ki bor pynïaid skul hapdeng ka jingiphuh iphieng mynta ka sngi kila pynhap pyrda noh ïa katei ka taiew lehkmen ki khynnah ha Auditorium jong ka Parish Umden.
Ïa katei ka taiew lehkmen ki khynnah skul la wan ban shimbynta da u Bah Mayral Born Syiem MLA ka Nongpoh kum u kongsan, ka kong Marian Maring kum ka symbud kongsan haka jingdonlang u Fr.
Glorious Syiemlieh Parish Priest ka Umden Parish, ka Sr.
Nirmalet Sd, Headmistress ka Don Bosco English School, ki nongïalam shnong, ki kmie ki kpa bad ki khynnah pule jong katei ka skul.
Naka liang ki khynnah skul kila ioh ruh ban pyni iaki jingshad bad jing rwai ban pynphuh pynphieng ïa katei ka prokram, ryngkat ki jingpyni riam.
Naka liang ka Sr.
Nirmalet Sd kaba dei ka Headmistress jong ka Don Bosco English School kala ïathuh ba katei ka prokram kala ai jingkmen ïa kiba bun ki khynnah pule jong katei ka skul hadien ba kila ioh ban shim bynta haki prokram bapher bapher baroh shitaiew lynter, kaba long ruh kum ka jingpynpyngad jabieng bad ki jingmut jingpyrkhat jong ki khynnah.
Haba kren ha katei ka sngi naka liang u Bah Mayral Born Syiem u la pynpaw ka jingsngewkmen ban sakhi ïa katei ka sngi lehkmen jong ki khynnah nalor ka pule puthi ba ki pynlut por haki saw kynroh jong ki kamra klas, ba kin ioh ruh ban sei ïaka sap ka phong ka ba ki don namar nalor ka pule puthi ki khynnah ki donkam ruh ban tip ïaka sap kaba ki don.
U la ong ruh ba ki khynnah ki long ka lawei jong ka dong bad ka thaiñ, da kaba ai jingïaroh ruh ki khynnah pule ha katei ka skul kim duna shuh bad ki skul ba don sha ki ja ka sor, ha kaba ki khynnah ki shlur ban mih shakhmat ban shikbynta haki prokram bapher bapher wat haka rta ba dang rit.
Lyngba katei ka sngi naka liang u MLA u la ai mynsiem ruh ïaki kmie ki kpa ba kin long ki nongprat lynti ïala ki jong ki khun ba kin hikai haka lynti kaba dei khnang ba kin long ki khlur ba tyngshaiñ haka jingim jong ki.
Ngi dang ïohi ha kine ki sngi ba u Dr.
Jitendra Singh ha ka jingkren jong u ha ka Dorbar Lok Sabha u la ong ba ka sorkar India kam pat sangeh ban pyrshang ban khlong ïa u marpoh khyndew ne uranium ha ki bynta ka South West Khasi Hills District ha kaba u la kdew shai ruh ïa ka jingdon u uranium ha kine ki jaka harum:1.
Domïasiat bad Mawthabah – 9500 tons2.
Wahkyn-Wahkut – 9764 tons (kane ka jaka ka don shaphang sepngi ha ka thaiñ Nongjri bad Kulang Markhap bad ka Garo Hills)3.
Gomaghat (shaphang Shathie na Ranikor bad khappud bad ka Bangladesh) bad Phlangdiloin (Kane ka jaka ka don shaphang shathie mihngi na Domiasiat bad katto katne kilometer na Domiasiat) – 1000 tons4.
Tynnai – 600tons (Kane ka jaka ka don shaphang Shathie na Mawkyrwat bad tang kumba 7/8 kms na Mawkyrwat bad tang khyndiat kilometer eh na khappud jong ka South West Khasi Hills District bad ka East Khasi Hills District).
Ka sorkar India ka la kam bad aidaw ba ka kwah dik dik ban khlong ïa u uranium naba kan ïarap ha ka ban pynmih ïa ka bording kaba kham tad dor katba ka jingshisha ka long ba katkum ka jingwad bniah jong ka Massachusetts Institute of Technology ha u snem 2003 bad 2009 la lap ba ka bording ba la pynmih na ki kharkhana Nuclear (Nuclear Plant) ka kham remdor kumba 30 – 35% ban ïa ki bording ba la pynmih na kiwei.
Wat ka World Bank kaba ju kyrshan pisa ïa ki Nuclear Plants ha kylleng ka pyrthei ka la kham kynran dien na ka daw ka jing remdor palat ha ka snem 2010 bad 2011.
Ka jingkwah ka sorkar India ban tih ïa u uranium ha kylleng ki jylla kynthup ruh ha Mawthabah bad Domiasiat jong ka Jylla Meghalaya, ym lah ban len ba ka dei ka jingkwah jong ka ban pynkhlaiñ ïa lade ha ki bor nuclear (weapon) kumba ka la paw na ka jingbym treh jong ka ban ïa soi ïa ki International Agreement kum ka shakhmat ‘Non Proliferation Treaty’ (NPT) bad ka ‘Comprehensive Test Ban Treaty’ (CTBT).
U Uranium un nym ktah ïa ki jingthaw ba im bad ïa ka mariang lymda ym pat tih bad pynthud ïa u hynrei ki tang shu tamti tamjat ban plied ïa ka synduk jong ka Pandora (Pandora’s box) ka jingktah kan long kaba shyrkhei bad lah ruh ban pynshisha ïa kata na ki jingjia kiba shyrkhei bad khyllah kiba mih na ka ‘erbih (uranium) ha kylleng ka pyrthei bad ha Jaduguda (India).
Ha ka 26 tarik u Ïaïong, 1986, haba ka Unit IV jong ka Chernobyl Nuclear Plant ka la bthei, ka la wanrah ïa ka nemsniew ba shyrkhei ha ki bynta jong ka Ri Russia, Belarus, Ukraine bad kiwei kiwei ki bynta jong ki Ri Europe bad kane ka dang ktah wat haduh mynta.
Ha kawei ka jingwad bniah halor ka Chernobyl Accident ïa kaba la pynmih da ka Newyork Academy of Sciences ha u snem 2009, la lap ba ka ‘erbih radiation kaba la mih na kane ka jingjia ka tam spah shah ban ïa ka ‘erbih kaba la pynmih na ka jingpynhap ïa u Atom Bomb ha Hiroshima bad Nagasaki jong u snem 1945.
Katkum kane ka kaiphod, la lap ba kumba 550 million ngut ki briew ki la shah ktah ha ka radiation ha kaba antad kumba 205 million ngut ki dei kiba sah ha ki jaka ba shah ktah jur ha ka Area kaba 100,000 square miles (antad ka jingheh kat ka Jylla Maharashtra).
Palat 4 lak ngut ki briew ba sah ha ki jaka ba 30 kms na kane ka Nuclear Plant la phah phet shnong noh katba dang don sa kumba 5 million kynthup 1 million ngut ki khynnah ki dang sah hi ha ki jaka ba shah ktah jur shabar na ka Ri Russia ong ka kaiphod jong ka N.
A.
S.
Ngi la ïohi ruh ba kaei ka jingktah ha Japan ha u snem 2011 haba u jumai bad Tsunami ki la pynkhynñiuh bad pynlong ruh ïa ka Fukushima Nuclear Plant ban pynmih ïa ka lyer bih (radiation) kaba la pynlong ïa ki 1,50,000 ngut ban hap phet shnong bad ban ieh noh ïa la ki ïing ki sem bad ki jingri jingdup.
La lap ruh ïa ka jingdon jong ka radiation wat shaduh ki jaka ba jngai 200 – 300 kms na Fukushima.
Ha ka “Paradise Lost: Tribes struggle against uranium mining in Jaduguda" u Tarun Kanti Bose bad u P.
J George ki la ïathuh ba hashwa ban tih ïa u uranium ha u snem 1967, ka UCIL ka la wan ban pynbiej ïa ki Adivasi ba lada ki ailad ban tih uranium ynsa ai ïa ki ïa ka kam ka jam, ynsa wanrah ïa ka roi ka par (development) bad ruh wat ban ai pisa (bribe) phewse hadien ba la tih pat, ki trai ri trai muluk ki la jan duh wat ka thliew jingtep na bynta ïa lade ruh.
Kane kan long kumjuh namar kumba ngi tip ka Jylla jong ngi ka dei ka lynti ïaid jong u jumai bad ïa ka karkhana ne ka processing plant naduh u snem 1990 ka UCIL ka la thmu ban buh sha Domiasiat bad Mawthabah namar kine ki shnong yn ñiew kum ki Planned Mining Centre.
Kawei ka jingma halor kane ka long “Lada jia jumai bad kane ka Processing Plant kan shah ktah, kumba jia ha Fukushima bad Chernobyl baroh ki paitbah ka jylla ki hap ban shah pynkynriah shnong bad ka jingkylli ka long SHAEI NGIN LEIT HA KATA KA POR???"Ha u snem 1972, ka Atomic Minerals Directorate (AMD) Exploration and Research ka la lap ïa ka jingdon u uranium ha shilynter ka thaiñ Domiasiat bad Mawthabah ha kaba la pynthikna ïa ka jingdon na ka jingksam (drilling activity) ha u snem 1992 – 1996.
Hadien la aiti noh ïa kane ka Kylleng-Pyndengumïong-Mawthabah (KPM) Project kaba don ïa ka area ba 422 hectares sha ka UCIL.
Ïa kane ka jingksam la pynsangeh noh hadien na ka jingmih jong ki paidbah ban pyrshah hapoh ka jingïalam u (L) H.
S.
Lyngdoh bad ka Khasi Students’ Union.
Ki ‘riew shemphang ki ong ba lada sdang ïa ka projek tih uranium ha Mawthabah bad Domiasiat palat 30,000 ngut ki paidbah kin shah ktah (ka ban wanlam ruh sha ka jingphet shnong) khlem da kheiñ pat ïa kiwei ki jingktah ki ban mih na ka jingwanrung kyrthlep ki mynder (influx), ki jingma ki ban mih lada don ka jingthud ha ka processing plant bad kiwei kiwei.
Kane ka dei tang ka kaiphod naduh u snem 1992.
Lada dei ba ka UCIL kan ïoh lad ban tih mynta ne ha ki snem ba kham hadien lei palat da ki lak ki nongshong shnong kin hap ban phet shnong bad shah ktah jur ha ka radiation kynthup ruh ïa ki jylla ba marjan bad ka Ri Bangladesh khamtam kumba la pynpaw mynta ba imat la mut ban pynlong par uranium ïa baroh kawei ka South West Khasi Hills District.
Ka long kaei kaei kaba i duh jingkyrmen naba ki nongmihmat jong ngi ki la shu ïa lap miet ban lamler ïa ka jingshisha khlem kheiñ shuh ïa ka sang ka ma tang na bynta ka shuki bad ka myntoi shimet jong ki.
Ka sorkar ruh kaba la leh meinah shaba palat bad ka bym kheiñ ïa ka hok longbriew manbriew tang ban buhrieh ïa ka jingshisha jong ka jingshah ktah na u uranium kaba la mih na ka jingksam ïa u naduh ka snem 1992 haduh 1996.
Palat spah ngut ki briew ba la kha anna ha ki thaiñ Warsan Lyngdoh, Umdohlun, Phlangdiloiñ bad kiwei kiwei ki jaka ba marjan bad ka mathabah phewse kiba bun na ki kim don ne ïoh ïa ka Disability Certificate kumba ïoh lem kiwei.
Kane ka pyni shai kdar ba ka sorkar India bad ka sorkar Meghalaya ki thmu ban buhrieh hakhmat ka pyrthei ïa ka jingktah u uranium kiba mih hadien ka jingksam ïa u uranium ha kitei ki thaiñ.
Ha ka 16 tarik u Ïaïong, 2015, ki nongïashim bynta na ki 20 tylli ki ri ki la ïasoi ïa ka ‘Declaration of World Uranium Symposium’ ha Quebec, Canada ban pynskhem ïa ka ‘Declaration of World Uranium Hearing 1992’ (Salzburg, Austria), ïa ka ‘Indigenous World Uranium Summit 2006’ (Navajo nation, USA) bad ïa ka PPNW – World Conference 2010 (Basel).
Ha kane ka ‘Declaration of World Uranium Symposium 2015’, la dawa na ki ri ka pyrthei ban sangeh noh ïa ka jingksam uranium (Drilling and Exploration), ban tih uranium, ban shna ïa ki Processing Plant bad Nuclear Plant.
Ka la dei por mynta ka kynti ba ki nongmihmat jong ngi naduh kiba don ha ka sorkar bad ki bym don ha ka sorkar ruh ba ki dei ban rah ïa kane ka mat ha ka Ïing dorbar jong ka jylla (State Legislative Assembly) ban shim ïa ka rai ban ong ba ‘La Khylliap noh ïa ka subject Uranium ha ka Jylla jong ngi’ bad ki dei ban rah ruh sha ka ‘sorkar India ïa kata ka rai’.
Ka bynta ba ar ba ki dei ban leh ka long ba ‘ka sorkar jylla bad ka KHADC’ ka dei ban dawa na ka Ministry of Environment Forest and Climate Change ba dei ban weng noh ïa ka Environmental Clearance ban khlong uranium ïa kaba ka Ministry ka la ai sha Atomic Minerals Directorate bad sha ka Uranium Corporation of India Ltd (UCIL).
U tip shai ba lada ki nongmihmat ki don ïa ka jingkitkhlieh ki lah ban leh ïa kata kumba u Purna Sangma (Kpa jong u Chief Minister Meghalaya ba mynta, u Conrad K.
Sangma) u la lah ban khang ïa kane ka Ministry ban ai Environmental Clearance ban ksam uranium ha Garo Hills ha u snem 2010 ban ïada ïa ki Mrad jong ka Balphakram National Park.
Ka jingthmu ban tih ïa u uranium ngi dei ban kynmaw ba ka dei ka jingpyrshang pynduhjait ïa ka Jaidbynriew jong ngi (Genocide).
Ngin jop ne shah jop ka shong ha ngi ba ngin rai.
To ngin ïatylli lang kawei bad ngin bret noh ïa ka jingkwah ban rhah spah jubor naba ma ngi ngin hap ai jingkheiñ ha ki longdien jong ngi.
Kyntang ïawai u kwah ban kynthoh hangne ba lada ka sorkar jylla ki dang ñiew ïa ki paidbah jong ka South West Khasi Hills District ba ki dei ki briew ki la dei ban leh kloi halor kane.
“Lada phim ñiew ïa ki nong South West Khasi Hills District kum ki briew ruh balei phim lah ban ñiew tang kum ki mrad ka Balphakram National Park ban ïada ïa ngi da kaba phah weng noh ïa baroh ki jingbit (Environmental Clearance) ba ka Ministry Of Environment Forest And Climate Change ban ksam ne tih uranium ha South West Khasi Hills District".
“Ka Jaidbynriew kaba im ka dei ka Jaidbynriew bym ju ryngkoh ruma".
ONG ‘EM’ ÏA U URANIUM.
Ki paidbah jong ka shnong Nongspung A mynta ka sngi kila mih paidbah ban pynpaw ka jingsngewkhia bad pyrshah jur hadien ba ka KHADC kala phah syndon da ka shithi lyngba u Deputy Secretary ka Executive Committee ban hukum ïaki nongshong dukan hapoh ka Nongspung A ba kidei ban pynpra noh ïaki dukan jong ki bala kynnoh ruh ba ki shna beaiñ ïaki dukan haka jaka kaba dang hap hapoh u pud u sam ka khlaw shnong Umtyrnga Nongspung B.
Naka liang ki trai dukan bad ki trai jaka da ka jingpyrshah jur kila mih paidbah ryngkat ki nongïalam shnong kiba la kam ruh ba katei ka jaka kaba ki shong dukan kam dei jong ka Khlaw Shnong Umtyrnga Nongspung B, hynrei ka dei ka jaka ba dei hok jong ka Nongspung A kaba hap hapoh ka jingpeit jong ka Raid Marwet Mylliem Syiemship.
U Bettin Marak u ba dei u Rangbah Shnong jong ka shnong Nongspung A u la pynpaw ba kum ka shnong ka dap da ka jingsngew lyngngoh bad sngewsih ba la palat 40 snem ba ki shong dukan ha katei ka jaka ym ju don ba pynthud lane ban wan kam ïa katei ka jaka hynrei mynta syndet syndet kala mih ka jingkam trai ïa katei ka jaka kat haduh baka KHADC kala hukum pynpra syndon ïaki dukan jong ki nongshong shnong, kaba lah ban don kaei kaei sha lyndet.
U la ong ruh ba katei ka jaka kam don kano kano ka huri hura naduh ki por ba mynshuwa ba ki paidbah ki shong suk shongsaiñ hynrei ka jingwan kam trai ka shnong Nongspung B bad Umtyrnga kala pynkynkit ïaki paidbah bala shu kam beit ïaki jaka ba ki paidbah ki shong dukan bad shna iing.
Ki trai jaka, trai dukan ki la pynpaw ïaka jing sngewrem ïaka jingleh jong ka shong Nongspung B bala shu wan kam jubor ïaka jaka jong ki bad bala shu ioh jingtip ruh ba ki hap ban pynpra noh ïaki dukan bad ki jaka shong jaka sah jong ki da ki phew snem lyngba ka hukum jong ka KHADC, ha kaba kila pynpaw ruh ba kin nym kynran dien bad kin ieng pyrshah halor ka jingthmu arsap jong ka shnong Nongspung B bad Untyrnga ban shu wan kam jubor ïa katei ka jaka bad kin nym ailad ban shu shah iuhroit ka hok jong ki.
Ban ai mynsiem bad ban pynshlur ïa ki samla pule ka dong Ri-Bhoi kiba la pass bha ha ka SSLC bad HSSLC examination 2022, ka Ri Bhoi Youth Federation (RBYF) mynta ka sngi ka la pynkup burom bad ai da ki khusnam sha kito ki samla kiba dei na Ri Bhoi kiba la pass bha ha katei ka examination.
Ïa kane ka jingpynkup burom bad sam khusnam la pynlong ha Parish Hall, Nongpoh ha kaba la wan ban shim bynta da u MLA ka Nongpoh, u Bah Mayral Born Syiem kum u kongsan bad la sakhi lang ruh da ka jingdong lang u Bah B Diengngan DSP Crime, Vice President ka FKJGP, Sengkmie, u Bah Kitboklang Nongphlang, u  Samla Wanstep Dkhar, dkhot ka KSU Sengkmie, ki President barim ka RBYF ba kynthup ïa u Bah F.
M Mawphniang, U Bah B.
B Makdoh, u Bah Rocky Kylla, u Fr.
Peter Syiemlieh, Parish Priest ka Nongpoh, u Vice President ka RBYF, u Bah L.
K Sawkmie ryngkat kiwei kiwei ki nongïalam ka RBYF bad ki dkhot na ki Circle bad ki Unit.
La pynphuh pynphieng ruh ha kane ka sngi ba ka RBYF ka pynkup burom bad sam khusnam sha kitei ki samla pule da ka jingdon lang ki 15 ngut ki samla ba pass bha ha ka HSSLC bad 10 ngut na ka SSLC ryngkat ki kmie ki kpa bad ki nonghikai jong kitei ki khynnah skul.
Na ka liang ka RBYF ha kane ka sngi nalor ka khusnam pisa ba ka la ïarap sha kitei ki samla pule ka la sam ruh ïa ki synod sah jingkynmaw ban ithuh ba ki dei ki samla kiba la la wan shakhmat ha Ri-Bhoi ha ka jingpule lyngba ka jingpass bha jong ki ha kitei ki examination.
Kumba la ïathuh da u President ba rangbah ka RBYF, u Bah Bipul Thangkhiew, ka seng RBYF ka la sdang ban sam khusnam sha ki samla pule naduh u snem 2005 bad ka thong ka long ban ai mynsiem ïa ki samla pule ka Ri-Bhoi ba kin dang kiew shaphrang ha ki jingpule.
U la ïathuh ruh ba ka RBYF ka kyrshan ruh da ka pisa na kaba long T.
500 shibnai naka bynta 3 snem ïa kito kiba rung ha ka thup ba shiphew bad ka thup ba arphew jong ka SSLC bad HSSLC examination kum ka baibam haka jingpule jong ki.
U la ong ruh ba ka RBYF kan dang bteng ban leh ïa kane ka kam ym tang ban pynshlur ïa kitei ki samla pule kiba la pass bha ha ka examination, hynrei lyngba ka jingdon kum kine ki jingai mynsiem kan long ruh ka jingai mynsiem na ka bynta kiwei ki khun samla kiba dang don ha ka jingpule ba kum ka RBYF ka don ïa ka thong ban pynmih shibun ki riew shlur bad ki riew khraw kiba ai pat ka jingshakri na ka bynta ki paidbah ka Ri Bhoi bad ruh ban kyntiew ïa ka bha ka miat bad ka roi ka par jong ka dong Ri Bhoi hadien ba ki la biang kam biang jam bad poi sha ki kyrdan kiba shaneng.
Na ka liang u Bah Mayral Born Syiem, MLA ka Nongpoh haba kren kum u kongsan bad kynthup ruh kitei kiwei kiwei ki nongïalam ki la ai ka jingïaroh ïa ka RBYF kaba la shim ïa kane ka bynta ban leh burom ïa kitei ki samla ba pas bha bad ki khmih lynti ruh da kane ka jingsam khusnam sha ki khun samla kan dang ai mynsiem ïa ki ba kin dang lah ban leh bha ha ki jingpule khnang ba kin mih kita ki khun samla kiba don pat ka jingkitkhlieh ïa ka imlang ka sahlang hadien ba ki la longheh longhaiñ.
Shi bynta na ka jingrakhe ïa ka jingdap 75 snem ka jingïoh laidluid ka Ri India ne ka ‘Azadi Ka Amrit Mahotsav’, na ka liang ka Ministry of Power and Renewable jong ka sorkar kmie ha ryngkat ki bor pynïaid District jong ka West Jaiñtia Hills mynta ka sngi kila rakhe ïa ka Bijli Mohaysav hapoh ka lama jong ka ‘Ujjwal Bharat, Ujjwal Bhavishya Power @ 2047’ kaba la long ha Chutwakhu Indoor Sports Hall-Cum- Auditorium Jowai.
Kane ka prokram ka long kyrpang ba ka bynta ban ai jingtip sha ki khynnah skul bad ki nongshong shnong ka District ha kaba ïadei bad ka jingpyntreikam ïa ki skim bording bapher bapher kiba wan ka sorkar kmie.
Ka thong ba hakhmat eh jong kane ka prokram ka long ban pynïoh bording sha manla ki thliewïing jong ki nongshong shnong ka ri, la ïathuh u bah G.
Nongkynrih DGM (E/M) NEEPCO & Nodal Officer.
Ula ong ruh ba kane ka prokram hapoh ka District la pynlong ha ki ar tylli ki jaka kata ha Amlarem bad Jowai.
Kane ka long ruh shi bynta ban lum jingkhieñ halor ki skim bala dep pyntreikam.
Ha ka jingïalang la ïoh ïa ki kyntien pdiang da ka kong D.
D Syngai MCS Additional DC, ha ka jingdonlang u MLA ka Jowai ma Wailadmiki Shylla kum u kongsan, u P.
K Boro MCS i/c DC, ki ohisar na ka tnad MeECL, ki ophisar sorkar, ki nonghikai lem bad ki khynnah skul.
La pynsngew ruh na ki ar ngut ki nongshong shnong shaphang ki jingmyntoi kaba kila ïoh na ka skim bording bad mynta kila lah ban pyndonkam ïa ka bording hapoh ki ïing ki sem jong ki ym kumba long ha ki por mynshwa.
U MLA ka Jowai ma Wailadmiki Shylla haba ai jingkren ula ong ba ka sorkar India kaba wanrah ki skim bapher bapher ban ai jingshai ïa ka ri hi baroh kawei, kumba long mynta hapoh ka jylla kala poi 90 % ki shnong kiba ka ïoh ïa ka bording bad lyngba ka Integrated Power Development Scheme (IDPS) la lah ban buh ïa ki Sub-Station kum ha Khliehtyrshi bad ha Soomer Sabah.
Shuh shuh ula pyntip hapoh ka skim Deen Dayal Upadhyaya Gram Jyoti Yojana kila don haduh 43 villages bad 2902 ki nongïoh myntoi, katba na ka skim Saubhagya la lah ban pynïoh bording tang hapoh West Jaiñtia Hills haduh 506 tylli ki shnong bad haduh 29,068 ngut ki nongïoh myntoi na kane ka skim, ula pyntip ba ka sorkar kan sa sdang sa kawei ka skim kaba la tip kum ka Revamped Distribution Sector Scheme (RDSS) ban pynïoh bording sa kito ki shnong kiba dang sah khlem pat pyndep na ka skim Saubhagya.
Ula ong kumba long mynta ka sorkar jylla ka ïa kynduh shibun ki jingeh ha kaba ïadei bad ka jingpynbiang bording namar ka jingduna palat ka jingpynmih bor ding dalade, ka sorkar jylla kala hap ban shi ram na ki Company bapher bapher, ula pynsngew la donkam ban wad noh ki lad ki lynti ban pynmih ïa ka bording hapoh ka jylla lyngba ki wah, ki mar poh khyndew bad ki bor jong ka mariang.
Ula kyntu ruh ïa ki nongshong shnong ba kin mih shakhmat ban shim kabu ïa ka skim bapher bapher ba la pynbna lyngba ki Website jong ka sorkar bad kum ki khynnah skul ki dei ban wad bniah kymjuh ïa ki kam ki jam, ka rukom siew bai bording bad kiwei de na ki Website sorkar.
Kum ka dak ban burom ïa ki khlawait ka ri ha kane ka prokram la wah ruh ïa ki dur bad ki jingthuh shaphang jong u Who Kiang Nangbah, la pynphuh shuh shuh ïa kane ka sngi da ki jingshad tynrai na ki khun samla bad ka jingleh Skit hapoh ka jingpynïaid u Ladwan Dkhar bad ka kynhun jong u.
Katba ïa ki kyntien ai khublei la ïoh na u T.
S Rymbai Executive Engineer Jowai Distribution Division, MePDCL.
Shillong, Naitung : Ka Seng Samla Dong Sohplom jong ka shnong Mawlai Umthlong ka la pynkup burom ïa ki samla ba pass bha ha ka eksamin SSLC bad HSSLC jong ka shnong ba la pynlong hapoh shnong ha ka sngi Nyngkong ba la lah.
Ha katei ka jingpynkup burom la ïa don lang u MLA ka thaiñ u Bah PT Sawkmie, u rangbah shnong bah Tyllilang Mylliem Umlong, ki nongkitkam dong bad kiwei kiwei.
Haba ai jingkren shuwa ban pynkup burom u Bah PT Sawkmie u la pynpaw ka jingsngewkmen ban don bynta lang bad ka seng samla ba sam khusnam sha kiba pass bha.
Na ka liang u MLA u la ong ba ha ba ïoh ban pynkup burom katno ka long kaba sngewkmen, namar kane ka ai mynsiem ïa phi ki samla ban nang trei shitom bad pule kham bha khnang ban ïoh ïa ka lawei ka ba phyrnai.
Ha ka juh ka por u la kyntu ïa ki samla ki ba don lang ha kane ka sngi, hadien ba la pyndep ïa ka klas 12 ki hap pyrkhat bha ïa ka lawei jong ki, ka laiñ aïu ba kin leit pule bad kum kiei ki kyrdan ka ba ki hap ban pass.
Nalor kata u la ïathuh ba ha kine ki sngi kiba mynta wat ha ka kam mechanic haba shna kali, ki nongshna ki sei da ki laptop, ban check ban khmih naei sniew ka kali, kane ka pyni ïa ka jingdonkam ïa ka jingnang jingstad ha kine ki sngi la phi trei ha kino kino ki jaitkam ruh.
Shuh shuh ha kane ka sngi la ïoh ruh ka jingkren na u Rangbah shnong bah Tyllilang Mylliem Umlong uba la pynpaw ka jingsngewkmen ha ka ba ïa dei bad kane ka sienjam ba ka seng samla dong Sohplom ka shim ban ai mynsiem bad pynshlur shuh shuh ïa ki khun samla.
Shillong, Naitung 29 : U Symbud Myntri Rangbah ka jylla u bah Prestone Tynsong u la ong ba ki bor pulit ki khlem ïaid lait ïa ka aiñ bad ki khlem pyndik ïa ki dkhot ka BJP hynrei kaei kaba ki leh ka long da ka lynti jongka aiñ ba kino kino kiba paw kyrteng hadien ka jingkhynra ïa ka ïing basa u Bernard Marak ka Rimpu Bagan ka long ban tohkit bniah ïaki.
Kane kan long salonsar ïa baroh kat kum ka aiñ ym don jingmap la u dei u dkhot ka NPP, UDP, BJP ne ïano ïano ruh namar baroh ïa ryngkat hakhmat ka aiñ bad ym don uwei ruh uba halor ka aiñ.
“ Ngam tharai ba kan long ka mat kaba ktah haduh katta katta kumba la kynnoh da ka BJP namar haba ka jingtohkit ka dang ïaid ka dei ka kamram jongki pulit ban khot ïano ïano na kiba paw kyrteng ban tohkit ban lap ïaki jingshisha.
Kumta ka jingkhot hajir ne rah ïano ïano kiba paw kyrteng ban tohkit kam dei ka jingthombor ne jingpyndik ka dei ka kamram jong ki pulit kumta kine ki dei ki jingkynnoh bym don nongrim da ki nongïalam ka BJP" ong u bah Prestone.
“ Ngam pat ju ïohi mynno mynno ruh ba ki pulit kin leit sha ophis ka BJP ban thombor ne pyndik ïano ïano ruh ne shu kem beit na phang, kum kata kam jia hi ruh bad kine baroh ki dei tang ki jingkynnoh ban ïalam bakla ïaki paidbah namar ki dei ki jingmynnoh kiba ym don nongrim hangno hangno ruh" ong u Symbud Myntri Rangbah.
Ki nongïalam ka BJP kim lah ban shu ong ba u Vice President jongki u Bernard Marak u dei uba hok bad shida haba ki la ïohi ia ki sakhi sabut ba ki pulit ki la ïoh kurup bad ïoh pyllait im ïa ki khynnah rit ba la set ha kawei na ki kamra ha katei ka ïing basa.
Namar kumba long mynta ka jingtohkit ka dang ïaid beit shakhmat kumta kat kiba paw kyrteng ki pulit ki hap beit haba khot hajir ne ban leit rah sha police station ban tohkit bniah shuh shuh ïaki.
Hadien ba la tohkit lada lap pat ba kim ïadon kti ei ei ki pulit ki sa pyllait noh ïaki kumta kam dei satia ka jingleh donbor da ki pulit.
“ Kumta nga kyntu ïa ki nongialam ka BJP wat ïaleh politik ïa kane ka kam long kiba jai jai ap ïa ka jingtohkit kan dep ïoh ka kyrtoh kylla ïaki hadien habud.
Namar kumba ngi la ïohi kaei kaba la jia ha West Bengal tharai tang shi taiew ka nongïalam ba hakhlieh duh jongka TMC ka la pynhiar shuki ïa uwei na ki myntri jongka.
Haba kumne hato kane ka dei ka kam ban ïaleh politik em kam dei satia hynrei ka leh hadien ba ka lap ïa ki jingshisha baroh.
Kumta kaei kaba nga mut ban ong ka long kaba shai to ngin ïa ap haduh ban da dep ka jingtokit ym ban shu kynnoh ba ki pulit ki leh donbor ne pyndik halor ka hukum jong uta uta ha ka jingkhynra ïa katei ka ïing basa.
Kane ka long kaba bakla kumta ïai ap shipor ai ba ka jingtohkit kan ïaid bad pyndep khnang ba ki jingshisha kin paw lut" ong u bah Pretone.
Hadien ka jingtohkit ïaka kaiphod yn sa phah sha ka ïing bishar bad dei ka ïing bishar ka ban shim rai la ka long kumno kumno ruh.
“ Lada ki sngew pyrshah halor kane ka jingjia khamtam ba ka jia ïa u Vice President jongki ka shong ha ki ngam lah ban ong ei ei hynrei kaei ka rai jongka sorkar MDA ka long ban neh haduh kaba kut san snem bad lada ki BJP kim hun ne sngewtynnad shuh tang namar ine i jingjia ha Tura, ïa kata ngam lah ban ong ei ei" Pynkut u Symbud Myntri Rangbah.
Shillong, Naitung, 29: Ka Saiñdur Tipkur-tipkha Ïeng Ehrngiew Hynñiewtrep (STIEH) ha ka sngi Thohdieng ka la pynthymmai ïa ki nongkitkam jong ka Seng kmie ha ka jingïalang kaba la long ha Shillong Club ha ryngkat ka jingdon lang u Adviser u Bah Micky Jones Kharbyngar bad u Legal Adviser u Bah Erwin Sutnga bad u Bah Bah Rastingwell Thabah.
Ki nongkitkam kiba la shah jied thymmai ki long ka President Kong Purity Phawa, Vice-President Kong Felicita Majaw, General Secretary Kong Doria Shabong, Asst.
Secretary Kong Da-ailang Suchiang, Organising Secretary Kong Marylis Mawrie, Asst.
Org Secretary Kong Happiness Tongper, Publicity Secretary Kong Deiwi Tongper, Asst.
Publicity Kong Lucretia Dohtdong, Cultural Secretary Kong Riwan-i Rymbai lem bad 6 ngut ki Executive Member.
Kum ki khynnah skul ha ka por ba dang ïoh ïa ka State ba pura, ngi lah sngewthuh shai kdar ba ka map jong ka state jongngi kan long kat kum ka Map ba lah buh ha ki kot pule kaba la pynshong nongrim na ki kot ki sla ba lah shim ka sorkar India shwa ban ai ka hill state ba pura.
Namar ba kam pat ju don ruh ka jing ujor jong ka sorkar Assam halor kane ka map, lah sngewthuh shai ba ka dei kaba hok bad lah pynrung ruh ha ki kot ki sla jongngi.
Ka Sorkar Assam, naduh ki khyndiat snem mynshwa, kam shim la pyni ïa ka jingithuh ïa kane ka map bad ka juh kyntur pud man ka por.
Ka sorkar Assam kadei ban burom ïa kane ka map bad kan ai jingmynjur sa shisien ïa ka dur bad area jong kane ka map.
Lah sngewdei shibun ban pynrung lang ïa ki MDC jong kito ki jaka ba don jingïakynad bad ka Assam ryngkat lang bad ki syiem, ki basan bad kiwei kiwei kiba lah don bynta ha ka jingpeit jingkhmih ïa ki jaka puta ha ki committee jong ka sorkar jong ngi khnang ba ki rai ban shim kin long kiba khlain bha ba u paid nongshongshnong ruh un ïoh ïa ka jinghun halor ki rai.
Hynrei halor ki hynriew tylli ki disputed areas kiba sha khmat, lah shim rai ka sorkar khlem shim ïa ka jingkubur lang jong ki briew ba shong ba sah ha kito jaka ba don jingbymïasngewthuh jingmut.
Kane ka lah wanrah ïa ka jingbymhun jong kito ki khasi kiba sah sha kito ki jaka khappud bad duh ei noh ïa ki jaka puta sha Assam katkum ka final give and take agreement ka ba lah ïa soi da ki Chief Ministers jong ka Assam bad Meghalaya.
Katkum ki dak ba la paw tyngkrein ha ka jingpruid dak ïa u pud u sam jong ka bri hynniewtrep bad ki jingmushlia ka sorkar Assam, kan nym seisoh da lei lei kat kum ka jingsngew thuh jong u khun u hynniewtrep.
Ka daw tynrai jong ka jingbym sngewthuh jong ngi kadei kaba lah pynlong ïa ngi ba ngi khlem lah ban ïohi jngai naduh ki por ba ngi lah ïoh ïa ka state ba pura.
Hynrei namar ba khlem don ki jingpynwandur na ki sorkar ba lah dep ban pyn sngewthuh lyngba ki jingpule ban tip ïa u pud u sam jong ka state jong lajong.
Kum ki khun u hynniewtrep, ngi sngew syier bha ïa lade haba ngi ïohi ïa ka jinglong jingman jong ngi ha la ka jong ka state kaba la kynjoh ïa u mawmer uba sanphew snem.
Lah bun seh sa ka jingbymïohkam ïohjam jong ki khun samla khasi wat hadien ba ki lah sngewthuh ban pynphriang ïa ki jingpule jongki ha ki ba bun ki lain.
Kane kan pynsngew ïa ngi ba ngin poi sha u pud ba ngin ym shaniah shuh ïa ki riew ïasaid ain bad ki riew ïasaid bad shna ain lane ïa ki seng synshar khadar hadien habud.
Ka jingtieng kaba hakhmat duh kadei ka jing ïa kut ka sorkar jong ngi bad ka sorkar Assam ïa ka rai ba khatduh (Give and take policy) ha kaba ngi lah sngewthuh shai kdar ba ngin shu duh beit khlem jingïoh nong ei ei ruh namar ba ngim ju mlien mushlia ban kyntur pud sha ki jaka ba marjan.
Ngi dei ban pynsngewthuh mynta ïa ka sorkar jongngi ba kan pyntud da ka ban nympdiang ïa kiba kum kine rai kiban wanrah ïa ka jingkylla ka Map Meghalaya bad ki jingbymsngewthuh jingmut hapdeng jong ngi baroh.
La sngewdei ban pynsngew ïa ki politicians ba long member jong ka Committee bad ba sngewthuh bakla ïa ki jing pynshai jong u Himanta Biswas Sharma, u C.
M.
jong ka Assam ba ki dei ban ieng skhem halor ka nongrim ba ngin nym duh ei wat tang shi square inshi ruh ka jaka jongngi sha Assam.
Ngi lah ban leh ïa kana da kaba mudui sha ka ingshari ba ha khlieh duh ban ai ka rai kaba hok tam ïa baroh arliang mamla.
La kyrpad ïa ki nongsynshar ba kin nym shim rai a lade halor ki jingkam bala buh ki syiem ne District Council lyngba ki kot ki sla ba lah sei maki, ai ba ka ingshari kan ai ïa ka rai kaba hok.
Ïa ki hynriew tylli ki area of difference ki ba dang sah kiba don ki areas ki ba kham heh, ki lah ban wanrah ka jingduhnong kaba kham bun lada ngi pynpaw ka jingbiej jongngi kum ha ki jingïashimrai ha kaba nyngkong.
Katba ka jingïakren hapdeng ka sorkar Meghalaya bad ka sorkar Assam ka dang ïaid shaphrang, kila don shibun ki jing kyntur pud ka sorkar Assam bad khlem burom shuh ïa ka status quo.
Dang shen ha u bnai November 2021 ka la don ka jing shna surok ka Sorkar Assam ha Nongwah – mawtamar kaba hap ha hima Sohiong.
Kine ki lah pynshai kdar ba ngim lah ban shaniah shuh ia ka sorkar Assam namar ka double standard jong ka.
Lah sngewthuh shai ba ngin nym ïoh ka rai kaba hok bad yn nym don jinghun halor ka no ka no ka rai ba ïa mon lang baroh ar tylli ki sorkar te ka hok ba shisha ngi lah ban ïoh satang lada ngi phah bishar lyngba ka ain (Kane kadei kaei kaei kaba ngi dei ban leh mar mar khlem pynsah teng shuh bad Ymdei ban shu byrngem tang da ka ktien kumba ngi lah ïohsngew ki jingbyrngem ka District Council, ki sengbhalang, ter ter khlem don jingseisoh ei ei haduh mynta).
Ka ju don ka jingtieng ban pynlong ïa ngi ki nongshong shnong ban long kiba sngewthuh ïa kiba bun ki phang ba ïasnoh bad ka jingnang jingstad ryngkat bad ka imlang-sahlang namar ba ha kaba kut kan poi sha u pud ba ngin kynjat da ka ban nym jied shuh ïa ki nongmihkhmat kiba ngi lah dep jied.
Na ka bynta ka jingsuk lashai lashisngi ngi dei ban sdang noh naduh mynta ban pynkynmaw nyngkong ïa ki seng politik baroh ba kin buh ïa ki education policy bad education reforms ha ka top priority ha ki election manifestoes jongki.
Ngi kum ki paidbah ngi dei ban bud dien pat hadien ba ki lah shna Sorkar.
Satang da ka jingkyndit bynriew jongngi mynta kan lah ban wanrah pat ïa ka jingbiang ka ïoh kam-jam, jingim suk-sain jong ka jaitbynriew hi baroh kawei.
Ka lah dei ka por mynta ba ngin pynthymmai noh ïa ki rukom trei kam jong ngi da kaba pynrung ïa ka jinghikai ïa ka rukom im(Healthy lifestyles) naduh na Lower primary level ha ka Syllabus jong ki jingpule jongngi.
Ymdei tang kine, ngi dei ban pynrung ïa ka jingsngewthuh bad jingïada ïa ka Drugs addiction kaba lah long ka jingma ïa ki khynnah ki khyllung ha kaba ki lah ngop bad don ka lad ba kan nang roi.
Ngi dei ruh ban phrung ki jingtip katto katne kiba ïasnoh bad ka ain ka kanun ha kaba ngi lah dep ïohi dang shen ba ka lah don ka jingbymsngewthuh jong ngi ïa ka jingbymlah ban ïarung ïamih katba mon ha ka crime scene ha kaba ki pulit hi ki lah pynkhein da kaba rung bad khura kat haduh ban pynpei thliew ïa ki kynroh ha ka kamra ba ki lah siat ïap ïa u briew.
Kane ka lah ktah ïa ka jing ïoh ïa ki forensic evidence haba lah buh ïa kane ka case ha ka judicial enquiry.
Kaba kongsan tam ka dei ka jing synshar ka ba thymmai na ka new Political party namar ngi lah duh ka jingkyrmen bad jingshaniah jong ngi hadien ki jingmad jong ngi ïa ki political parties ha ki por ba la dep.
Ka party ba thymmai ka dei ban don ki jingthmu ban pynrung ki economic, social, environment, mining, educational policies bad ki reforms ban kyntiew ïa ki jingtip jong ki ba bun ba lang khnang ba ngin sngewthuh ïa ki ain ki kanun jong ki bynta ki ba ïadei ïa ka jingim ba man ka sngi.
Shuh shuh, ngi dei ban ïoh jingsneng bad jingsngewthuh na ka jing jied nongmihkhmat ba mynta ha kaba lah thaw sorkar MDA da ka NPP bad ki regional parties kaba lah pyni ïa ki jing bymlah ban synshar bad shim rai kaba wanrah ïa ka jingbym lah trei kam na ka bynta ka jing roi jingpa ha ka state ha kaba ki regional parties kim nud ban weng ïa lade na ka government na ka daw ka jingtieng jong ka jingwan ka president’s rule namar ki lah sngewthuh bha ba ka Congress bad ka NPP kim lah ban ïa trei synrop lang.
Kane ka president’s rule kan kham wanrah jing ma khambun hadien ba lah pynlong ain ïa ka CAA.
Kane ka juh ka daw ka lah ban ktah ruh ïa kano kano ka jingïapher jingmut bad ka sorkar pdeng kum ka implementation of ILP ha ka state jongngi, ka Land transfer act, privatisation of industry kum ka Cement factory, M.
E.
E.
Cl.
, ter ter kumjuh ruh ïa ki health institutions, educational Institutions, ter ter.
Ha kane ka sorkar ngi lah mad ïa ka jingroi jong ka jing duh kam-jam (unemployment) jong ki khun samla jongngi kumta ngi dei ban kynmaw ba kine kin long ki lesson kiba donkam bad kim dei ban jia biang.
Ngi lah ïohi ruh ïa ki jingkynthoh na u MLA barim ka Nongkrem constituency u bah Ardent M.
Basaiawmoit ïa ka jingbymlah trei kam kane ka sorkar jong ngi.
Kane kadei kaei kaei kaba baroh u paid nongshongshnong u lah ïohi hynrei lah shu pynksan jubor da u Dy.
Chief Minister Bah Prestone Tynsong.
Ha kane ka kynti lah ïohi shai ba ha ka snem 2023, ki seng politics ki ba lah long ki ba lah pynkhreh bad khmih lynti ïa ki jingjop jong ki ha ka election hynrei ka jingjop jong kine ki political parties kin nym wanrah jingseisoh eiei ïa ka jaitbynriew hynniewtrep kat kum ki dak ki shin kiba ngi lah dep ïohi ha ki por ba lah dep.
Ka sorkar pdeng ka lah ban pynbiej ïa ngi da kaba ai lad ïa ka implementation of ILP, pyni ïa ka jingithuh ïa ki ktien Khasi bad Garo da kaba pynrung ha ka 8th Scheduled jong ka constitution of India, ter ter bad khmih lynti ïa ka jingjop jong ka BJP ha ka state jongngi.
Ngim dei shuh ban shah pynbiej biang sa shisien mynta, ngi dei ban long ruh ki ba sian bad shalak ha kum kine ki por.
Kum ka dak jong ka jingsdang ka jingïatylli lang mlon para mangi to ngin long kiba lah shai ban jied noh tang ïa kawei ka regional (preferable) lane national political party kaba lah ban thaw sorkar (Kane ka mut ba ka dei ban don ka jingteh ïa ki nongjop lyngba ka party khnang ba kan nym don ka jingkyntiap seng hadien ba lah ïoh ïa ki jingjop jongki) kaba lah ban pynpoi biang ïa ngi ha kajuh ka rukom long kaba ngi don haduh mynta.
Hadien ba ngi lah ïohi ha ki por ba lah dep, mangi kum ki nongshongshnong, ngi sngewdon ka jingthrang ban ïoh ka seng sain pyrthei kaba thymmai kaba lah ban suh thied ha baroh ki Districts jong ka state Meghalaya.
Hynrei haba kum kane ka por lah ïohi dak ïa ka jingseng thymmai ïa ka regional political party “ Voice of the People Party" da u bah Ardent M.
Basaiawmoit kaba mut ban pynmih pyrthei naduh ka election MLA ha u snem 2023.
Kane ka rukom Pyrkhat kadei kaba sngew donkam shisha hynrei ka don ka jing artatien hadien ba ngi lah ïohi ha ki por ba lah dep.
Lah sngew dei ban bsuh jingmut hangne ba khnang ba kan wandur kat kum ka jingthmu jong u ba bun u ba lang, lah dei ban thung u political strategist bad tactitian kum u Prashant Kishor uba lah thikna ba un lah ban pynseisoh ïa ki jingthmu jongngi.
Une u dei u briew uba lah pynshisha ïa lade ïa ki jingkordor ki tactics bad strategies jong u ha ki MLA elections ha West Bengal, Goa, Tamilnadu, ter ter hynrei ngi dei ban twad jingmut shuwa bad ban kyrpad pat na u ba un pyn duna ka jingshim dor ha ka jingïarap jong u.
Mynta, kan nym long kaba biang ban khot da u Prashant Kishor namar u lah long ruh u political strategist jong ka Trinamul congress kaba long ka seng liang pyrshah ha Meghalaya Assembly.
Kam pher wad lada ngi hap ban siew pisa ïa u political strategist and tactician namar ngi lah sngewthuh ïa ka jingseisoh jong ka kam.
Ngi dei ban pyrshang ban raise fund na ka bynta kane namar ngi lah thikna ba kan long kam.
Katba ka por ka dang biang kan kham bha ba ngin buh jingkyrpad noh kham kloi na u ba ngin ïoh ka jingpdiang kaban hun na u bad na ki nongbud baroh.
Don bun kiei kiei kiba ngi lah ban kynthoh halor ki jingdkhoh jong ki jingtreikam kane ka sorkar jong ngi.
Ka jingduk jong ki barit baria na ka jing lyngshop ka khlam.
Ka jing duhkam duhjam ki khun samla jongngi kaba dei kawei na kiba donkam tam.
Ka jingkulmar ïa u pud u sam jong ka state jong ngi bad ki state/ri ba markhap kaba kane ka sorkar jong ngi ka lah mynjur ïa ka give and take policy na ka bynta ka jingshim ïa ka jingrai bakhatduh kaba lah thikna ban long ka jingduhnong ïa ngi namar ba ngim ju mlien ban kyntur pud sha ki shnong jong ka state/ri ba marjan.
Ka jingkiew dor jong ka petrol/diesel kaba lah wanrah ïa ka jingkiewdor ki baikali bad ki dor ki mur jong ki marbam mardih bad kiwei kiwei.
Lada hap ban thoh lut te imat kam kut shuh hynrei lah kham sngewhun ba lah ïoh ban pyni ïa kine kiba kham donkam eh.
Ngi kyrmen ba kine kiei kiei baroh kin kut noh hadien ba ngi ïoh ïa ka sorkar ba thymmai ha u snem 2023.
Ngi lah dei ban Pyrkhat thymmai noh mynta namar ba kitei kiba lah kdew haneng ki mih na ka jingbym kiew ha ka pule puthi jong ngi.
Ngin kylla noh ka Pyrkhat pyrdain khnang ba ngin lait na kitei kiei kiei ba la kdew haneng baroh ba kin nym lyngshop biang ïa ngi sa shi sien.
(U Nongthoh udei u Retired Associate Professor, Lady Keane College).
Jowai, Nailar 26 : Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi Jowai.
Haba phai sha ka jingïakhun ka kynhun ïalehkai jong ka Mynthong kala jop da 5-1 kol, ïa ki kol na ka Mynthong la thep da u Timmy Ryngkhlem ha ka minit ba 29, u Romiric.
B.
Ngueufang ha ka minit 65 & 78 bad u Premrose Lamat ha ka minit ba 81 & 88.
Katba ïa ka shikol na ka Sabahmuswang la thep da u Needful Shylla ha ka minit ba 63.
Shillong, Nailar 26 : Ka HYC Nongkohlew Unit ha ka sngi Thohdieng ka la ïoh ban plie pyrda ïa ka 1st Tur Shaphrang Football Tournament 2022 ha madan Nongkohlew.
Ha kane ka Tournament ki don baroh 16 tylli ki Team kiba la wan ban ïashim bynta.
La plie pyrda ïa kane ka Tournament da u Bah Donboklang Kharlyngdoh President HYC Mawlai Circle kum u Kongsan bad Bah Isaac W Basaiawmoit Assistant General Secretary kum u Symbud Kongsan ha ka jingïadon ryngkat lang ki nongkitkam jong ka Shnong Nongkohlew bad ki Nongkitkam ka HYC Mawlai Circle.
La pynïaid ïa ka jingïalang da u Bah Tarsit Wanñiang.
Haba ai jingkren u Rangbah Shnong Bah Alfonse Kharwanñiang u la pdiang sngewbha ïa baroh ki team kiba la wan ïashim bynta ha kane ka Tournament, u da ai ruh ka jingïaroh ïa ka HYC Nongkohlew Unit ba ka la pynlong ïa kum kine ki prokram phutbol ka ban sei ïa ka sap ka phong jong ki samla kane ka dong bad ka thaiñ.
U Bah Isaac W Basaiawmoit u la ong ha ka jingïalehkai kan don ka jingjop bad ka jingshah jop, hynrei u la ong ba lada ki rem ruh kin nang ïai trei shitom ba ha kawei ka sngi kin sa poi beit sha ka thong.
U la ong ruh ba ha ka jinglehkai lada don ka jingïabakla kim dei ban ïa buhnud, hynrei ki dei ban ïamap ïa klet noh.
U Bah Donboklang Kharlyngdoh haba kren kum u Kongsan u la ong, “Ka Jaidbynriew jong ngi ka la kiew ha ka phutbol, haba bun ki samla jong ngi, ki la don bynta ha bun ki football club jong ka Ri India, bad ka phutbol ha kine ki sngi kam long shuh kum ha ki 10 ne 20 snem ba la leit.
Ki samla donsap ha ka phutbol mynta ki la im ja lyngba ka jingpyndon kam hok ka jong ki ïa ka sap ba ki don.
"“Ha ryngkat ryngkat ka phutbol, phi ki samla phi dei ban minot sa ha ki jingpule, kumjuh phi dei ban kiar na ki jingdih buaid kiba ktah ïa ka met ka phad bad ïa ka imlang sahlang," la ong u Bah Donboklang da kaba kyntu ïa ka Nongkohlew Unit ba kan nang ïai pynlong ïa kum kine ki tournament.
Ha kane ka Sngi plie pyrda ka la don ka jingïakhun hapdeng ka Madan Mawkhar FC bad ka Mawsiatkhnam FC ha kaba ka Mawsiatkhnam ka la jop da shi kol la nod.
Ïa kane ka Tournament yn pynhap pyrda ha ka 3 tarik Nailur 2022.
Shillong, Nailar 26 : Ka NPYF, Mylliem Block kan pynlong ïa ka Open Basketball Tournament (Mylliem Constituency)for Men and Women 2022.
Ïa ki form lah ban ïoh na ka ophis NPP, Mylliem Block kaba don ha 3mer Upper Shillong bad na Banalari Showroom, Mylliem.
Ka bai rung kan long 1500 (Khatsan Spah) tyngka shi kynhun.
Ka khusnam ïa ki lahduh ka long 25000 (Arphewsan Hajar) tyngka bad ki ba wan ba ar 15000 (Khatsan Hajar) tyngka bad yn sam ruh ïa ki khusnam shimet.
Ha katei ka tournament yn shah ban shim bynta tang ïa ki kynhun bad nongïalehkai kiba hap hapoh Mylliem Constituency.
Ka tarik ban pynpoi ïa ka bai rung kan long ha lane shwa ka 16 tarik Nailur 2022.
Ïa ki jingtip ba kham bniah lah ban ïakynduh ïa ki nongpynïaid.
Mawkyrwat, Nailar 26 : Ka Nonglang Sports Club (NSC) kum shi bynta ban pynkhraw ïa ka jingpynkhreh ïa ka jingdap 50 snem ha u snem 2023 jong ka jingïaid lynti ha ka kam shakri kum ka club ha ka imlang sahlang lyngba ki jingïalehkai bad kiwei kiwei ki kam ne ki bynta mynta ka sngi 26-08-2022 ka la plie pyrda ïa ka Nonglang Super League 2022 ha madan Pyndeniewlyngdoh, Nonglang, South West Khasi Hills District.
Ki kynhun kiba la ïa shimbynta ha kane ka league ki don kumba 6 tylli (ka Janai FC, ka Maitshaphrang FC, Rangkynsai FC, ka Lai Ngut Chi Dus, ka La i jong FC bad ka Albediego FC).
Ha kane ka sngi plie ki kynhun kiba la ïalehkai ki long hapdeng ka Maitshaphrang FC pyrshah iaka Lai Ngut Chi Dus.
Ka Lai Ngut Chi Dus ka la ïoh ban thep kol lyngba u George Franky Snaitang ha ka minit ba 70 bad tad haduh kaba kut ka Lai Ngut Chi Dus ka la jop ïa ka Maitshaphrang FC da 1 – 0 kol.
Ka jingïalehkai ka la long shisha kaba ïa biang bor bha bad baroh ar kynhun ki la ïalehkai bha.
Ha kane ka sngi plie la wan ban plie da u samla Benjohnson Lyngdoh, uba dei uwei ki samla ba trei shit rhem bha ha ka imlang sahlang.
Ka jingïahlehkai kaba bud kan long ha ka 02-09-2022 hapdeng ka Janai FC pyrshah ïa ka Albediego FC ha ka por 3 nohphai sngi ha madan Pyndeniewlyngdoh, Nonglang, South West Khasi Hills District.
Shillong, Nailar 26 : Kum shi bynta ban rakhe ïa ka sngi jong ki jingïalehkai ne ka National Sports Day kaban long ha ka 29 tarik Nailar 2022, ka ophis jong u District Sports Officer ka East Khasi Hills District, Shillong ha ryngkat ka jingïatreilang ryngkar bad ka ophis ka Deputy Commissioner ka East Khasi Hills District kan pynlong da ka jingïakop mareh, “National Sports Day 5K Run" ha ka 29 tarik kaban sdang na Main gate J.
N Stadium ha ka por 6:30 baje mynstep.
Nalor ka jingïakop mareh, yn pynlong ruh kiwei ki jait jingïalehkai kum ka Invitation Inter School Mawpoin bad Tug of war Competition ha Basketball Court J.
N Stadium, Polo Shillong kaban sdang naduh ka por 9 baje mynstep, ka Recreational bad Fun Games for Children ha Football Grass Root Centre jong ka East Khasi Hills District kaban pynïalehkai ha ka 27 tarik Nailar 2022.
Ki lynti na bynta ka jingïakop mareh National Sports Day 5K Run yn sdang na J.
N Stadium Main Gate, Polo, Shillong – S.
R.
G.
T Main Gate – Golf Club – Lad Shyiap ter ter sha MPPS – Lad Sanker – Mawroh Junction – F.
C.
I Junction – F.
C.
I – MeECL – Shillong Secondary School – C.
R.
P.
F Main Gate – S.
R.
G.
T Main Gate bad pynkut biang (Finishing Point) ha J.
N Stadium Main Gate, Polo Shillong.
Na bynta ka jingïakop mareh la khot sngewbha ïa baroh shynrang bad kynthei bad ïa ki nongjop yn sam da ka khusnam song pisa ha ryngkat ka trophy bad ki syrnot.
Kiba jop ha ka kyrdan ba nyngkong kin ïoh khur ïa ka song pisa ba 5,000 tyngka, ba ar 3,000 tyngka bad ba lai 2,000 tyngka.
Kan don ruh ka consalation prize na bynta kiba wan ba saw haduh ba phra kata mar 1,000 tyngka.
Yn ai khusnam song pisa ba kyrpang ruh na bynta ki nongmareh ba la rangbah tam (50 snem shaneng) kiba pyndep ha ka kyrdan ba san ha kaba kin ïoh 1,000 tyngka.
Ka ophis u DSO ka bthah ïa kiba kwah ban ïashim bynta ba kin pynrung kyrteng ïalade lyngba ka online ha ka bit.
ly/3KhSIn6 bad kin shim ïa ki sopti bad ki number na ka ophis u District Sports Officer, East Khasi Hills District, Shillong kaba don ha J.
N Sports Complex Polo, Shillong ha ka 27 tarik Nailar 2022 naduh ka por 10 baje mynstep haduh ka por 5 baje janmiet.
Yn sam ei khlem jingsiew ïa ki spoti (T-Shirt) ha ka 29 tarik Nailar 2022 naduh ka por 6 baje mynstep kata tang ïa kito kiba la dep ban pynrung kyrteng.
Ka ophis jong u District Sports Officer, East Khasi Hills District, Shillong ka khot bad wer ïa baroh ki nongshong shnong jong ka ri India ba kin wan ban ïashim bynta ha katei ka jingïakop mareh.
Shillong, Nailar 26 : Ka Mawkhar SC ka la mad ka nam jop kaba nyngkong ha ka lympung ïalehkai OC Blue Shillong Premier League (SPL) 2021-22 hadien ba ka la pynliem da 2-0 pyrshah ïa ka Malki SC ha ka jingïalehkai ha ka sngi Thohdieng ha madan Third Ground, Polo, Shillong.
Ïa ki ar kol la thep da u Banehskhem Khongsdam bad u Defender Pyngrope.
Kane kadei ruh ka sien kaba nyngkong ba ka Mawkhar kan thep ar kol ha baroh ki jingïalehkai.
Haba mih madan ha ka sngi Saitjaiñ, ka Malki ka don ha ka kyrdan kaba hynñiew katba ka Mawkhar kaba don ha trai duh na ka miej kheiñ point ka kamai 3 point.
Haba phai sha ka jingïalehkai baroh ar tylli ki team ki la pynlehnoh ei bun tylli ki kabu thep kol ha kaba ka jingïalehkai haduh kaba kut ka kylla step ki khlem lah ban ïathep kol.
Haba wanphai sha ka jingïalehkai jong ka kylla miet, baroh arliang ki la ïakhun tyngeh ban thep kol, bad dei u Banehskhem Khongsdam uba la ïoh ban pynkhih jar nyngkong na bynta ka Mawkhar ha ka minit ba 57 jong ka jingïalehkai kaba la sdang ban shongshit bha ka jingïalehkai.
Ki rangïalehkai ka Malki ki la ïakhun tyngeh ban pynphai ïa katei ka shi kol bad hynrei ki khlem lah ban pyndep ha ka liang ka thep kol.
Ki rangïalehkai ka Mawkhar ki la lah ban treh lakam bha bad ïoh bat slem ïa ka bol ha kaba ki la tur naphang sha ka kut jong ka Malki.
Bad hapdeng ka jingïalehkai kaba la sdang ban ïakhaid bha ha ka liang ka thep kol, ka Mawkhar ka la ïoh ban thep sa ïa ka shi kol lyngba u Defender Pyngrope ha ka minit ba 66 jong ka jingïalehkai.
Lyngba kitei ki ar kol ka la nang ai mynsiem shuh shuh ïa ka kynhun jong ka Mawkhar ha kaba ka la lah ban khanglad ïa kiba bun ki jingpyrshang thep kol ki rangïalehkai ka Malki.
Kumta haduh kaba kut ka jingïalehkai ka Malki watla ka la pyrshang ban pynphai hynrei ka khlem ïoh lad satia ha kaba ka Mawkhar ka la khur ïa ka nam jop kaba nyngkong da kaba pynliem da 2-0.
Lyngba kane ka nam jop ka Mawkhar mynta ka don ka jingkyrmen ban ym shah pynhiar kyrdan lada ka dang bteng ban khur nam jop ha ki jingïalehkai ba dang sah.
Mynta ka sngi, ka jingïalehkai kan long hapdeng ka Ryntih SC (14 point) kaba don ha ka kyrdan kaba saw pyrshah ïa ka Nangkiew Irat SC (13 point) kaba don ha ka kyrdan kaba san ha ka por 4 baje janmiet.
Ka dud ka long kawei napdeng ki jingdih kaba kongsan, khamtam naka bynta ki khynnah namar la pdiang baka dei kaba kongsan halor ka jingkhlaiñ bad ka jingheh jingsan.
Ki don bun ki kmie kiba shim ka jingkitkhlieh bad pynlut kham bun ka por halor ka jingpyndih dud ïa ki khun, bad pyrshang ruh kiba bun ki rukom ba lah ban pynurlong ruh kane ka jingthmu namar ki don bun ki khyllung kiba kyntait ban dih tang ka dud suda.
Wat hapdeng ba ki kmie ki ai dud ïa ki khun da kaba khleh lang bad kiba bun ki jait soh ne ki jingdih pyngngad ha kane ka lyiur, hynrei ka shiklat ka dud kaba syiad hashuwa ban thiah ka long kaba kongsan.
Ki don ruh kiba pdiang b aka jingdih shiklat ka dud syaid hashuwa ban thiah ka dei kaba donkam bad kaba ym dei ban kiar.
Bad ka long kaba donkam ban dih lai kynta hashuwa ka por thiah.
Kine harum ki long ki daw halor ka jingdonkam ban dih dud shiklat hashuwa ka por thiah:Ka jinghiar ka jingkhia: Shiklat ka dud bad shi shamoit sha ka ngab ha shuwa ban thiah ka lah ban ïarap halor ka jingtylliat jingbam.
Ka ïarap halor ka jingheh jingsan jong ki bacteria kiba ba kiba don ha ka kpoh jongngi bad ïarap halor ka jingpullait naka jingthut halor ka jingtylliat jingbam.
Kumjuh ruh ka dei kaba pynneh ka jinglong kdang bad pynduna halor ka jingjied ki jingbamkai ha ka por shiteng miet, ka daw ha lyndet ka jingheh kpoh.
Ka dud ka dei kaba riewspah ruh ban don ka protein, ka nutrient kaba kongsan halor ka jinglah ban pynhiar ka jingkhia.
Hynrei pynthikna ba phin dih da ka dud ba duna ne ba ym don ka fat lada phi don jingmut ban pynhiar ka jingkhia.
Ka koit ka khiah ki shyieng: Kawei napdeng ki daw ba baroh ki kmie ki shaniah na ka dud na ka bynta ki khun, ka dei khamtam ka jingdon ka dud kiba bun ki mineral bad ki nutrient kiba don kam na ka bynta ka koit ka khiah ki shyieng, kaba ju paw ruh baka long ka daw kaba kongsan halor ka koit ka khiah ki khynnah.
Lada ki khynnah ki paw ba duna ka jingdon kine ki mineral ki lah ban ym ïoh ki shyieng kiba khlaiñbor bad lah ban don ka jingma naka jingpang osteoporosis.
Ka dud ka donlang ka calcium bad ka vitamin D naka bynta ka jingdonkam bad ka jingkhlaiñ jong ki shyieng.
Ka ïarap ban ïohthiah bha: Ka dud bad kiwei de ki jingbam ba ïoh lyngba ka dud ki dei kiba don ka tryptophan, ka amino acid kaba la ju tip ba ka lah bad aibor halor ka jingïohthiah bha.
Ka dud ka don ruh ki compound – melatonin bad ka hormone kaba ju ïarap halor ka jinglah ban ïohthiah bad pynbiang ka por thiah bad khie.
Ka dud ka ïarap ruh ban pynduna ka jingbanbor ha ka jingmut jingpyrkhat bad wallam ka jinglong kynjai ka jingmut jingpyrkhat kaba ïarap halor ka jinglah ban ïohthiah bha.
Ka jinglah ban pynduna ka cholesterol: Ki cholesterol kiba bha bad kiba sniew ki dei kiba ju don ha ka met jongngi, bad ka jingjur ban don bun palat ka cholesterol kaba sniew ka lah ban buh jingma na ka bynta u kongsnam bad ha baroh ki liang ka koit ka khiah.
Ka dud ka don ki nutrient kaba lah ban pynduna ka jingdon ki cholesterol kiba sniew, LDL bad ai jingmyntoi naka bynta u klongsnam bad na ka bynta ka koit ka khiah ka met bad pynduna ki jingma na kiba bun jait ki jingpang.
Ka jingaibor ïa ka bor met: Ka jingdih dud ha shuwa ban thiah kaba khleh lang khyndiat bad u shynrai ka dei kaba pynkhlaiñ ka bor met bad lah ban ïakhun pyrshah ki jingpang kum ka suhkhriat, flu bad kiwei kiwei de ki jingpang ba kynrei.
Kumjuh ruh ka dei kaba lah ban ïarap ban maramot naka bynta ka jingmong ba shapoh bad ka jingpang ba ktah ha ki dohksah.
Ka jingdih ka dud kaba syaid bad u shynrai ka lah ruh ban ïarap bad ai jingmyntoi shibun na ka bynta ki kynthei briew.
Ka Jylla kala mad ïa bun ki jingjïa ba sngewsih tang na ka jingbakla bam ïa ki tit bad bun ki Longïing ruh kila duh noh ïala ki jong ki baieid bathoiñ.
Ki jingjïa kiba leit noh ki dei ban pyn kyndit bynriew ïa ngi kum ha kine ki por ba ka lyiur ka wan bad ka speh ïa shibun ki jhur bad ki kynbat na ka jing sngem ka suin bneng.
Ka jing jïa bam tit buit ngi la ju ïoh sngew na kapor sha ka por ka ba wan rah ïa ka jing pang bad ka jingïap ha ki ing, hynrei haduh mynta ngim pat ïoh ïa ki lad jingtip ba bnïah (scientific input) na ki skul bah ne na ki doctor ki ban ïa noh synnïang sha kane ka phang ka ba long ka ba donkam ban lait na ki jing mynsaw.
Ka por ka la dei ïa ki riew shemphang ban batai bnïah ïa ki paidbah lyngba ki lad pathai khubor, kane ka jingthoh ka long tang ka jingktik jingmut bad jing pynshlur ïa ki riewshempahng ba kin ïa noh bynta lang.
Kum ka jingtip, ha ba don mano mano ba ïoh bam tit buit, ngi ju ong ba ki dei ki “tit bïah bsein" don ruh ki ba ong ba ha ka por ba dang shu slap bad mih tit ym pat long ban bam tit nyngkong namar u dang jaboh bad u slap um pat sait ïa ki bih ki balah ban don ha u tit.
Kine ki long tang ki jing pyrshang jong ki riew tymmen ban pyrshang ban wad ïa ka daw bad ban pynhun ïa ka jing bym tip bnïah jong ka jing ngat bih na u tit, hynrei ngim pat lah ban pynshisha la kine ki long ki ba dei ne ki ba lait.
Ka ju long ha ka jinglong briew jong ngi bangin pyrshang ban batai klumar (groping in the dark) ïa ki daw ba ngim lah shemphang, kum ka jing kynnoh aibih, men-ai-ksuid, menshohnoh bad kiwei kiwei.
Hynrei haduh mynta mynne ym ju lah ban pynshisha la kine kïadei ne em, wat ki pulit ki ba la kem ïa ki ba shah kynnoh ruh kim pat ju lah pynshisha ka shu shong beit tang ha ka jingring dur, bad jing mut dur jong ngi ka ba la pynhïar pateng ha ka jingmut jingpyrkhat jong ngi lyngba ki jing ïathuh khana pateng la pateng naduh dang lung ka jabieng bad ka ba pynlong ba kan shong tynrai ha pyrkhat pyrdain imlang sahlang (Socïal thoughts and belief)Ngeit ba ngi ba ju ïa bam tit barabor, ngin ym kheit ïa u tit phylla u ba ngim pat ju bam mynno mynno ruh, ngi ju kïar na kum kine bad ngi kheit beit thik tang kito ki ba ngi la tip.
Ka jing ïapher hapdeng u tit bam bad u tit buit ngi ju pyn ïapher lyngba ka dur jong u (morphology) bad ka rong, bun sien, hynrei watla katta ruh, ngi dang ngat bih.
Kaei kadaw? Kiei shuh shuh ki jing ïapher? Ngin hap ban shai, lyngba ka jingai jingtip ba bnïah.
Khyndïat, Ha kaba ïadei bad u Tit, ha ki ri sepngi, ki don ka jing pynbna paidbah ïa kino ki jait tit ki ba buit bad ki balah ban shim wat haduh ïa ka jingim briew bad don ruh ki khlaw ki ba ki la buh shynna da ki jing thoh bad jing mana ïa ki jait tit ba buit, ha kaba ki briew ki lah ban kïar na ka jing bam klumar bad ki don ruh ïa ki hospital ki balah ban ai jingsumar wut wut ha ba don ka jing bam kum ïa kine ki jait tit.
U Tit u dei u ta u fungus u ba ki ong ha ka ktien phareng, u heh da ka jing kjit ïa ki phngit (molecules) ba don sawdong jong u da ka ba pynmih ïa kita ki um tyllïat na ka met la jong (digestive enzymes), ka jing buit tit(mycetism) ka kdew ïa ka jingktah ïa u briew da ka jingïoh rung ka bih ha ki bynta ka met u briew.
Ka jing shitom ka long kum ki jing pang suh bad ka ba poi shaduh ka jingïap ruh.
Ka bih ka badon ha u tit kadei ka ta ka Secondary Metabolites ka ba pynmih da u tit (fungus) ha kamet jong u lyngba ka rukom ïa khleh( biochemical process) hapoh jong u, kane ka jing pynmih ïa ka bih ka long kawei ka bynta ba u tit u ïada ïa lade na ki mrad ki ba bam ïa u, kum ba long ki syntiew shïah ban ïada ïalade na ka jing bam ki mrad.
Ka jingmih bad jinglap ïa ki tit thymmai (discovery of new species of fungi) ka long stet haduh katta katta ka ba ngi lah ban shem kumba 800 tylli ki tit thymmai hapoh ka shi snem, kine ki tit leh se ki lah ban don ka jing ïa syriem dur bad rong( Morphology & colours) kum ki tit ba ngi ju bam barabor, namar ba bunsien hi ka jing ngat bih tit kadei ka jingithuh bakla ïa u tit bam bad u tit buit.
Na ki shispah tylli ki jait tit ba mih shiphew na ki buunsien ki long ki ba buit, kumta ngi dei ban da peit tikna ïa u tit shwa ban rah sha ing ban shet namar kilah ban don ki jingïapher ba khyndïat ha ka dur bad rong ka jong ki, ïa ki tit ba ngim sngew tikna ngim dei ban rah sha ing dalei lei ruh.
La dei ka por ïa ki riew shemphang ki ba don ka jingtip ba bnïah ba kin ïasam lang ïa ka jingtip ba shai lyngba ki lad pathai khubor bad ki awareness prokram.
Ki Skul bah kum ka NEHU ne ICAR, ne ki deptt.
Jong ka Horticulture bad Agriculture ki la dei ban shim ïa kane ka bynta khnang ba kine ki jing jïa kin ymwan jïa shuh.
Mairang, Nailar, 26: Hadien ba la ïoh jingujor halor ka jingpynlong ïa ki jingïakob khwai dohkha, da katto katne ki nongshong shnong ha ki pung dohkha bapher bapher kiba don hapoh Eastern West Khasi Hills District, ha kiba ka bai rung kam duna ïa ka 500/- (San spah) tyngka shi ryngwiang bad ka khusnam sha ki nongjop ka bym duna ïa ka 15,00,000 /- (khatsan lak) tyngka.
Kumta, u District Magistrate ka Eastern West Khasi Hills District, ha ka hukum ba la pynmih ha ka 23 tarik u Nailar 2022, hapoh ka Section ba 144 jong ka CrPC, u la pakhang ïa ka jingpynlong ïa ki jingïakob khwai dohkha, ha kiba ka khusnam sha ki nongjop ka long palat ïa ka 1,00,000 /- (shi lak) tyngka bad ka bai rung kaba palat ïa ka 100/- (shi spah) tyngka shi ryngwiang.
Shuh shuh, katkum kane ka hukum, yn ym shah ban pynlong jingïakob khwai dohkha palat ïa ka ar sien shi snem ha kajuh ka pung.
Ïa kane ka hukum la pynmih da u District Magistrate, kum shi bynta ban khanglad ïa ka jingpyndonkam bakla bad jingsngewthuh bakla ïa ka Amusement Act.
Kumjuh ruh ban khanglad ïa ka jingshah shim kabu jong ki duk ki suk ki bym da biang tikna ka kamai kajih.
Kino kino kiba pynkheiñ ïa kane ka hukum, kin shah pynshitom katkum ka Section ba 188 jong ka Indian Penal Code, 1860, bynrap shuh shuh ka hukum u District Magistrate.
Nongstoiñ, Nailar, 26: Ka KSU Sengkmie ha ka jingïalam u samla Manly Nongpluh Finance Secretary Sengkmie, ba la don lang u samla Rapborlang Nongrum Assistant Finance Secretary, u samla Spaindarsing Lyngkhoi Office Secretary ka Sengkmie, samla Johny Khongsit Organising Secretary Mawlai Circle bad u President ka KSU West Khasi Hills District Unit I Samla Johnfisher Nongsiang, u samla Mixz Samakha Finance Secretary KSU West Khasi Hills District Unit, ha ka sngi thohdieng ki la hiar ha ka shnong Nongspung West Khasi Hills, ban kner jingïarap sha ka skul FGEM ka skul kaba tbeh jingshai ha ka dong ka thaiñ.
Ha kane ka sngi la ïoh ka lad ban ïadon ryngkat lang bad baroh ki khynnah skul, ki nonghikai bad kumjuh u Principal jong katei ka skul.
Na ka liang u samla Rapborlang Nongrum u la shim ïa ka bynta kum u shongknor ban pynïaid ïa ka jingïalang bad la ïoh ban ai jingkren lyngkot na u samla Johnfisher Nongsïang, u Principal bad kiwei.
U samla Manly Nongpluh haba ai jingkren u la sneng la kraw, u la pyni ïa shibun ki jingeh ha kaba ïadei bad ka pule puthi, ba ka Jaitbynriew ka duna bha ki samla kiba wan shakhmat ban jop ïa ki exam IPS, IFS bad kiwei kiwei ban tynrong ïa ki post ki ba heh ha la kajong ka Jylla.
Kumba jia mynta ka Jylla ka shu shim wai na kiwei pat ki jylla kiba dei ki mynder, dei na kata ka daw ba kine ki mynder ki ïoh lad ban takraiñ ïa ka Jaitbynriew katba mon.
Haba phai pat sha kawei pat ka liang u la ai mynsiem ïa ki khynnah skul, ki nonghikai bad khamtam ïa u Principal, u ba trei shitom naduh ba sdang haduh ba u soh ka jingtrei shitom ka la phalang ha baroh kawei ka Jylla.
U la kitbok kit rwiang ba kane ka skul kan nang heh nang san na ka snem sha ka snem, lyngba ka jingtrei shitom ki khynnah skul bad ki Nonghikai, khnang ba kane ka dong ka thaiñ kan phalang ha jingnang jingstad.
Mawkyrwat, ‘Nailar, 26: U bah Eson A.
Khongrymmai, District Mission Manager, NRLM, South West Khasi Hills District uba long kum u kongsan ha ka Awareness Programme halor saw tylli ki mat, “Ka jingshongkha Khynnah", “Ki jingsniew jong u Duma bad Sikret", “Ki jingsniew ka kyiad bad u Drugs" bad “Ka Jingpynneh pynsah ïa ki dohum dohwah" ha shnong Mawkohphet, South West Khasi Hills District u la pynkynmaw, “Ki kam sniew ki ju sdang na i ba rit bad lada ym lah ban tehlakam naduh na la ïing tang kata la eh ban pynkylla".
U bah Eson A.
Khongrymmai, DMM, NRLM, South West Khasi Hills District haba bynrap ïa ka jingkren kum u kongsan u la ong ba ka jingpynlong ïa kane ka prokram long hadien ba ki Longkmie ryngkat ki VDPs ki la ïohi ba kiba bun ki kam sniew ki la sdang ban jia hapoh jong ka shnong bad ban dang suhthied da kaba pynpaw ba ki la long kiba la pynkhreh lypa ban ïeng tylli kawei ban ïaleh pyrshah.
U la ong ruh ba kiei kiei kiba la dep jia ha kine ki sngi ki lah ban dei namar ka jingtlot ki jinghikai ha ki ïing ki sem.
Namarkata, u la buh ka jingkyrpad ïa ki paidbah nongshong shnong lban pynkhlaiñ ïa la ki longïing longsem ban kyndit bynriew noh bad kumno ban thaw ki lad ki lynti ban weng ïa ki jingeh kiba har rukom da kaba sdang shwa na ki ïing ki sem ki jong ngi.
“Ka jingjyllei ha ka jingpyndonkam ïa ki jingdih pynbuaid kum ka kyiad, ka jingshongkha khynnah bad kiwei de kiba pynsniew ïa ka imlang ka sahlang bad lah ban dei na ka daw ka jingbun khun ha kaba ym lah shuh ban ai ki jinghikai kiba paka".
Shuh shuh u la ong namar na ka jingbun khun, ki kmie ki kpa haba kim lah shuh ban phah sha ki skul pule ki la phah noh ïa la ki khun ha karta kaba dang rit sha ki kam bylla sngi bad ynda haba ki khun ki la ïoh pisa lada dei lei lei ki khun kiba kham tam sneng ki sdang ban leh ïa ki kam sniew.
Kumta u la kyntu ba ka long kaba donkam ba ki SHGs ha ki shnong ki thaw kin long lem ki nongkyrshan bad nongïapeit nongiakhmih lem ïa ka khia ka shon jong ki longïing longsem, ym ban ïa kren tang ïa kiei kiei kiba ïa dei bad ka jingkyntiew ïa ka ïoh ka kot ne ka kamai kajih jong ki hynrei ban buh noh ka por la kumno kumno 20 minit ei ei ban kren bad ki khun ki kti lyngba ki jingsneng bad jinghikai ha ka lynti kaba dei khnang ba ka jingim jong ki khun ki kti kan long kaba bha lyngba ka jingphah pule ai ki kot ki sla, ki kam ïalehkai kiba bun jait bad ha kiba bun ki bynta khnang ba kan long mlen ïa ka jingim jong ki.
Ha ka jingkren jong u, u la pynkynmaw ba ki kmie ki kpa ha shnong Domjyrti ki la dep ban pynrung ïa ki khun jong ki ha ki SHGs bad lyngba kane ka lah ban long ka jingkyrmen ïa ka lawei kaba phyrnai jong ki khun namar haba ki don ha kum kine ki bynta kim don por shuh ban pyrkhat ïa kiei kiei ki bym myntoi namar ha kiba pynlong ki jingïalang ba bun jait ki pynlong ruh ki jingïarwai, ki jingïashad bad kiwei de ki prokram ki ban ïa tei iwei ia iwei pat bad da kata ka lynti ki khun ki kti jong ki ki lah ban lait na ki jingsniew kiba bun rukom.
Haba kren ha kaba ïa dei bad ki kam sniew kiba la sdang ban jyllei ha kine ki sngi, u la ong ba ka long kaba donkam ban tem ïa kum kine ki jingeh da kaba sdang ban hikai, ban sneng ban kraw shwa ha ki ïing ki sem, ha ki shnong ki thaw ryngkat ka jingïarap ki VDP namar lada synjor ne duna ki jinghikai bad ki jingsneng jingkraw ki khun ki kti ruh kin kylla jot.
Ha ka jingkren jong u, u la pyntip ba ka sorkar Meghalaya mynta ka dang pynkhreh ïa kawei na ka prokram ba kyrpang bad kata ka dei ka ‘Rescue Mission’ kaba dei ka bynta ban ïada na ka jingïap jong ki longkmie kiba kha khyllung bad ka jingïada na ka jingïap jong ki khyllung kiba hapoh ka 3 snem bad kane ka prokram mynta ka la sdang ban ïaid kylleng.
Kiwei pat ki nongkren ha kane ka sngi kiba long ruh kum ki Resources Person ki la kren ïa ki katto katne ki jingktah kiba ïa dei bad ka jingshongkha khynnah, ki jingsniew jong u duma bad sikret, ki jingsniew ka kyiad bad u drugs lada ki briew ki pyndonkam namar lada ki briew ki ïaid lait ne leh katkum ka jingkwah jong ki kin sa mat ïa shibun ki jingeh ha ka jingim jong ki bad ha ka jingshongkha ba dang khynnah lei lei kan ktah ïa ka met ka phat, lada ki pyrshang ban dih ïa ki jingmlien ba sniew hangta ruh ka lawei jong ki kan long kaba dum namar wei la pyrshang ban dih ki jingsniew ne ki jingma ki la ap lypa ïa ka jingim jong ki.
Shuh shuh ki la pynkynmaw ruh ba lada ki don kiba briew kiba ïaleh pyrshah, ka aiñ ka ban teh ban khum ïa kiba kum kita ki briew ka la don lypa.
Namarkata, ban lait na kine kiei kiei ka long kaba donkam ba kum ki nongshong shnong ki dei ban don ka jingïatreilang bad ki nongtrei sorkar ha baroh ki liang da kaba kin sdang ruh ki jingsneng jingkraw na la ki ïing ki sem namar lada ymdon ka jingïatreilang ka long leh noh ei kane ka jingwan ai jinghikai ha ki shnong ki thaw.
Ki nongkren ki kynthup ïa ka kong W.
Khonglah na ka District Social Welfare Department (DSWD) & One Stop Center (OSC), South West Khasi Hills District, u bah S.
Passah, District Child Protection Officer (DCPO), South West Khasi Hills District, ka kong Banisha Snaitang, Psychiatric Nurse napoh ka District Mental & Health Programme (DM&HP), South West Khasi Hills District, ka kong N.
Hahshah, Panel Lawyer, District Legal Services Authority (DLSA), South West Khasi Hills District, ka kon I.
Khardewsaw, Childline Foundation, South West Khasi Hills District, u bah S.
J.
Kharbhih, Sub – Inspector jong ka Police Department South West Khasi Hills District.
Ïa katei ka prokram la pynïaid da ka Chilajong Village Organisation (VO) ha ryngkat ka jingïatreilang bad ka Village Defence Party (VDP) jong ka shnong Mawkohphet, South West Khasi Hills District lem ruh bad ka ophis jong u Block Development Officer, Mawkyrwat C&RD Block lyngba ka Block Mission Management Unit (BMMU), NRLM, Mawkyrwat C&RD Block, Kudumbashree NRO.
Ha kane ka sngi la pynïaid ïa ka jingïalang da u bah S.
Iawphniaw uba long u Myntri Shnong Mawkohphet, ka jingkren pdiang na u bah Renolricky Iawphniaw, ka jingrwai kyrpang na ka Ïaid Shaphrang SHG bad ka jingkren ai khublei na ka kong B.
Syiemlieh.
Rambrai, Nailar, 26: Ki katto katne ki rangbah bad ki samla jong ka thaiñ Rambrai Jyrngam ki la ai ksai, ba kan kham bha ïa u bah Kimfa Marbaniang ba un ïakhun, un ïalam ïa ka UDP bad ba un aireng na kane ka party riew lum na Rambrai, ban ïa kaba un leit pynïasnoh bad ka NPP.
Namar la ong ba ha ka jingïohi jong kiba bun, ka NPP kan nym lah ban suh thied ha Rambrai.
“Ki daw kiba bun ba ki nongshong shnong jong ka thaiñ Rambrai kim da sngew tynnad ïa ka rukom ïalam jong ka NPP ha kane ka sorkar MDA.
Ki bun ki thliew ba pei hapoh ka jingïalam jong ka NPP", ong u ka kyrwoh ba ki la phah sha u nongthoh khubor mynta ka sngi.
Ka kyrwoh ka la ong ruh, “Ngi ïohi ka jingmih surok jong ki nonghikai Adhoc bad ki SSA ka long ka jingjah burom ïa ka akor jong ka jylla, namar kim kheiñ snep shuh wat ïa ka pule ka puthi ruh.
Nangta ka jingkular ka jong u Myntri Rangbah u Conrad Sangma ka la long sha ba palat liam.
Hynrei ynda peit ïa ki soh pat kim da poi shaei shaei ruh, ki bun bha ki Loop hole jong kane ka MDA ba la ïalam da ka NPP"“Haba ngi phai sha ka rep ka riang lei ngi I ba ngi ki nong Rambrai Jyrngam ki la shah leh beiñ palat palat.
Ngi shah khñiot ha ki bar jylla ïa ka business, kaei kane ka sorkar ka la leh.
Ki jingkren khyllew jong u MDC bah Bajop Pynrope lei, la I kynroi prie tang ban sngap bad la I lehraiñ palat ba u la shu padiah khlem bai wai".
“Haba ngi phai pat sha ka suk ka saiñ bad ka rukom treikam, ngi I ba ka UDP kan kham bha ïa u bah Kimfa Marbaniang, ba un ïalam noh ïa kane ka party ban khyllie pat, namar ngi ïohi ba ka UDP mynta ka kynti ka don ïa ka lad ba kan ïoh bun ki seat ha u 2023".
“Kawei ruh katkum ka jingïohi ki nongshong shnong ka Rambrai, la donkam ïa ka regional party.
Namar ka Garo ka la dep phiah lypa ha ka jingmih pyrthei jong u Sir RG Momin u retired officer jong ka West Khasi na ka Independent.
Kane ka jingmih jong u Sir Momin kan pyntlot ïa ka NPP na ka thaiñ Rambrai.
Dei kata ka daw ka kabu ksiar ïa u bah Kimfa Marbaniang MLA ba un ïa syllok bha bad ki riew rangbah bad ki samla ban thaw thymmai ïa ka party UDP na Rambrai Jyrngam constituency".
“Kane ka dei ka kabu ksiar ïa u bah Kimfa ba un ïoh biang ïa ka jingjop sa shisien, hynrei lada un ïakhun na ka NPP kan long kaba jwat ïa u ba un ïoh ïa ka jingjop, namar ba bun kim da sngew tynnad.
Ka seng riew lum bad ka seng congress ka long kaba la suh thied bha hapoh ka constituency Rambrai.
Hynrei bun ki riew rangbah kiba kloi ban bud ïa u bah Kimfa Marbaniang MLA, lada u kloi ban mih pyrthei bad ban thaw thymmai ïa ka party riew lum", ong u Bah Wanphai Dkhar uwei na ki samla nongïalam jong ki samla UDP ha West Khasi Hills.
Nongpoh, Nailar 26: Kum ka jingbteng ban sam ïaki skhim pynroi lyngba ka SRWP, u MLA ka Nongpoh u Bah Mayral Born Syiem u la leit ban ai jingïarap bad aiti ïaka work order ba 2.
5 lakh sha ka skul Umlakhar Presbyterian Secondary School naka bynta ba kin ioh ban pynbha ïaka skul bad 3 lakh sha ka Seng Kynthei Mawphru ba kin ioh ban shna ïaka iing seng kynthei ryngkat bad ki tiar shet.
Ha katei ka jingaiti ïaki work order la sakhi ruh da ka jingdonlang ki bor pynïaid skul, ki nongïalam jong ka seng kynthei bad kiwei kiwei ki riew rangbah jong ka shnong.
Naka liang u Bah Mayralborn haba kren ha katei ka sngi u la pynpaw ïaka jing sngew kmen haba u la ioh ban ïa don bynta bad ki nongshnong Shnong jong ka Mawphru bad kumjuh ki bor pynïaid skul jong ka Umlakhar Presbyterian Secondary School, ban ioh sam ïaka work order na ka bynta ban pynbit pynbiang ïaka jingdonkam jong ka skul bad ki longkmie bad khamtam ban pynpoi ïaki kam pynroi hapoh ka constituency.
Naka liang u MLA u la kyrpad ruh ïaki bor pynïaid skul bad kumjuh ruh ki longkmie ka shnong Mawphru ba ki dei ban pyntrei hok ïaka kam naka bynta ka jing myntoi u paidbah haba ki poi ki kam pynroi haka shnong ka thaw bad khamtam ban ai ka jingïatrei naduh ki nongmihkhmat bad ophisar naka bynta kiwei kiwei ki kam pynroi.
Nongpoh, Nailar 26: Kum shibynta ban rakhe ïaka jingkynjoh ïa u maw mer uba 23 jong ka Seng Samla Katholik Assisi Parish Byrnihat, na ka liang ka SSKAPB mynta ka sngi ka ioh ban plie ïaka Sports Meet ba ar sngi ka ba la pynlong ha madan ïalehkai jong ka Parish Byrnihat.
Ïa kane ka Sports Meet jong ka Seng Samla Katholik Asisi Parish Byrnihat lawan ban plie pyrda da u bah Liander Nongshli u Assistant Secretary jong ka RBYF uba la shim ïaka bynta kum u kongsan, haka jingïadon bynta lang da u Fr.
Anil kum u symbud kongsan, u Ajoy Lyngdoh, President jong ka SSKAPB bad kiwei kiwei ki dkhot jong ka SSKAPB bad ki riew rangbah.
Ha kane ka sngi plie ïa katei ka Sports Meet la ioh ban pynïalehkai ïaka jingïalehkai phutbol jong ki shynrang bad ka jingïalehkai mawpoint jong ki kynthei.
Ha ka jingïalehkai football ka jingïakhun kala long hapdeng ka Kongripara pyrshah ïaka Arphewmer B bad ha katei ka jingïakhun ka Kongripara kala lah ban pynliem noh ïaka Arphewmer B da 4 la 5 kol, katba haka jingïalehkai mawpoint jong ki kynthei pat ka Balang Shnong Umtyrnga ka la lah ban pynliem noh ïaka Lum Nongthymmai Byrnihat nalor kiwei kiwei ki jingïalehkai kiba kynthup ïaka Air gun Shooting, ka wang Ring, ka jingsiat khnam, ka Arm Wrestling, bad ka jingïakop shad bad rwai.
Na ka liang u bah Liander Nongshli, u la pynpaw ïaka jingsngew kmen ban ioh ïa kane ka bynta ban ïadon lang bad ki khun Samla jong ka Balang Katholik ban rakhe ïa kane ka jingdap 23 snem, u la ong ruh ba kum ki Samla kidei ban long kiba don ïaka jingkit khlieh khnang ban wanrah ïaka jingkylla hapoh ka balang bad kumjuh ïaka ri bad ka jait bynriew.
Khliehriat Nailar 26: Lyngba ka jingïatreilang ki pulit jong ka Umkiang Patrol Post, ki pulit jong ka Ratacherra Infiltarion Check Post lem bad ki shipai Border Security Force, la ïoh ban kem noh ïa ar ngut ki briew kiba dei ki nong Bangladesh kiba la wan rung beaiñ sha ri India kiba wan lyngba ka khlaw kaba don ha shnong khappud ha Pyrtakuna bad kiba thmu ruh ban pyn rung beaiñ sa ïa kiwei pat kiba dang don ha khlaw.
Kitei ki dkhar Bangladeshi ki ba la kem ki dei kiba la tip kyrteng kum u Misba Uddin, 31 snem kyrta bad u Badrul Alom, 30 snem kyrta, kiba na ka shnong shnong Darponagar, District Sylhet, la ïoh bat ïa kine mynta ka sngi ha ka por kumba 12 baje myn sngi.
Katba ki pulit bad ki shipai ki dang peitngor, la ong ba ki ïohi shuh shuh ïa ki nong Bangladesh kiba don ha khlaw kaba don hajan ka jaka ba khlem pat ker pud kaba don ha shnong Pyrtakuna, East Jaiñtia Hills District bad haba ïohi ïa ki pulit bad ki shipai kitei ki briew kiba dang don ha khlaw ki la phet krad noh sha ki jaka ba dei u pud u sam jong ka ri Bangladesh.
La ong ruh ba kitei ki ar ngut kiba la kem noh ki dei ma ki kiba ai jingmut bad thaw lad (mastermind) ban pyn rung tuh bad pyn rung beaiñ ïa kiwei kiwei ki nong Bangladesh kiba la ioh kem myn ha kine ki khyndiat bnai ba la leit.
Ki khubor pulit ki ong shuh shuh ba ïa utei u Misba Uddin, ki pulit ki la thwet la slem namar la suba ba u don kti ha kiwei kiwei ruh ki kam beaiñ, la register case ha Umkiang PP bad ka jingtohkit ka dang ïaid sha khmat.
Nongpoh, Nailar 26: Ki nongïalam ka RBYF Western Zone mynta ka sngi kila mih shakhmat ban dawa naka sorkar ban pynkloi ïaka Civil Sub Division kaba ki paidbah kila ap khmih lynti la slem bad ba ka sorkar kam dei ban bakla ha kane ka wat ba ar jong ka jingpynpynbeit pud ba kum ka seng kam kwah shuh iaka huri hura haka jingpynbeit pud.
Haba kren sha ki lad pathai khubor mynta ka sngi ki nongïalam ka RBYF Western ZoneZone ba kynthup ïa u Bah Active Pator President, bad u Bah Runningwell Syngkli Secretary kila ong ba kum ka seng ka buh ka jingdawa naka sorkar ba ka dei ban pynkloi ïaka Civil Sub Division ha Patharkhmah kaba la dei hok ban ioh bad ba ki paidbah ka thaiñ ki ap khmih lynti haduh mynta ka kan urlong naka bynta ban pynsuk bad ban pynjan ïaki paidbah ha ka ba ïadei bad ki ophis sorkar.
Kitei ki nongïalam kila pynpaw ruh ba kum ka seng ka dap da ka jingsngewkhia halor ka jingkuman ka sorkar ïaka jingdawa ban pynurlong noh ïaka Administrative Unit Patharkhmah sha ka Civil Sub Division kaba la dei hok ban ioh bad ban kyntiew kyrdan noh ïaka.
Haka juh ka por naka liang ka seng ka kyrpad ruh ïaka sorkar ba kam dei ban bakla ïaka kam pynbeit pud ha kane ka wat ba ar haki 6 tylli ki jaka kajia pud, hadien ba ki ar myntri rangbah ka jylla Meghalaya bad Assam kila pynbna ba yn sdang noh shen ban thaw ïaki Regional Committe naka bynta ka jingpynbeit pud bad ban sngap ïaka sur bad ka jingmynjur ki paidbah bad ban nym ïaid lait ïaki Syiem, ki nongsynshar shnong kiba tip khambha ïaki jaka puta katkum ki dulir bad ki kot ki sla.
Nongpoh, Nailar 26: Ka Hynniewtrep Youth Council (H.
Y.
C) Umbir Unit ha ryngkat ka HYC Ri-Bhoi District mynta ka sngi kila leit ban ai jingïarap bad noh synñiang ïakawei ka skul shnong kaba don haka shnong Umbir ha Ri-Bhoi namar ka jingeh kaba ka ïakynduh bad ka jingbym don ki lad jingïarap wat tang ki ben skul ban shong ki khynnah.
Naka liang ka seng ka lah ïarap da ki ben bad ka duli buh kot sha katei ka skul Umbir LP School naka bynta ba kin ioh ban pyndonkam ba ki khynnah skul ki ioh ban shong bala aiti da u Bah Hercules Suting General Secretary jong ka seng sha ki bor pynïaid skul.
Haba ai jing kren ha katei ka sngi na ka liang ki nongïalam ka HYC ka lah ïaroh shibun ïaki nongïalam shnong jong ka Umbir kiba iohi jngai na bynta ka lawei ki hep kiba rit namar ka jing seng ka shnong Umbir ïa katei ka skul kaba la ai jing myntoi shibun ïaki long ki ba duk ki bym lah ban kotbor ban leit ha ki skul shimet.
Kane ka jing iohi jngai jong ki ka wanrah shibun ka jing kyrkhu namar ki khynnah ba leit ha katei ka skul kim don kam satia ban siew bai skul bad ka seng ka kitbok ba katei skul kin mih shibun ki khynnah ki khlur ba tyngshaiñ bad kitbok ba ka skul kan nang iai kiew na ka por sha ka por.
Naka liang ki nongïalam shnong ka shnong Umbir kila ai khublei ïaka HYC bad u la ïathuh ruh ba kum ka shnongka mad shibun ki jingeh ban pyntyllun ïa katei ka skul bad donkam shibun ki lad jing ïarap namar ïa ki tulop ki nonghikai ki siew na ka shnong bad shibun ki jingdon kam bad ki jinglut jingsep ki hap ïatrei shitom na ka shnong namar kim pat ioh ki lad jingïarap naduh ba ki seng ïa katei ka skul.
Jowai, Nailar 25: Ki nongshet ja sngi ‘PM Poshan (MDM)’ ïa ki khynnah skul hapoh ka lama jong ka All Jaiñtia Mid Day Meal Worker Union, Jowai mynta ka sngi kila pynsngew namar ka jingbymshim khia ka sorkar ïa ki mat jingdawa kiba la neh la kumba 20 snem mynta, da kawei ka sur kila rai ban pynlong da ka jingïakhih kaba tyngeh ha ka 29 tarik mynta u bnai (Monday) ha nongbah Shillong.
La ïathuh ruh ba kane ka dei ka sien kaba khadduh ban pynlong ïa ka jingïakhih na ka bynta ka jingdonkam jong ki nongshet ja sngi ha ki skul hapoh ka jylla, kumta kane ka kynhuh ka khot bad wer lang ïa baroh ki nongshet ja sngi ‘PM Poshan’ ba kin wan ban ïasnohkti lang ha katei ka sngi ban dawa ïala ka hok.
Kumba long mynta ka sorkar ka kmie ka la siew pisa haduh 90 percent, katba ka sorkar jylla ka long tang 10 percent 100 tyngka lada kheiñ lang ka long tang 1000 tyngka ha ka shibnai, halor kane ka AJMDMWU ka dawa jur na ka sorkar jylla lyngba u Myntri Rangbah ba kan ïarap katba lah ban pynkiew noh ïa kane ka share.
Na ka liang jong kitei ki nongshet ja sngi ‘PM Poshan’ kila pynpaw ïa ki jingeh kaba khraw ban pyndap pynbiang ïa ki khun ki kti, naduh ka bai skul, bai uniphom, ka bai kot bai kopi bad kiwei de ki jingdonkam jong ki khun jong ki.
Hynrei lada kheiñ ïa ka bai nong kum ka jingsiew ba ai sngewbha ‘Honorarium’ ka long tang T.
1000/- shi bnai kaba shongdor tang 30 shi sngi bad ka jingsiew ka long tang 10 bnai haka shisnem ïa kane ruh kila dawa ban dei ban siew beit haduh 12 bnai ha ka shisnem namar ha u bnai December ka don shibun ki jingdawa ban pynkhreh ïa ka Christmas.
Na ka liang u President ka ‘All Jaiñtia Mid Day Meal Workers Union (AJMDMWU) ma Jerry Suting uba ong ba ka seng kala dep ban pynkynmaw ïa ka sorkar haduh hynriew (6) tylli ki shithi hynrei kim shem la urlong, kumta u khot ïa baroh ki nongshet ja sngi ba kin pynlong beit da ka jingïakhih ha Shillong khnang ban urlong ka jingdawa.
Ha ka juh ka por kila dep ruh ban dawa na ka sorkar ba ka dei ban buh noh da ki tyndong shet jingshet LPG ha ki kamra shet hapoh ka PM Poshan, ban lait na ka jingpyndonkam da ki dieng (dpei) kaba ktah ïa ka koit ka khiah bad ka mariang kumjuh.
Khliehriat Nailar 26: U bah Kyrmen Rymbai uba na ka shnong Rymbai East Jaiñtia Hills District u pynpaw ka jingsngew sih kaba khraw halor ka jingshah buh ïa ka dur jong u lem bad ki saw ngut ki nongpyniap briew ba la pynsaphriang ruh lyngba ki Facebook, u la byrngem ba un leit ujor da ka ejahar pyrshah ïa kito kiba pynsaphriang ïa ka dur jong u ba la tah lang bad ki nongpyniap briew.
Ha ka jingshisha, ki saw ngut ki runar nongpyniap kiba la shah kem ki dei kiba la tip kum u I Love You Talang, u Tell Me Pyrtuh, u Ramesh Dkhar bad u Sampher Ksoo kiba la pyniap dusmon ïa u (L) Dameihipaya Papeng uba la jah naduh ka 10 tarik u nailar bad ïa ka met iap Jong la lap myn ha ka 24 tarik na Mihmyntdu Mynkoi sha rum ka surok Cattle Market na kawei kawei khlaw ba rit ba don hajan ka surok khyndew kaba jngai kumba 1 KM duna na ka surok Jowai By-pass (Soomer-Thadlaskeiñ Road) bad u dei ruh uba ñiah ïa ka kali Tourist Alto kaba don u registration number, ML-04D-2009 kaba ju kamai sha Jowai-Lad Rymbai-Khliehriat bad la suba jur ba kitei ki runar ki lah ban don kti ruh ha kaba pyniap dusmon ïa u samla Fullmoon Kharsahnoh uba na ka shnong Larnai, uba ju kamai toris da ka Swift Desire kaba don u registration number ML 04 D 1113, ha kaba u la jah ha ka 16 tarik u nailar bad ïa ka metiap la lap ha katei ka sngi hi ha ka por jan miet na shnong Mynkre East Jaiñtia Hills District ha ka lynti ban leit sha Amrit Cement.
Haba kren sha ki pathai khubor u bah Kyrmen u la ong ba um don jingtip eiei bad um ithuh hi ruh ïa kitei ki saw ngut ki nongpyniap briew kiba la shah kem ha ki pulit, halor kane ka jingshah buh ïa ka dur jong u bad pynsaphriang lyngba ki Facebook u bah Kyrmen u la byrngem bad ong ba un sa ujor noh da ka ejahar ha thanat namar kane baroh ka dei tang ka jingshim kabu jongno re jongno ban pynthoh bria bad kwah pynjah burom ïa u, la ong ruh ba kane ka la pynjah burom ym tang ïa u hynrei wat ïa ka ïing ka sem bad ka shnong ka thaw ruh, u la ong bad kren shai ba um dei satia uta u nongpyniap briew kumba ka pharep bad kumba la buh dur ha ki facebook bad um don jingtip eiei ruh ha kaba ïadei bad ka kam pyniap briew.
U bah Kyrmen Rymbai, u kyrpad ïa ki bor pulit kumjuh ruh ïa ki paidbah bad ïa ki paralok, ba kin sngewbha ïaleh shitom ban wad ïa kito kiba pynsaphriang bakla ïa ka dur jong u ha ki Facebook bad ban pyntip sha u lada ki lap ïa ki briew kiba la pyndonkam bakla ïa ka dur jong u, ba la buh lang bad ki dur jong ki saw ngut ki nongpyniap briew bad kyrpad ruh ba lada lap kin sngewbha ba kin phone bad pyntip mar mar sha u da kaba phone ha u number 8798902483.
Ha kajuh ka por u kyntu ïa kito kiba pynsaphriang bakla lyngba ki Facebook ba kin delete noh bad weng noh ïa ka dur jong u bah Kyrmen Rymbai na ki Facebook, u la pynpaw ka jingsngew khia halor kane ka jingshah pyndonkam bakla ïa ka dur jong u namar um shym la dei satia u nongpyniap briew.
Jowai, Nailar 26: Ka Jaiñtia Women Awakening Movement (JWAM) ka dap daka jingsngew sih bad jingsngew khia kaba jur halor ka jingshah pynïap jong ki arngut ki nongñiah kali kamai u Dameihipaia Papeng bad u Fullmoon Kharsohnoh haka kynhun ki riew thrangsnam.
Ka seng ka pynrem jur ïa kine ki riewbymman kiba la kup daka mynsiem ksuid ki bymdon shuh ka jingïatip lem wat paradoh parasnam ruh haka ba kila nud ban shim ïaka jingim briew.
Ka jingim jong ki kamdei ban ïoh jingsuk nangne na pyrthei wat shaduh sha dwar U Blei ruh.
Shuh shuh ka seng ka ai Khublei ïaka tnad pulit ruh kaba shah shitom ban wad bad ïoh kem iakine ki riew thrangsnam kiba don kti.
Ka seng ka kyntu ïaki bor ka aiñ ba kin ai da ka jing pynshitom kaba tyngeh ïakito ki riewthrang snam da kaba set phatok shi jingim lane daka ba phasi shisyndon ïaki.
Kum ka seng ka dap daka jingsngew khia haba peit ïaka imlang sahlang namar wat daki shynrang briew ruh kim shong shngaiñ shuh mynta.
Ha ka juh ka por ka seng ka phah ka khubor sha ki nong kamai kali kidei ban husiar bha khnang ban lait naki ne kiei kiei baroh.
Ka phah ïaka khubor jingsngewlem sha ki ba ha ïing ha sem jong kine ki lanot bad U Blei Trai Kynrad Nongbuh Nongthaw Un kyrkhu kyrdoh ïaka ïing ka sem jong ki.
Pynkut ka kyrwoh bala phah da ka seng.
Shillong, Nailar 26 : Ka jingmaramot ïa ka surok bah naduh Rilbong Point ter ter sha Mylliem bad shaduh Dawki kan sdang noh naduh ka sngi Nyngkong ban wan, ïathuh u Myntri ka sorkar jylla Bah Hamlet Dohling.
Utei u Myntri u la ïathuh ruh ba hadien ka jingud jingnam jong ki nongleit nongwan khamtam eh ki nongshong shnong ka Mylliem constituency halor ka jingsniew palat ka surok mardor u la thoh sha ka NHIDCL.
“ïa kane ka jingmaramot ïa ka surok naduh Rilbong Point ter ter yn pyntrei da ka M/S Tanor Engineering, Itanagar, Arunachal Pradesh ha ka jinglut kaba 5.
15 klur tyngka," ong u Bah Hamlet Dohling da kaba bynrap ba mynta kane ka kompeni ka la pynpoi ïa ki tiar ki tar bad la kumno kumno naduh ka sngi Nyngkong kan sdang noh ïa ka kam.
Kane ka jingmaramot ka long ban pynsuk ïa ki paidbah kiba ïaid lyngba katei ka surok bah katba ka jingshna ïa ka surok fourlane kam pat dep.
Lah ban kdew hangne ba ka surok naduh Rilbong Point ter ter shaduh Upper Shillong ka ju mad ïa ka dheng kali kaba jur khamtam eh ha ka por mynstep bad por janmiet bad ka daw kaba kongsan kadei namar ka jingsniew palat ka surok ha shi lynter jong kane ka surok kaba la iehnoh da ki Kompeni kiba la ïoh ban pynheh ï akane ka surok.
Shillong, Nailar 26 : Ka All India Trinamool Congress (AITC) kaba don haka Liang Pyrshah lyngba u MLA ka Rangsakona u Zenith Sangma mynta ka sngi ka la kynnoh ba ka sorkar MDA ka la pynkylla kyrteng lut ïa ki skhim ba la wanrah da ka sorkar MUA hapoh ka jingïalam u Dr Mukul Sangma mynshwa.
Haba kren ha ka jingïalang pynrung dkhot sha ka TMC ha Ampati, u Zenith u la ong “ Ka sorkar MDA ka la pynduh lut ïa ki skhim ba la wanrah da ka sorkar MUA hynrei mynta ïaki juh ki skhim ki la jer da kiwei pat ki kyrteng.
Nalor kata u Myntri Rangbah u Conrad K Sangma ula kob ba la wanrah ïa ka roi ka par ha ka jylla lyngba ka skhim PMGSY, hato u la klet ba kane ka skhim ka dei jongka sorkar pdeng?".
U la ong shuh shuh “Haka election ba la dep ka Congress ka la jop bun da kaba jop 21 seat bad ka NPP tang 19 Seat hynrei wat la katta ruh ka NPP ka la thaw ïa ka sorkar da kaba ïatrei lang bad kiwei ki party.
Mynta hadien ba kila dep thaw ïa ka sorkar ula kynnoh ba ki la klet ïa ka roi ka par jongka jylla bad lapmiet sa tang haka bamsap bam phong bad kim don ka jingthrang ban shakri ïaki paidbah".
Halor ka hospital ban kha khyllung, ka Dikkanchi D Shira ka la ther da kaba ong “ Bun ki longkmie kiba pun khun ki duh ei ïa ki khun ba ki pun ne wat ïa lade ruh.
Hynrei haba nga kwah ban thaw ïa ka hospital la wan pynthut ka sorkar MDA".
Ka la kren bynniaw ruh halor kajinglong jingman ki surok bad ki lynti syngkieng.
“ Bun ki mynsiem briew ki la duh ei ïa la ka jingim namar ka jingsniew ka surok Dalu.
U Dr Mukul Sangma u trei na ka bynta ki paid nongkyndong namar ula san la rangbah ha nongkyndong bad kumta lada pynjop biang ïa u ban long myntri rangbah un wanrah ka jingroi jingpar ïa ka jylla" Ong ka Dikkanchi.
Ka AITC ka la kynnoh ruh ba kane ka sorkar ka bunkam tang kumno ban neh ha ka bor katba ka klet ban peit ïa ki jingeh ki paidbah.
Lada phai sha ka pule puthi ruh ka la nang hiar, ki surok ki la nang sniew, kumta ka khot bad ïawer ïa ki paidbah ban wanrah ka jingkylla ha ka jylla.
Shillong, Nailar, 26: U Myntri Rangbah ka Jylla u Conrad Kongkal Sangma ha ka sngi Thohdieng u la ïaroh ïa ka tnat Pulit bad ïa ki bor synshar jong ka West Khasi Hills District kiba la ïakhun pyrshah ïa ki kam be-aiñ kiba la pynkiewdor ïa ki marbam mardih bad kiwei kiwei ki jait mar ha rilum Garo.
“Dang shen ki Pulit bad ki bor synshar ka West Garo Hills Police ki la khynra naphang ïa ki kam be-aiñ, khamtam eh ha kaba ïadei bad ki nongkhrong pisa kaba la pynlong ïa ki marbam mardih ban kiewdor," ong u Conrad.
Ha u kyrwoh ba la phah sha ki lad pathai khubor u la ong, ba ïa kane ka jingkhynra jong ki Pulit la leh na ka bynta ka jingmyntoi jong ki paidbah kiba la jynjar na ka daw ki kam be-aiñ ba la leh da ki katto katne ki kynhun bad ki riewshimet kiba donkti ban pynkiewdor ïa ki marbam mardih.
U la ong ba ki marbam ki dei ki bynta kiba hakhmat eh jong ka Sorkar ban pynthikna ba ki paidbah kim dei satia ban shah shukor namarba ki dei ki jingdonkam ba manla ka sngi.
“Hadien ba la ïoh ïa ki tyllong jingtip ki bapher bapher, ki Pulit ka District bad u Superintendent of Police, ki la shim ïa ki sienjam kiba tyngeh ban pynthikna ba kum kine ki jingjia kin ym jia shuh nangne shakhmat ha ki sngi ki ban dang wan,"ong u Conrad Sangma.
“Nga kwah ban pynthikna ba ki nongkhaii bapher bapher bad ki nongshong die dukan ba ki bor synshar district, ki pulit bad ka Sorkar baroh kawei, kin ai jingkyrshan bad ban pynthikna ban ai jingïada khnang ba kum kine ki kam be-aiñ bad ki kam dawa pisa kin ym jia shuh kat haduh ba ka la pynlong ïa ki marbam mardih ban kiewdor bad ktah kylla pat ïa ki paidbah,’ u la ong.
Ki kam be-aiñ da ka kynhun ba shu la thaw hi ka Meghalaya Chamber of Commerce Organization da u MDC ka BJP uba la shah kem u Bernard N.
Marak la lap lyngba ka jingtohkit ba ka dei kaba donkti ban pynkiewdor ïa ki marbam namarba ka la shu pynbor ïa ki nongkhaii ban pynkiew ïa ka dor jong ki marbam, ki tiar shna iing bad kiwei kiwei, da kaba dawa pisa na kawei pat kawei ka mar.
Ïa kane ka kynhun kaba la leh donbor halor ki paidbah ka Tura bad ka West Garo Hills la lap da ki Pulit hadien ba ki la pynlong ïa ka jingtohkit kaba bniah.
“Kane kan ktah shikatdei eh na ka daw ka jingkiewdor bad kaba ktah ruh ïa ki duk ki suk bad ïa ki paidbah nongshong shonng jong ka Tura bad ka West Garo Hills," la ong u Sangma.
Shillong, Nailar, 26: Ka Sorkar MDA ba la ïalam da ka NPP ka la buh thong ban pynïoh ïa ka Block I bad Block II sha ka jylla Meghalaya ha ka jingïakren pynbeit pud ha ka wat kaba ar bad ka Assam na ka bynta ban ïapynbeit ïa ki hynriew tylli ki jaka kiba dang sah ha ka jingïakajia pud.
U Symbud Myntri Rangbah ka Jylla u Bah Prestone Tynsong u la ong ba ka Block I bad ka Block II kim dei satia kiba hap hapoh ka jingïakajia pud.
Katkum ka jingong jong u, ki don tang 10 tylli ki shnong kiba hap hapoh ka jingïakajia pud bad ïa ka Block I bad Block II la pynïasoh sha Karbi Anglong lyngba ka jingpynbna (notification).
“Mynta ngi hap ban pynïoh biang ïa ki (Block I bad Block II) sha ka jylla Meghalaya," ong u Bah Tynsong.
Katkum ka Notification ba la pynmih ha ka 13 tarik, Ïaiong, 1951, ka Block I bad Block II ki dei ki jaka ba la buhai shnong da ki Khasi bad Jaiñtia kiba la shah pynngat sha Assam.
Haba pynpaw ïa ka jingkyrmen ba ka jingïapynbeit pud ha ka wat kaba ar kan pynmih ïa u soh uba thiang u Bah Tynsong u la ong, “kijuh ki kyndon, kijuh ki jingmut bad kijuh ki phormula yn sa pyntreikam ïa kane ka jingïapynbeit pud kaba ar ïa kaba yn sa shim beit katkkum ka mon jong ki paidbah.
"“Ngin sa pyntreikam da kijuh ki kyndon kumba ngi la leh ha ka wat kaba nyngkong.
Kan sa don ka jingïasyllok, ka jingleit sorjamin ïa ki shnong kiba don ha ka jingïakajia pud bad ngin sa shim ruh ïa ka jingai jingmut jong ki paidbah," u la bynrap.
Ha ka 21 tarik, Nailar, ka Sorkar Meghalaya bad Assam ka la pynsdang ïa ka jingïakren pynbeit pud na ka bynta ka wat ka baar da kaba shim rai ban thaw ïa ki 3 tylli ki regional committees hapoh 15 sngi, bad ban wad ïa ki lad ki lynti ban pynkut noh shi syndon ïa ka jingïakajia pud ha ki hynriew tylli ki jaka.
Ka jingïalang kaba la long ha pdeng u Myntri Rangbah ka Jylla Meghalaya u Conrad K Sangma bad u Myntri Rangbah ka Jylla Assam u Himanta Biswa Sarma ki la rai ban kynthup lang ïa ka Karbi Anglong Autonomous Council (KAAC) ha ka Regional Committee.
Haba kylli, u Bah Tynsong u la pyntip ynda la thaw ïa ki regional committee yn sa kynthup lang ïa ka Khasi bad Jaiñt Hills Autonomous District Councils na ka bynta ban ïasyllok bad ban ïoh ïa ki dulir ba donkam.
“Nalor ki ADC, ki regional committee kin sa lum lang ïa ki kynhun bapher bapher, naduh ki khlieh nongsynshar, ki Hima, ki Doloi ban ïathir ïatai halor kane ka mat kaba la sahteng la san phew snem kynthih," u la bynrap.
U Bah Tynsong u la ong ba ka dei ka mon jong ka Sorkar ban ïapynbeit noh ïa ka jingïakajia pud shwa ban leit sha ka Elekshon ha u snem 2023.
“Hynrei, ka shong pat ha ka jinglong jingman kumba ka long ha ka wat ïapynbeit pud banyngkong, kaba shimpor ïa ngi da ki bnai (ban shim ïa ka rai)," u l ang.
Ha kaba ïadei bad ka jingdawa jong ki kynhun ban wanrah biang ïa ki lai tylli ki shnong ka Mallang Hahuapara (ba la tip mynshwa kum ka Okgipu Chiring), ka Mallang Joypur bad ka Mallang Salbari, kiba hap hapoh ka Nongbak Aking bad ha ka Hima Nonglang, u Symbud Myntri Rangbah u la ong ba ïa ka kaiphod ba la aiti da ka Sorkar Meghalaya ha u snem 2011 ka dei ka dulir ba shongaiñ bad kine ki lai tylli ki shnong kim shym la don satia ha kane ka thup jong u snem 2011.
Shillong, Nailar, 26: Ka Sorkar Jylla ha ka sngi Thohdieng ka la pyntip paidbah ba ïa ka sboh dawai ban pyndonkam ha ki katto katne ki bynta jong ka jylla kiba la ithuh da ka tnat ka Rep ka Riang ka Sorkar Jylla yn ïoh tang na ka ophis treikam jong ka Meghalaya State Cooperative Marketing and Consumer’s Federation Limited (MECOFED).
Katkum ka jingpyntip ka Sorkar kane ka jingdie ïa ki sboh dawai ka long kum shibynta ban ïaleh ban poi pat sha ka rukom rep kaba khlem pyndon kam dawai sboh.
Ka MECOFED kan kit ïa ka dawai sboh na ka Indian Farmers Fertilizers Cooperative Limited (IFFCO) na Guwahahti bad ban pynpoi sha ki nongrep.
Ka Sorkar Jylla ka la batai shai ba ka dawai sboh ka long kaba rem bha ha ka dor iew bad kumba ka long mynta ka long kaba rem bha bad kane kala buh jingeh ïa ki nongrep ka jylla ban weng ïa kane ka jingeh ka Sorkar Jylla ka la shim ïa ka rai ban ïarap da kaba die shiteng dor.
Kane ka long ban ïarap ïa ki nongrep ba kin kiew ha ka kamai kajih jong ki.
Ha kaba ïadei bad ka dor jong ka dawai sboh, ka Sorkar ka la shim ïa ka rai ban ïarap shiteng dor ïa ki nongrep ka jylla ba kin ïoh ïa ka jingmyntoi, ong u u Dr.
Vijay Kumar D uba peit ïa ka tnad Cooperation ka Sorkar Jylla.
Shillong, Nailar 26: U Samla Marking Gulf Lyngdoh Langrin, uba la ïadon bynta ban ïakhih pyrshah Uranium naduh ba u dang 7 snem ka rta, mynta u la pynkhreh ban mih madan ban ïa ai reng ha ka elekshon MLA na Raninor ha u snem 2023.
U Samla Marking 27 snem ka rta, u dei na ka Shnong Wahakaji, u la pyndep ïa ka BA, nangta ïa ka ITI bad kiwei kiwei de ki kam bad mynta u treikam la jong.
Udei u khun jong i Bah Tenderson Myrthong bad Kong Delbidaris Lyngdoh Langrin.
Kum u briew uba la mad ïa ki jingeh naduh ba u dang rit ban trei ha ki karkhana moramot kali bad ka leit pule artad, u Marking u angnud ban trei shitom ban ïakhun pyrshah ïa u MLA ba mynta u Bah Pius Marweiñ bad ïa u MLA barim, u Martin Danggo.
Haba ïakren bad u Mawphor, u Marking, u la ïathuh ba ha ka por ba u dang 7 snem ka rta u la leit bud ïa ki hymmen jong sha Domïasiat ha ka por ba u Bah Hoping Stone Lyngdoh u la leit ïakynduh ïa i Meiieid Spility Lyngdoh Langrin ban ïakren halor ka jingpyrshah Uranium.
“Ka ïing ka sem jong ngi, kadei ka ïing kaba la ïeng skhem ha ka jingpyrshah Uranium", u la ong, da kaba pynkynmaw ba kumno kum ka ïing ryngkat ki nongïalam KSU ki la ïeng rangbah ha ka por ba jur bha ka jingpynbor tih Uranium ha ka por ba long CEM u Bah HS Shylla.
“Ngi la shah byrngem, ngi la shah thombor, hynrei ngim shym la kynran dien ban ïeng ha ka nongrim ban nym shah da lei lei ïa ka jingtih Uranium", u la ïathuh.
U la ïathuh ba hadien ba u la Samla u la long u dkhot jong ka Seng KSU bad u la bat ruh kum u Nongkitkam ha ka KSU South West Khasi Hills District ha ka por ba long President u Bah Samuel Jyrwa ïa ka KSU.
Nangta u la long ruh kum uwei na ki Nongkitkam ka Langrin Youth Welfare Association (LYWA) ka Seng kaba la ïeng lang bad ka KSU ban pyrshah ïa ka jingtih Uranium.
Une u Samla um pat shym la pynpaw na kane ka Party.
Shillong, Nailar 26 : Ka GSU lem bad kiwei kiwei ki seng bhalang ha ri lum Garo ki la sdang biang naduh mynta ka sngi ïa ka jingïakhih jongki ha ka wat kaba ar da kaba pakhang ophis ïa ki ophis jong ka MeECL namar ba la thut palat ka jingsam bor ding ha ri lum Garo.
Ki Seng Bhalang ki la ong wat la ki la dep ai da ka jingthoh sha u myntri rangbah bad ki la pynlong la bun bun sien ïa ki jingïakhih hynrei ki bor ba dei peit kim patiaw satia.
Kumta ki seng ki la rai ban ym sangeh shuh ban ïakhih bad pakhang ïa ki ophis MeECL tad haduh ban da ïoh ïaki jingdawa.
Ki Seng Bhalang ki la pakhang ïa ki ophis treikam ka MeECL ha man la ki district, ki sub division jongka ril um Garo bad kane kan ïai bteng beit nangne shakhmat ruh, ong u President ka GSU u Zikku Balgra Marak.
Shillong, Nailar 26: U Lat ka jylla u Satya Pal Malik ha ka sngi Thohdieng u la ai khusnam “Governor’s Award For Exellence In Public Service 2022" kaba la pynlong ha Dorbar Hall jong ka iing sah jong u, ïa u Mahbubul Hoque u nongseng ka skulbah University of Science and Techonology, Meghalaya bad ka Kong Trinity Saio ka nongmaitshrah ban rep ïa u shynrai Lakadong.
Kine ki arngut kiba u Lat u la ai ka khusnam ka dei namar ki dei ki nongshong shnong ka jylla kiba la kiew shaphrang ha ka kam shakri paidbah ha la ki lyngkha kaba ki trei.
Haba ai jingkren ha kane ka sngi na ka liang u Lat u la ñiewtang bad ai ka jingïaroh ïa kine ki arngut kiba lalah ban kyntiew lem shajrong ïa ka imlang sahlang da ka kam kaba ki trei.
Haba kren halor ka kam jong u Mahbubul u Lat u la ai jingïaroh khamtam eh ha ba u la lah ban seng nongrim ïa ka jaka pule kaba kynsai ym tang ha ka jylla hynrei ha ka ri hi baroh kawei.
U la ai jingïaroh ruh khamtam namar ka jingphai khmat ban kyrshan lem ïa ki samla pule kiba wan na ki long iingh kiba duna ka ïoh ka kot da kaba ïarap ha ka dur ka scholarship.
Haba kren halor ka Kong Trinity Saio kaba la ïoh ruh ïa ka khusnam Padma Shri na u President ka ri, u Lat u la ong ba ka jingtrei shitom jong ka ban kyntiew ïa ka rep ïa u Shynrai lakadong ym tang ba ka pynim ja ïa ki nongrep ha kane ka shnong hynrei ka kyntiew ruh ïa ka jingrep khlem ai dawai kaba long ka jingkyrkhu ïa ka khyndew ka shyiap.
Shillong, Nailar, 26: U Chairman jong ka Political Wing ka Hynñiewtrep Achik National Movement (HANM) u Bah Lamphrang Kharbani ha ka sngi Thohdieng u la kyntu ïa ki paid nongshong shnong ka jylla ba kim dei ban pynshongdor ïalade bad ka khlieh sniang khlieh blang shwa ka elekshon ïoh ba ka jingdum kan wan lynshop biang ha kane ka jylla Meghalaya.
“Haba ngi thep ïa ka Vote bakordor jong ngi, ngi dei ban jied ïa u briew ne ka briew kiba don ïa ka thong bad ka jingïohi jngai, ka thong ka jong ki na ka bynta ka jylla ka dei ban long na ka bynta ka roi ka par, ban shna ïa ki aiñ kiba khlaiñ ban ïada ïa ka pateng ka ban sa wan," ong u Bah Kharbani.
“Ki nongïalam kynsai kiba ngi la jied ki dei ban da pyntreikam hok ïa ki skhim jong ki paidbah bad ba kin ai jingkheiñ ruh ha manla u snem mang tyngka," bad bynrap, ‘lada ngi bakla ban jied ïa u ne ka nongmihkhmat, ngi hap ban kynnoh ïa ki paidbah ruh ym shuh ïa ki nongmihkhmat.
"U Bah Kharbani uba dei ruh u President jong ka HANM u la ong, ba ki paidbah mynta kim sngewthuh shuh kumno ban jied ïa ki briew kiba kynsai ban phah sha ka Ingdorbar Thawaiñ namarba ki ïohi ba ka samoi elekshon ka long pynban ka kam tamasa shisien san snem, ka kam ïoh dih kyiad ei, ïoh ja ei, ïoh pisa ei bad ka kam ïaleh sngewbha kaba shisien san snem.
“Kum ka tnat treikam kaba peit ïa ka saiñpyrthei, ngi sngew ba ka ladei ka por ban pynsngewthuh ïa ki paidbah nongshong shnong bad kane ka jingkyntu jong ka HANM ka long kum shibynta ban ai jingpynshai sha ki paidbah bad ban pynsngewthuh sha ki nongshong shnong jong ka jaidbynriew, “la ong u bah Kharbani.
“Kane ka kam ban jied ïa ki nongmihkhmat sha ka Ingdorbar Thawaiñ la ka dei na ka bynta ka elekshon MP sha Parliament, la ka dei ka kam jied MLA sha ka Iingdorbar Thawain lane jied MDC sha ki Autonomous District Council kam dei satia ban long ka tamasa, hynrei ka dei ka kam im kam ïap kaba kyntang, lada ki paidbah ki kheiñ ba ka dei tang ka kam sngewbha kaba wan shisien san snem, kumta u Nongmihkhmat ruh ynda u lajop un sa pynlong kum ka kam sngewbha," ong shuh shuh une u nongïalam ka HANM.
Haba pynpaw ba ki Nongmihkhmat ki dei ban don ruh ïa ka thong, u la ong, “ka thong jong ki nongmihkhmat paidbah ka long ba ki dei ban ïasaid ha Assembly ban plie biang ïa ki iew khappud, ban shna ïa ki aiñ ki ban pynneh pynsah ïa ka khyndew ka shyiap jong ka jylla, ki khlaw ki btap, ban pynkylla noh ïa ka Education Policy, ban pynkhlaiñ ïa ka rep ka riang, ban plie ïa ki karkhana khnang ban pynrungkam ïa ki samla trai muluk kiba la nang la stad kiba shong khlem kam khlem jam.
"U la ong ruh ba ki Nongmihkhmat ki dei ban dawa ïa ka Sorkar India ba kan pyntreikam noh mardor ïa ka Inner Line Permit (ILP), ban pynlong ain ïa ka hok longtrai halor ka khyndew ka shyiap, ban pynïoh ïa ka kyrdan Special Status kumba long ha kiwei pat ki jylla, ban ïapynbeit noh ïa u pud u sam bad ka jylla Assam lem bad ka ri Bangladesh, ban wanrah ïa ki surok, ka umbam umdih, ka bording, ka aspata bad kiwei kiwei ki jingmyntoi jong u paidbah.
“Ka Seng ka kyntu ïa ki paidbah nongthep Vote ba kim dei ban shim ram lypa, hynrei ki dei ban sngewthuh ïa u ne ka briew kiba kumno ban phah sha ka Iingdorbar Thawaiñ ka jylla, namarba kam don jingmut ban shu thmu bad ban babe kylla ynda ladep ka kam," u la ong.
Ka HANM ka la kyntu ïa ki paidbah nongthep vote ba ki dei ban pyndonkam hok ïa la ka vote bakordor jong ki khnang ba ki jingdawa jong ka jaidbynriew bad ka jylla kin ym long kiba pulom.
Shillong, Nailar, 26: Ka shnong Mawlynnong kaba la bna nam kum ka shnong kaba khuid tam ha dewbah Asia, ka la ïoh sa kawei pat ka nam bad mynta ka kynti kane ka shong ka la ïoh khur ïa ka takma rupa kum ka jaka jngohkai kaba itynnat tam ha ri India lane ka ‘Best Eco Tourism Destination.
’Ïa kane ka khusnam la pynkup sha ki nongmihkmat ka Sorkar Meghalaya ha ka jingsam ïa ka Outlook Traveller Awards 2022 ba la pynlong ha New Delhi dang shen.
Ka jingai ïa kane ka khusnam Outlook Traveller Awards ka long hadien ba la bishar bniah ïa kane ka shnong kum kawei na ki jaka ba ki nong shang suwari ki ju tuid bha bad naba kane ka shnong ka la paw bha ha ka karkhana jngohkai pyrthei.
Ïa ki nongïoh khusnam la jied da ka kynhun ki riewshemphang na kylleng ka ri bad na ki Agency jong ka Sorkar da kaba pynshong nongrim katkum ka jingpawnam ha ki kam jngohkai pyrthei.
Ïa ka khusnam la aiti da u Union Minister jong ka tnat Tourism & Culture bad ka Development of North-Eastern Region of India u G.
Kishan Reddy.
Nalor ka shnong Mawlynnong, kiwei pat ki jaka ba pawnam ha Meghalaya kiba la rung ha kane ka thup ka dei ruh ka surok kaba pynïasoh na Shillong sha Sohra kaba la shah jied kum ka surok kaba itynnat tam ha ka IndiaHaba pynpaw ka jingsngewkmen halor kane ka jingïoh khusnam u Myntri Rangbah ka Jylla u Conrad K.
Sangma u la ong, ba ka kam jngohkai pyrthei ka la nang kiew shaphrang bad ka la wanrah ïa ka roi ka par sha ki shnong nongkyndong.
“Ka sorkar jong ngi ka la trei shitom ha kine ki saw snem ba la leit noh ban rah shajrong ïa ka jylla Meghalaya kum ka jylla kaba pawnam ha ka jingdon jong ki jaka jngohkai pyrthei ba itynnat.
Kane ka khusnam ba la ai da ka Outlook Traveller kan long kum ka sabut kaba pynshisha halor kane ka jingtrei shitom.
Nga thikna, ba ka Jylla Meghalaya kan sa nang kiew shaphrang bad kan nang ïai paw kum ka jaka jngohkai pyrthei kaba iynnat tam ym tang ha India hynrei wat ha ka pyrthei baroh kawei," ong u Sangma.
Ban shna pynbha ïa ki jaka jngohkai pyrthei ka dei ka thong jong kane ka sorkar kaba mynta.
Ka Sorkar MDA ba la ïalam da u Conrad Sangma ka la mang pisa T.
16,00 klur ban kyntiew shuh shuh ïa ki kam jngohkai pyrthei khnang ban kyntiew ïa ka ïoh ka kot ha ka jylla.
Ha u snem 2015, ka shnong Mawlynnong kaba hap hapoh ka East Khasi Hills District, ka la ïoh ïa ka jingithuh na ka Sorkar Pdeng kum ka Role Model Village lane kum ka shnong kaba pyni nuksa ïa ka jingleh khuid ha ka ri baroh kawei.
Shillong, Nailar 26: Namar ba ka don ka jingbym lah pyntreikam bha ha kaba ïadei bad ka jingtrei MNREGS ne ka jingtrei shi spah sngi ba kham ïa tip paidbah, u Myntri ka tnad C&RD, u Bah Hamlet Dohling, u la bthah ïa ki ophisar ban pynlong da Workshop ba shi sngi na ka bynta ki BDO bad ki Junior Officer ban pynsngewthuh halor ki jnit ki jnat kiba bun ha kaba pyntreikam ïa kane ka skhim.
Kane ka la mih hadien ba u Myntri u la lum ïa ka jingïalang jong ka State Rural Employment Society (SRES) kaba long ka bor ba peit ïa ka jingpyntreikam ïa ki skhim na ka bynta ki nongkyndong, ha kaba la shem ba bun ki Block kim lah ban pyntreikam bha ïa ka 60% ka skhim Natural Resource Management kaba dei ban rung lang ha ka skhim MNREGS.
Kiwei pat ki jingeh ki long ka jingbym lah ban pynlong kam ïa ka jingïatreilang kiwei pat ki tnad treikam ne ka Convergence, nangta ka jingsahkut ki PMAY-G Scheme ne ka skhim shan ïing baduk, ha kaba kiba bun kiba ïoh ïa kane ka skhim kim don jaka la ka jong ban shna ïing wat lada ki ïoh ïa ka skhim.
U Myntri u la kyntu ïa ki ophisar ba kin trei shitom ban pynlong ka jingleit jurip ïa ka jingpyntreikam ïa ki skhim bapher bapher kiba la pyntreikam ha jylla.
U la kyntu ruh ïa ki ophisar ba kin pyndonkam ïa ki app ha ka jingtreikam jong ki.
Ha kane ka jingïalang la ïadonlang ruh u Bah T.
Lyngwa, IAS, uba long u Secretary ka C&RD, u Shibhi Chakravarthy, Mission Director ka SRES, Kong Ïaraphunlin Diengdoh, Joint Mission Director ka SRES bad kiwei ki ophisar.
Shillong, Nailar 26 : U Symbud Myntri Rangbah ka jylla u bah Prestone Tynsong u la kyntu ïa u Nongïalam ka Liang Pyrshah u Dr Mukl Sangma ban pule bniah bha ïa ka Meghalaya Residents Safety and Security (Amendment) Bill 2020 kaba dang ïai ap haduh mynta ban ïoh jingpynskhem na u President ka ri India.
U la ong “ Kan jin da la bha ba u Dr Mukul un pule bniah bha ïa kane ka jingwanrah jingpynkylla ha kane ka kyndon aiñ kum uta u riewsaiñ pyrthei uba la ih bad ïaw bha bad uba la bit la biang ruh ka kyrdan khnang ba un sngewthuh bad lap ha ino i bynta ba don jingduna kane ka aiñ ba hap ban wanrah ka jingpynkylla.
Ka daw ba hap ban wanrah ka jingpynkylla ka dei namar ïa ka kyntien Enty bad Exit ka don tang ha ka kyndon (rules) katba ym shym don ha ka Ain tynrai (Original Act)".
U Symbud Myntri Rangbah u la kren kumne kum ka jingkawang nia ïa ka jingkynnoh u Dr Mukul ba ka sorkar MDA hapoh ka jingïalam ka NPP ka pyrshang ban pynduh pyndam wat ïaka MRSSA 2016 ruh.
U Dr Mukul ula kynnoh ba kane ka sorkar ka la pynjot thiaw ïa kaei kaba la dep tei mynshwa ban ïada na ka jingwan tuid ki mynder.
Katba u bah Prestone ula ong ka aiñ ba la thaw mynshwa ka long beit tang ban peitngor ïa kita kiba wan sah wai ha ki shnong ki thaw hynrei ym don jingteh ïa kita ki mynder kumba la thmu ban thaw ïa kane ka aiñ.
Lah ban pynkynmaw ha ka 19 tarik Lber 2020 ka ïing Dorbar ka la mynjur ban wanrah ka jingpynkylla ïa ka MRSSA (Amendment) Bill 2020 khnang ba kan khlaiñ bor ban teh lakam ïa ka jingwan rung ki mynder sha ka jylla bad kumjuh ruh ban tip ruh haduh katno por kiwei ki jaidbynriew ki wan sahwai ha ka jylla.
Hynrei na ka liang u Lat ka jylla u Satya Pal Malik um shym la soi ïa ka Bill bad ul a phah pynban ïa ka sha u President ka ri India kaba dang sahkut sha Delhi haduh mynta.
Kumta na ka liang u bah Prestone u la ong ba ka jingkynnoh ba thmu ban pynduh pyndam kam long kaba dei, hynrei u Dr Mukul u dei ban pule bniah bin pa bin ïa kane ka aiñ.
“Hooid ha ki kyndon ( Rules) phi pynmih ïa ka kyntien Entri bad Exit hynrei ha ka Aiñ Tynrai (Original Act) pat kine ki kyntien kim don satia.
Kumta kumba ka long hi i kumba ka dei tang ka Tanancy Act ne ka aiñ ban teh lakam ïa ki nongshong wai.
“ Kumta kaei kaba ngi la leh ka long ba ngi wanrah ka jingpynkylla da kaba bsuh ïa kitei ki kyntien ha ka Aiñ Tynrai (Original Act) khnang ba kan skhem namar lada ka shu don tang haki kyndon kane ka aiñ kam long kaba khlaiñ tang shu la ujor ki briew sha ka ïing bishar la rem lypa", pynkut u bah Prestone.
Shillong, Nailar 27 : Ka Shiparalok jong ka Jingïaseng Kynthei Mairang Presbytery ka la long ka lahduh ha ka lympung ïalehkai Futsal ba la pynlong da ka Jingïaseng Kynthei Khasi Jaiñtia Presbyterian Synod Sepngi da kaba pynliem ïa ka Jingïaseng Kynthei Rambrai Presbytery.
Ka Shiparalok Jingïaseng Kynthei Mairang Presbytery ka la pynliem da 6-2 kol ïa ka Jingïaseng Kynthei Rambrai Presbytery ha ka jingïakhun final kaba itynnad bha ha ka sngi Saitjaiñ ha madan Student, Jaïaw.
Ka Shiparalok-Jingïaseng Kynthei Mairang Presbytery kaba long ka lahduh ka la khur ïa ka song pisa kaba 35,000 tyngka katba ka ryngkat ka trophy katba ka Jingïaseng Kynthei Rambrai Presbytery ka ïoh 15,000 tyngka ryngkat ka trophy.
Ka Jingïaseng Kynthei KJP Synod Sepngi ka la pynlong ïa katei ka lympung ïalehkai kaba lai sngi ha ryngkat ka jingïatreilang ryngkat ka Mawkhar SC da kaba pynïalehkai ïa ki Presbytery kiba hap hapoh ka jingpeit jingkhmih jong ka KJP Synod Sepngi ka long shi bynta ban pynmih pisa ïa ki project kiba bun kiba kum ka JK KJP Synod Sepngi ka don.
Ha katei ka jingïalehkai final la wan ban sakhi lang u MP ka Shillong u Bah Vincent H Pala uba la long kum u kongsan bad u President ka Mawkhar SC Bah Ransom Sutnga kum u symbud kongsan.
Lyngba ka jingpynlong ïa katei ka tournament, ka pisa ba ïoh lum ka Jingïaseng Kynthei KJP Synod Sepngi kan pyntreikam na bynta ka counselling centre ha Shillong, bad na bynta ka skul ha Umsaitjaiñ bad ka kam misson ha ka jylla Assam.
Ha katei ka tournament ba lai sngi la wan ban ïashim bynta da 32 tylli ki team kaba la sdang ha ka sngi Palei ïa kaba la plie pyrda da u MLA ka North Shillong MLA u Bah Adelbert Nongrum.
Haba ai jingkren ha katei ka sngi, u Bah Ransom Sutnga u la ong ba ka Mawkhar SC kaba mih madan ha ka lympung Shillong Premier League ka la shoh jingmut ïa ki nongïalehkai kiba la pynpaw ïa la ki jong ki sap ha katei ka tournament.
U la ïaroh ruh ïa ki nongpynïaid kiba la trei shitom bad kumjuh ruh ïa ki 32 tylli ki team bad ai mynsiem ïa ki nongïalehkai ba kin dang bteng ban ïalehkai bha ha kiwei pat ki jingïalehkai.
U Bah Ransom u la kular ruh ba un dang ïai bteng ban ai ka jingkyrshan ïa ka Jingïaseng Kynthei KJP Synod Sepngi bad ïa kino kino ki prokram ba ka pynlong ha ki sngi ban wan.
U Bah Vincent H Pala haba kren kum u kongsan u la ai khublei ïa ka Jingïaseng Kynthei KJP Synod Sepngi kaba la trei ki kam ba bha bad ong ruh ba ka jingkilan met ka long kaba donkam da kaba bynrap ruh ba kiba kum kitei ki jait jingïalehkai ki long kiba ai jingmyntoi shibun khamtam na bynta ki khun samla ba kin lait na kiba bun ki jingsniew khamtam na u drok.
Na ka liang ka Jingïaseng Kynthei KJP Synod Sepngi ka pynpaw ka jingai khublei ïa kitei ki arngut ki rangbah kiba la wan ban donlang ha ka jingïalehkai final, kumju ruh ki pastor, ki tymmenbasan bad ki riew rangbah.
Ka ai khublei ruh ïa u Bah Ransom Sutnga bad u MLA ka Mawlai Bah PT Sawkmie kiba la ïarap na bynta ka khusnam song pisa na bynta ka lahduh bad kaba wan ba ar.
Shillong: Ka tnat Telecommunications (DoT), North East LSA kan pynlong sa kawei ka jingïakynduh lyngba ki lad digital halor ka Prime Minister’s Wi-Fi Access Network Interface (PM-WANI) ha ka21 tarik u Nailur, 2022.
Ka jingthmu ka dei ban kyntiew ïa ka jingtip shaphang kane ka kam hapdeng kito kiba lah ban ïadon bynta ha kane bad kito kiba la don lypa ha ka kam.
Ka PM-WANI jong ka DoT ka dei ka sienjam ba la ïoh jingmynjur na ka kynhun Myntri Sorkar Pdeng ba khlieh duh da u Myntri Rangbah Duh, u Narendra Modina ka bynta ka jingpynbiang ïa ka internet broadband lyngba ki Wi-Fi networkpaidbah.
Ki rukom pyntreikam ïa ka skhim ki plie lad ïa ka jingpynsuk ha ka kam khaii bad ka pynshlur ïa ki dukan shnong bad ki jaka treikam bapher bapher ba kin long ki nongpynbiangWi-Fi Hotspot – Public Data Office (PDO).
Ki dukan shnong bad ki jaka treikam barit baria kiba trei ruh kum ki PDO ki lah ban ïoh jingkamai na ka jingdie ïa ka internet khlem da donkam ïa ka license, ka jingkyntiew kyrteng lane kanokano ka jingsiew ba hap ai sha ka DoT.
Kito kiba don jingmut / kiba lah ban shim ïa kane ka kam PDO/PDOA/ki riew shimet ki lah ban pynsngew ïa ka jingkwah jong ki ban shim ïa kane ka kam ha ryngkat ki jingai jingmut / jingshem ha ka email ID adett.
nelsa-dot@gov.
in.
Ïa ka link ban ïashim bynta ha ka jingïalang lyngba ka bor internet yn sa ïasam bad kito kiba kwah.
Ka jingthmu jong ka sorkar jylla ban shah ne ban wanrah ïa kata ka ktem khalai ba la tip kum ka ‘Casino’ ha Khanapara, Ri Bhoi District ka la wanrah ïa ka jingkhih win ha ka jylla baroh kawei.
Wat la officially ym lah ban ong ba ka Jylla Meghalaya dei ka jylla Khristan ne ka Christian State namar ba ka ri India hi baroh kawei ka dei ka ri ba laitluid ki jait niam ne Secular Country, hynrei la ju tip ieit ïa kane ka jylla kum ka Christian State.
Kumta ka jingthmu jong ka sorkar ban wanrah ïa katei ka ktem khalai ha katei ka jaka jong ka jylla ka ktah haduh katta katta ïa ka jingsngew jong kiba bun ki khristan khamtam ïa ki nongialam jong ki balang bapher bapher.
Kat kum ka jingïatwad jingmut na kiba bun ki nongshnong shnong ka jylla hi ki kubur bad ka jingwanrah ïa ka ktem khalai ka long ka jingtim ia ki longïing kiban ngat ha ka, kumba u khasi wat ïa ka saitkhnam ruh haba la pynlong khalai ïa ka u khot da ka Tim.
Yn baroh u dap u thap uba tip bad shemphang haduh katno kata ka ktem Khalai Casino kan ktah ïa ka imlang sahlang, hynrei tang kawei ka jingshisha kaba ki paidbah ki donkam ban tip ka long ba ka nongbah Las Vegas ha America ka dei kawei na ki ktem Khalai Casino kaba heh tam ha ka pyrthei lah ban ong bad la jutip ïa kane ka Nongbah kum ka Sin City ne kata ka nongbah jong ka Pop.
Ha ryngkat katei ka Ktem Khalai Casino sa kiei dei ki jingsniew ki ban dang rieh kat haduh ban jer ïa katei ka nongbah da ka nongbah jong ka Pop.
Dei na kata ka daw ba ki balang khristan ki sngewkha haduh katta katta ban tip ba kum katei ka ktem kan ïoh ban phrung khlieh ha kane ka jylla baieit jong ki briew kiba dang lait na kiba bun ki jingsniew kiba shyrkhei ban ïa nujor bad kiwei pat ki nongbah wat tang hapoh ka ri India hi ruh.
Ki don ki briew kiba ong kan leh aiu da wan kata ka Casino ruh namar hangne ha ri Khasi ka khalai ka la long lypa kaba jubor khmatam lei ha kaba phai sha ka Tim ! Ñiuma wat ka Tim hi ruh ka la pynjot ïa kiba bun ki longïing tang kiba mad ki tip ia kata, hynrei haba bishar ïa kane ka tim ka dang long tang i ei i ei i barit ban ïanujor bad kat kata ka Casino kaba yn pynkhalai khlem sangeh bad katno kan long ka jingbrai kaba shyrkhei ia kito kiba ïakyrsum ha kane ka jyrsieh.
Ka tim la kumno kumno ruh tang shi sien shi sngi kata ha ki 2 tylli ki round bad katta ruh ka ïaid ryngkat ryngkat bad ka rangbiria u Khasi kaba long kawei na ki rukom im jong ki riew rim.
Hooid naka bynta jong ka sorkar kam don kaei kaei kaba sniew la da la ithuh ïa ka da ki bor ka aiñ , namar ba ka jingthmu jong ka sorkar hi ka long beit kumno ban kyntiew ïa ka jingïoh lum khajna lyngba jong katei ka ktem khalai.
Hynrei ym lah ban len ïa kiei kiba rieh sha lyndet lada kan dei ban sdang ïa katei ka kam naduh nyngkong eh ka jingmyntoi shimet kan trei borbah bad kito ki briew kiba ïadonbynta ha kaban kyrshan ba ka kam ka dei ban urlong, naduh ki riew shimet haduh ki sengbhalang, ki bor shnong bor thaw bad kiwei kiwei.
Ka jingïoh jingmyntoi kan pynlong ïa kiba bun ban iatreilang ban pynpoi ïa ka kam sha ka jingthmu.
Ka la don ka jingong ba ka sorkar ka kyrduh pisa dei na kata ka daw ka donkam ban thaw ïa ki lad ki lynti kumno ban wanrah ïa ka khajna kaba heh.
Ki don ruh ki jingpynshalai ba hana yn lah ban peit ïa ka jingeh jong ki nonghikai lyngba ka khajna ban ïoh lum nangtei.
Hooid kan lah ban long kumta hynrei kin don shibun kiwei pat ki jingsniew ki ban kha roi hadien ba katei ka ktem kan ïoh ban pyiar bad suhthied bad kan poi ka por ba kum ka jaidbynriew kaba dang tip ïa ka akor ka burom kin ym lah leh ei ei shuh wat lada kin babe ruh.
Ka long kaba i don jingkyrmen ban ïohi ïa ka jingmih jong ka Ri Bhoi Dorbar bad ki sengbhalang ban pyrshah ïa katei ka rai jong ka sorkar ban ïaid shaphrang ban tei ïa katei ka ktem pynkhalai Casino ha katei ka bynta jong ka Ri Bhoi District.
Kyrmen ba yn lah ban khang syndon ïa katei ka jingthmu ban lam sha ka jingpynjot ïa kiba bun.
Ka jinglong thait kaba neh lynter ka dei ka buh jingeh ka koit ka khaih bad kane ka long na ka daw ka j ingduna katto katne ki jait vitamin kaba pynthait pyntlot ïa ka met.
Ki don bun ki daw ha lyndet ka jinglong thait.
Ka jingduna thiah, ka jingduna ban pynkhih ka met ka phad bad ka jingduna ban jied ki jingbam ba tei ka lah ban wallam ka jinglong thait.
Kane ka jinglong thait ka lah ruh ban long ka daw halor ka jingduna jong ki katto katne ki jait vitamin.
Ki don bun kiba ïaidlait bad kiar na ki dak ba paw halor ka jingduna ban don ka vitamin ha ka met.
Lada phi mad ka jinglong thait manla ka sngi, kine harum ki lah ban long ki daw halor ka jingduna ki katto katne ki vitamin.
Vitamin B12 : Ka Vitamin B12 ka long kaba kongsan halor ka jingpynmih ki red blood cells bad DNA.
Ki long kiba kongsan ruh halor ka jingtreikam hapoh ka bor jabieng.
Lada ka met jongngi kam shym la lah ban pynmih bun ka vitamin B12 phi lah ban wallam ka jinglong thait bad long ngiah.
Ka wallam ruh ka jinglong tlot.
Ka Vitamin B12 ka lah ban ktah halor ka jingpynmih ki red blood cells kaba lah ban tah halor ka jingshalan ka oxygen sha baroh kawei ka met.
Kane ka wallam pat ka jinglong thait.
Ki jingbam ba ngi lah ban ïoh kane ka vitamin ki kynthup ka dohkha, doh, pylleng, salmon bad ki katto katne ki jingbam symbai.
Ka Vitamin D : Ka Vitamin D ka dei kaba la ju tip ruh kum ka sunshine vitamin na ka bynta ka jinglah ban treikam bha hapoh ka met.
Ka long kaba kongsan na ka bynta ki shyieng bad ki bniat hapdeng ba ka pynjur ka jingkjit ka calcium kaba ngi lah ban ïoh lyngba ki jingbam ba ngi bam.
Ka dei kaba kongsan ruh halor ka jinglah ban treikam bha hapoh ka met.
Ka jingduna ban don ka vitamin D ka lah ruh ban wallam ka jinglong thait.
Kham bunsien la kham kiar halor ka jingkhmihthuh ba ïadei bad ka jingduna ban don kane ka vitamin.
Ka la don ruh ka jingpynpaw halor ka jingdon jingïadei halor ka jingduna ban don ka vitamin bad ka jinglong thait bad ngiah.
Ka jingshai jong ka sngi ka long kawei napdeng ki thymmei halor ka jinglah ban ïoh ka vitamin D.
Ka met jongngi ka lah ban pynmih ka vitamin lada ngi pynshah sngi.
Ki jingbam ba ngi lah ban ïoh ka vitamin D ka dei ka salmon, ka khangai pylleng, ka tit bad kiwei de ki jingbam bay m pat saiñ satia.
Ka Vitamin C : Ka vitamin C ka long kaba kongsan halor ka jinglah ban tei ka bor met.
Ka dei kaba lah ruh ban ai jingmyntoi na ka bynta ka sniehdoh bad u ñiuhkhlieh.
Kawei napdeng ki dak halor ka jingduna ban don ka vitamin C ka dei ka jinglong thait bad long ngiah.
Ka Vitamin C ka long kaba kongsan halor ka jingkjit ka iron na ki jingbam ba ngi bam bad ka long ruh kaba kongsan halor ka jinglah ban thaw bad treikam na ka bynta ki red blood cells.
Ki soh Kiwi ki dei kiba dap ka jingdon ka vitamin bad ka fibre, sohtrun, u soh trun, soh kynphor, strawberries, watermelon bad u sohpieng.
Nongstoiñ, Nailar, 27: Ka HYC Permadan Unit ryngkat ka HYC Mawthadraishan Circle, ha ka sngi thohdieng hapoh ka jingïalam jong u President ka HYC Permadan Unit samla Kyrshanbor Mawlieh bad u samla Markos Marthong President HYC Mawthadraishan Circle, ki la hiar jurip ïa ka surok shnong hapoh ka shnong Permadan, kaba la sniew palat khamtam ha kine ki bnai lyiur kaba la pynjynjar ïa ki paidbah nongïaid nongieng khamtam ïa ki khynnah skul kiba ïaid na kane ka surok.
Halor kane ka jingeh jong ki paidbah, ka HYC Permadan Unit ryngkat ka HYC Mawthadraishan Circle ki la lap hi da la de ïa ka jingsniew jong kane ka surok.
Ka HYC ka kyntu ïa ka Sorkar lyngba ka tnad PWD ba kan peit lem halor kane ka jingeh.
Ka HYC Permanent Unit ka dawa na ka tnad PWD ban shna surok na ka Shnong Permadan sha ka Shnong Kynshi Mawria, namar ka kham jan ban ïa kaba na Permadan kan leit sha lad Surok Myrïaw sha Kynshi kaba la jngai bad kyllaiñ palat.
Ka HYC Permadan Unit shen kan sa leit ai da ka jingthoh sha ka tnad PWD na ka bynta kane ka jingeh.
Ka Shongkha Shongman ka dei ka bynta ba kongsan tam ha ka Jingim bad ha ka longbriew man briew u khun Khasi Khara.
Ka dei ka bynta ba la buh bynta kyrpang da u Nongbuh Nongthaw bad kane ka dei ka burom ïa u Shynrang ne Kynthei Khasi ha ka imlang ka sahlang ka Jaidbynriew Khasi bad ha ka Riti Dustur u Hynñiewtrep.
Kumba long ka rukom, U Shynrang ne ka Kynthei ki dei ban don la ka rympei ban saiñdur ïa la ka ïing ka sem, ka jaid ka kynja ryngkat u ne ka nongsumar bad ruh la ki khun ki kti khnang ba ki lah ban tei bad saiñdur ïa la ka longïing longsem bad ka long kur long jaid.
Ka Jaidbynriew Khasi ka long kawei na ki jaidbynriew ba kyrpang ha kaba ngi shim Jaid na ka Kynthei/Kmie (Matrilineal System.
) Kiba bun na ki Jaidbynriew ha ka Pyrthei ki Shim Jaid na u Shynrang/Kpa (Patrilineal System).
Kumta kumba ka Shongkha Shongman khasi ka long kaba kyrpang, namar kata ym dei ban shongkha ïa kiwei pat ki bym dei na kajuh ka thymmei Hynñiewtrep, ne ki khyllah jaid kiba don ïa kata ka rukom ban shim jaid na u Shynrang ne kata ka Patrilineal System, namar kane kam dei ka rukom kheiñ jaid ki khasi Hynñiewtrep bad ka pynap liew lep ne bam duh ïa ka dustur jong u Hynñiewtrep.
Ka Saiñ Pyrkhat bad ka Nongrim (Principle/Ideology) jong ka HYC ka long ban pynneh pynsah (Conserve) ïa ka Riti Dustur jong u Hynñiewtrep, ym ban pynkylla khongpong ban shim jaid noh na u Shynrang.
Ban shim jaid na u Shynrang ha ka Pyrkhat Khasi ka long kumba die duh die dam ïa ka Riti Dustur la jong kaba ngi la ïoh pateng naduh ki Kmie ki Kpa Tymmen jong ngi.
Namarkata, haba Shongkha ha ka jaidbynriew Khasi ki kynthei ki dei ban da ïit bniah ym ban ryngkoh kulmar, da kaba ki peit ïa ka spah ne ka rong ka rup.
Hynrei ki dei ban da tip ba dei ki Longkmie ba don burom ki nongtei ïa ka jaid ka khong bad kiba pynneh ïa ka Riti Dustur.
U Shynrang Khasi u long u Nongpeit u Nongda ïa ka jaid ka khong, hooid u ïoh ïa ka nam kum u Rangbah ne uta u KHAD AR BOR.
Hynrei shisien ba ka Kynthei ka la bakla ban jied ïa la u jong u Marryngkat (Tnga), ka ïing ka sem kan jot kan pra.
Haba ïa ka longïing longsem khasi la long khlieh da u Khyllah jaid, baroh ki Riti Dustur jong kata ka longïing ka la ïap lypa.
Ka Kynthei Khasi ka dei ma ka ka nongbat Riti bad nongsumar ïa ka ïing ka sem, ki jingdon jingem baroh khamtam ka khun khatduh.
U Radhon Sing Berri u ong, Haba poi kha, ym dei ban poi kha lyngngoh thamula, hynrei dei ban da tip u kni u Kpa, wat ju ïa poi kha bad ki jaid bym kha, hynrei Para ba ïa biang ka phylla.
Ka Jaidbynriew Khasi ka dei ka Jaidbynriew kaba tang shi troh ban ïa nujor bad kiwei ki heh paid, namarkata ngi dei ban kiar horkit hordang na ka Shongkha khyllah jaid.
Kaba sngewduh jingkyrmen ïa ka Jaidbynriew ha kine ki sngi ba mynta ka long ba ngi la kylla (changed) ha baroh ki liang, naduh ka burom ka akor ha ka imlang ka sahlang, ka tip kur tip kha, bad khamtam ha ka Shongkha Shongman ngi la nang synjor bad klet noh ïa la ka jong ka Riti ka Dustur.
Ka Jaidbynriew kaba bat bad kynmaw ïa la ka jong ka Riti ka Dustur, ka dei ka Jaidbynriew kaba im.
Ka Jaidbynriew Khasi ka pynpaw ïa ka jingsngewnguh ïa u CEM ba rim ka KHADC u Bah H.
S Shylla, ba u la shna ïa ka Khasi Social Custom of Lineage Bill 2018 2nd Amenmend Bill.
Kaba ong ba lada kano kano ka Kynthei khasi, ka ïoh lok khyllah jaid, kan duh noh ïa ka jinglong Khasi (Schedule Tribe).
Ha ka jingshisha kane ka dei ka aiñ kaba dei por na ka bynta kane ka juk jong ngi, hynrei haduh mynta ym pat lah ban pynlong aiñ ïa ka.
Ngi kum ka Jaidbynriew ngim dei ban duh jingkyrmen, hynrei ngi dei ban ïa tylli ban dawa na ka sorkar ba ka dei ban pynlong aiñ noh ïa ka.
Khatduh khadwai, kum ka Jaidbynriew kaba kyrpang bad tip briew tip Blei, ngi dei ban kynmaw ba ka Jingshongkha khleh ka long shisha ka jingma ïa ka Jaidbynriew Rit Paid jong ngi.
Lada ngim kyndit bynriew ngin sa duh jaid ha kawei ka sngi.
Ko ki Kynthei ba donburom ka Bri U Hynñiewtrep wat kmen tohhoh ban ïoh lok khyllah jaid, namar kine ki juh ki khyllah jaid kin sa pyndonkam bad pynlong ïa phi kum ki mar khaïi bad laisen na ka bynta ban pynbit pynbiang ïa ka kam ka jam bad ka khaïi ka pateng jong ki, ym na ka bynta jong ngi ki Khasi hynrei na ka bynta jong ki hi.
Im slem Ri Khasi.
Nongstoiñ, Nailar, 27: Ki jaka ai jingsumar sha ki paidbah nongkyndong ha West Khasi Hills District lyngba Sub Centre ki la don bun bha ha ki shnong bapher bapher jong kane ka District.
Hooid ki la long ka jingmyntoi bad jingkyrkhu ïa ki paidbah, hynrei katkum ka jingïaid jong ka por bad ka jingroi ki nongshong shnong ki la nang bun, kine ki jaka sumar lane jaka ai dawai pat ki ïaineh sah kumjuh.
Kumta la donkam kyrkieh ban kyntiew kyrdan noh sha ki kyrdan ba kham halor.
Ka sorkar Jylla ka la dei ban phai khmat sha kane ka bynta, da kaba kan pyrshang noh ban kyntiew kyrdan ïa ki Sub Centre sha ka kyrdan jong ka PHC.
Kumba long mynta wat ki PHC ki la shlei da ki nongpang bad ki nongwad dawai.
Hynrei, lada kyntiew kyrdan noh ïa ka Sub Centre sha ki PHC, kan ïarap pynsting ïa ka jingban khia jong ki PHC lane wat ha ki Civil Hospital.
Ha kine ki sngi ki riew paidbah jong ka thaiñ Seiñduli, Nongkynjang ha West Khasi Hills bad ki thaiñ Mawpud jong ka South West Khasi Hills, ki la pynpaw ba ka por ka la dei ban kyntiew kyrdan noh, khnang ban lah ban ai kata ka jingshakri kaba pura sha ki paidbah.
Ki la ong ba na ka liang ka tnad sorkar lyngba ka Directorate of Health Service, ki dei ban leh ei ei ban thaw buit thymmai ha ka ban kyntiew kyrdan noh ïa ki Sub-Centre sha ki PHC lane ki Health Wellness Centre.
Kumjuh ruh na ka liang ka seng WKSU sengkmie, ka la leit buddien na ka tnad treikam jong ka DM&HO Nongstoiñ lyngba ka Head Assistant, la lap ba ka tnad ka koit ka khiah na ki District ka la ïaid shakhmat, hynrei ka ap mynta sa na ka jingshimkhia jong ka sorkar bad tnad DHS.
Ka seng ka dawa na ka sorkar lyngba ka tnad DHS Shillong ba ka dei ban approve noh katkum ba la phah proposal da ki District Health & Family Welfare, ban don noh la ki jong ki sub-Centre kum ka Langpih, Dikynthoiñ bad Marskuiñ.
Nangta ban kyntiew kyrdan noh ïa ka Kyrshai na ka sub-centre sha ka PHC/HWC, kum ba la dep phah proposal da ka tnad ba dei peit na Nongstoiñ.
U Bah D.
Sun President ka seng, u la ong ba ka sorkar ka dei ban kyntiew kyrdan noh na ki PHC sha ki CHC kita ki long ïa ka Rambrai, Kynrud, Aradonga bad Myriaw.
Nangta ka tnad DHS, ka dei ban mang tyngka ha ki kam ha kaba ïa dei bad ki nongtrei ha ki sub-centre kum ïa ka Mawlangkhar, Nongthyllep, ha kaba ïa kine ki sub- centre ïa ka building la dep tei, hynrei ha ki kam pat ym pat mang satia.
Kumjuh ruh ban mang tyngka noh ha ki kam jong ki nongtrei ha ki sub- centre kiba la dep approved ban kyntiew kyrdan sha ki PHC/HWC, kum ïa ka Seiñduli, Nongkynjang West Khasi hills bad Mawpud ha South West Khasi Hills.
Ka sorkar ka dei ban shna sub-centre noh ha Langpih kumba la dep phah proposal bad ruh ban mang tyngka noh ïa ka Mawsyrpat sub- centre ha kaba ïa dei ban tei ïa ka building kumba la dep approved.
Halor kitei ki mat, ka sorkar jylla bad ka DHS ki dei ban tih bniah ïa kine ki kam kiba dang sahteng ha kaba ïa dei bad ki mat ai jingshakri sha u paidbah ha kaba ïa dei bad ka koit ka khiah.
Ka seng ka kyrpad ruh ïa ki DM&HO jong ar tylli ki District ba kin buddien biang sha ka tnad ba ha khlieh duh kiba khmih ïa kine ki lad pynroi ha ki tnad ka koit ka khiah jong ki ar tylli ki thaiñ, khnang ba ka jingai jingshakri ïa u paidbah kan long kaba ïa hap kyrdan bad ba paka.
Mawkyrwat, ‘Nailar, 27: Ka Hynñiewtrep Youths’ Council (HYC) jong ka South West Khasi Hills District ka la ïoh ban pynlong ka jingïalang kum ka dak ban ai mynsiem bad ki kyntien jingkitbok kitrwiang ryngkat ka jingnoh synñiang na ka bynta u samla Maitshaphrang Kharwanniang na ka shnong Kenïong, South West Khasi Hills District u ban sa leit mihkhmat sha ka Union Cycliste Internatio-nale (UCI) Mountain Bike (MTB) Eliminator World Cup 2022 ka ban sa long ha Ladakh, India ha ka 04 tarik u bnai ‘Nailur, 2022.
Haba kren ha ka jingïalang ba lyngkot, u President ka HYC, South West Khasi Hills District, u bah Arbok Kharjahrin bad u Vice President ka HYC, South West Khasi Hills District, u bah Mandilous Nongbri ki la ai ki kyntien jingkyrkhu kyrdoh na ka bynta u samla Maitshaphrang Kharwan-niang ha kaba ha kine ki khyndiat sngi un sa mih ban leit ïashimbynta ha ka Union Cycliste Internat-ionale (UCI) Mountain Bike (MTB) Eliminator World Cup 2022 ka ban sa long ha Ladakh.
“Ai ba ka jingleit jong phi, phin sa ïoh ban ïalehkai bha bad pyni shisha ïa ka sap ka phong ba phi phi don lyngba ka jingdon ryngkat U Trai Kynrad na jrong bad phi sa wan rah burom ym tang ïa lade shimet, hynrei ïa ka ïing ka sem, ka shnong ka thaw, ka distrik bad ka jylla hi baroh kawei", ki la ong.
Ki la ong ruh ba haba u leit ban mihkhmat ha kane ka jingïalehkai kynmaw ban long borabor u briew uba sngewrit, burom ïa kiba halor bad pynkohnguh ïa ki nongpynïaid khnang ba un nangkiew na kawei ka kyrdan sha kawei pat.
Ha ka jingkren jong u samla Maitshaphrang Kharwanniang u la pynpaw ka jingaikhublei na ka bynta ki nongïalam jong ka HYC, South West Khasi Hills District kiba la shim ïa kane ka synjam ban ai ki jingkyrkhu kyrdoh bad ki kyntien jingaimynsiem na ka bynta jong u shwa ba un sa leit sha ka UCI MTB Eliminator World Cup 2022 ha Ladakh.
Namarkata, u la pynpaw ruh ki kyntien jingkyrkhu kyrdoh kylliang ïa ka seng ba kan nangïaid shaphrang ha ki kam baroh ban peit na ka bynta ka bha ka miat ha ka imlang ka sahlang.
U la ïathuh ruh ba ka jingïoh bynta jong u ha ka UCI MTB Eliminator World Cup 2022 ha Ladakh ka dei lyngba ka jingdon jong u ha ka ‘Silver Medalist’ ha ka Cycle Race jong ka 4th Meghalaya Games 2022 kaba la long shen ha Nongbah Shillong.
“Ym tang ma nga marwei ba ki jied, hynrei don uwei pat napoh jong ka Eastern West Khasi Hills District, u samla Kevin John Khyllait", la ïathuh u samla Maitshaphrang.
Ha kane ka sngi ïa ka jingïalang ai mynsiem la pynïaid ïa ka jingïalang da u bah Kyrmen K.
Ryja, General Secretary ka HYC, South West Khasi Hills District ha ryngkat ka jingïadonlang kiwei de ki para dkhot jong ka seng.
Jowai: Kum shi bynta na ka jingrakhe ïa ka National Sports Day 2022 ka ban sa rakhe ha ka 29 tarik mynta u bnai na ka liang jong ka ophis treikam jong u District Sports Officer, West Jaiñtia Hills kan sa pynlong ïa ka Traditional Game Competition lane ka jingïalehkai sport tynrai ïa kaba la ju tip kum ka “Dat Moopoin" bad ka “Iatan Tylle" (Tug of War) ha katei ka sngi.
Ia kane ka jingïakop yn pynlong ha Kiang Nangbah Stadium, Jowai naduh ka por 9:00 baje mynstep.
Kumta na ka liang jong u ophisar kane ka ophis u ma K.
Passah u khot u wer ïa ki paidbah ba na jan bad na jngai ba kin sngewbha ban wan sakhi lem ïa kane ka jingïalehkai tynrai jong ki nong Jaiñtia.
Khliehriat nailar 27: U Deputy Commissioner (Supply), East Jaiñtia Hills District, Khliehriat da kane u pyntip paidbah ba ka tnat Central Consumer Protection Authority (CCPA) ka la pynmih ki jingbthah na ka bynta ban khanglad ïa ki kam shim kabu ha ki kam khaïi pateng bad ban aijingiada na ka bynta ki nongthied nongpet (customer) ha ka ba ïadei bad ki rukom treikam hapoh ki hotel bad ki restaurant.
Katkum kane ka jingbthah ba la pynmih da ka CCPA, la khang pyrshah ïa kino kino ki hotel bad ki restaurant ba kin kynthup lang mardor ïa ka service charge lane lyngba ka jingkynthup lang ha ka bill.
La khang pyrshah ban shim pisa lyngba ka jingshakri (Service charge) kaba ki ai na customer lane lyngba kiwei pat ki rukom.
La khang pyrshah ïa ki hotel bad restaurant ban pynbor ïa ki customer ban siew ïa ka service charge bad la pyntip shai sha ki customer ba ka service charge ka long da ka mon sngewbha bad ha ka jingsngew lade jong ki customer.
Kam dei ban don ka jingpyrkhing ha ka ba ïadei bad ka jingwan rung lane ban don ki kyndon kiba ïadei bad ka rukom ai jingshakri bala pynshong nongrim na ka bynta ban lum ïa ka bai service charge na ki customer.
La khang pyrshah ban lum ïa ka service charge da ka ba kynthup ha ka bill jong ka bam bad ban kynthup ha ka GST ha ka pisa baroh kaba ki siew.
Lada ki customer ki lap ïa ki hotel ne ki restaurant kiba shim ïa ka service charge kaba long pyrshah ïa ki kyndon, ki customer ki lah ban kyntu ïa ki bor ba dei khmih jong ki hotel ne restaurant ba kin weng ïa ka servcie charge na ka bill kaba ki siew.
Kumjuh ruh ki customer ki lah ban ujor sha ka National Consumer Helpline (NCH), da kaba phone sha u nombor 1915 lane lyngba ka NCH mobile app.
Ki customer ki dei ruh ban ujor pyrshah ïa kane ka kam bymman bad ka Consumer Commission.
Ia ka jingujor lah ruh ban ujor lyngba ka online da ka ba leit lyngba ka e-daakhil portal www.
edaakhil.
nic.
na ka bynta ban pynkloi ïa ka kam.
Shuh shuh ki customer ki lah ruh ban phah ka jingujor sha ka District Collector na ka bynta ban pynlong ka jingtohkit bad ka ban leit sha ka CCPA.
Nalor kata ïa ka jingujor lah ruh ban phah sha ka CCPA lyngba ka e-mail ha com-ccpa@nic.
in.
Jowai, Nailar 26: Ka All Jaiñtia Commercial Vehicle Association kaba dei ka seng jong ki nongkamai kali kaba kynthup haduh 45 tylli ki Association jong ki kali kamai kiba don hapoh Rilum Jaiñtia (East & West Jaiñtia ) ka dap da ka jingsngewsih ka ba khraw ha ka jingïadei bad ka jingshah pynïap jong ki Arngut ki nongñiah kali kamai tang hapoh shi taiew.
Ka seng lyngba u President jong ka u ma Paila kordor Lyngkot ka pynrem jur ïa kine ki riew thrang snam ki ba shim jyndat ïa ka jingim balui lui jong kine ki arngut ki mynsiem ba kordor.
Halor kane ka jingshah rahbor bad shah pynïap dusmon jong kine ki nongñiah kali kamai, Ka seng ka kyrpad ïa ki bor ba dei peit ban pynshitom ïa kine ki riew khlaw nong pynïap briew da kaba set phatok ïa ki shi jingim.
Ka seng kan sa pyllong ruh da ka jingïalang paidbah pyrshah ïa kine ki nongpynïap briew ban pynbor ïa ki bor ba dei peit ba kin pynshitom ïa kine ki nongpynïap briew kat kum ki kyndon aiñ bad ban set phatok ïa ki baroh shi rta, namar lada kine ki riew runar kin lait na phatok kan long ka jingma ka ba khraw ym tang ïa ki nongniah kali hynrei wat ïa ki babun ba lang ruh kumjuh.
Ha ka jingïadei bad ka tarik bad ïa jaka pyllong jingïalang yn sa pyntip paidbah ha kine ki khyndiat sngi ki ban wan namar ia kane ka rally pyrshah ia kine ki nongpyniap briew yn ia snohkti lang bad yn ia treilang da baroh ki seng Kamai kali ki ba don ha poh ka Jylla Meghalaya.
Nalor ki 45 tylli ki Association kiba don hapoh ka lama ka All Jaiñtia Commercial Vehicle Association, yn ïa trei lang ruh da ki seng bapher bapher kum Ka Hynniewtrep Taxi Association Shillong, Ka Joint Action Committee Riwar Mihngi Tourist Vehicle, Ka Mawkyrwat Tourist Taxi Drivers & Owner Association, Ka All Shillong Tourist Taxi Drivers & Owners Association, Ka Nongthliew Area Indica Owners & Drivers Association, Ka S.
S.
T.
T.
O.
D.
A, Ka Iatylli Tourist Owners & Drivers Association, Ka Nongstoin Shillong Ertiga Owners & Drivers Association, Ka All Meghalaya Tourist Taxi Welfare Association, Ka Sohiong Area Owners & Drivers Tourist Taxi Cab Association, Ka S.
A.
T.
D.
A, Ka Tyrsad Area Tourist Taxi Owners & Drivers Association bad kiwei ki wei ki Association.
Shuh shuh ka seng ka kyrpad ïa ki khun ka bri U Hynñiewtrep kiba don ka jingkitkhlieh na ka bynta ka Ri bad ka Jait bynriew ba kin sngewbha ban ïawan shane ka jingïalang paidbah kaba yn sa pyntip hadien.
Nongpoh, Nailar 27: Ka Seng Federation of Khasi Jaiñtia and Garo People (FKJGP) North Khasi Hills District, mynta ka sngi ka 27 tarik u Nailar kala ïoh ban pynkup burom bad ai khusnam ïa 29 ngut ki samla pule ka thaiñ Ri Bhoi kiba pass bha bad wan shakhmat ha ka eksamin SSLC bad HSSLC jong u snem 2021-22.
Ïa kane ka jingïalang pynkupburom la ïoh ban pynlong hapoh ka Parish Hall Nongpoh ha kaba u samla Pynshai Kharbani Education Secretary ka FKJGP Sengkmie u la long kum u kongsan ha ryngkat ka jingïadonlang u bah Luistar Lyngdoh President FKJGP NKHD, u Bah Lumlang Mawnai Senior Vice President ka FKJGP NKHD, u Samla Shanlang Diengdoh, General Secretary, ki kmie ki kpa ki samla pule bad kiwei kiwei.
Ki samla pule kiba la shah pynkup burom bad ïoh khusnam ha kane ka sngi ki don baroh 29 ngut baroh kynthup ïa iwei na ki nongïoh khusnam i bala khlad noh na kane ka sla pyrthei.
Haba kren ha katei ka sngi naka liang kitei ki nongïalam ka FKJGP kila kyntu ïa ki samla pule ba kin trei shitom shuh shuh ha ki jingpule jong ki ba kham shalor, bad katei ka jingai khusnam ka long ruh kum ka jingai mynsiem ïaki samla pule ba kin dang bteng ïaka jingtrei shitom jong ki khnang ba shisien ka sngi kin long ki khlur ba tyngshaiñ bad khamtam kum ka seng ka khmih lynti ruh ba napdeng kitei ki samla pule kin don ruh ki ban ïalam ïa ka jylla naduh ki IAS, IPS bad ha kiwei kiwei de ki kyrdan bapher bapher.
Ki ktien ba la tyrwa ban shna thymmai ki long ki ba la shu thaw hi kat ba lah ban poiphang ha ka pyrkhat shimet bad lada ka long ka ba lah ban peiphang bad sngewthuh da ki paidbah, te ka shong sa tang ha ka bishar sani jong ki stad saiñktien bad ki thohjer thohnam na ki shlem ba kynsai jong ka imlang sahlang.
La khmihlynti ba kiei kiei baroh kin long ki ba jynsur mynsiem bad ban husiar ban ym synjor, ban long ki ba kdup ïa ki ktien tnat na ki thaiñ kylleng sawdong bad ban pynneh longpdeng da ka ktien Khasi ka ba don ka thymmei na ka ktien Sohra.
La pyrshang ruh ban buh artat bad ka jingmut ha ka ktien phareng khnang ban kham suk ha ka bishar bad tynjuh lada dei ban pdiang ne kyntait lane lada dei ban dan ai jingmut shuh shuh da kumwei.
Wat lada dang don ka tarajur ne pyrla ban tynjuh, u sawar ban thew bad u diengkot ban pynbiang tara; hynrei yn ieh shwa kumto khnang ban ym ktaid sha ka ban btai pynban.
Kumta la tyrwa ki ktien kat ba lah ei ban kynshew kumne harum:Surjingmut: ka mut ka sur jong ka jingmut marwei- OpinionSurmyllung: ka mut ka ‘tienmyllung, ka phawer- Poetry, LyricsSwar-ri lane Suwari: ka mut ba shang swar ïa ki Ri satlak pyrthei- TourismSyngkhien lane Lamdien: ka mut ka lyndet ba shah syndah- Background, backdropSylla syntiat: ka mut ba sylla bad syntiat buhrieh pyrshah- EspionageSymbud Myntri Rangbah: ka mut u myntri ba mar bud na u myntri rangbah-Deputy Chief Minister Symbud Lamphang: ka mut u lamphang ba mar bud na u ba ha khlieh- Deputy SpeakerSynroptien: ka mut ka thup thaw ktien shi synrop- SentenceTaithoh: ka mut ka ba thoh da ka ba lah tai sani shwa- Editing, EditorTemsurlang: ka mut ba ïa tem sur ryntih shi kynhun ki duhalia- OrchestraTher’tien thersur: ka mut ka ba pathai sur ha hawhaw- RadioThersur therdur: ka mut ka ba pathai durim bad sur ha hawhaw- BroadcastThewthik: ka mut ba thew thik ka khmat ne jingmut haba biang- FocusThewborshit thewborkhriat: ka mut ba thew ka bor jingshit ne jingkhriat ha ka mariang ne kano kano ka mar baneh ne bakhih- TemperatureThoh Khyrwang: ka mut ba thohlieh thohïong- StripeThohdur: ka mut ka ba thohrong thohrup, shnadur shnadar ki ba paw shynna- Visual ArtThohdur Juk Mynta ne Thohdur Mynta: ka mut ka rukom thohdur ba katkum ka juk mynta- Contemporary art, Modern artThohjer thohnam: ka mut u riewthoh ba jer kyrteng artat- Author, WriterThohshin Thohtei: ka mut ba thohdur bad jingthew ban biang ha ka ba shna bad tei jyntei- ArchitectureThupkheiñ: ka mut ka thup buh jingkheiñ jingdiah- StatisticThup Nongrim: ka mut ka jynthaw na ka bynta ba pyndonkam ha imlang sahlang- InfrastructureThwetsani: ka mut ba thoh sani na ka bynta ban janai – ExamineThynron: ka mut ba la kham rkhiang khlem sngem shuh- Parched‘Tienkaplang: ka mut ka thup ktien ba kit shijingmut- PhraseTienmyllung: ka mut ki ktien ne kyntien ba thaw da ki myllung- PoetryTipthuh: ka mut ba tip bad sngewthuh ïa kiei kiei- RealiseThirnia: ka mut ba ïa tai ïa kano kano ka phang- DiscussionThrangtip: ka mut ba thrang ban tip dah ïa kaei kaei- CuriousityTnatbahkam: ka mut ka shnatbah ba kit kam- MinistryTyngkari, Pisajylla: ka mut ka bui kynshew ka pisa paidbah na ka bynta ban pyntreikam ha ka imlang sahlang, ka Ri ne jylla- Exchequer/TreasuryUmksiar umrupa umpyrdong: ka mut ka um ba lah pynkyntang- Water (Sanctified)Umshngïam blei: ka mut ka kynja um ngap ba long dawai- NectarUmshkah: ka mut ka um khleh teiñteiñ- JellyWai wat: ka mut ba pynkut- ConclusionWeibriew: ka mut ba long marwei bad kiar na u paidlang- IntrovertWei-na-shispah: ka mut shi bynta na ka shispah- PercentWerlang: ka mut u nongkhot jingïalang- ConvenorNalor ki ba thawhi ki don ruh ki ktien ba la don lypa ha ki kyntoit shnong bapher bapher ki ba kynsai, tangba ym da don ki ban pylleit jingmut ban kynthup ha ka ktien pdeng Khasi.
Lada dei ban ñiewtang ki don byllai, hynrei hap ban adkar khnang ban ym pakhuh bad ka ktien pdeng ka ba la pdiang salonsar bad ban ym kulmar jingmut ki paidbah.
Kumta la jied khnang tang ki ba kham ñiar bad ki ba ym lah ban ïoh na ka ktien pdeng ka ba dei ka ktien Sohra, ha ka ba la pdiang paidbah ha ka thoh ka tar Khasi.
Ki don ruh ki ktien ba ju pyndonkam barabor ha ka ba la batai thymmai katkum ba dawa ka thoh ka tar.
Ang: ka mut ïeng ryntih marbud ryngkhi shilynter- QueueAmrang: ka mut ba ohdor ba rem khlem salia- Obstinately greedyAntor: ka mut ba byrta paidbah ban khring- Advertise, publiciseArsap: ka mut ba bha na lor ha khmat ki briew bad sniew pat hapoh mynsiem- HypocriteAstor: ka mut ba khleh dewbilat ban sbur pushara rben ha ka sad ne kynroh ne madan- MasonryKumba la kdew hashwa ba kine baroh ki long shwa tang ki jingtyrwa ki ba ap khmihlynti ïa ka bishar bad tai sani na ki stad saiñktien bad thohjer thohnam Khasi jong ka jylla ki ban kubur lada dei ban pdiang ne kyntait, lane ban pynbha shuh shuh ban kham janai pura.
Ka sorkar jylla ka dei ban buhti da ka shlem iktiar ba pura na ka bynta kane ka jingthmu, khnang ba kiei kiei baroh kin long ryntih.
Katba ka shlem iktiar tyngkai rikynti jong ka sorkar jylla kam pat thung ïa ki kher ki mer ryngkat ki kynrem lyndan ki ba la palat liam ka jingtbit ha kane ka phang na ki salonsari lane na ki synjuk ha ka imlang sahlang, dei ban don ka lynti na ki ba trei monlade ban tynrong ïa kane ka bankhia; kynthup lang na ki paidbah.
Kumta la kyrpad kyllum na ki paidbah ban synñiang lem da ka ba phah ha ka email: sainriti.
2011@gmail.
com lane Whats App 9436103992, kat ka ba kham sngewbit sngewbiang.
Jowai, Nailar 27: Ka Dorbar Shnong Panaliar, Jowai ha kane ka sngi thohdieng kala pynbna paidbah ba la khang pyrshah ban die ïa ki kynja jingdih pynbuaid hapoh u pud u sam jong ka shnong, ka shnong kala ong ba ka jingïoh lad ban die ïa kine ki jingdih pynbuaid kala wanrah ïa ki kam sniew kiba ha rukom hapoh ka shnong.
Ban teh lakam ïa kine ki kam sniew ka Shnong hapoh ka jingïalam u Waheh Shnong ma Riquoma Rq.
Laloo haba kren sha ki lad pathai khubor ula ong ba ka shnong manla u snem kala pyrshah ban wad ki lad ki lynti ban khanglad ïa kiba bun ki kam sniew kiba ktah ruh ïa ki khun samla jong ka shnong.
Da kawei ka jingmut hadien ka jingïalang jong ka Executive Committee jong ka shnong kala mana tyngeh ba ym bit shuh ban die ïa ki jingdih pynbuaid hapoh ka shnong lene pynpoi ïa ki jingdih pynbuaid lyngba ka online lyngba ki Wine store lada khlem da ïoh jingbit na ka shnong.
Lada lap ïa kiba die ka kuna kan long haduh 20 hajar tyngka ïa ki nongdie, katba ïa u nongthied kan long 10 hajar tyngka.
Ban rad diengkhong ïa ka jingkynrei jong u drug hapoh ka shnong la pyntip ruh lada lap ïa ki nongdie drug ka kuna kan long beit haduh 50 hajar tyngka bad ka shnong kam don jingmap satia ïa kiba donkti haka kam die drug.
Halor kane la kyntu ruh ïa ki nongshong shnong lada ki lap ïa kino kino kiba die bad thied kyiad hapoh ka shnong kin ai jingtip mar mar sha ka shnong da kaba buhrieh ïa ka kyrteng jong ki bad yn ai buskit ruh haduh 4 hajar tyngka.
Ban warah kumjuh ïa ka shongsuk shong shngaiñ hapoh shnong la mana ïa ki kali ban shong ha ki jaka ba dum khamtam ha ki por mynmiet kaba pyntieng pynsmiej ïa ki kynthei kynnah bad kaba wanrah ruh ïa ka jingjaboh ïa ka shnong ka thaw.
La khang pyrshah ruh ïa ki kali ban ïaid sted hapoh ka shnongLa mana ïa kino kino ki kwah ban pynlong prokram hapoh u pud u sam jong ka shnong, ki deo ban ïoh jingbit shwa na ka shnong bad lada dong kiba ïaidlaid ka shnong ka lah ban leit pynsangeh shi syndon.
La pyntip ruh ba ki dukan kiba don hapoh jong ka shnong ki dei ban khang hapoh 10 shiteng mynmiet.
Ïa kine ki jingmana ka Dorbar Shnong ka khot ka jingïatreilang naduh ki VDP shnong, ka seng Khynroo khynlood Committtee, ka sports & Game Committee, ka Women Welfare bad ki nongshong shnong baroh na ka bynta ban wanrah ïa ka bha ka miat.
Shillong, Nailar 27 : Ka Indian Chamber of Commerce ha ka sngi Thohdieng ka la pynlong ïa ka jingïalang kaba la tip kum ka North East Water Conclave ha State Convention Centre, Shillong ha kaba u Myntri ka tnad PHE u Bah Renikton Lyngdoh Tongkhar, u la wan plie pyrda kum u Kongsan.
Haba kren ha kane ka sngi U Bah Renik u la ban jur ba dei ban tyngkai bad pynneh pynsah ïa ki tyllong um bad ruh ban ym pyndonkam antad ïa ka namar ka dei ka thymmai jingim.
“ Ka um ka dei ka jingim dbad khlem ka um ym don ba lah ban im" u la ong.
Na ka liang u myntri u la kyntu ruh ba baroh ki dei ban pynmlien ban tyngkai ïa ka um katba lah bad ban sngewthuh ïa ka jingkordor jong ka.
U Myntri u la banjur ruh ïa ka jingdonkam ban tyngkai ïa ki khlaw bad ka mariang khamtam eh ha ki jaka ba jan sha ka tyllong um da kaba ong ruh ba ka por ka la dei ba ka sorkar kan thied noh ïa kane ka jaka khnang ban lah ban teh lakam na kano kano ka jingshah pynjulor ha ki briew kaba lah ban wanrah pat ka jingma ïa ki tyllong um.
U Myntri u a kdew ruh ba ha ka jingshisha ka jylla ka ïoh slap pahuh bha hynrei kaba sngew kyndit ka long ba ka um kam lah satia ban rung shapoh khyndew hynrei ka shu tuid beit sha ri thor.
“Donkam ban don ka jingtih bniah ïa kane bad ban wad ki lad ki lynti kumno ban pyllang ïa kane ka um" u la ong.
Shuh shuh u la pynpaw ka jingsngew bynñiaw halor ka jingtyrkhong ki tyllong um kiba ju tan um ban pynpoi sha u paidbah bad u la ong ba kane ka jingtyrkhong kynsan kynsan ki tyllong um ka pynlong wat ban pyntrei ïa ki skhim pynpoi um ban dkhoh namar ka jingtyrkhong ki tyllong um ba la mang ban tan um sha u paidbah.
U la ong ruh ba ka jingrngad wat ki pung,ki dam bad ki wah ka donkam ba ha kane ka jingïalang ban ngam jylliew ïa kane ka phang ban lap ïa ka daw ban ki lad ki lynti ban lait na kane ha shuwa ban dier ka por.
Kiwei kiwei kiba la kren ha kane ka jingïalang ki kynthup ïa u Dr S C Sadhu, Secretary Water Resource Department, Meghalaya, u Aankur Patni, Executive Director, Ion Exchange India Ltd, u Sourav Daspatnaik, Managing Director, Swachh Environment Private Limited bad kiwei kiwei.
Hadien ba la kut kane ka jingïalang plie la pynlong sa Pleanary Sessions ban puson jylliew bad ban ïatai halor ka phang: Upgradation of water & waste water infrastructure and Leakages in water conveyance lines and storage.
Shillong, Nailar 27: U Working President ka United Democratic Party (UDP) u Bah Paul Lyngdoh uba long ruh u MDC jong ka Jaïaw Constituency ha ka sngi Satjaiñ u la ong ba u Dr.
Aman War u kyrtong jong ka UDP na North Shillong un ïoh ïa ka jingjop ha ka ilekshon ban wan kumba u la jop thma pyrshah ïa ka khlam COVID-19.
Haba kren ha ka jingïalang pynskhem ïa ki nongkitkam jong ka UDP-Youth Wing ka North Shillong Circleu Bah Paul u la ong ba um don ka jingartatien eiei ba u Dr Aman War un poi sha ka thong namar wat ïa ka thma pyrshah ïa ka khlam Covid kaba la lynshop jin arsnem ïa ka jylla u la lah ban ïakhun bad ban jop ruh ym kum u kyrtong ka NPP uba la lam khmat ban tei ïa ka ïing dorbar ka jylla ha kaba ka khyllem pynban.
“Kumba ïaid ka khana ba ka jingïakhun ha north Shillong ka dei hapdeng u Covid bad u Dome nga kwah ban ong ba u niongïalam ban ïakhun pyrshah ïa u Covid u la lah ban jop katba u nongïalam ban tei ïa u Dome pat u khyllem jraiñ bad kane ruh kan jia ha ka ilekshon 2023" u la ong.
U la banjur ïa ki nongtrei ka party khamtam eh ïa ki samla kiba dei ki mynta bad ka lawei jong ka jylla ba kin trei dohïap ban pynjop ïa u Dr Aman War namar u dei u kyrtong uba la biang ka kyrdan bad uba ka rta ruh ka la ih bha rta ban shakri ïa ka jylla bad khamtam eh ïa ka constituency da ka jingstad ym da ka jingsngew ne ka emotion.
U la ong ruh ba ka por ka la dei ba ka jylla kan ai lad noh ïa ka UDP ba kan ïalam ïa ka sorkar namar ki party kiba synshar ha ki 50 snem kim lah satia ban kynjoh sha ka thong bad ka jingangnud kaba ka jylla ka don.
Uhaba kren halor ka jingbym ïoh myntri rangbah da ki Khasi da kiba bun bun snem u Bah Paul u la ong “pyrkhat wat ubym long satia kum u MLA u ïoh syndon ban long u Myntri Rangbah ngim donkam ban ïa kren halor ka jingkham khlaiñ bor ki 24 ban ïa ki 36 ngut ki MLA ne ki 2 ngut ban ïa ki 10 ngut ha ka kynhun myntri" u la ong.
U MLA jong ka Mawlai Constituency u Bah Process T Sawkmie haba kren ha kane ka jingïalang u la trer tyngeh ruh ïa ka jingbym ler jong ka Sorkar MDA ha kine ki snem kiba ka synshar ha kaba bun bun ki paidbah ki hap ban mih surok ban dawa ïa ka hok jong ki.
“Dei ka jingbym ler ka ne ka sorkar ba mynta ba wat ki nonghuiikai kin hap mih sha surok ban dawa ïa ka hok jong ki da kaba sah miet da ki taiew, bad ngi kum ka party lada ngi ïoh ban ïalam ïa ka sorkar ngin leh ïa kaba bha tam ïa ka jylla namar naduh mynta ngi la don lupa ka saiñdur" u la ong.
U kyrtong ka UDP na North Shilong u Dr Aman War ha ka jingkren jong u, u la ong ba ka por ban synshar ban bat da ka party kaba mih na ka khynndew jong ka jylla bad kaban trei ruh na ka bynta ka jylla ym kum kiwei ki party kiba mih na kiwei ki jylla ne kiba pyrkhat beit na bynta ka ban pynïar sha kiwei ki jylla.
U la ong ruh ba kum kja jylla ka donkam ban ïoh ïa ki briew kiba kynsai ban synshar kiba don ka jingsngewthuh bad ka jingshemphang ïa kaei kaba ka jylla ka donkam ym kiban shu bud tynneng na kiwei ki jylla.
“Kum ka jylla ka donkam ban ïoh ki nongsynshar kiba shemphang ym kiba shu bud tynneng ïa kita ki model kiwei ki jylla kita Kerela, ki Gujarat model kin ym treikam hynrei donkam ban pynmih da ka Meghalaya Model bad kum ka seng hi ngi angnud ïa kane," ong u Dr Aman War.
Ha kane ka sngi la ïadon lang ruh da ki nongïalam ka party, ki MLA kiba kynthup ïa u Bah Balajied Synrem, u Bah Pius Marweiñ bad kiwei kiwei.
Shillong, Nailar, 27: Ka MLA jong Trinamool Congress na Mahendraganj Constituency ka Dikkanchi D Shira ha ka sngi Saitjaiñ ka la buh jingkylli ïa ka Sorkar Meghalaya Democratic Alliance (MDA) ba ïalam da ka National Peoples Party (NPP) halor ka jyllei ka jingtih be-aiñ ïa u dewiong bad ka jingkular kai ïa ki kynthei.
Haba kren ha ka jingïalang kaba la long ha ka shnong Mahendraganj, ka Dikkanchi ka la takraiñ tyngeh ïa ka Sorkar MDA da kaba ong, “hato kaei kaba ka Sorkar MDA ka la leh na ka bynta ka jylla? Ka jingtih be-aiñ ïa u dewiong ka jur bha ha Meghalaya.
Manla ka sngi, bun ki briew ki duh ei ïa la ka jong ka jingim na kane ka daw.
Hynrei ka Sorkar MDA ka la kyntait mardor haba ngi rah ïa ka jingkylli hapoh ka Iingdorbar Thawaiñ ka Jylla.
"“Nga kwah ban wanrah ïa ka Maternity & Child Hospital ha kane ka Constituency namar ka jingjur shaba palat ka jingïap jong ki khunlung.
Ïa ka pisa la mang naduh san snem mynshwa hynrei ka Sorkar MDA kam shym la shimkhia eiei haduh mynta.
Ha Ingdorbar Thawaiñ la pyntip ba shen yn sa sdang noh ïa ka jingtrei hynrei haduh mynta ym pat ïohi eiei satia.
Ki paidbah ka Jylla kin ïai kynmaw ïa kine ki jingkular thok kiba la khlei da ka Sorkar kaba mynta bad ki paidbah hi kin sa ai jubab ha ka elekshon ka ban sa wan," la ong ka Dikkanchi.
Ka TMC ka la pynlong ïa kane ka jingïalang ha Mahendraganj, South West Garo Hills khnang ban pynïar shuh shuh ïa ki thapniang treikam sha ki kyndong kynshrot jong ka jylla.
Ha kane ka sngi, la sakhi lang da u State Vice-President jong ka TMC u Zenith Sangma lem bad u MLA ka Salmanapara u Winnerson D Sangma bad ki paidbah kiba la ïashim bynta da ki hajar ngut.
U Zenith Sangma uba la kynthoh tyngeh ïa ka Sorkar MDA ha kane ka sngi, u la ong, “kumno ki nud ban pynïaid ïa ki trok sha khappud? Ha u snem 2018-20, kawei ka trok ka hap ban siew T.
70,000.
Mynta ka dor ban jam sha shiliang pud ka long haduh T.
1,10,000.
