Ka Sputnik ka la lah ban pynliem noh ïa ka Sporting CC da 3 wiket ha ka jingïalehkai jong ka lympung Shillong Cricket League super Division 2022/23 kaba la long mynta ka sngi ka 29 tarik Lber.
Ka Sputnik ka la kam ban kawang bol nyngkong, ka Sporting CC kaba la ïoh ban tied nyngkong ka la lah ban kamai 115 ron ban khyllem baroh ki wiekt na ki 31.
4 obar ha ka inning kaba nyngkong.
Na ka bynta ka Sporting, u Ajay Kr Ram u la lah ban kamai 23 ron na ki 25 bol, bad u Suraj Chettri u la lah ban kamai 23 ron na ki 43 bol.
U Aditya Singhania uba la kawang bol 7 ober u la ïoh pynhap 4 wiket bad u Saurav Sharma uba la kawang bol 6 obar u la ïoh 2 wiket.
Hadien ba la dei sa ka pali jong ka Sputnik, kane ka kynhun ka la lah ban beh ïaka ron ba la buh da ka sporting tang hapoh 23 obar bad khyllem tang 7 wiket.
U Tarique Siddique u la kamai 35 ron na ki 50 bol bad u Aditya Singhania u la kamai 21 ron na ki 14 bol.
U Suraj Chettri uba la kawang bol 8 over u la ïoh 4 wiket bad u Sachin Kumar uba la kawang bol 6 overs u la ïoh kawei ka wiket.
Ïa ka nam Man of the match la khur da u Aditya Singhania (Sputnik) uba la ïoh 4wiket bad 21 ron.
Ka Nongaiktien jong ka All India Congress Committee (AICC), ka Bobbeeta Sharma, ka la ong ka jingkren jong u Myntri Rangbah u Conrad Sangma ba ka long kaei kaei ka bym lah ban long ba u Rahul Gandhi um pdiang ïa ka rai jong ka ïingbishar bad ruh ïa ki aiñ ki kyndon jong ka Election Commission jong ka Ri India, ka pynshisha ba u don bad ka Bharatiya Janata Party (BJP).
“Naduh ba sdang , ha ka por ba ngi don ha ka jylla na ka bynta ka ilekshon, ngi la ong ba ki don lang syndah syndah.
Kane ka dei tang ka drama hakhmat jong ki paidbah ba ka BJP kam don lang bad ka NPP.
KI don lang na ka por sha ka por.
Ngi la tip ïa kata bad Mynta ki la ngad ha ka riam ka jong ki hi, da kaba ong ba ka NPP ka dei ka sorkar kaba bamsap tam,"  ka la ong.
Lah ban kdew ba ha ka por ïalap ilekshon u Union Home Minister u Amit Shah u la ong ba ka sorkar Meghalaya Democratic Alliance (MDA) 1.
0 ka dei ka sorkar kaba bamsap tam hapoh ka Ri.
Ka la ong lada ka sorkar MDA 1.
0 ka dei ka sorkar kaba bamsap tam hapoh ka ri, kata ka BJP ka dei ban jubab.
Lah ban kdew hangne ba dang shen u media chairperson ka AICC  u Jairam Ramesh u la phah da ka jingthoh sha ka CBI da kaba kyntu ïa kane ka tnat ban buh jingkylli ïa u Myntri Kampohïing ka sorkar pdeng u Amit Shah halor ka jingkynthoh ïa ka sorkar ba la ïalam da u Conrad Sangma ba lka dei kaba Bamsap tam bad ban phah tohkit ïa kane ka jingkam.
“Haba don mano mano ba bamsap phi ju phah da ka Enforcement Directorate,  ka Crime Investigation Department bad ka CBI bad baroh baorh ki leit hadien jong ki, balei kim leit pyrshah ïa ka sorkar NPP, balei kim leit nadien u Myntri Rangbah," ong ka Sharma.
Ka jingïalehkai phutbol jong ki khynnah kiba hapoh 10 snem ba la tip kum ka ‘UNDER-10 (Boys) Football  League 2023’  hapdeng ka Nangkiew Irat Sports Club ïa ka Summit Academy ka la long ka jingïakhun kaba pynshongbiej ïa ki nongwanpeit kai ha kaba ka Nangkiew ka la ïoh ïa ka jingjop da 1-0 ha ka jingïalehkai ba la pynlong da ka Shillong Sports Association hapoh madan 2nd ground polo.
Ïa katei ka shi kol na ka bynta ka Nangkiew Irat SC la ïoh ban thep lyngba u Wanjoplang Wahlang (jersey 11) ha ka minit kaba 45, kata shwa ban kut ka jingïakhun jong ka kylla step.
Watla ka Summit Academy ka la ïakhun dohïap katba lah ban ïoh pynphai ïa katei ka kol, hynrei ki rangïalehkai ka Nangkiew ki la khanglad noh ïa ki ba kin ïoh ïa ki kabu ban pynkhih jar.
Lyngba kane ka jingjop, ka Nangkiew Irat Sports Club ka la khur lai poiñ ha ka jingïalehkai kaba la long mynta ka sngi.
Ka jingïalehkai kaba bud lashai ka sngi ka 30 tarik Lber kan long hapdeng ka Sacred Heart Football Academy Pyrshah ïa ka Challenger Football Academy ha ka por 4:15pm nohphai sngi hapoh madan 2nd ground polo.
Ka la long ka sngi kaba paka na bynta ki nongkawang bol ha ka sngi ïalehkai kaba nyngkong jong ka semi phainal kaba ar ha ka lympung ïalehkai jong ka  Meghalaya Cricket Association’s U-15 Inter District Cricket Tournament 2023 ha ka jingïalehkai kaba la long hapdeng ka  Tura District Cricket Association pyrshah ïa ka  West Jaintia Hills DCA kaba la long ha Umbuda, Ri-Bhoi, mynta ka sngi.
Ka WJH ka la kam ban kawang bol nyngkong, hadien ba ka ka Tura District Cricket Association ka la ïoh  ïa ka kabu ban tied nyngkong ka la ïoh ban kamai 125 ron ha ka inning kaba nyngkong.
Ka WJH ka la lah ban kamai 152/10 na ka inning kaba nyngkong ha shuwa ba ka Tura ka la ïoh 24 ha ka inning kaba ar bad duna sa 3 ron ïa ka WJH.
U Namewanki Pakyntein u la ïoh 5/26 na bynta ka WJH.
Katba saw ngut kiwei ki nongtied bol jong ka Tura ki khlem da lah ban tam ïa ka ron kaba la kamai da u Trijal Agarwal kaba long 28.
Ha ka inning kaba nyngkong, ka WJH ka la hap lai wiket tang hapoh 10 obar tangba u Maremdorkini Sutnga u la lah ban ïalehkai bha haduh 54 ron na ki 86 bol, katba ka kynhun ïalehkai jong ki ka la lah ban kamai kham bun shuh shuh ban ïa kaba ka TDCA ka la lah ban kamai.
U Manthan Gupta, u nongkawang bol jong ka Tura u la ïoh 5/36.
Ka Tura ka la hap ban tied sa 5 obar hashuwa u stumps tangba u Aritra Paul (15 ron bad khlem shah pynhap ïa ka wiket) bad u Agatchu Chetai K Marak (9 ron bad khlem shah pynhap ïa ka wiket) ki la lah ban ïalehkai bha ban pynneh ïa ka kynhun haduh kaba kut, kine baroh ar kynhun kin sa hap ban ïalehkai biang sa lashai ka sngi ha ka sien kaba ar kaba long ruh ka sngi khatduh jong kane ka jingïakhun semi phainal kine ki ar kynhun.
Ki nongjop jong kane ka jingïakhun kin sa lah ban jam shakhmat ban rung sha ka phainal ha kaba kin sa ïakhun pyrshah ïa ka Shillong Cricket Association-A, kaba la rung phainal hadien ba ka la lah ban pynliem moh ïa ka East Garo Hills DCA ha ka jingïakhun semi phainal kaba tang shisngi kaba lah long myn ha ka sngi nyngkong.
U Abhishek Kumar u la lah ban khur 5 wiket ha kane ka sngi ha kaba ka Meghalaya ka la lah ban pynliem noh ïa ka Arunachal Pradesh da 8 wiket ha ka jingïalehkai kaba nyngkong jong ka lympung 1st North East Inter State Friendship Tournament kaba la long ha Nagaland mynta ka sngi ka 29 tarik Lber.
Ïa kane ka tournament la pynïaid da ka North East Cricket Development Committee.
Ka jingïalehkai jong ka Group-A ka la kham slem khyndiat na ka daw ka jingjhieh um jong ka madan ïalehkai bad la hap ban pynduna noh ïa ki ober ïalehkai tangba kata ka khlem shym la don jingktah ïa ka madan ïalehkai ha kaba ka Arunachal Pradesh ka la lah ban kamai tang 49 ron na ki 19.
1 ober, ka Meghalaya ka la lah ban pyndep ïa katei ka ron ba la buh da ka Arunachal tang hapoh 8.
5 ober.
U Kumar u la ïoh 5 wiket na ki 6 ober, katba ki san tylli kiwei ki wiket pat la ïasam hapdeng san ngut kiwei pat ki nongkawang bol.
U Techi Neri u la long u nongïalehkai uba la kamai bun ron na bynta ka Arunachal Pradesh ha kaba u la ïoh 11 ron.
Ka Meghalaya ka la khyllem noh arngut ki wiket, kata u Kishan Lyngdoh bad u Raj Biswa, da kumba 15 hapoh ka board tangba u Arien B Sangma (19 ron bad khlem shah pynhap wiket haduh ban da kut) bad u Wallambok Nongkhlaw (4 ron, khlem shah pynhap wiket) ki la lah ban ïarap pynjop ïa ka kynhun pyrshah ïa ka  Arunachal.
Ka jingïalehkai ba bud na ka bynta ka Meghalaya kan long pyrshah ïa ka Manipur ha ka 31 tarik Lber.
Kumba ju leh man la u snem ha kane ka sngi ka 29 tarik Lber 2023 ka raid Saw Symper ka la pynlong ïa ka jingleh niam ha u Lum Symper ban buh ka jingduwai phirat bad ka kyrpad kyrpon na u Kynrad ban ker ban da ïa ka raid ka muluk bad ban ainguh ïa u Ryngkew Basa.
La shimti ban pynïaid ïa ka lehniam lehrukom da ka Seng Khasi Saw Symper ha ryngkat ka jingïadonlang ki myntri bad ki nongshongshnong.
Kane ka lehniam lehrukom ban ainguh ïa u Ryngkew Basa da ka Raid Saw Symper ka la sdang naduh u snem 2002 kaba dang ïai bteng haduh mynta.
Baroh kyllum lang ka don kumba 9 tylli ki shnong kiba hap hapoh kane ka raid bad ka nguh ka dem ka long ban kyrpad sha u Kynrad ban ker ban da ïa baroh ki shnong ki thaw ba hap hapoh ka jingpeit kane ka rid.
La ju pynlong ïa kane ka lehniam man la  u snem ha kane ka sngi bad kumban shu pynkynmaw, ïa kane ka lehniam ha kip or myshuwa la ju pynlong ha ka shnong Kmawan, Pongkung bad hadien ba la sngew ibit la rah noh ïa ka jaka lehniam ha u Lum Symper.
Bunsien ngi ju iohsngew ïa ka jingïalap ïa riew jong kiba bun ha ïingkhawai ki jingïaseng ne ïing ïap briew shaphang ka jinghiar dor jong ka akor longbriew manbriew u khun khasi khara.
La i duh jingkyrmen bad la i shitom ban maramot ïa ka jot ka pei jong ka jaidbynriew.
La ngi phai sha ka akor ka burom ka ktien ka thylliej ka riam ka beit ka bam ka dih ka iaid ka ieng ka trei ka ktah bad ha kiwei kiwei ki bynta.
Ngi ïohi ba ka la nang sting thew bad nanghiardor katba nang mih ki sngi.
La ka long ka sor ne nongkyndong ruh ngi ïohi ba ka jingsniew ka la nang biah phongrai ha ka jaitbynriew jongngi.
La ngi phai sha ka synshar khadar ka niam ka rukom ne sha ka tiphok tipsot.
U khun khasi ngin shem ba ka la nang synjor synjor bad sdang syntuid sha ka ahor pungktieh jong ka pap ka sang.
La jur sa tang ka thok ka shukor ka buaid ka tanglang, ka lalot spah bad ka khwan myntoi.
Wat ka mynsiem ïa tip lem ruh i kumba kam don shuh ka jingnud ban leh pylleiñ pylleiñ ïa ka jingsniew bad jingsarong hangamei ka la sdang ban synshar lane ban shong kulai ha kiba bun ki briew kane ka juk kaba ngi im mynta.
Kat shaba ngi phai ngi dap tang da ka jingdiaw mynsiem suda.
Sa kawei pat kaba paw shuh shuh mynta ka long ka jingbuhrieh ïa ka jingshisha ne jingarsap napoh napoh ki briew ki ïa trei lang bad ka jingsniew katba shabar pat ki pynpaw la kumba kin rat dyngkhong ne pynduh jait syndon ïa ka jingtap eit miaw bad ka jingtieng ban kren ne leh ïa kaba shisha ka ïarap ban pynkharoi shuh shuh ïa ka jingsniew kane ka dei ka juk ban khynñiat ha kiwei pat katba ïalade ki ïaleh ban kiar ngi khmih lynti ba ieh kin leh kiwei kiba nud, kaatba ïalade pat ki kylla long tang ki nongpeitkai.
Ha kum kane ka por ka ri ka donkam ïa ki khun dap shynrang kiba nud ban ieng pyrshah ïa kiei kiei ki bym shisha bad kiba long ka daw jong ka jingtroiñ ïa ka jaitbynriew ka la dei namarkata ba ngi dei ban pyrkhat thymmai noh kumno ban wanrah biang ïa ka jingkyrmen bad ïa ka jingbhabriew jong ka ri kaba la shah biah phongrai ha kiba har rukom ki jingsniew da kaba ngi ieng rangbah ka por ka la dei ba ngin sdang leh eiei noh, ym ban kut tang ha ka ïa beiñ ïa khoh ne ïa kynnoh iwei iwei pat.
Kaba kongsan tam ba ngin wanrah ïa ka jingkylla ka long da kaba ngin sdang shuwa ïalade kam pher la ka long ka kam kaba rit ne kaba khraw.
Ngim lah ban shu ap khmih lynti ba kiwei kin leh eiei pynban shimet shimet ngi dei ban ïa shim bynta lang ban wanrah ïa ka jingkylla ym ban shu shong kli kti ne ban hun katba ka long ne jia.
U Agerilaus u ong “kaei kaba pynkhlaiñ ïa ka nongbah kam dei da ki dieng sawdong ki maw ne ki kynroh hynrei da ka jingim ki nongshong shnong jong ka.
“Na kitei ki kyntien ki riewkhraw haneng ngi sngewthuh ba man la uwei pa uwei napdeng jongngi (u khun khasi) u dei ban don ka jingkitkhlieh ïa la ka jong ka ri bad ka jaitbynriew.
Namarkata to ngin ïa sangeh noh ïa ka jingïakdew kti bad ka jingïakynnoh para ma ngi bad pynduh noh ïa ka jingpynksan tang ïalade.
Lada ngi donkam ban wanrah ïa ka bha ka miat ha ka imlang sahlang, to ngan long shuwa ma nga ka jingkylla ryngkat bad ka nuksa ba bha.
Naba kumba nga ong ka kyntien ki riewstad, “ka kam ka kren kham jam ban ïa ka ktien" khlem jingriej ne jingtieng to ngin iaid shaphrang ha kane ka thong bad ka jingangnud khnang ba ka jaitbynriew jongngi kan ieng rasong.
Ka surok na Umshyrphi sha 7Mer, Upper Shillong ka dei kaba jur bha ka jingïakren hapoh ka ïing dorbar ba la wanrah ki MLA ka liangpyrshah bad kumjuh kiba don ha ka liang ka sorkar.
Ka jingïakren ka la jur bha namar ka jingjur ka jingsahkut kali khamtam ha ka por mynstep bad kumjuh ha ka por janmiet.
Kane ka surok ka dei kaba bun-kam tam namar baroh kiba wan sha Shillong, kiba leit sha Guwa-hati, bad kumjuh kiba leit na thaiñ Shillong sha Dawki, Pynur-sla, Sohra, Mawkyrwat, Mairang, Nongstoiñ bad kumjuh sha Tura ki ïaid lyngba kane ka surok.
Ka dei ka surok kaba khlem sangeh shuh ka jingïaid ki kali baroh 24 kynta.
Ka dei ruh ka surok kaba ju wan ïaid bha ki heh sorkar pdeng kum u President, Prime Minister ruh kumjuh namar ba ki wan dem da ka pukni nar ha ALG (advance Landing Ground) jong ki shipai suiñ ha 7Mer.
Ha ka por ba wan ki heh ki haiñ, ka jingsyllang ki paidbah ka long haduh katta katta haduh ba ki hap ban ap da ki kynta ban ailad bad kane ka la pynsahkut lut ïa ki kam ki jam.
Ka la don ka jingsngew shrai na ki paidbah haba ki heh sorkar kiba ñiew kum kita ki Very Important Persons (VIPs), kila wan ban tur ban tynruh rak rak wat hapdeng ka jingsahkut kali ruh namar ba ki don ka jingpah ban pyntieng ïa ki kali paidbah khnang ba kin kynriah sharud.
Toi, ka sorkar kala pyrshang ban pynheh ïa kane ka surok na ka ar tylli sha ka saw tylli ki kali ban ïaid shisien ïaid baroh ar liang hynrei ka jingpyntyllun ïa ka kam, ka long kaba suki haduh katta katta.
Ka jingphet noh ka kompeni kaba shna ïa kane ka surok ruh ka dei ban don ka daw kaba hap ban wad.
Ym lah ban tip la ka jingpynheh ïa kane ka surok kan lah shisha ban pyllait ïa ka jingsahkut kali ne kan nang jur kumjuh.
Myn-shwa ha ka por ba dang ïaid ki trok ha Shillong bym pat don ka surok kiar (Shillong bypass) la don ka jingiakren bad khmih lynti ba kan kham kylluid ka jingsahkut kali ynda la dep ïa ka surok kiar na Umroi sha Maw-ryngkneng hynrei mynta ka la nang jur pynban ka jingsahkut kali wat la dep ïa katei ka surok ha kaba ki trok kim ïaid shuh nangne na Shillong.
Ka jingsah-kut ka kali kam dei ba heh ne barit ka surok hynrei ka dei namar ba ka duna ka surok.
Haduh mynta baroh ki kali kiba wan sha Meghalaya, kim don jaka ban ïaid da kawei ka lynti khlem da iaid lyngba ia ka sor Shillong.
Ki don ki kali kiba thmu ban leit sha Dawki ki hap ïaid na Shillong,kiba leit sha West Khasi ki hap na Sor Shil-long, kiba wan ruh ki hap ban ïaid na Sor watla kim donkam ban ïaid hynrei tang namar ba kam don ka surok kaba pynïaid kiar.
Kane ka la wanrah ïa ka jingsahkut kali, bad ka la pyn-syrwa kai ruh ïa ka por haba leit ba wan.
Kumta, nalor ka jingpyn-heh ïa kane ka surok na Umshyr-pi sha Bañiun, ka sorkar ka dei ban shna ruh sa kiwei ki surok ban pyllait ïa ka sor Shillong.
Ka donkam ruh ban don ka jynkieng suiñ ban pynïasoh bad pynkiar ïa kawei ka jaka sha kawei pat hynrei ka jingbteng sahkut 2 kynta tang na 7Mer sha Umshyr-pi kan ïai bteng.
Ka jingjyllei jong u drok ha ka jylla kala ktah shibun khamtam ïa ki longïing kiba ngat ha kane ka apot.
Na ka liang u nongthoh khubor haba ïa kren bad u Bah Dundee Cliff Khongsit u la ong ka seng ka ju pynlong ïa ki prokram bapher bapher ban pynsngewthuh ïa ki samla ban kiar na kine ki kam sniew, khamta ka jingma jong une u jingdih pynbuaid.
“Ka jingngop ha kane ka jingdih pynbuaid ka ktah ym tang ïa ki shimet hynrei ïa ka ïing ka sem baroh ka wei.
Kat kaba ngi nang kren, ka jingjyllei ka nang jur," u la ong.
U Bah Khongsit u la bynrap ruh da kaba ong, “Bun sien ngi ïohi ba ka don ka jingduna ha ka sneng ka kraw na la ïing la sem, imat kane ka jia na ka daw jong ka jingduna ha ka ïoh ka kot, namar ki  kmie ki kpa dang step ki mih ban leit bylla bad ki poi ïing da la miet bad kim ïoh shuh ka lad ban sneng ban kraw ïa ki ba kin heh kin san ha ka lynti kaba dei.
" “Lada kine ki khun samla ki ïakynduh bad ki paralok kiba bha  ka jingim ka jong ki ka bha bad lada ki ïakynduh bad ki paralok kiba sniew ma ki ruh ki ngat lang," u la ong.
U Bah Khongsit u la bynrap da kaba ong ban teh lakam ïa kane donkam ban pynkhlaiñ ïa ka longïing, “Ki kmie ki kpa ki  don ka bynta kaba khraw ban pynheh pynsan ïa ki khun ki kti ha ka lynti kaba dei, bad hadien kata kan  sa wan ka imlang sahlang.
"“Ka jingsniew ka kha roi ym dei ba bun kiba leh sniew, hynrei dei ba bun kiba sngap jar, na kata ka daw ka jingsniew ka nangpur nangpur namar ngim kren halor kane ka jingsniew," la ong u President ka FKJGP.
U la bynrap ruh da kaba ïathuh haba ki sengbhalang ki ïoh kem ïa kito ki briew kiba dih ne khaïi drok, ka jingeh ka long ba haba ki long ki sakhi ne ki witness ha ka ktien phareng, da la poi ha ïingbishar kane ka mat ka sahkut da bun bun snem, ha kaba ki sakhi ki hap ban leit sha ïingbishar na ka por sha ka por kane ka buh jingeh bad bun kim kwah ban ïashim bynta lang.
“Haba kem ïa kine ki briew ki khot ïa ki rangbah shnong, rangbah dong bad haba ki wan ki hap ban long sakhi, bad da la poi sha ïingbishar ka shim por da ki snem ban pyndep," u la ong.
U la bynrap ruh da kaba ong, “Ka sorkar ka dei ban pyrkhat thymmai, bad ym don kano kano ka jingeh ban rat diengkhong ïa kano kano ka jingsniew lada ka sorkar ka don ka mon.
"U Bah Khongsit u la ong ba ka sorkar ka dei ban shna ïa ki aiñ kiba tyngeh la ka dei ïa u nongdih ne ïa u nongdie, satang kata kaba lah ban pynkhuid shi syndon  ïa u drok na ka jylla.
U Symbud Myntri Rangbah ka Meghalaya, u Bah Prestone Tynsong mynta ka sngi u la ïathuh ïa ki dkhot hapoh ka ïing dorbar thaw aiñ ka Meghalaya ba ka jingdheng kali ha ki thaiñ Upper Shilllong, ka dei na ka daw jong ka jingshna ïa ka surok National Highway No.
40 hapdeng Umshyrpi bad Upper Shillong.
U Bah Tynsong uba bat ruh ïa ka tnad PWD (Road) u la ïathuh ba kane ka jingdheng kali ha katei ka jaka, ka dei ruh na ka daw jong ka jingpynkynriah ïa ki paip um.
Haba jubab ïa ka jingïatainia ba la wanrah da u MLA ka Mylliem u Bah Ronnie V.
Lyngdoh, uba long u dkhot jong ka seng Congress, ha kaba ïa dei bad ka khubor ba la pynmih ha ka kot khubor “Kynjatshai, tarik Rymphang 8, 2023 bad thoh, “Bteng ka dheng kali ha Upper Shillong naduh ka por mynmeit haduh mynstep",  u Bah Prestone Tyngsong u la ong ba kadon ka jingdheng kali ha katei ka jaka ha katei ka tarik bad ki pulit jong ka lum Diengjri Police Station ryngkat bad ka jingïarap jong ki Home Guards la lah ban pynïaid biang ïa ki kali kumba ki dei ban ïaid.
U la ïathuh ruh ba ha katei ka jingdheng kali ha Upper Shillong, la hap ruh ban pyndonkam ïa ki pulit Flying Squad.
Haba wanrah ïa kane ka jingïatainia, u Bah Ronnie ula ong ba ki nongleit nongwan ki la mad ïa ka jingeh kaba khraw ha katei ka sngi bad don napdeng jong ki la lait na katei ka lynti haduh ka sngi ba bud.
U la pynsngew ruh ïa u Myntri ka tnad PWD ba la don ki khep ba ki samla pule ki hap ban leit phai noh sha ïing tang na ka daw jong ka jingdheng kali ha ka por mynstep.
U Bah Ronnie ula ai jingmut ïa ka Sorkar, ba katba kan ym pat lah ban pyndep ïa ka jingshna jong katei ka surokbah kaba ha Upper Shillong, ka Sorkar ka lah ban shu shna noh ïa ki surok shnong ki ban pynïasnoh ïa ka Upper Shillong bad ka Lawsohtun bad ba ka lah ruh ban shna ïa ki surok lyngba ka Mawkor bad Umlyngka ban pynlait ïa ka jingdheng kali.
U la ong ruh ba ka surok Upper Shillong ka long ka jingim na ka bynta ka shnong Pynursla bad Sohra.
U MLA ka Mawkyrwat konstitwensi, u Bah Renikton Lyngdoh Tongkhar, ha ka 29 tarik Lber u la leit jurip ïa ka hospital 100 jingthiah kaba don ha Mawkyrwat, South West Khasi Hills distrik.
Hadien ka jing jurip, u Bah Renikton u la kren sha ki lad pathai khubor ha kaba u la ong ba ha kine ki 5 snem, ki lah ban wanrah shibun ki jingkylla ban kham pynbna ïa kane ka hospital.
U la ai khublei ïa ki doktor ba ki la wan lang ha kane ka sngi ha kaba ki la ïohi ïa ki jingduna bad kaba ap pat mynta ka long ka jingwan da ki jingbha suda.
U Bah Renikton u la ong ba ym shym la ïoh ban wan jngoh ïa kane ka hospital naduh ba plie ha u bnai Nohprah jong u snem 2022, hynrei ha kane ka sngi u la wan jngoh ïa kane ka hospital kum u MLA bad u dap da ka jingsngewkmen ban ïohi ïa u Doktor ba dei ruh u MS, u Dr.
Sutnga, ba wat hapdeng ki jingduna kiba bun ha ka liang ka jaka ai jingsumar hynrei u la shimkhia haduh katta katta ban pynïaid ïa kane ka hospital.
Shuh shuh u Bah Renikton u la ong ruh ba ki nos bad ki doktor ki thaw lad na lade katba lah da kaba pyrshang katba lah ban pynbiang ka jingsumar sha ki nongpang bad ki jingduna jong kane ka hospital.
Na ka liang u Bah Renikton u la ong ba dang donkam shibun bah ban wanrah ban pynbha ïa kane ka hospital naduh ka jingtei, ka OPD, ka jaka pyllang rain water harvesting namar don ki por ba don ka jingkyrduh um, nangta ka jaka set kali, ki nongtrei badkiwei kiwei.
Ka Hynñiewtrep Youth Council (HYC) ha ka 29 tarik Lber ka la leit ban aiti ïa ka dorkhas sha ka Myntri ba dei peit ïa ka tnat ki kam aiñ ka sorkar jylla ka Kong Ampareen Lyngdoh ban dawa ba ka sorkar jylla kan pynbeit biang noh ïa kiba bun ki jingdkoh ha ka jingpyntreikam ïa ka Roster System na bynta ka jingthung kam ha ki tnat ba pher ba pher jong ka sorkar jylla lyngba ka Reservation Policy.
Haba kren sha ki lad pathai khubor u President ka HYC u Bah Robert June u la ong ba ka jingdawa ka HYC ban pynbeit biang ïa ka Roster ka dei namar ba ha ki kyndon la kdew shai ba ka jingpyntreikam ïa ka Roster kan dei naduh u snem ba la mynjur ba ka Reservation Policy kan treikam ha ka jingthungkam bad ong ba kiba bun ki tnad ka sorkar kim don shuh ki kot ki sla ha kaba ïadei bad ka jingthungkam naduh kitei ki snem.
Shuh shuh u la ong ba ka rai ka sorkar ban pyntreikam ïa ka Roster naduh ba treikam ka Reservation ka don ka jingïatyngkhuh bad ki kyndon jong ka Reservation Policy.
U Bah Robert u la ong ruh ba ki ka seng ka ai jingmut ba ka Roster kan treikam naduh u snem ba la mynjur ïa ka sha khmat ym ban phai biang shadien namar da kane ka jingphai dien kan pynmih ïa kiba bun bah ki kynrum kynram.
Haba ïadei ba ka jingong u Myntri Rangbah ba kiba ym mynjur ïa kane ka Roster System kin leit ujor sha Kashari u la ong ba ka Seng ka shim ba kane ka dei ka lad kaba khatduh eh lada ka sorkar ka kuman ban sngap ïa ka jingai jingmut jong ka.
U Bah u la ong ruh ba na ka liang ka seng lada ka sorkar kam sngap ka maham lupa ba kan mih sha madan ban ïakhih kaba u Myntri Rangbah u dei ban shim jingkit khlieh lada ka mih ka jingjia sngewpher jaidbynriew kumba jia ha ka jingïakhih MBOSE.
Ka Media Coordinator jong ka All India Congress Committee (AICC), ka Bobbeeta Sharma, ha ka 29 tarik Lber ka la kynthoh ïa u Myntri Rangbah ka jylla u Conrad Sangma, da kaba kynnoh ba u don ka jingïadei kaba jan bha bad ka Bharatiya Janata Party (BJP).
Haba kren sha ki lad pathai khubor ha Shillong, ka Sharma ka la ong ba ka jingkren u Myntri Rangbah halor ka jingshah pynduh noh ïa ka jinglong dkhot u Rahul Gandhi kum u dkhot ka Lok Sabha, ka pynshai ba u Sangma u don bad ka BJP.
Dang shen u Conrad Sangma, uba dei u President ka National People’s Party (NPP) bad u Myntri Rangbah ka jylla, u la ïada ïa ka BJP da kaba u la ong ba ka jingpyni bor u Rahul Gandhi pyrshah ïa u Myntri Rangbah ka Ri u Narendra Modi ka long kaba sngewsih.
Kane ka jia hadien ka jingshah rai pynrem u Gandhi ha ka ïingkashari ha Surat.
U Sangma u la ong ruh ba ka jingkren kynthoh u Rahul Gandhi ka dei ka jingbym kheiñ briew ïa ki OBC bad u la obg ruh ba u Gandhi u dei ban panmap bad ban pynbeit ïa ka rukom pyrkhat jong u.
“U la don bad ka BJP naduh kaba sdang," la ong ka Sharma, kaba la bynrap ruh ba ka jingïakawang ktieh hapdeng kine ki ar seng ka dei tang ka jingleh drama.
“Mynta ki la ngat ha ka jingriam jong ki hi da kaba ong ba ka sorkar NPP ka dei ka sorkar kaba bamsap tam ha ka Ri hi baroh kawei," la ong ka nongïalam ka AICC.
Ka la ong ruh ba ka la dei ka por ïa ka BJP ban shim khia bad ban shim kam halor ki jingkynnoh jong ka da kaba phah tohkit ïa ka sorkar MDA-I ha ka CBI lane ka ED.
Ka la ïathuh ruh ba u MP ka Rajya Sabha u Jairam Ramesh u la dep phah da ka jingthoh sha u Director ka CBI, ba ka dei ban tohkit halor ka jingkynnoh bamsap ba la kynnoh da u Myntri ki kam Pohïing ka sorkar pdeng u Amit Shah pyrshah ïa ka sorkar Meghalaya ha kato ka por.
Haba kylli la ka Congress kan ujor da ka FIR pyrshah ïa u Myntri ki kam Pohïing ka sorkar pdeng, ka Sharma ka la ong, “Ai ba kin jubab shwa ïa ka shithi bad dei tang hadien kata ngin sa pyrkhat kaei ba ngin leh.
".
U Symbud Myntri Rangbah ka Meghalaya, u Bah Prestone Tynsongha ka 28 tarik Lber u la ïathuh ïa ki dkhot jong ka Ïing Dorbar Thaw Aiñ ka Meghalaya, ba la bthah ïa ki pulit ban kem ïa u General Secretary barim jong ka Hynniewtrep National Liberation Council (HNLC), u Bah Cherishterfield Thangkhiew, uba la wan atiti ïalade ha khmat jong ka Sorkar.
Haba jubab ïa ka jingïatainia ba la wanrah da u khot ka Liang Pyrshah, u Bah Ardent M.
Basaiawmoit, uba long u dkhot jong ka seng saiñ hima sima Voice of the People Party (VPP), uba kwah ban tip shaphang ka jingtrei kam jong ki pulit bad khamtam ha kaba ïadei bad ka jingsiat ïap ïa u dkhot barim jong ka HNLC, u Bah Cheristerfield, u Bah Prestone um shym la ong eiei ïa ka jingkynnoh jong u dkhot ka Liang Pyrshah bad ong ba ka Sorkar Meghalaya Democratic Alliance Government-1 ka la dep ai lut ïa ai ka kaiphod jong ka Enquiry Committee kaba ïa dei bad ka jingshah siat ïap jong u dkhot ba mynshuwa jong ka HNLC, u Bah Cheristerfield Thangkhiew ha ïing la jong jong u ha Mawlai, Shillong bad mynta, katei ka kaiphod ka kylla long ka nongkynti jong ki paidbah.
Haba wanrah ïa katei ka jingïatainia, u dkhot ka Liang Pyrshah, u Bah Ardent M.
Basaiawmoit, jong ka Voice of the People Party u la ong ba ka jingshah siat ïap jong u Bah Cheristerfield Thangkiew kan ym lah ban jia khlem da don ka jingtip jong kiba na jrong bad ka jingrung jong ka saiñ hima sima ha kane ka kam.
U Basaiawmoit u la pynsngew ruh ba ha ka jingshisha ki pulit kim dei ban siat ïap ïa u Bah Cheristerfield Thangkhiew bad la dei ban shu kem im ïa u namar ba u don ha ïing tang marwei.
U Bah Ardent u la ïathuh ruh ba kaiphod jng ka Inquiry Committee ba la ai da u nongbishar jong ka Guahati High Court, u V.
Teipei ruh kam kubur ïa ka jingsiat ïap ïa u Bah Cheristerfield Thangkhiew bad niew ïa katei ka jingleh jong ki pulit, kum ka jingleh khlem pyrkhat.
U la ong ruh ba u ngeit skhem ba ki pulit jong ka Meghalaya, ki long kiba lah ban trei bad dei na ka daw jong ka jingtrei bha jong ki pulit la lah ban pynthanda ïa ki kam ehrang jong ka HNLC bad ANVC ha Meghalaya.
Hynrei, ha kaba ïa dei ba ka jingjia jong u Bah Cheristerfield Thangkhiew, ka jingtrei jong ki pulit ka la long kaba shah jop namarba ka don ka jingshah tehlakam na shalyndet.
U Bah Ardent ula ong ba wat ka Ïing Bishar Meghalaya High Court ka la bthah ïaka Sorkar ka la pynmih ïa ka hukum, kaba bthah ïa ka Sorkar Meghalaya ban pyndonkam ïa ki Central Industrial Security Force (CISF) ban tehlakam ïa ka jingtih dewïong beaiñ ha Meghalaya bad ïa ka jingkhaïi beaiñ ïa u dewïong.
U la ong ba u kwah ban tip mano ba la ai hukum ban siat ïap ïa u Bah Cheristerfield Thangkhiew bad ban ym dei ban pynlong langkñia ïa kiwei.
Ka sorkar jylla mynta ka sngi ka thung ia ka Sanme R Marak, MCS, Joint Secretary, jong ka tnat Sports bad Youth Affairs kum ka Public Grievance Redressal Officer (PGRO) sha ka CPGRAMS portal bad ka MegPGRAM portal kum shi bynta kaba burom ia ka tnat Sports bad Youth Affairs.
Na ka bynta kino kino ki jingdonkam ha kaba iadei bad ki kam ba ka la shah bynshet lah ban phun ha une u nombor 7042028513.
Ia kane la ai jingtip da u Commissioner bad Secretary sha ka sorkar jylla bad sha ka tnat  Sports bad Youth Affairs.
Ka jingïalehkai hapdeng ka Kick Start Football Academy pyrshah ïa ka Madanryting SCC ka la kut noh ha ka jingïakhaid da 1 la 1 ha ka jingïakhun kaba la long mynta ka nohphai na ka bynta ka lympung ïalehkai jong ki khynnah shynrang UNDER-10 Football league 2023   ba la pynlong da ka Shillong Sports Association hapoh madan 2nd ground polo.
Haba phai sha ka jingïakhun, ka Kick Start FA ka la lah ban tam shakhmat ha ka jingïakhun lyngba ka kol ba la thep ïa ka da u Remdor Kharkrang ha ka minit kaba 16, hynrei ki khynnah ka Madanryting ki la minot hi thop bad ïakhun tyngeh tad haduh ba kin da ïoh ban pynphai kylla pat ïa kane ka shi kol ba ki la shah tam shakhmat lyngba u Wandrick Mawrie ha ka minit kaba 40.
Ka Kick Start Football Academy bad ka Madanryting SCC ki la ïasam mar shi poiñ hadien ba ki la ïakhaid noh ha ka jingïalehkai kaba la long mynta ka sngi.
Ka jingïalehkai kaba bud lashai ka sngi ka 29 tarik Lber kan long hapdeng ka Summit Academy pyrshah ïa ka Nangkiew Irat Sports Club ha ka por 4:15 nohohai sngi hapoh madan 2nd ground polo.
La plie pyrda ïa ka National Rifle Association of India (NRAI) three day Judges course kaba nyngkong mynta ka sngi da uVibhor Agarwal,  IAS, Director ka tnat Sports bad Youth Affairs, ka sorkar jylla hapoh Shillong, Meghalaya, mynta ka sngi kaba la pynlong da ka Shooting Association of Meghalaya.
Ha ka jingïakren u Director u la ai ka jingïaroh kumjuh u la ai khublei ïa ka NRAI ba ka la jied ïa ka nongbah Shillong kum ka jaka ba nyngkong ban pynlong ïa ka NRAI Judges Course kaba nyngkong bad u la pdiang burom ïa ki nongïashim bynta sha ka jylla kaba itynnad jong ngi.
U don ka jingkyrmen ruh ba kim kine ki prokram kin nang ïai long shuh shuh nangne shakhmat hapoh ka jylla ka jong ngi.
U Pawan Singh, Director Education Program NRAI & Joint Secretary General, NRAI uba long u kongsan u la ai khublei ïa ka Shooting Association of Meghalaya bad ïa ka tnat sports bad youth affairs ka sorkar jylla naba ka la pdiang ban pynlong ïa kane ka prokram bad u la pynpaw ruh sha ka NRAI ba kan nang ïai pynlong sa ïa kiwei kiwei ki prokram bapher hapoh jylla ba kan ai ka jingmyntoi ïa ka jylla Meghalaya.
U Symbud kongsan ha kane ka sngi u Henry Oka, International Shooting Sports Federation, ISSF, Instructor na Bali, Indonesia, u don ka jingkyrmen ba ki nongïashim bynta kin lah ban ïoh shibun ki jinghikai ha kane jinghikai kaba 3 sngi bad u la ai ka jingkhublei kyrpang ïa ka Shooting Association of Meghalaya bad ïa ka NRAI.
U la ai jngïaroh ruh ïa ka suinbneng hapoh ka jylla kaba itynnad bad kaba pyngngad.
Une u International Shooting Sport Federation (ISSF) certified instructor u la long ruh uwei na ki Jury members ha ka lympung ïalehkai kaba dang shu kut dangshen ka ISSF World Cup Rifle/Pistol Bhopal 2023.
Ïa ka judges course la pynïaid da u Henry Oka International Shooting Sports Federation, ISSF, Instructor bad u special guest u Pawan Singh Director Education Program NRAI bad Joint Secretary General, ka NRAI.
Kumba 25 ngut ki nongïalehkai na ki jylla bapher bapher jong ka ri India ki la wan ban ïashim bynta ha ka 1st C- level NRAI Judges Course.
Ki jylla kiba la wan ban ïashim bynta ki long kum ka Assam, Bihar, Gujarat, Himachal Pradesh, Jammu & Kashmir, Karnataka, Meghalaya, Mizoram, Manipur, Odisha bad West Bengal.
Ka Education Wing jong ka NRAI ka la don ïa ka thong jong ka ha kine ki san snem ban wan ban pynmih haduh 9000 ngut ki coach bad 600 ngut ki nongbishar (judges) namar ka jingïai kiew ki nongïalehkai siat suloi hapoh ka ri.
Haduh mynta ki don haduh 90,000 ki nongïalehkai siat suloi kiba la pynrung kyrteng bad ka NRAI.
Ha ka sien kaba nyngkong eh la don saw ngut ki nongïalehkai nangne napoh ka jylla, kynthup ïa ka Balarishisha Rani, u Davis NR Marak, ka Anjali Singh, bad u John Thounaojam ki dei kiba la shah jied ban ïashim bynta lang ha ka 1st NRAI C Level Judges Course kaba la long ha Convention Center, PineWood Hotel, Shillong naduh mynta ka sngi ka 28 tarik Lber bad kan neh haduh ka 30 tarik Ïaiong 2023.
Ka Meghalaya Chess Association (MCA) hapoh ka jingkyrshan jong ka All India Chess Federation (AICF) kan pynlong ïa ka jingïalehkai chess hangne hapoh nongbah Shillong, ïa kane ka jingïaleh la tip kum ka 1st Meghalaya Invitation Fide Rating Chess Tournament 2023, bad kane ka jingïalehkai kan long thik tang ïa ki nongïalehkai kiba na shatei ka thaiñ Shatei Lam Mihngi.
Kane ka jingïalehkai kan sdang naduh ka 3 tarik haduh ka 8 tarik ïaiong 2023 ka ban long hapoh Sri Aurobindo Institute of Indian culture Bivar Road, Shillong.
Ïa kane ka lympung la bei pisa da ka ophis treikam jong ka Directorate of Sports bad Youth Affairs ka sorkar jylla.
Ka song pisa kaba long 1,50,000 tyngka kyllum lang baroh na bynta ki nongïalehkai kiba jop ha ki kyrdan bapher bapher ha kane ka lympung.
Ka bai rung (Entry fee) kan long T.
1,200 tyngka na bynta ki nongïalehkai kiba na kiwei pat ki jylla jong ka thaiñ shatei lam mihngi bad ka bai rung kaba long Rs.
1,000 tyngka na bynta ki nongïalehkai kiba dei nangne napoh ka jylla ka jong ngi.
Ka tarik kaba khatduh na bynta ki nongïalehkai ki ban pynrung ïa la ka kyrteng ka jong ki kan long ha ka 2 tarik Ïaiong haduh ka por 5 baje janmiet.
Ha kane ka lympung yn num don ka spot entry.
Ka nongïalehkai bynta ki lah ban phah ïa ka  bai rung ha kane ka tournament ïalehkai lyngba kino kino ki rukom siew (mode of payment), sha kane ka account no jong ka bank (Meghalaya Chess Association G.
S.
Road, Police Bazar, ShillongAccount Number: 31505614746 IFSC Code: SBIN0000181)Hadien ba ki nongïalehkai ki la dep ban sei ïa ka bai rung, ki dei ban screenshot ïa kato ka jingsiew bad ka jingpaw lang jong u transaction ID bad kin sa phah ïa kato ka dur ha une u WhatsApp No.
: 9485350410 (K Pajat), ha ryngkat lang bad kine ki jingtip kiba kynthup ïa ka 1.
kyrteng jong ki nongïalehkai (Player Name), 2: FIDE ID.
, 3.
Kyrteng jong ka jylla, 4.
Sngi kha (date of birth).
Na bynta kino kino ki jingtip ba kham bniah bad kham shai, lah ban phone ha kine ki nombar jong u Bah K.
Pajat-9485359410), (R.
Katrai 8787333937, bad A.
Lyngdoh 9089946510 ) lane lah ban shu phah ha kane ka email :.
SHILLONG:U nongïalam ba rangbah ka Voice of the People Party (VPP) uba dei ruh u MLA ka Nongkrem, u Bah Ardent Miller Basaiawmoit, ha ka 28 tarik Lber u la pynrem ïa ka jingkren u Myntri Rangbah ka jylla u Conrad K Sangma, ha ïingdorbar thawaiñ halor ka roster system.
U Bah Basaiawmoit u la kynthoh halor ka jingkren u Myntri Rangbah ha ka 27 tarik Lber, ha kaba u Myntri Rangbah u la ong ïa ki dkhot ka ïingdorbar ban ïaleh ïa ka hukum ka ïingkashari halor ka jingpyntrei kam ïa ka roster system.
“Ka long kaba sngewsih ban don ïa u Myntri Rangbah u bym sngewthuh ïa ka bynta jong ka legislature bad ka executive.
Kaei ka judiciary? Kim thaw ïa ki aiñ, kim wanrah ïa ki polisi.
Ka dei ka kam jong ka legislature bad ka executive.
Ka judiciary ka dei tang ka nongpynthikna ba la pyntrei kam hok ïa ka aiñ.
Ka long kaba sngewsih ba u Myntri Rangbah um tip ïa la bynta," la ong u Bah Basaiawmoit haba kren sha ki pad pathai khubor.
Halor ka jingdawa ban bishar biang ïa ka bhah kam bhah jam (reservation policy) bad ban pynsangeh shwa shipor ïa ka jingpyntrei kam ïa ka roster system, u nongïalam ka VPP u la ong, “Ngi sngew ba ka sorkar ka dei ban shim khia ïa kane.
Ngim don ka jingpyrshah ïa kano kano ka jaitbynriew bad ngim kwah ban shim noh ïa ka hok jong kiwei, hynrei kane ka polisi ka long kaba noh shiliang.
"U Bah Basaiawmoit u la ong ruh, “Ngim kwah ban rah surok ïa kane ka mat hynrei la pynbor ïa ngi namar ba ka sorkar kam shym la patiaw.
Ki don shibun ki jingbym ïahap ha kane ka polisi.
"U Bah Basaiawmoit u la bynrap shuh shuh ba ka don ka jingpynbeit kaba la wanrah kaba ai lad ïa kiwei ki briew na bar ka jylla ban ïoh jingmyntoi na kane ka polisi hynrei ym ahym la don kano kano ka bhah na ka bynta kiba duna dkhot met lane ki People With Disabilities (PWD).
“Ngim lah ban shu leh khluit halor kane ka mat namar ngim kwah ban pynsniew ïa ka imlang ka sahlang.
Kumta ngin shim ïa ka jingkyrshan ki paidbah bad jong baroh halor kane ka bynta.
Ngin leit ban pynsngewthuh ïa ki paidbah halor kane ka mat bad ngi kyrmen ba kin ai ka jingkyrshan khnang ba kan pyrbor ïa ka sorkar ban leh eiei," la ong u nongïalam ka VPP.
Ka jylla Meghalaya ka la pyntip ba ka don ka jinghiar kaba khraw ha ka jingbun ki khynnah rit ki ba tlot ha ka bor ban tei bad ba duna ha ka rukom heh san jong ki ha une u snem 2023 ha kaba la sakhi ba ka jinghiar ka long na ka 46.
5 per cen sha ka 29.
53 bad na ka 26.
6 pat sha ka 7.
98 per cen bad kumta ter ter.
La ïoh ïa kane ka jingtip halor ka jingpynbna da u Myntri Rangbah ka jylla, u Conrad K Sangma katba u dang jubab ïa ki jingkylli lyngkhot ba la wanrah da u MLA ka Nongpoh konstitwensi, u Bah Mayralborn Syiem kaba u la kylli ha ka samoi buh jingkylli jong ka sngi ba khatduh jong ka dorbar mang tyngka kata ha ka 28 tarik Lber 2023.
“Kane ka urlong lyngba ki sienjam ba la shim da ka sorkar jylla lyngba ki tnad Anganwadi bad nga thikna ba kane kan paw ha ka NFHS (National Family Health Survey-6) ka ban sa pynmih noh shen", la ong u Conrad Sangma.
Katkum ka NFHS-5 ba la lum ha u snem 2019-20, ka jylla Meghalaya ka long kawei napdeng kiwei pat ki jylla kaba bun bha ïa ki khynnah rit kibym lah ban tei ha ka bor met.
Ka jylla Meghalaya ka la don ïa ka jingbun ki khynnah rit ba tlot bor met haduh 46.
5 per cen kaba la tam wat ïa ka jingnujor ba kham hapdeng kata ka long 35.
5 per cen katkum ka national average.
Ka jingrit shapuloit ka long na kadaw ba duna ha ka bor ban heh ban san bad ka jingbiang ha ka jingtei ïa ka met ka phad jong ki khynnah kaba lah ban ktah na ka daw ba duna ban ïoh ïa ka bor na ki jingbam, ka jingshitom ba khie shi khie bad ka jingbym lah ban tei ïa ka bor pyrkhat hapdengka jingïadei bad kiwei pat ki para khynnah.
Ha kawei pat ka liang, ka jingkheiñ ha ka rynïeng bad ka jingkheiñ ha ka rta ïa ki khynnah kiba hapoh 5 snem ka rta hapoh ka jylla Meghalaya ka la hiar na ka 15.
3 sha ka 12.
1 per cen bad na ka 28.
9 sha ka 26.
6 per cen ter ter.
Katkum ka jingbatai jong u Myntri Rangbah ka jylla, ka jingbun ki khynnah rit ki ba duna kilo katkum ka rta jong ki ka la hiar bha ha kaba la hiar na ka 26.
6 sha ka 7.
98 per cen ha u snem 2023.
Katkum ka jingïathuh u Sangma, ka prokram Early Child Development (ECD) kaba dei ka lad ban kyntiew ïa ki heprit naduh dang lung, kan sa nang pynjanai shuh shuh ïa ka lad ban pynbiang naduh na trai bad kumjuh yn kham khmih bniah ïa ka rukom pyrkhat bad ka bor jabieng jong u khynnah.
“Kane ka prokram kan nang pynïar ïa ki jingmyntoi jong ka prokram ECD sha ki bun ki shnong bym pat ïoh jingmyntoi na kane", la ong u Myntri Rangbah ka jylla da kaba u la bynrap ruh ba na bynta ki shnong ban don ïa ki jaka Anganwadi , donkam ïa ka jingbun briew ba kumba 300 haduh 800 ngut bad na bynta ka jaka Anganwadi ba kham rit pat donkam ban don ka jingbun briew kumba 150 haduh 300 ngut, hynrei watla katta ki ba bun ki shnong ha ki jaka nongkyndong kim don ïa ka jingbunbriew ba kum kane.
Ha ka sngi ba khatduh ba la pynlong ïa ka dorbar mang tyngka kata ha ka 28 tarik Lber 2023, la sakhi ïa ka jingïatai kaba khluit katba ka liang pyrshah ka dang kdong ïa ka sorkar synshar halor ka rukom treikam jong ka tnad pulit bad ka jingbuhrieh kaba ker ïa ka jingïap jong u dkhot barim ka seng kieng atiar, u Bah Cherishterfield Thangkhiew.
Haba sdang ïa ka jingïakren halor ka cut motion, u MLA ka Nongkrem konstitwensi u Bah Ardent Miller Basaiawmoit bad u MLA ka Umsning konstitwensi, u Dr Celestine Lyngdoh, ki la buh jingkylli ïa ka jingbym lah jong ki pulit ka jylla ban shimkhia ïa ka case ba long sensitive kum ka jingshah siatïap u Bah Cherishterfied bad ka jingtih dewïong beaiñ.
Haba jubab halor ki mat jingkylli shaphang ka jingshah siat ïap u Bah Cheristerfield, u Myntri ka tnad Kam Pohïing ka sorkar jylla (Police), u Bah Prestone Tynsong u la ai  ka jingbatai kaba lyngkhot shaphang kane ka case bad ki jingtohkit ba la shimkhia da ka sorkar.
Haba knieh ktien hapdeng ki jingkren jong u Bah Tynsong, u Bah Basaiawmoit u la ong ïa u Myntri Kam Pohïing ban kren beit ïa ka mat, kaba la pynlong ïa u Myntri Rangbah ka jylla ban knieh bynrap kren lang.
Haba kdew ba mano mano ym lah ban shu wanrah kynsan ïa ka mat, u Sangma u la ong ba ki dkhot ka Ïing dorbar thaw aiñ ki dei ban bud ïa ki kyndon rukom pynïaid jong ka dorbar.
Kane ka la lam sha ka jingïatai nia hapdeng u Myntri Rangbah ka jylla bad u MLA ka Nongkrem konstitwensi, ha kaba u Conrad Sangma u la kren pyrshah ïa u Bah Ardent Basaiawmoit halor ka jingpynlong kamkai ïa ka Ïing dorbar thaw aiñ.
Hapdeng ka jingïatai ba khluit, u Bah Tynsong u dang ïai bteng ban pule ïa ka histori jong ka case bad ka jingïadei ba ka tnad pulit.
Wat hadien ba u Bah Tynsong u la pyrshang ban jubab, u Bah Basaiawmoit bad u Dr Celestine Lyngdoh, ki la kynthoh ïa u bad ong ruh ïa u ban pynlyngkot ïa ka jingkren jong u da kaba pynbud ïa ki kyntien jong u Bah Tynsong uba la kyntu ïa ki ban pynlyngkot ïa ki jingkren jong ki.
Nalor kane, ki dkhot ka liang pyrshah ki la pynrem ruh ïa ka tnad pulit halor ka jingbym lah jong ka ban tehlakam ïa ka jingshalan beaiñ ïa u dewïong ha ka jylla, kaba la pynlong ïa ka Meghalaya High Court ban hukum ïa ka Central Industrial Security Force (CISF) ban shimti ïa kane ka kam.
“Ka jingbym lah ka tnad pulit ban pyndep ïa la ka kamram ka pynsngew khia ïa iwei pa iwei na ngi," la ong u Bah Basaiawmoit.
Haba kynthoh ïa ka rukom treikam ka tnad pulit, u MLA ka Nongkrem u la kynnoh ba ki kynhun pulit ki la leh kum bym ïohi ïa kiba bun ki trok kit dewïong kiba ïaid ha surok hynrei haba ïadei bad ka jingkem ïa ki nongkhaïi drok ka tnad ka la khur kham bun ka mark.
“Ka jingkylli ka mih balei ba ki briew ki duh noh ka jingshaniah ha ka tnad pulit.
Katba ïa ki pulit langrut la pynkit ïa ka jingkit khlieh, ka sorkar ka phet na kaba kit ïa ka jingkit khlieh," u la ong.
Haba kdew ïa ki jinglah ka tnad pulit ha ki por ba la dep ban rat dyngkhong ïa ki kynhun ba la khang pyrshah da ka aiñ, kum ka Hynñiewtrep National Liberation Council (HNLC) bad ka Achik National Volunteer Council (ANVC), u Basaiawmoit u la kylli, “Lada ki la lah ban leh ha ki por ba la leit, kumno kim lah ban kem ïa u Bah Cheristerfield Thangkhiew khlem da pynïap ïa u?"U MLA ka Nongkrem u la ong ruh ba ka jingshah siat ïap u dkhot barim ka HNLC ka wanrah shibun ki jingkylli bad u la bynrap ba namar ka jingtuklar kiba bun ki bor bahalor, kam shym la don kano kano ka jinwad bniah halor kane ka case.
Shuh shuh u Bah Basaiawmoit u la ong ba kito kiba don ha ka bor kim dei ban pynlong langkñia ïano ïano hynrei ki dei ban shim ka jingkit khlieh ïa la ka jong ka jingleh.
“Ka snam ka don ha ki kti ka sorkar MDA," u la ong.
U Myntri Rangbah ka Meghalaya, u Conrad K.
Sangma ha ka 27 tarik Lber u la ïathuh ïa ka Ïing Dorbar ba ka lad kaba bha duh ban pynduna ïa ka jingeh jong ki nongshong shnong jong ka Meghalaya ha ki khappud bad ka Assam, ka long da kaba ïasyllok lang bad ka Assam kham tam ha kito ki jaka khappud ha kaba ka Meghalaya bad ka Assam ki ïa kam markylliang ïa kitei ki jaka.
Haba jubab ïa ka jingïatainai ba la wanrah da u dkhot ka Liang Pyrshah, u Bah Charles Marngar, uba long u dkhot jong ka Congress halor ka jingmih ha ka kot khubor dang shen kaba kynnoh ba khrong bai synsar ka tnad jong ka Karbi Anglong Autonomous Council (KAAC) na ki nongrep ha Border Block-II, u Conrad K.
Sangma u la ong ba dei tang ka jingpynbeit da ka jingïasngewthuh jingmut bad jingïaburom markylliang kaba lah ban weng ïa ki jingeh jong ki nongshong jong ka Meghalaya ha ki khappud bad ka Assam.
U la ong ba lada ym lah ban leh kumta, kine ki jingeh bad jingïakajia, kynthup ïa ka jingkhrong khajna da ka Karba Anglong Autonomous Council jong ka Assam kin ïai mih na kawei ka por sha kawei pat.
U Myntri Rangbah ula ïathuh ba na ka liang jong u, un ym shongthiah thai ban ïakren bad u Myngtri Rangbah ka Assam, u Himanta Biswa Sarma ha kaba ïa dei bad ka jingeh jong ki nongrep kiba shong basah ha Block-II, ha kaba ka la don ka jingoh khajna ïa ki nongrep haba kiba die ïa u synshar ha ka jingkren pynbeit pud ha ka wat kaba ar hadien jong kane ka Mang Tyngka.
U Conrad u la ïathuh ba ki jingeh khappuh bad kiwei ki kynrum kynram kiba mih na ki, ki la duna na ka daw ba ka don kane ka jingïakren sngewthuh jingmut hapdeng ki Deputy Commissioner jong ka Ri Bhoi District bad u Deputy Commission jong ka West Karbi Anglong District jong ka Assam.
U la ïathuh ruh ba ka la don ka jingïakren ha u Lber jong ka snem 2022, ha kaba la pynsngew ba ka la don ka saw tylli ki khyrdop khrong khajna ha kaba la oh khajna haduh T.
7 shi kilo na ka jingdie ïa u synsar na ki nongrep jong katei ka jaka.
U Myntri Rangbah u la ïathuh ba ïa kane ka mat un sa rah ruh ha ka jingïakren ha ka wat kaba ar hadien ka jingpynlong ïa ka Mang Tyngka jong ka Ïing Dorbar Thaw Aiñ ka Meghalaya.
U Myntri Rangbah u la ïathuh ruh ba ka Sorkar jylla, ka la weng noh ïa u synsar na ka thup jong ki mar khlaw.
U la ong ba kane ka jingleh jong ka Sorkar ka long ban ïarap ïa ki nongrep ban kin ym hap shuh ban siew khajna ha kaba die ïa u synsar.
Haba wanrah ïa kane ka jingïatainia, u Bah Charles Marngar u la ïathuh ba ki nongrep kiba don hapoh Block-II ki la duh nong haduh katta katta na ka daw jong ka jingoh khajna ïa ka jingdie jong u synshar da ka Karbi Anglong Autonomous Council kaba la oh khajna haduh T.
8 na ka shi kilo ïa u synsar.
U Bah Marngar u la ba kane ka oh khajna ïa u synsar ka poi haduh T.
12,000/-  shi trok rit bad kyntu ïa u Myntri Rangbah ban leh eiei halor kane ka jingeh jong ki nongrep kiba shong basah ha Block-II.
U General Secretary jong ka  Khun Hynñiewtrep National Awaken Movement (KHNAM) u Bah F Marpna , u la phah ïa ka kyrwoh sha ka sorkar ba ka dei ban pynleit jingmut shwa ban pyntreikam ïa ka Inner Line Permit (ILP) ha ka jylla, ym ban ïakhun ban wanrah lynti rel ha ka jylla.
Katkum ka kyrwoh  na u Bah F Marpna u la ong, “Ngi la ïohi ïa ka jingkren jong u Myntri Rangbha ka jylla u Conrad K Sangma, halor ka mat jong ka lynti rel, bad kamdei shuh kaba phylla hynrei ka la shai ba ka sorkar pdeng bad ka sorkar jylla kin pyrshang bor bah ban pyndep ïa kane ka jingthmu".
“Kumba ka seng ka la ju pynsngew sha ka sorkar jylla, ngin ïai ïeng ha ka nongrim ba ngim pat pdiang ïa ka lynti rel katba ym pat pyntreikam ïa ka ILP, ha ka jylla Meghalaya baroh kawei"u la ong.
U la ong ba ka jingkren jong u Myntri Rangbah shaphang ka rel kit mar kam dei ban pynngop ïa u paidbah ka jylla, namar lada la pdiang ïa ka lynti rel, tang kata ka la kut.
U Bah Marpna u la ong shuh shuh ba ha ka jaka ban kren lane ban pyrshang ban wanrah lynti rel jubor, kan bha ïa ka sorkar jylla ban kham pylleit por ban pyrkhat kumno ban pyntreikam noh ïa ka ILP, namar ka nongrim ka jong ka seng ka long, “Ai ïa ngi ka ILP, sa wanrah Lynti Rel pat".
U la kyntu ruh ïa ka KHADC ba kam dei satia ban ai NOC da lei lei ruh halor kane ka kam, ïa ka rel kit mar ne ka rel kit briew khlem da pyntreikam ïa ka ILP.
Ka Myntri ba dei ban peit ïa ka tnad ka koit ka khia ha ka sorkar jylla ka kong Mazel Ampareen Lyngdoh, mynta ka sngi ka la ong ba ka jingkynnoh ba ka song pisa kaba ïadei bad ka khlam Covid-19, ka la jah rngai ka dei kaba bakla namar ba kane ka pisa ym pat pynlut satia.
Ka Kong Ampareen ka la pyntip ïa kane haba jubab ïa ka zero hour notice ba la wanrah da u MLA ka VPP na North Shillong u Bah Adelbert Nongrum halor ka RTI ba la pan da u Bah Disparsing Rani, kaba kynnoh jah rngai haduh T.
43 klur ka pisa bala mang ban ïakhun ïa ka khlam Covid hapoh ka Jylla.
Haba jubab ïa kane ka mat ka Kong Ampareen ka la  pyntip ba ha ka por ba lynshop ka khlam Covid -19 ha ka jylla, ka Sorkar Pdeng  lyngba ka Ministry of Health & Family Welfare ka la ai ïa ka mang pisa lyngba ka Emergency Covid Response Package ban kyrshan ïa ki jylla ha ka jingïakhun pyrshah ïa ka khlam.
“Ïa kane ka mang pisa la bhah na ka bynta ka jylla  Meghalaya ha ki ar bynta kata ka ECRP ka wat ba nyngkong bad ka ECRP ka wat ba ar  bad ïa kane ka mang tyngka la bei lyngba ka National Health Mission", ka la ong.
Ka la bynrap ba ka ECRP ha ka wat ba nyngkong, ka  dei kaba la mang 100% da ka Sorkar Pdeng katba ka ECRP-wat ba ar ka dei kaba la mang 90 % la 10%  hapdeng ka Sorkar Pdeng bad ka sorkar Jylla, ka ECRP-wat ba nyngkong  ka dei jong u snem 2020-21 bad ka ECRP-wat baar  ka dei jong u snem 2021-2022.
Ka Myntri ka Tnad ka koit ka khia ka la pynshai ba “Ka jingkylli ba la wanrah ha ka sien dorbar synrai jong u snem 2022, ka long ba ka mang  pisa ba la pynlut ka dei ka mang tyngka na ka  Sorkar Pdeng bad Sorkar Jylla kumjuh.
Kumta ka jingkheiñ baroh ka long T.
76.
56 klur hapoh ka ïingdorbar".
Ka Kong Ampareen ka la ong shuh shuh ba ka song pisa bala kdew ha ka RTI ka long kaba dei hynrei, ka jubab bala ai ha ka Dorbar Synrai ka long halor ka pisa bala dep ban pynlut kata haduh ka 20 tarik Kyllalyngkot, 2023, kaba la kot sha ka T.
104.
12 klur.
Ka Myntri ka tnad ka koit ka khiah ka la kdew shuh shuh ba shibun ki kam ki ba la dep ban pyntrei na ka ECRP kaba dang bteng  haduh mynta bad ka la don ruh ka jingmang ïa kawei pat ka project kaba heh na kane ka mang tyngka na ka bynta la Critical Care Block kaban kot haduh T.
21.
38 klur kane ka kam ka la sdang bad kam shem la don satia kano kano ka jingpynlut bakla ïa ka pisa.
Ka Kong Ampareen ka la ong shuh shuh ba ka pisa bala ïakynnoh ba ka la jah rngai ka dei kaba la sngewthuh bakla bad yn sa pyllait ïa ka jingkheiñ jingdiah halor kane katkum ka jingïaid ka kam bala pyntrei.
Ka Myntri ka rep ka riang, ka Kong Ampareen Lyngdoh, ha ka 28 tarik Lber ka la pynpaw ïa ka jingsngew kmen ban ïohi ïa ka jingwan ïashim bynta ki nongrep krai na ki jaka ki bapher bapher ha ka prokram Millet Mela kaba la pynlong ha madan Malki, Shillong, naduh ka 28 tarik haduh ka 29 tarik Lber 2023.
Ïa kane ka prokram ba la ai kyrteng ka “Eat Right Millet Mela", la pynlong da ka Commissionerate of Food Safety, Government of Meghalaya, ha ryngkat ka jingïatreilang ka FSSAI Eastern Region RO, Kolkata.
“Nga sngewtynnad shibun ban ïohi ba ki nongrep jong ngi bad ka tnad Horticulture ki wan ban snoh kti lang ha kum kane ka prokram kaban ïarap ïa kata ka jingsngewthuh jong ka jingdonkam jong ka tnad ka rep ka riang bad kaba ithuh ïa ka jinglah ka jingnang ka jingtip jong ki nongrep kiba dei ki dkhot kiba kongsan ha ka imlang ka sahlang jong ka jylla kaba ieid ka jong ngi," la ong ka Kong Lyngdoh.
Ka Kong Lyngdoh ka la ai khublei ruh ïa ka United Nations (UN) kaba la ithuh ïa u krai ym tang kum u mar rep uba don shibun ki jingmyntoi hynrei uba la sdang duh jait.
“Nga long kaba donbok ha kine ki ar taiew shiteng ban sngewthuh ba ki don shibun ki jaka ha kylleng ka jylla Meghalaya ha kaba ka don ka jingshit rhem ha ki nongrep ban rep ïa u krai.
Ki don ki jingrwai bad ki jingshad kiba sngewtynnad bad kiba itynnad halor u krai, kiba pynshisha ba u krai u dei u mar rep uba pynïohnong ïa ki nongshong shnong ka jylla," ka la ong.
Ha kawei pat ka liang, ka Kong Lyngdoh ka la ïaroh ruh ïa ka jingkren jong ka Director ka Agriculture ka Kong S.
Kharsati, ha kaba ka la ong ba lyngba ka jingkren ka Director, ka la ïoh shibun ka jingtip ha kaba ïadei bad ka rep ka riang khamtam ka jingrep ïa u krai.
“Nga sngewkmen ban ïohsngew ba phi don shibun ka jingtip halor kane, kaba long kaba donkam haduh katta," ka la ong.
Shuh shuh ka Kong Lyngdoh ka la ong ba u krai u lah ban long u jingbam uba ngi bam man ka sngi ha ka jylla bad ka la bynrap ruh ba ka jingneh met jong u krai haduh ar snem shiteng eiei ka dei ka jingtip kaba ka dang tip nyngkong.
Ha kane ka sngi, na ka liang ka Commissioner of Food Security, ka Kong RM Kurbah ruh ka la ai jingkren ha kaba ka la ïathuh ba u krai u dei u jait jingthung uba la jan duh.
Ka la ïathuh ruh ba na ka liang ka sorkar India ka la tyrwa ïa ka United Nations ban pynbna ïa u snem 2023 kum ka International Year of Millets.
La kyrshan ïa kane da 72 tylli ki Ri ha kylleng ka pyrthei kaba la pynlong ïa ka United Nations ban pynbna ïa une u snem 2023 kum u snem International year of Millets.
Ka la pynkynmaw ruh ba ha ka 5 tarik Lber 2021 la thmu ban pynlong ïa kane ka prokram kaba mut ka dei ka jingthmu ba la thmu lypa ar snem mynshuwa.
Kawei na ka jingthmu ba kongsan ka long ban pynlong ïa ki paidbah ka phang pdeng ban wanrah ïa u krai ha ki thliew ïing jong ki, ban pynshlur ïa ki nongrep ban pdiang ïa une u jait jingthung uba ïadei bad ka mariang u bym donkam ka lad thymmai ban rep lane ka bor ba na shabar.
Ka lympung ïakob siat khnam ba la tip ïa ka kum ka 2nd NTPC  National Ranking Archery Tournament (NRAT) 2023 (senior category), ïa kaba la pynlong ïa ka da ka synjuk Archery Association of Meghalaya, ha ka shlem ai jinghikai jong ka SAI STC kaba don ha kut ka skul bah NEHU, ka la poi noh sha kaba kut mynta ka sngi, ka 27 tarik Lber, da kaba la ïoh ban sam artad ïa ki takma ïa ki nongïalehkai ba la ïoh ban khur ïa la ki nam jop.
Ïa kane ka lympung ïakob siatkhnam kaba la sdang ha ka 20 tarik Lber la wan ban long kongsan da u Professor P.
S Shukhla Vice Chancellor Nehu, u Bah John F Kharshiing Working President MSOA, Kong Matsiewdor War Nongbri, IAS, ba dei artad ka President ka Archery Association of Meghalaya, Bah Paia War Nongbri Assistant Director Sports ba dei ruh u Secretary ka Meghalaya Archery Association.
Ha ka jingïalehkai na ka bynta ka thup senior recurve jong ki shynrang, u Tushar Shelkhe na ka AIPSCB u la khur ïa ka takma ksiar, u Atanu Das na ka PSPB u la khur ïa ka takma rupa bad u Bommadevara Dhiraj na ka jylla SSCB u ka khur ïa ka takma rnong.
Haba phai pat sha ka jingïalehkai na ka bytna ki kynthei kiba hap ha ka thup senior recurve, ka Ridhi na ka jylla Haryana ka la khur ïa ka takma ksiar, ka Promila Daimary na jylla Assam ka ka khur ïa ka takma rupa bad ka Simranjeet Kaur na jylla Punjab ka la khur ïa ka takma rnong.
Ha ka thup senior compound na ka bynta ki shynrang, u Simranjot Singh na ka jylla Punjab u la khur ïa ka takma ksiar, u Abhishek Verma na Delhi u la khur ïa ka takma rupa bad u Priyansh na  Delhi u ka khur ïa ka takma rnong katba ha ka liang jong ki kynthei, ka Kasal Raginee Marko na ka jylla Madhya Pradesh ka la khur ïa ka takma ksiar, ka Srishti Singh na jylla Madhya Pradesh ka ka khur ïa ka takma rupa bad ka Muskan Kirar na jylla Madhya Pradesh ka ka khur ïa ka takma rnong.
Kumba 351 ngut ki nongïashim bynta kiba dei na kylleng sawdong jong ka ri India ki la wan ban ïa shim bynta ha kane ka tournament.
Naduh 78 ngut ki la don ki nongïashim bynta ha ka thup sub junior, 115 ngut ha ka junior bad 198 ngut kiba la ïa shim bynta ha ka thup senior.
Haba phai sha ka kyrdan ïakhun jong kiba la heh (senior) ka  jylla Meghalaya ka long kaba donbok ba kan shem bad ïohi ïa ka jingwan ban ïashim bynta ka jong ki rang bad ki thei ïalehkai ba kynsai bad ba la pawnam, kaba kynthup ïa 2 ngut ki nongïalehkai ba la ïoh ïa ka khusnam Padma Shri, 5 ngut kiba la ïoh ïa ka khusnam Arjuna sa 5 ngut ki nongïalehkai ba la mihkhmat ïa ka ri haduh ka Olympic bad  sa kuimba 36 ngut kiwei pat kiba la mihkhmat  ïa ka ri ha kiba bun ki lympung bah ïakob siat khnam  jong ka pyrthei.
U MLA ka United Democratic Party (UDP) u ba long ruh u Myntri kam pohïing barim ka sorkar jylla u bah Lahkmen Rymbui ula pynpaw ba ka jingkren jong u Myntri Rangbah ha ka 28 tarik Lber halor ka jingïathir halor ka mang tyngka ka dei kaba jrong tam ha ka histori jong ka Iingdorbar bad ka dei ban rung hapoh ka Guinness Book of World Records.
U Myntri Rangbah ka Jylla Conrad K Sangma, mynta ka sngi u la jubab haduh 3 kynta, 17 minit bad 40 sekhon kaba la sdang naduh ka 5.
05 janmied bad kut haduh 8.
30 baje janmied  halor ka jingïatai ïa ka mang tyngka ha ka dorbar mang tyngka jong ka ïingdorbar thawain ka jylla.
Kane ka jingjubab kaba jrong jong u Myntri Rangbah kala pyllong ïa ki MLA khamtam na liangpyrshah kim don shuh hapoh ka ïing dorbar bad sa tang katto katne ngut.
Mynta ka sngi u Myntri rangbah ka jylla u la jubab ïa baroh ki mat ïatai ki ba la wanrah da u wei pa uwei u dkhot ka ïingdorbar thawain ha ka jylla.
Halor ka jingkynthoh jong ki liang pyrshah, uMyntri rangbah u la kdew ba ka ka jingjop bun ka MDA ha kane ka elekshon ba la dep ka dei ka jingshaniah ba u paidbah ha ka jylla u la ai.
Halor ka jingshah kynnoh bamsap, u Myntri rangbah u la ong ba ym don jingsngew eiei halor kine ki jingshah kynnoh namar ba ki nongshong shnong ka la ai ka vote na ka bynta ka MDA ka ba la ïoh bat biang ïa ka bor.
U Conrad u la ong ruh ba bun na ki mukotduma kiba ïadei bad ka jingkynnoh bamsap, ki dei ha ka por ba dang synshar ka MUA, haba jubab ïa ka jingkynnoh bamsap kaba la sei da u Myntri Rangbahduh ka Ri bad u Home Minister ka Ri ha ka por ba kiwan ban ïalap elekshon.
U Conrad u la ong shuh shuh ba ka jingïadon lang jong u Myntri rangbahduh ka Ri bad u Home Minister ka Ri ha ka sngi ba la bamsmai ïa ki kynhun myntri  sorkar MDA –II ka pynpaw ïa ka wei pat ka dur halor kine ki jingkynnoh bamsap.
U Conrad u la kynthoh ruh ïa u nongïalam ka Voice of People Party (VPP) u bah Ardent Miller Basaiawmoit uba la mih noh napoh ka dorbar khlem da ap ïa ka jubab  ba u Myntri rangbah un kren hapoh ka ïingdorbar.
Lah ban kdew hangne ba u Nongïalam ka VPP u la pynpaw ïa ka jingbym sngew ïa hap halor ka jingai por khyndiat eh ïa ki dkhot ban kren.
U Conrad ula ong ba kan dang bun ki lynti na ka bynta ka liangpyrshah ba kan lah ban kren halor kane ka roster system.
Hadien ka jingjubab u Myntri rangbah ka Jylla u bah Lahkmen Rymbui u la ieng na ka jaka shong bad ong ba ka sorkar ka dei ban ïakhun na ka bynta ban ïoh khusnam namar ba kane ka dei ka jingkren kaba jrong tam na baroh ki dorbar ha ka Ri.
Ka Shillong Cricket Association-A ka la rung sha ka phainal jong ka lympung ïalehkai kriket ba la pynïaid da ka Meghalaya Cricket Association kaba la tip kum ka ‘U-15 Inter District Cricket Tournament 2023’ hadien ba ka la pynliem noh ïa ka East Garo Hills District Cricket Association da shi inning bad 120 ron ha ka jingïakhun semi phainal kaba la long mynta ka sngi ha Umbuda, Ri-Bhoi.
Kane ka jingïalehkai kaba ar sngi la pynkut noh hapoh shisngi hadien ba ka SCA-A ka la kam ban tied nyngkong bad ka la lah ban kamai 292 ron bad khyllem 5 wiket.
Bad ka la lah ban pynhap noh ïa ka EGH da 54 bad hadien 24.
U Dipayan Nandi u la long u nongïalehkai kaba la lah ban kamai bun ron ha kaba ka la ïoh 87 ron na ki 60 bol, kynthup 9 tylli ki 4 ron bad 6 tylli ki 6 ron (6×6), katba u Rudra Singh Rathor ka la ïoh 65 ron na ki 69 bol, bad 9 tylli ki 4 ron.
U Aashish K Lohar u la ïoh 48 na ki 21 ron  (khlem shah pynhap wiket) kynthup 5 tylli ki 4 ron bad 4 tylli ki 6 ron.
U Paisal Ali ka la ïoh 4 wiket na bynta ka EGH.
U Ali u la long ka nongïalehkai kaba la kamai bun ron na bynta ka EGH ha ka inning kaba nyngkong da 24 tangba ki para nongïalehkai jong u ki la shem jingeh ban ïakhun pyrshah ïa u Gaurav J Thakuria, uba la ïoh 6/23.
U Mewankitbok M Kharpuri u la ïoh2 wiket bad u Advay Ratan Surana ruh u la ïoh 2 wiket.
Ha ka inning kaba ar u Mewankitbok M Kharpuri u la ïoh 7/7 (match figures of 9/18) bad u Thakuria 3/12 (match figures of 9/35).
Ha kane ka jingïakhun, u Mewankitbok M Kharpuri u la khur ïa ka nam Player of the Match.
Ka Seng Federation of Khasi Jaintia and Garo People (FKJGP) West Khasi Hills District, ka la pynpaw ka jingsngewdiaw halor ka  jingjubab jong u Bah Shakliar Warjri, Myntri ba dei peit ïa ka kam ïalehkai (Sports) halor ka jingkylli kaba  la wanrah da u Bah Gabriel Wahlang, MLA ka Nongstoiñ ha kaba ïadei ban pynïoh madan Artificial Turf ha West Khasi Hills.
Haba ïakren sha ki lad pathai khubor mynta ka sngi, u Bah Anthony Umiong Sport Secretary ka FKJGP u la ong ba kaba la pyndiaw ïa ka seng kadei halor ka jingjubab u Myntri sorkar ba dei peit ïa ka kam ïalehkai ha kaba u la kren shai da kaba ong ba ka jngai bah ïa ka West Khasi ban ïakren ïa ka madan artificial turf.
Shuh shuh u la ong ruh ba ka Seng ka kwah ba u Myntri un pynshai kaei kaba pynlong ïa ka WKH ban jngai bah ha kaba ïadei bad ban ïoh pdiang ïa kata ka madan phlang plastic kaba dei ka jingangnud jong kiba bun ki khun samla ka dong ka thaiñ.
U la ong ruh ba ka Nongstoiñ kaba dei ka Headquarter jong ka District ka don ïa ar tylli ki madan phutbol, kawei ka madan NDSA ha Nongpyndeng bad kawei pat ka Nongpathar Stadium ha Pyndengrei bad kine baroh ar tylli kidei ki madan kiba la bit la biang pura ban ïoh ïa u artificial turf hynrei balei u Myntri sorkar u ong ka jngai bah? Kumta na ka liang jong ka Seng ka dawa na u tei u Myntri bad khamtam ïa ka sorkar MDA2 ba kadei ban phai khmat lem ym tang na ka bynta ban pynïoh ïa u artificial turf hynrei ban pynïoh ruh ïa shibun ki jingdonkam ha kaba ïadei na ka bynta ban kyntiew ïa ki kam ïalehkai hapoh ka District.
Ka South Garo Hills District Cricket Association (SGHDCA) ka la rah ïa ka nam lahduh ha ka jingïakhun phainal pyrshah ïa ka West Jaintia Hills District Cricket Association jong ka lympung U-14 Girls Inter District Cricket T20 Tournament 2023 kaba la pynïaid da ka Meghalaya Cricket Association kaba la long ha Nongstoin mynta ka sngi.
Ka SGH ka la jop da 129 ron pyrshah ïa ka  West Jaintia Hills DCA, ha kane ka jingïalehkai phainal ha kaba ka wan ban sakhi lang da ki nongkitkam jong ka synjuk Meghalaya Cricket Association (MCA).
Kine ki ar kynhun ïalehkai ki la lah ban poi shaduh ka phainal hadien ba ki la lah ban ïalehkai bha ha ka group stage.
Ka SGH ka la long tang kawei na ki kynhun ïalehkai napoh ka thain Garo hills, katba kiwei pat ki kynhun ki long ka WJH, Shillong Cricket Association, East Khasi Hills CA bad ka West Khasi Hills DCA.
Ka SGH ka la jop lai tylli ki jingïakhun bad kawei ka jingïalehkai la hap ban pynsangeh noh na ka daw ka jingpynthut jong ka suiñ bneng.
Katba ka WJH ka la jop ar sien bad ka la shah liem noh shisien ha ka SGH bad kawei ka jingïalehkai la hap ban pynsangeh noh hadien ka jingpynthut jong ka suiñ bneng.
Hadien ba ka la kam ban tied nyngkong, ka SGH ka la lah ban kamai 206 ron bad hap tang 1 wiket na ki 20 overs.
Ka Shreya R Marak ka la shah pynhap wiket noh  ha ka Carieyoka Lyngdoh bad ka la lah ban kamai tang 18 ron  (1/68) tangba ka Tempali Basumatary bad ka Kimtera D Sangma ki la ïalehkai bha  bad pynneh haduh ban 16.
3 ober.
Ka Basumatary ka khlem shah pynhap wiket haduh ban da kut bad ka la kamai bun ron ha kaba ka la ïoh 81 na ki 72 bol, ha ka inning kaba la kynthup lang 10 tylli ki 4 ron, katba ka Kimtera ka la lah ban kamai 56 na ki 60 bol (khlem hap wiket)  bad ka la lah ban ïoh 5 tylli ki 4 ron.
Na ka bynta ka WJH, ka Anastesia S Shullai ka la lah ban kamai 10 ron shaneng, kata da ka jingïoh 14 ron.
Ka Shreya ka la ïoh 3 wiket, ka Dejiansua M Sangma bad Kimtera mar 3 wiket.
Ka thei ïalehkai jong ka SGH, ka Kimtera D Sangma ka la khur ïa ka nam Player of the Match hadien ba ka la lah ban tied bha.
Ha kane ka tournament baroh kawei, ki thei ïalehkai jong ka SGH ki la lah ban ïalehkai bha bad lah ban ong ba kadei tang kane ka kynhun kaba tam ïa ki ron bad ki wiket, ka Basumatary  kaba la ïoh 223 ron bad ka Kimtera 193 ron ki la long ki nongïalehkai kiba la kamai bun ron tam eh katba  ka Shreya (SGH) kadei ka nongïalehkai kaba la ïoh ban pynhap bun wiket tam, kata haduh 11 wiket.
La pynhap pyrda noh ïa ka jingïakob pynher kali kaba ar sngi ha Madan Kurkalang Field Bhoirymbong, ïa kane ka jingïakob ba la tip kum ka 4th Maximum Attack Challenge ba la pynïalehkai ha kane ka taiew ba lah dep  kaba la pynlong da ka Motor Sports Association of Mechalaya ha ryngkat ka jingïatreilang lang bad ka Young minds.
Ha kane ka jingïakob pynher kali la don saw tylli ki thup, kata ka Open, Suv, Rookie bad Ladies.
U Ronan Bazeley u khur ïa ka kyrdan ba nyngkong ha ka thup Open da kaba u la lah ban pyndep ha ka por kaba long 3:13:53, u Stephen Sympli u la wan ha ka kyrdan kaba ar (3:07:00) bad u Sheldon Synnah u la wan ha ka kyrdan kaba lai (3:09:38).
U Ronan Bazeley u la khur ïa ka kyrdang ba nyngkong ha ka thup Suv da kaba u la lah ban pyndep ha ka por kaba long 3:06:41, Ashley Kharpuri u la wan ha ka kyrdan kaba ar (3:14:37) bad u Ralph Lyngdoh uba la wan ha ka kyrdan kaba lai (3:14:47).
U Ashley Kharpuri  u la khur ïa ka kyrdan ba nyngkong haka thup Rookie da ka jinglah ban ñiah tang 3:10:44, u Zelesy Puro u la wan ha ka kyrdan kaba ar (3:14:56) bad Banishan Sohtun u la wan ha ka kyrdan kaba lai (3:16:28).
Katba ha ka liang jong ki kynthei (Ladies), ka Asibeiu Chopoid ka la wan ha ka kyrdan kaba nyngkong da kaba lah ban pyndep ha ka por kaba long 3:37:27, ka Chelsey Byrsat ka la wan ha ka kyrdan kaba ar (3:38:00) bad ka Melissa Soanes ka la wan ha ka kyrdan kaba lai (3:58:43).
Wat hadien ba la pynbna da ka tnad Transport ka sorkar jylla ha ka 25 tarik u Lber, 2023 ban shim biang ka bai-kali kumba myshwa hashwa jong ka jingwan ka khlam Covid-19 hynrei dang ïohi pat ïa ki nongñiah kali kamai khamtam ki Draibar Taksi ki dang shim kato kajuh ka bai-kali kumba la shim ha ka por ba pynjari ïa ka khangdam.
U Kynjatshai u la ïoh ban ïakren ïa ki nongleit nongwan, ki nongñiah kali kamai ha ka 28 tarik Lber ban kylli pyrthew hato kine ki nongñiah kali kamai ki la shim ïa ka bai-kali kumba shim mynshwa shwa ka jingkhang dam bad bun kiba la kren bynñiaw da kaba ong, “Ni tip shuh phi, hanga hi shimet ki shim kumba ki ju shim man ka sngi.
Haba kylli naduh naei phi shong kali shaduh shaei bad katno ka bai-kali, ka longkmie ka la ong, “Nga shong kali naduh Nongthymmai bad nga hiar shaduh Khyndailad bad ki shim ka bai-kali kumba ki ju shim T.
50.
Ngam I ba kin pynduna kine ki nongñiah kali kamai hynrei ki shim kumba ki ju shim hi man ka sngi".
Ha kawei pat, kata ha Khyndailad haduh Motphran ka bai-kali ba ki nongñiah kali kamai ki shim T.
20 ha ka jaka ba kin shim kumba myshwa tang T.
10.
Haba kylli katno ki shim mynshwa hashwa ka khlam Covid-19, Ka la ong, “Mynshwa bym pat don ka khlam Covid-19 ki shim T.
20 tyngka marwei na Nongthymmai sha Khyndailad lane sha Motphran, ki thep ruh ïa ki briew saw ngut shadien bad wei shakhmat bad teng teng ki thep arngut hakhmat.
Hynrei mynta wat hadien bym don shuh ka khlam Covid-19 ka bai-kali ka neh beit kumjuh.
Ha kaba ïadei bad ki nongñiah kali kamai bun kim pat tip ïa kane ka jingpynbna jong ka tnad Transport ba dei ban shim ïa ka bai-kali kumba mynshwa bad don pat kiba la tip hynrei kim kwah ban pynduna lane ban shim kumba shim mynshwa.
Haba kylli ïa ki katto katne ki nongñiah kali kamai (Taxi) halor ka jingpynbna ba la mih na ka tnad Transport halor ka bai-kali, ka jubab ba ïoh ka long, “Em ngim tip ei ei".
Ka jingkylli hangne ka long la ka sorkar kan leh ei ei halor kane ka bai-kali ha kaba bun ki paidbah ki la ud bad wat hadien na ka liang ka tnad Transport ka la dep ban pynbna paidbah ruh hynrei kine ki nongñiah kali kamai ki dang shim beit ïa kajuh ka bai kali kaba ki shim naduh ka khlam Covid-19.
Shuh shuh ki katto katne ki paidbah ki la pynpaw, “Haba kumne shi kumne ka bai-kali kam hiar shuh wat hadien ba la dep ban pynbna ruh, kan myntoi aiu shuh ïa ngi, ngi ba hap ban mad ïa kane man ka sngi hynrei ym lah ban leh ei ei.
Wat lada ka rem katno katno ngim banse ban kiew bad siew tang ban poi ha ki jaka ba dei ban poi.
Kiwei pat ki la pynpaw, “Ka sorkar ka la dei ban leh ei ei halor kane ka bai-kali wat hadien ba ka la dep ban pynbna khnang ba ka bai-kali kan long salonsar ha ki liang baroh ym ban kiew ban hiar, khnang ba mangi ki paidbah ruh ngim shem jingeh".
Ka kynhun ïalehkai kriket ba dei peit bad jied (Selection Committee) na ka bynta ki khynnah shynrang kiba hap ha ka thup Senior bad ha ka thup jong ki khynnah kiba hapoh 25 snem jong ka Meghalaya Cricket Association (MCA) ka la jied ïa ka kynhun ïalehkai kaba don 15 ngut, ha kaba u Wanlambok Nongkhlaw un lam khmat ïa kane ka kynhun ban mihkhmat ïa ka jylla sha ka lumpung ïalehkai jong ka ‘1st North East Inter State Friendship Tournament’.
Ïa kane ka lympung la pynlong da ka North East Cricket Development Committee (NECDC) ka ban long ha Nagaland naduh ka 29 tarik Lber.
Ka kynhun ïalehkai jong ka Meghalaya kan sa mih mynta ka sngi, ka sngi ka 28 tarik napoh nongbah Shillong ban leit bad ïashim bynta sha Nagaland ha ryngkat ka jingïasynran lang kiwei pat ki dkhot.
Ka NECDC ka long ka shnat treikam kaba kynthup lang ïa ka Meghalaya, Nagaland, Manipur, Sikkim bad Mizoram ïa kaba la seng ha u snem 2016 ban wanrah ïa ka jingïatylli hapdeng ki jylla jong ka thaiñ shatei lam mihngi ban don ka jingïatehlok kaba shirta, ha kaba ïadei bad ka jingïashim bynta ha ka Ranji Trophy bad ha kiwei kiwei dei ki tournament ïalehkai jong ka BCCI, bad ki roi ki par ha ka jingtei ïa ka jaka ïalehkai.
Ka rukom ban pynïalehkai ïa kane ka lympung ka long ha ka ‘one day cricket tournament’, yn sa ïohi hynriew tylli ki jylla ki ban shah phiah ha ki artylli ki group ban don lai tylli ha kawei, da ka round robin stage bad bud pat sa ka semifinals bad final.
Ka kynhun ïalehkai jong ka Meghalaya ki kynthup ïa u Wanlambok Nongkhlaw (Captain), Kishan Lyngdoh, Swarajeet Das, Ram Gurung, Jaskirat Singh Sachdeva, Rohit Shah (WK), Lerry G Sangma, Raj Biswa (Vice-Captain), Manish Sharma, Akash K Choudhary, Arbin Singh, Kevin Sanjeev Christopher (WK), Abhishek Kumar, Sanvert Kurkalang, bad u Anish Charak kynthup ruh ïa ki rangïalehkai ki ban ïa kyrshan lang kum u Chengkam Sangma, Arien B Sangma, bad u Tarique Anwar Siddique.
Na ka liang ka seng ka la phah ruh ïa Chiang D Shira, bad Biswajit Dasgupta ban ïa synran lang sha katei ka lympung.
Ka Executive Board of Directors jong ka World Bank ka la mynjur ban ai108 million US dolar kum ka ram ia Assam ban pynbiang ia ki jingdonkam bapher bapher, kum ka jingpyn-khreh ia ka jingwan lynshop lynsher jong ka mariang.
Kane ka project kan wanrah ia ka jingmyntoi ia ki 60 lak ngut ki nongshong shnong jong ka Assam.
Kane ka jingshibynta na ka 500 million US dollar jong ka jingbei pisa na ka bynta ka Assam, la iathuh ka World Bank.
La iathuh ba ka Assam Integrated River Basin Management Project ka long ban iada ia ka jingshlei um bad ka jingrong noh jong ka um ka ka khyndew hajan jong ki wah shilynter jong ka Beki and Buridehing river basins.
Kine ki jingtei bad jingker kin iada ia ki 1,00,000 ki nongshong shnong.
Kane ka project kan pynkhlain ruh ia ka jingialeh pyrshah ia ka jingshlei um da kaba bun ruh ki kor ki bor ai jingtip kiba ia dei bad ka jinglong jong ka suin bneng.
Kane ka jingai jingtip shaphang ka jinglong jingman jong ka mariang, kham tam ka jingpyntip kaba lah ban ktah da ka mariang, yn sa leh da ki nongtrei jong ka Sorkar.
Kane ka jingai jingia-rap, kan kynthup ia ka jingai jaka shong jaka sah kiba biang, kiba yn ym lah ban pynshitom ia u khunbynriew da ka mariang.
Kine ki jaka ai jaka rieh bad jaka shong jaka sah kin lah ban pdiang ha duh 10,000 ngut ki briew.
Kine bun na kine ki jingtrei kam lyngba katei ka project ki long ruh ban iarap ia kito kiba don kti ha ka jingai jingiarap ia kito kiba shem jingeh bad shemlanoh ha ki jingjia ba wan lynshop lynsher ka mariang ha kano kano ka por.
Yn pynkhlain shuh shuh ruh ia ki jaka ai jingiarap kyrkieh, ia kiba la tip kum ka Stat bad District Emergency Centres.
Ka jingshlei um ha Assam ha ka snem 2022 ka la ktah da lak ngut ki nongshong shnong jong ka Assamk.
Ia kane la iathuh da u u Auguste Tano Kouame, uba long u World Bank’s Country Director for India.
Kouame u la iathuh ba kane ka project kan long na ka bynta ka Disaster Rick Management jong ka Assam ban ialeh pyrshah ia ka jingpynjulor jong ka mariang bad ha ka juh ka por, kane ka project kan long ruh ban iada ia ka jingdon jingem jong ki paidbah nongshong shnong jong ka Assam.
Kane ka project ka long ruh ban ialeh pyrshah ia ka jingshlei um ha Assam bad ka rong noh jong ka um ia ka khyndew bad ban pynbha ruh ia ki jinglong jingman jong ki wah.
Ki wah ki long ka jingim na ka bynta jong ka Assam bad ki long ka jingdon jingem jong ka jylla Assam.
Ka jingshlei um, ka jingrong noh jong ka um ia ka khyndew, ka ktah ia ka trei ka ktah jong ki nongshong shnong, ka ktah ia ka jinglong jingman jong ka mariang bad kum juh ruh ia ka ioh ka kot jong ka Assam.
Ka Sorkar Assam ia ka iathuh ba ka jylla ka don hapdeng ka jingma na ka jingman na ka jingkylla syndet jong ka mariang, ha kaba u slap u la ban kiew na hapdeng 5 bad 35 na ka 100 bad ka jingshlei um ka lah ban kiew sha ka 20 na ka 100.
La iathuh ba ka jingma kaba ap ia ka Assam ka long na ka jingshlei um, kaba lah ban kiew haduh 25 na ka 100 na ka daw jong ka jingkylla jong ka mariang.
“Ka jingiatrei lang hapdeng ka Water resource management bad disaster preparedness ka long kaba donkam haduh katta katta ban iada ia ki jingdon jingem jong ka Assam ba kan lah ban pynkiew ia ka ioh ka kot jong ka.
ïa kane la iathuh da u Greg Browder, Anup Karanth, and Satya Priya, kiba long ki nongialam jong ka Task Team Leaders jong kane ka project.
Kane ka project, kan iarap ha kaba sain dur ban pynlong ia ki shong ki thaw kiba lah ban ialeh pyrshah lada wan ka jingpynjulor da ka mariang ia u khunbyn-riew, kum kaba pyn-biang lypa ia ki jaka rieh, ki jaka shong jaka sah ia ki nongshong shnong kiba shah ktah ha ka mariang bad ban pynbiang lypa na ka bynta ka jingbuh ia ki sem ki jaka ban iada ia ki jingri jingdup lada donkam kyrkieh.
Ka Mawpdang Sports Club ha ryngkat ka jingïatreilang lang bad ka Seng Samla Shnong Mawpdang kan sa pynlong ïa ka jingïalehkai phutbol ba la tip kum ka ‘Mawpdang Sports Club Inter-house Football 2023’ ka ban sdang ha ka 1 tarik Ïaiong 2023 hapoh Madan Football Mawpdang Japungktieh.
Kane ka lympung ïalehkai phutbol kan long lang ha ka thup senior bad Junior jong ki khynnah kiba hapoh 14 snem (Under -14).
Kan don ruh ka jingsam ïa ka khusnam kaba long 10,000 tyngka sha ka kynhun ïalehkai kaba rah ïa ka nam lahduh bad ka song pisa kaba 5,000 tyngka sha ka kynhun ïalehkai kaba wan ha ka kyrdan ba-ar, kynthup ruh ïa ka khusnam shimet kaba kynthup ïa ka Best Goalkeeper bad Top Scorer.
Ka bai rung na bynta kane ka lympung ïalehkai phutbol ka long 50 tyngka na bynta ki senior bad 10 tyngka na bynta ki junior.
Ïa ki kyrteng, lah ban leit ai (submit) ha kine ki dukan kiba don ruh ïa ki phun nombor, kynthup ïa ka dukan ha Dong Nong Thymmai (Sanroi Syiem 6009361781) bad Dukan Felisha Syiem, Dong Mawhylliem (Richmond Nongbet 9366738710) bad Nevin Syiem 9362067363), Dong Khlieh Shnong (Pyntip Syiem 9883306489 bad Garrywell Syiem – 9863734096), Dong Nongmawlieh (Fillbert Nongrum 9366620154), Regain Syiem 8787453528) bad Dukan Tamilia Synnah.
:Ka sorkar Meghalaya mynta, ka la pynkhreh ban pynmih noh la ka jong ka rynsan OTT ba tip kum ka “Hello Meghalaya", na ka bynta ban pynïoh kam pynïoh jam ïa ki nongdon sap jong kane ka jylla bad kan long kawei na ki rynsan kaba lah ban pynïoh ruh ïa ki nongshong shnong jong kane ka jylla ba kin pynïaid ïa kane ka bynta.
U Myntri rangbah jong ka Meghalaya, u Conrad K Sangma u la ong ba katei ka rynsan OTT ka la don ka jingïohi jngai, ha kaba ka don ïa ka jingthmu na ka bynta ki samla kane ka jylla kiba don jingmut ha ka laiñ mass media, kum ka jingshna phlim bad ki music video ba kin ïoh ka lad ban pynmih ïa ki bad ban lah kamai na kane ka rynsan.
Da kaba ong ba kane ka rynsan kaba ïasyriem bad ka rynsan YouTube, u Sangma, u la ong ba ki paidbah kim donkam haduh shi lak ne ar lak ki nongpeitkai ïa kane ka rynsan khnang ban ïoh jingmyntoi.
“Ngin sa pynduna ïa ki nombar, khnang ba kan suk ïa ki samla ba kin sdang ban wan ha kane ka rynsan bad ban kamai ja kpoh.
Ngin sa siew ïa ka bainong ha kata ka dur ka ban sa ïarap bha ïa ki wat la don tang khyndiat ngut ki nongpeitkai," la bynrap u Sangma.
U Sangma u la dep pynbna ruh ba ka sorkar ka dang pyntreikam ïa ka bainong ba kan siew, ha kaba ïadei bad ka jingïoh jong uwei u briew.
:Ka jingrwai Assamese, ba kyrteng ka " Hairo", ka dei ka jingrwai kaba la dep pyllait paidbah mynta u snem bad la shim bynta da u tyngshop bad ka puron jong ka Assam, ka Soma Laishram bad u Vivek Bora.
Ha katei ka jingrwai, la rwai da ka Pushparani, katba u Music Director, dei u Rahul Blue bad u nongtem Guitar, dei u Reget bad la thaw ïa ka da u Dalom Gurumayum.
Ki Make-up artist dei ka Priyananda, Tom Porompat bad u Amarjit, katba ïa ka Guest Make-up dei u Naoba Khunyai, Asst.
Make-up da ka Jeshika bad ka Meneka.
Ïa ka Costume, dei u Karan Thokchom, Pabitra bad ka kompeni Wibi Creations.
Asst.
Costume, dei u Enao Kongpal bad u Romesh, u Director Of Photography, dei u Nareshwar RK, Asst.
Camera, dei u Rojit, ïa ka Light, la shimti da u Brojen, ka Trolly da u Ingocha, katba ka nonghikai shad dei ka Yumnam Leo.
U Associate Director, dei u Govinda Mangaang, U nongpynwandur ïa katei ka jaka ring ïa kane ka jingrwai dei u Maurice Chirom (Astra), u Production Manager, dei u Naocha, Asst.
Editor & Vfx, dei u MP Wai, Editor dei u Yoimayai Mongsaba, Ki nongpynmih ïa kane ka jingrwai dei ka kompeni Team H360 PICTURES, la shna ïa katei ka jingrwai da ka kynhun jong u Hemanta Khuman bad kane ka kynhun ka ai khublei ïa u Suraj Sharma Laimayum.
:Kawei na ki khubor kaba la ïoh ban interview ïa kawei na ki nongrwai ba tbit ha kane ka jylla Meghalaya, ka kong Kyntiewlin Mawphniang.
Utei u nong interview u la ïoh ban leit hapoh ka ïingsah jong i Kong Kyntiewlin bad shim ïa ka interview ïa ka, da kaba ong, ‘te paralok hangne ngi la ïoh ban ïakren bad i kong Kyntiewlin lem bad i mei jong i, te ha kane ka por, ngin ïoh ban pynsngew ïa ka jingïaid lynti ka jong i, ha kaba ïadei bad ka rwai ka siaw ka put ka tem,’ bad utei u nong interview u la ïa khublei kti bad ki.
U la kylli ïa i, ‘Nga kwah ba phin pynithuh ïalade bad ka jingïaid lynti jong phi ha ka kam rwai bad kane ka shnong kaba phi sah ka dei kaei bad phi khot kumno?’ ‘Khublei ïaphi baroh, te nga dei i Kyntiewlin Mawphniang bad nga shong nga sah ha Mawtnum, Ri- Bhoi district, Nongpoh bad kane ka dong kaba nga sah, ka dei ka Lumdiengjri kaba hap ha Mawtnum, te nyngkong eh, nga ai nguh ïa u Blei, uba la lah ban don ryngkat bad nga haduh kat kane ka khyllip mat ba mynta, ba nga long briew man briew haduh katne, ka dei ka jingdon ryngkat lang jong u Blei bad ryngkat ki jingkyrkhu jong u.
Te nga la sdang ban rwai naduh ba nga dang don 7 snem ka rta, nga sdang ruh ban tem ha ka rta kaba 12, kumta hi ka jingsdang jong nga, ka long na ki ïingmane ruh kumjuh, nyngkong eh te ka dei na ïingmane, ngi ïa practice ha ïing ruh, ha skul bad ki katto katne ki rynsan kiba nga la dep ïashim bynta’, la jubab i kong Kyntiewlin, la kylli biang utei u nong interview, ‘te phi la ju poi pyrkhat kaba kane ka sur kaba phi don, nga tharai ki paralok jong ngi kiba ju sngewtynnad bha ban sngap ïa ki jingrwai jong phi, ki la ithuh bha ïaphi bad ym dei tang ki paralok, hynrei ha ka jylla hi baroh kawei, ki la ithuh bha ïaphi ba phi la long paw bha, te phi la ju pyrkhat bha ba phin long kata ka samla ka ban paw hapoh ka jylla, lem bad ki jingrwai jong phi, phi la ju poi pyrkhat ïa kine?’, ‘em kine baroh te nga ngeit ba ka dei ka jingïalam kaba stad jong u Blei, ngam poi pyrkhat ba ngan long haduh katne ba ka jingrwai, ki jingthoh jingrwai jong nga kin paw ba ngan ïa poi ban ïa rwai ryngkat bad kiwei kiwei ki paralok nongrwai, te ngam poi pyrkhat, hynrei nga ai nguh ïa u Blei kine ki jingkyrkhu baroh,’ la jubab ka kong Kyntiewlin.
La ong sa u nong interview, ‘te khublei shibun eh sngewtynnad mo, namar ba kaei kaei kaba phi ïaid lynti ha ka jingim, phi buh beit shwa da u Blei hakhmat bad ka long kaei kaei kaba kum ki briew ngi dei ban kynmaw ïa kata mo, te nga kwah ban kylli pat hato kane ka kam kaba phi la angnud naduh dang rit ne ka dei kaba phi, phi dang lap shen ne?’, la jubab ka Kong Kyntiewlin, ‘naduh dang rit te nga don ki jingangnud bad ngam poi pyrkhat ba ngan long kumne mynta, ba ngan long nongrwai, ba ki jingrwai jong nga kin paw, ki don kiwei ki jingangnud, kum ki kam jong nga bad nga shim ruh ba kane ka kam rwai ka dei kaei kaei ka jingsngewtynnad jong nga, nga sngewtynnad ban rwai, ka pynkmen ïanga haba nga rwai, te ha kiwei kiwei ki kam nga angnud da kiwei hi ki kam ba ngan long, nga kwah da kiwei ki kam, ym dei da kane ka kam rwai’, la kylli biang u nongshim interview, ‘te ïathuh ïangi shaphang ka lynti kaba phi, phi ïaid shano ne phi la ju wan rwai ne ha ki rynsan ki baheh kaba phi la ju wan rwai lada ka long hapoh jylla ne shabar jong ka jylla ne?’, ‘te nyngkong eh, te nga sdang na ïingmane, ha skul, hadien kata, ki don ki competition kiba, ki rynsan ngi leh shane sha Ri-Bhoi hi te hadien kata, da nga leit sah sha Shillong, nga ïoh ban ïashim bynta ha ka Meghalaya’s Got Talent, te nga la poi sha ka final bad nga dei ka finalist jong ka Meghalaya’s Got Talent 2018, te hadien kata, nga don ruh ïa ki choir, nga ïasnoh noh bad ki choir, ngi leit rwai kylleng kylleng ha Shillong, nangta nga don ruh ki band, mynshuwa ki dei ki country band, te ngi ïa leit rwai kylleng kylleng ha Cherry Blossom Festivals, nangta ki don ruh ki wedding ngi leit bun hi kita ki festivals kiba long ha kane ka jylla jong ngi ha Shillong’, la jubab ka Kong Kyntiewlin.
U President ka Federation of Khasi Jaiñtia and Garo People (FKJGP) ha ka 27 tarik Lber u la ong ba shen ka seng kan sa leit ban pynkynmaw sha ka sorkar halor ki mat kiba ka seng ka la rah sha ka sorkar ban pynurlong, kiba haduh mynta ki dang sah teng khlem pat urlong.
Haba ïakren bad u President ka FKJGP u Bah Dundee Khongsit, u la ong ba shibun ki mat kiba ka seng ka la dawa na ka sorkar ban pynurlong kum ka Inner Line Permit (ILP),  ka jingithuh noh ïa ka ktien Khasi bad Garo ha ka kyrnit kaba phra bad ka ïoh kam ïoh jam jong ki samla, haduh mynta kim pat urlong satia.
U la ong ruh ba ka seng ha ryngkat bad kiwei ki seng bhalang kin sa ïashong pyrkhat ban ïakren halor kine ki mat, bad ban pynbor ïa ka sorkar jylla ba kan leit pynkynmaw biang sha ka sorkar pdeng ïa kine ki mat.
Ha kawei pat ka liang, u Bah Khongsit haba kren halor ka jingwanrah ka sorkar ïa ka aiñ rew ban pyndam noh ïa ka Meghalaya Gaming Act, u la ong ba ka jingdawa ban pyndam ka dei ka jingdawa jong u paidbah ka jylla.
Kumban shu pynkynmaw, hadien ba ka sorkar ka la wanrah ïa kane ka aiñ, ki kynhun bapher bapher ki la mih ban dawa pyndam noh ïa kane ka aiñ bad kane ka la pynlong ïa ka sorkar ban wanrah ïa ka bill ban pyndam noh ïa kane ka aiñ.
Ka Federation of Khasi Jaiñtia and Garo People (FKJGP) West Khasi Hills District, ha ka 27 tarik Lber ka la pynpaw ïa ka jingsngewdiaw halor ka jubab jong u Bah Shakliar Warjri, Myntri ka kam ïalehkai, halor ka jingkylli kaba la wanrah da u Bah Gabriel Wahlang, MLA ka Nongstoiñ, ha kaba ïadei bad ka jingpynïoh madan Artificial Turf ha West Khasi Hills.
Haba ïakren sha ki lad pathai khubor ha kane ka sngi, u Bah Anthony Umiong Sport Secretary ka FKJGP, u la ong ba kaba la pyndiaw ïa ka seng kadei halor ka jingjubab u Myntri sorkar ba dei peit ïa ka kam ïalehkai ha kaba u la kren shai da kaba ong ba ka jngai bah ïa ka West Khasi ban ïakren ïa ka madan artificial turf.
Shuh shuh u la ong ruh ba ka Seng ka dawa na ka sorkar ba kadei ban shim khia ban phai khmat lem na ka bynta ka WKHD namar ba ha ka Headquarter jong ka District kaba dei ha Nongstoiñ kadon ar tylli ki madan football kawei ka madan NDSA ha Nongpyndeng bad kawei pat ka Nongpathar Stadium ha Pyndengrei bad baroh ar tylli kitei ki madan ki long kiba lah bit lah biang pura ban ïoh ïa u artificial turf hynrei balei u Myntri sorkar u ong ka jngai bah ban ïoh artificial turf.
Ka kam jngohkai ka dei kawei kaba kongsan tam ha kane ka jylla Meghalaya na bynta ban kyntiew ïa ka ïoh ka kot jong ki nongshong shnong khamtam sha ki jaka nongkyndong.
Kane ka tnad ka dang shu khie lung shen ha kane ka jylla watla ka la don ka jingsdang katto katne por mynshwa lyngba ka jingtrei jong ki riew shimet, ki shnong.
Ka kam jngohkai kan pyllait ïa ka jylla na ka jingduk, ka jingkyrduh kam jong ki briew bad kan ïarap ban kyntiew ïa ka ïoh ka kot jong kiba bun ki longïing longsem ha ki jaka nongkyndong.
Bun ki jaka jngohkai kiba dang shu khie lung ha kine ki sngi bad kila mih kila paw lyngba ka jingtrei shitom jong ki riew shimet, ki kynhun.
La ju sakhi ba man ka por, ki jaka jngohkai kiba itynnad, kiba phylla kum ki lum ki wah, ki jingbuh jingsat ka mariang, ki krem bad ki spah hyndai ki la nang paw bad nangmih ha kine ki sngi lyngba ka jingshim khia jong ki riew shimet, ki kynhun, bad ki don ruh ki shnong.
Kine ki jaka jngohkai ki don jngai na ki jaka ba don surok, ki don jngai na ki shnong hynrei ki long kiba khring ïa ki paidbah nongwankai pyrthei, khamtam kiba ieid ïa ka mariang.
Ka jynkieng jri ka dei kawei ka nongmuna kaba khraw tam ha ka thaiñ Riwar ka ri Khasi ha kaba ki la long ka spah phylla haduh ba ka UNESCO ka la kyndit bad phai khmat sha kane ka bynta.
Ka jingdon ka jynkieng jri ka la khring ïa kiwei ki jaitbynriew ban wan sha kane ka jylla ban ïohi ïa ka jingphylla na ka jingstad jong ki briew hyndai ha kane ka thaiñ.
Hynrei kawei kaba sngewsih ka long haduh mynta ka sorkar jylla ka la shu sngew hieng ba ka la ïarap ban kyntiew ïa ka kam jngohkai namar ba ka ai pisa ban shn ïing basa ne homestay, guest house katba ha ka jingshisha, kine kim dei kiba pynkiew ïa ka kam jngohkai.
Kiba bun ki jaka jngohkai kiba dang thymmai bad kiba rim, ka jingkyrshan ka sorkar kam long kaba sngew dei ban ïaroh namar ba bun ki projek kiba la dei, kiba la biang nadong shadong ban ïoh ïa ka jingïarap jingkyrshan na ka sorkar hynrei ki shah kyntait tang na ka daw jong ka jingisih ne daw ka politik tad dor jong ki briew kiba don ha ka bor.
Ki kam sorkar ban ïarap ïa ki jaka jngohkai pyrthei ka dei tang ka jingshu lape najrong ban ïoh nam ïalade ne kumba ong trei u sniang ïoh nam u ksew.
Bun na ki jaka jngohkai pyrthei kiba la pynïaid ki kynhun kum ki society, ki riew shimet, ki la kiew hi na ka jingshim khia jongki khlem kano kano ka jingïarap na ka sorkar bad kaba sngewsih ka long ba ki jaka jngohkai kiba pynïaid ka sorkar, ki tap sohpailen lut bad sah ïing jah lut bad ka daw halor kane, ka sorkar ka tip khamba.
Ka sorkar jylla ka la dei ban sngew lehraiñ ban kam ba ka la leh ban kyntiew ïa ka kam jngohkai pyrthei haba baroh ki jaka jngohkai ki dei kiba la leh, pynbha bad kyntiew hi ki nongshong shnong.
Ka polisi ka kam jngohkai ruh ka treikam kumno lait noh tang na kaba ai ram ban shna ïing sah briew.
Ha u snem 2012, u myntri rangbah ka jylla ha katei ka por u Dr Mukul Sangma u la thaw shi sien thaw 4 tylli ki district ha ka jylla, kaba la pynshaiong ngaiñ-ly-ngaiñ ïa ki nongwohnia (critic) pyrshah ïa u.
Kane ka jingpynkha saw tylli shi sien ha kajuh ka por, ka la pynkyndit bad ka la pynkhih pyrthei puk ha ka jylla.
U Dr Mukul u la pynkheiñ lut ia ka Rekod jong kiwei ki myntri rangbah ka jylla ha kane ka sap jong u ban shna District 2 tylli sha Rilum Garo, ka South West Garo Hills bad ka North Garo Hills katba 2 tylli sha Rilum Khasi ki kynthup ia ka East Jaiñtia Hills bad ka South West Khasi Hills.
Ka la don ka jingdawa kaba jur bha ha kato ka por ba dei ban thaw district noh ïa ka Mairang ban pynïakhlad noh na ka West Khasi Hills bad ïa ka Sohra kaba la ju dawa slem bad kiba dei ruh ki Sub-Division kiba  la rim bha ha ka jylla.
Hynrei ha katei ka por, u la thaw ruh ia ka Sub-Division kynthup ka Mawthengkut bad ka Pynursla sha rilum Khasi Hill bad kane ka la nang pynlyngngoh shuh ïa kiba kren pyrshah ia u namar ba kiwei kim lah wat ban leh kumba leh ma u.
U la thaw ruh ïa ki Block kum ka Mawlai, ka Sohiong bad kiwei sha Garo Hills.
Ym lah ban shu beiñ lut ïa kane ka jingleh jong u Dr.
Mukul bad ym lah ban shu ïaroh lut khait namar ba ki don kiba bha palat bad don ruh kiba sniew.
Na ka bynta ka jingthmu jong u shimet bad ki paidbah jong u, ka la bha palat hynrei ka don ka jingleh shiliang pat namar ba kiwei ki jaka kiba dei hok ban ïoh district ki shah kyntait namar ka daw sain pyrthei, kaba la ïa tip paidbah lut haduh dpei.
Kine ki district ki sub-division ba kiba la thaw ha kitei ki snem ki dang long kiba dang shu kha duna namar ba la shu treikam dkoh haduh kine ki sngi.
Haduh mynta kine ki district ki dang bun ki jingduna naduh ki jingtei ban buh ophis, ki tnad sorkar bad kumjuh ki nongtrei bad bun ki kam bym pat lah ban leh ïa ki jingdonkam ki paidbah.
Ka por ka la iaid  7 snem eiei mynta hynrei kine ki district kim pat biang satia bad kumjuh ki sub-division kim pat lah ban treikam eiei lait noh tang ki kam thohmut thohmat hynrei bun kiba hap leit sha district.
Klet ïa kine baroh, mynta ka sorkar ka la dei ban plie ïa ka jingmut jingpyrkhat kaba kham ïar.
Ki paidbah man ka sngi kila ïakren ïakhana, ki ïathnum ïa ka jingkhapngiah ka jingkhim ki jaka namar ka jingbun briew ka jingnang roi ki kam ki jam ha ka nongbah Shillong bad ki shnong ba marjan ne khapsor (Shillong agglomeration).
Ka East Khasi Hills ka dei ka district kaba heh bha ban ïanujor bad kiwei ki district.
Ym tang ba ka heh ka jaka ka puta hynrei ka bun ruh ki briew namar ba ka dei hangne ba don ki ophis baheh duh ha ka jylla, ka Secretariat.
Ka sorkar ka dei ban pyrkhat ban saiñ dur thymmai ïa ka sor Shillong bad ki markhap jongka bad kata ka long ba ka dei ban thaw noh da ka District kaba lah ban dei ka Shillong District ne kano kano ka kyrteng da kaba kdup ïa ka sor bad ki markhap jongka (Agglomeration) ban pynïakhlad noh bad ka East Khasi Hills kaba mynta, khnang ban pynsuk ban pynsted ïa ki kam ki jam bad ïa ka East Khasi Hills.
Lada ka sorkar ka pynkhlad noh ïa ka Shillong na East Khasi Hills District, kan don bun ka jingkylla ha ki kam pynroi, kan pynsted ïa ki kam ki jam.
Ka rep ka riang ka dei ka kam kaba kongsan tam ha ka jingim jong u briew bad ka dei ka bynta jong ka kam, kaba ai kam ai jam bun tam ïa baroh ki briew ha kane ka jylla Meghalaya bad wat ha ka ri India baroh kawei.
Ha ka kam rep, ym donkam kyrdan pule hynrei ka donkam ka jingsmat, ka jingsting ban trei ïa kano kano ka kam rep bad dei na kane ka daw ka ai kam lut ïa baroh lait noh tang kiba alhia.
Katkum ka jinglum jingtip, ki mar rep ba kongsan ha kane ka jylla Meghalaya ki long u khaw, u riewhadem, sohlah, sohtrun, bad ki soh ba bun jait.
Nangta ki jhur kum u pathaw, u bin, u kubi, u sohsaw, u kajol bad u skot.
Katkum ka tnad ka rep ka riang, u khaw u dei uba kongsan tam ha kaba ka jingrep ïa une u mar rep ka la kot sha ka 104800 Hectare na ka jingheh jaka rep kaba 276932 Hectare.
Kumba 70% ki nongshong shnong ha ka jylla Meghalaya ki im na ka rep ka riang, ki trei ki ktah ha ka kam rep bad ki kam ba ïadei bad ka bad ka jingnoh synniang ka rep ka riang ka la kot sha ka 22 percent jong ka Gross Domestic Product (GDP) ka jylla.
Ka jylla ka la ïakynduh jingeh bha ha ka jingduna mar bam bad ka hap ban shu thied ne wanrah nabar jylla khnang ban pynbiang ïa ka jingdonkam bam jong ki nongshong shnong kiba la kot sha ka 35 lak ngut eiei.
Ka daw ka jingbym lah ka jylla ban pynmih marbam ban pyndap nalade ka dei namar ka jinglong ka mariang, ka jingbym biang ka jingpyntreikam ïa ki tiar juk stad, ka jingbym biang ka jingkyrshan ka sorkar ïa ki nongrep, ka jingbym don ka ïew ka hat, kaba la pynjaituh ïa ki nongrep ban rep ban pynmih shibun.
Watla kumba 81 percent ki nongshong shnong ki shaniah ha ka rep, hynrei ka jingdon ki jaka lah ban rep ki long tang 9.
87 percent na ka jingdon ka jaka rep ha ka jylla.
Ka jaka rep ha jylla Meghalaya ka don 2243 hectare.
Kumba la sakhi, ha kane ka jylla tang shu dei u nongrep, la shah kheiñ lypa ba shu syrdep namar ba ka kamai kam ïahap bad ka jingdonkam.
Ha ka jingshisha, ki briew kiba don ha ka sorkar, ki ju kyang jam bha ha ka por elekshon, ba ka rep ka dei u budlum ka ïoh ka kot jong ka ri hynrei ynda la jop, ynda la wan ha ka bor, la sahlum lut kita ki jingïaroh ha ka por elekshon.
Ha jaka ban wanrah da ka polisi kaban myntoi junom, ban kyntiew ïa ka rep ka riang, ban wanrah da kiwei ki lad ban kyntiew ïa ka rep ka riang, kila lapmiet noh ban pynbiej ïa ki nongrep da ka skhim san snem.
Ka jingbym don ka polisi kaba biang, ka la buh sha ka kyndong ïa ka kam rep ha ka jylla bad ki nongrep ki long tang ki nongshah leh isynei lem namar bunsien kim lah ban mih sha madan ban ïakhih kumba leh kiwei kiwei ki kynhun namar ba tang shu sangeh leit bylla leit rep shi sngi, la duh ja ha ïing ha sem.
Kaba donkam eh mynta ka long ba ka sorkar ka dei ban kyntiew ïa ka kam rep ryngkat ki kam ri jingri da kaba pynbha, wanrah ki tiar juk stad kumno ban pynbha ïa ki mar rep ne ki jingthung kiba don kiba dei tynrai na kane ka jaka ym ban wanrah kiba nabar.
Lada ka sorkar ka nang ban btin lynti ïa ka kam rep, bun ki samla ba la nang la stad kin phai khmat sha ka kam rep.
ïPeit ba ïalam bakla ïa ka Rel da u Ma Sngiawbhalang Dhar Dy.
CM ha Ïing Dorbar bad ka Hindi u Lat ruh kam biang katkum ka Art 348 jong ka Constitution.
Wow! Ka jingkwah Rel kane ka Sorkar Meghalaya, kat haduh ba ka la pynlong ïa u Ma Sngiawbhalang Dhar Deputy Chief Minister, ba un ïalam bakla hapoh Ïing Dorbar, ha ka 22 tarik mynta u bnai, hana ba ka Khasi Hills District Council (KHADC) ka la dep ai jingmynjur (NOC) na ka bynta kane ka kam, na Tetalia sha Byrnihat.
Kane ka la pynlong pat iï u CEM ka KHADC, Bah Titos Chyne, mar-mar ban pyrshah ïa katei ka jingkam u Dy.
CM, ba ka KHADC kam pat shym ai kum kane ka NOC.
Ha ka jingshisha, kat ïa kane ka kambah, u Dy.
CM uba la ju long MLA 4 sien kynthih, u la dei ban ngat hapoh ki kyndon ka Privilege Motion, kiba don ha ki Rule ka Assembly, lym kumta, kan sa sah-dak (precedent) ha ki por kiban wan, namar kan sa pynmih jingkyllaiñ ruh, ba ñiuma, kum kane ka jingjia ka la jia teng ha u snem 2023 bad ka la shu kut noh.
Lah ban leh kumta da ki Speaker ha ki por kiban wan, da kaba kdew nuksa na kane ka jingjia kaba mynta, khamtam habym ïeng lang ki MLA ka liang pyrshah.
ïïHa Dorbar District Council, ngi la ju ïakren halor kane ka kam na ka por sha ka por bad dang ha u snem ba la dep, ka Ïing baroh kawei ka da kyrshan ïa ka jingtyrwa jong nga ban pyrshah ïa ka jingwan ki Rel shane.
Tip balei ka Sorkar jylla pat ka kwah Rel katne-katne, haba lah dep ïoh sha Garo Hills bym don ba pynwit, kam la dei ban biang? Na ka bynta ka thaiñ Khasi-Jaintia te, kan ym wanrah jingmyntoi ei-ei, lait noh ïa ki shikham-arkham, ki mahajon Marwari bad ia ki Marwari Khasi-Pnar, kiba pyrkhat tang ïa ka mynta, ïa uba bun te kan long beit ka jingïap suda.
Ki Rel niuma, ki lah ban pynkhie khohreh kai shipor-arpor, lait nangta kin bun ki jingma.
Ki dieng ki siej shuwa kiban ïap nyngkong, da ka jingshahmait, yn bud sa ki lum ki them kiban shah pyntwa, ki shnong ki thaw kiban kylla dur bad shah pynkynriah, sa ïa ki dulir long trai khyndew yn sa nang ïa peit, kumno, ïano bad lano yn siew dor bad kumta ter-ter.
Kumta yn paw shuwa ki jingkylla ki shnong- ki thaw, yn sa ïohi ruh shen ïa kita ki Rel kiban sa wan par, ryngkat bad ki nongwan rung baphylla bad babun jait- bun rukom, phew rynjaiñ.
Mano ban khang? Shano shuh kita ki Syiem ki Sirdar, ki Myntri, shano kin ialeit, haba ki bor Sorkar ki la ai ïa kaba phi kwah hi? Mano shuh ban peit ïa kita ki dulir ne ki pata khyndew bad kum kine kiei-kiei?Kita ki Seng Bhalang kiba kit shisha ïa ki kam paidbah ruh, katno kin shan, namar yn mih sa kiwei pat kiban ïa knieh lang, pynibor lang ban ïoh jingmyntoi.
Baroh-baroh kiban kwah long trai, long malik lut ïa kita ki par dewïong, par-mawshun bad ïa ki jaka rep jaka riang.
Dei ia kum kine, ba dei ban peit bniah bha.
U Assam pat uba ha syndah un sa leh la ka bynta.
Haba la kwah rhah palat, kwah lut yn poi sha ka duh lut.
Yn leit ud? Yn ud shano habym don nongsngap shuh? Kita kiba dei ban sngap ruh, bun kiba kynshoit mynta ban pynlong ïa kine kiei-kiei, te sa mano pat ban sngap?Ki Naga te kiba stad shisha.
Ki Rel ki poi tang ha ki ri thor Dimapur, mynta da ki phew-phew snem, ym kumba long ma ngi shane.
To kam pher lada ki wan ki Rel kit mar-mata tang haduh Khanapara-Byrnihat, kumba la ïa kren la slem.
Nga ban jur biang namarkata, ba ki Hima, ki Raid, ki Shnong ki thaw, ki Seng Bhalang bad ki paid kiba sngewkhia ïa kane ka kam, kin ieng lang kawei, bym bit ban shah ia ki bor Sorkar ban pynrung ia ki Rel sha kane ka Thain, da lei-lei.
U Lat Phagu Chauhan ka jylla Meghalaya jong ngi pat, haba um lah bha ban pule ha ka Phareng, kumba pynshai u Chief Minister Conrad Sangma, hynrei u pule da ka Hindi ia ka jingthoh jong u, ha ka sngi shong Dorbar Mang Tyngka, ha ka 20 tarik une u bnai Lber, ka shonghok ia ka kynhun ki 4 ngut ki MLA Prah, ba kin woh nia bad ban mih noh shabar, kum ka dak jong ka jingpyrshah jong ki ia u Lat, uba pule ha ka ktien Hindi, kaba ki MLA kim sngewthuh ei-ei, lait noh tip tang mano.
Uba lah ban sngewthuh, lehse uwei lane arngut eh lada don.
Kata te kam da pher eh, sngewthuh ne ym sngewthuh, hynrei ka Constitution ka ri India, Art.
348, ka dew shai kdar, ba long katba long ia kata ka ktien Hindi, hynrei ha Supreme Court bad ha ki High Court baroh, kynthup ha Ing Dorbar Thaw Ain Parliament bad ha baroh ki Ing Dorbar Thaw Ain ki jylla, ki jingthoh bad ki jingiakren kin long beit ha ka ktien Phareng.
Ai ba ka Sorkar Jylla kan sngewthuh bha noh ia kane bad ban pynbeit noh ha u snem uban wan, ba lada dang dei hi ujuh u Lat ruh, lada u praktis phareng bha noh shisnem, lehse la lah hi ban kem da ki nongsngap.
Lym kumta, ka Sorkar ruh ka dei ban dawa ban phah da ki Lat kiba nang ia ka ktien Phareng kumba la kdew haneng.
Ki nongthawaiñ na ka seng Voice of the People Party (VPP) ha ka 27 tarik Lber, ki la sei madan da ka map jong ka jylla Meghalaya ha ka miej jong ka Ïing dorbar thawaiñ ka jylla ban kdew ba ki jaka bapher bapher ba la kam trai da ka Assam ki hap hapoh u pud u sam jong ka South Garo Hills bad Ri Bhoi distrik katkum ka jingpyntip da ka sorkar jylla jong u snem 1976 bad 1992.
Haba ïashim bynta ha ka jingïatai ba lyngkot halor ka jinglum khajna ïa u synsar da ka Karbi Anglong Autonomous District Council (KAAC) na ki nongrep ka thaiñ jong ka Block II, ka mat kaba la wanrah da u MLA ka Mawhati konstitwensi, u Bah Charles Marngar, u MLA ka VPP na Nongkrem konstitwensi, u Bah Ardent Miller Basaiawmoit u la ong ba katkum ka map ba la pyllait da ka sorkar jylla, u pud u sam kaba pynïasoh ïa ka jylla hapdeng ka Assam bad ka Meghalaya ka paw ba katkum ka jingbatai jong ka dkhot barit ba 11 na ka dkhot ba 20 jong ka Kyrnit ba 6 jong ka Riti Synshar ka Ri India.
Katkum ka jingïathuh u Bah Basaiawmoit, ka jingpynrung ïa u pud u sam jong ka South Garo Hills ka long katkum ka jingpyntip jong ka sorkar jylla ha ka 3 tarik Nohprah, 1976 bad la pynrung ïa u pud u sam jong ka Ri Bhoi katkum ka jingpyntip ka sorkar jylla ha ka 4 tarik Jylliew, 1992.
“Kane ka map ka pyni ba baroh ki jaka ba la kam da ka Assam ka paw shai ba ka don hapoh jong ka jylla Meghalaya.
Lada ka sorkar Meghalaya kam don ïa kane ka map ba la pyllait da ka sorkar jylla, nga kloi ban aiti ïa kane ka map sha ki," la ong u nongthaw aiñ na ka seng VPP.
Haba jubab halor ki jingkren u MLA ka seng VPP, u Myntri Rangbah ka jylla u la ong ba ki mat ba la wanrah da u MLA na Nongkrem konstitwensi ka pynthikna tang ïa ka nongrim jong ka sorkar jylla halor ka jingkam trai ïa ki jaka ba hap ha u pud u sam ba don hapdeng ka jingïa kajia.
“U la kren ban kyrshan ïa ka sorkar bad nga ai khublei ïa u halor kata.
Ka sorkar Meghalaya ka la ju pynthikna ban kdew sha ki map kiba la ai ha ki por mynshwa ha ki jingkam kiba ngi la kam.
Lada kito ki jaka kim don ha ka, kata ka mut ngi la aiti ïa kito ki jaka sha ka Assam.
Kumta, kito ki jaka ki paw kum ki jaka kiba ngi la kam ha ki map jong ngi bad kata ka dei kaei kaba ngi la leh.
Ngim shym la siti noh ïa kito ki jaka," la ong u Myntri Rangbah.
U la bynrap shuh shuh ba kane ka mat halor ka jingïakajia ïa ki jaka ka ju jia khah khah namar baroh ar tylli ki jylla kata ka Assam bad ka Meghalaya ki kam ïa kito ki jaka.
“Ha ka jingshisha ka jingdon jong kine ki jaka ha ka map jong ngi ka pyni ba ngi long skhem ha ka nongrim jong ngi, hynrei ngi hap ban wad ki lad ki lynti ban pynbeit ïa kane ka jingeh namar baroh ar tylli ki jylla ki kam ba kadei ka jong ki," la ong u Sangma.
Hashwa kane, u MLA ka VPP u la kam ba ka jingmon jong ka sorkar Meghalaya ban ïakren bad ka Assam kadei ka daw balei ba ki nongshong shnong ha khappud ki ïa kynduh shibun ki jingshah lehbeiñ.
“Katba ka sorkar Meghalaya ka dang ïakren bad ka Assam, katta ka Assam ka dang long shlur ban wan kyntur pud bad ban lehbeiñ," la ong u Bah Basaiawmoit.
Katkum ka jingsngew u Bah Basaiawmoit, ka sorkar ka la dei ban pynkylla ïa ka rukom treikam jong ka, “namar ka i kumba ka don ka jingngeit ha ka jingmut jong ka sorkar Assam ba ki nongïalam ka Meghalaya kim tip wat ïa la u jong u pud u sam.
"Haba jubab halor kane, u Myntri Rangbah u la ong, “Ngi lah ban rai ban ym ïakren bad lada ngi rai kumta, nga tharai ngin ym lah ban pynbeit ïa kane ka mat, ka jingïakajia kan ïai bteng, kin don bun ki jingjia bad ki jingeh bad ngin ïai bteng kumta ha ki 50 lane 100 snem ban wan da kaba ngim ïakren ban pynbeit.
Hynrei kata kam dei kaba ngi sngew dei ban leh.
Ha kane ka juk kaba mynta, kum ki nongïalam kiba don ha ki kyrdan ba don ka jingkit khlieh, ngi dei ban wad ki lad ki lynti ban pynbeit ïa ki jingeh.
Ka long ka rai kaba eh bad ngin ïai ïakynduh shibun ki jingïaleh.
".
U Myntri Rangbah ka jylla u Conrad K Sangma u la ong ba ka kam pynbeit pud hapdeng ka Meghalaya bad ka Assam ka long kaba jyrthiaw bha bad kaba kyllain haduh katta katta.
Haba jubab halor ka jingïathir halor ka jingpynbeit pud hapoh ka ïing dorbar dang shen, u Conrad u la ong ba ka sorkar MDA kam shym la shim burom ïa kane ka kam hynrei ka ai khublei ïa kiwei ki sorkar kiba la leit ruh kiba la shim ïa kane ka kam.
“Shibun ki jingïalang naduh 1972 kumba 32 tylli jong ki myntri rangbah la pyllong ha ka por mynshwa ha kine ki 50 snem ba la leit, naduh ki kyrdan myntri rangbah, Chief Secretary bad kiwei", la ong u Conrad.
“Hynrei hapdeng kine ki jingialang, ki jingpyrshang, ki jingthaw Committee kam shym la lah ban poi sha ka thong.
La ïohi ba ki jingïalang mynshwa, ki jingïalang ki kut ban pynneh kumba ka long ne status quo khlem kano kano ka jingpynbeit", la bynrap u Conrad.
Halor kane, ka sorkar MDA ka la rai ban don ka mon saiñ pyrthei kaba khlaiñ ban pyntyllun ia kane ka kam sha kaba kut bad ka la leh ïa kane ha kane ka san snem ba la leit.
U la ong, “don ki nongïalam seng sain pyrthei kiba pyntieng ban ym leh namar ba kan ktah ïa ka saiñ pyrthei hynrei kampher ba ka lah ban wanrah ïa ka jingktah ïa ka saiñ pyrthei hynrei ngi dei ban pyrshang ban leh beit ban pynbeit ïa kane ka jingeh jong ki paidbah la bun phew snem, la duh bun ki mynsiem briew bad ngi la ong ba ngi don ka mon saiñ pyrthei ban leh ïa kane",.
U la ong ba ka kaiphod jong u snem 2011, ka dei ka nongrim jong ka jingïapynbeit ïa u pud u sam hapdeng ka Meghalaya bad ka Assam bad dei ban ai khublei ïa ka sorkar barim kaba la leh shibun ïa kane.
Hynrei ha kajuh ka por, ka la wanrah ruh ka jingeh ïa ka sorkar ban ïasaid bad ka Assam.
“Katkum ka kaiphod jong u snem 2011, ki don 22 tylli ki shnong ha West Khasi Hills hynrei haba pyllong ïa ka jingsngap paidbah ki wan na ki 32 tylli ki shnong, bad kine ki shnong ki bym kynthup ha ka kaiphod 2011, kila wan ban pynpaw ba ki kwah ban wan sha Meghalaya, kane ka la kylla long kaba eh ha kaba ka Assam ka ong ba kim don ha ka kaiphod 2011", la ong u Conrad.
U la ong ba hadien ba la iasoi ia ka Memorandum of Understanding (MoU), kine ki shnong kila pynpaw ïa ka jingsngew khia ba kila shah ieh khlem kynthup sha Meghalaya.
“Kine ki shnong ki bym don ha ka kaiphod 2011, ka shem jingeh ïa ngi ban ïasaid ban kynthup ha ka thup kyrteng bad kine kiba wan hadien bym pdiang ïa ka MoU", la ong u Conrad.
Halor ka jingiasoi ïa ka MoU, u Conrad u la ong ba ha kane ka san snem ba la leit, ki don shiphew tylli ki jingïalang hapdeng ki Myntri Rangbah ka Assam bad Meghalaya khlem da ïakren ïa ka jingïakren ïakynduh shimet.
“Ngi la rai ban ïapynbeit shwa 6 tylli ki jaka bad ban leit jurip leit sngap ïa ka sur jong ki paidbah, ym ban shu shong na Shillong, ym ban shu peit tang ïa ka map, ïa ki kaiphod", la ong u Conrad.
U la ong ba ka sorkar MDA-2 kan ïaid shakhmat ban bteng ïa ka jingpynbeit ïa u pud u sam ha ka kylla kaba ar bad la thaw biang ia ka Regional Committee ban pyntyllun ia ki kam.
Ïa ka Ri Bhoi Regional Committee la khlieh u bah Prestone Tynsong, ia ka West Khasi yn khlieh u bah Paul Lyngdoh bad ia ka West Jaintia Hills yn khlieh u Sniawbhalang Dhar.
“Hadien ka dorbar, ngin sdang biang ïa ka jingïalang ban ïakren pynbeit pud, ha kaba kan don ka jingïasyllok kaba bniah bad ki paidbah, ki kynhun", la ong u Conrad.
La plie pyrda ïa ka lympung ïalehkai jong ki shynrang kiba hapoh 10 snem (Under-10) Football League 2023 ha ka sngi saitjain, ka 25 tarik Lber 2023 bad ïa kane ka lympung la pynïalehkai hapoh madan 2nd  Ground Polo.
Ïa kane ka lympung ïalehkai jong ka Football League 2023 la pynïaid bad pynlong da ka Shillong Sports Association (SSA).
Ha kane ka sngi la wan ban ïashim bynta ruh da u Bah Eugeneson Lyngdoh, u President SSA kum u Kongsan, Bah SM Lyngdoh Football Secretary bad ki dkhot jong ka tournament committee.
Ha kane ka lympung ïalehkai la don haduh 17 tylli ki kynhun ïalehkai kiba la wan ban ïashim bynta ha kane ka lympung ïalehkai.
Ïa kane ka jingïalehkai la phiah ha ki kynhun.
Ka Group-A ka kynthup ïa ka kynhun Pay For Right Football Academy, Mawpat SC, Mylliem Grass Root, bad Mawkriah SC.
Katba ka Group-B ki kynhun ki long ka Challenger Football Academy, Rangdajied United FC, Them Rangskhen A.
C.
C, Umphyrnai SC, bad Sacred Heart Football Academy bad ka GROUP-C ka kynthup ïa ka Kickstart Football Academy, Madanryting SC, Sohryngkham SC, Mawlai SS&CC.
Group-D: Summit Academy, Nangkiew Irat SC, Mawreng SC, bad Kynton u Mon.
Ha kane ka sngi sdang 4 tylli ki jingïakhun la dep ban pynïalehkai, ka Pay for Right FT Academy ka la pynliem noh ïa ka Mawpat SC da 5-0 ha ka jingïalehkai kaba nyngkong.
U nongïalehkai jong ka Pay for Right FT Academy, u Sylvester Nongneng u la ïoh ban thep 4 kol ha kane ha sngi ha ka minit kaba 2, 14, 22 bad 44 minit bad u Wanrahbok Kharsati u la ïoh ban thep ha ka minit kaba 30.
Ha ka jingïalehkai kaba ar ha kane ka sngi, ka Mylliem Grass Root ka la pynliem noh ïa ka Mawkriah West SC da 6-1.
Ki nongïalehkai jong ka Mylliem Grass Root kiba la ïoh ban thep ïa ki 6 kol ki long u Brayden Thawmoit ha ka 13, 33, 36 bad 40 minit, u Dakermi Kharbudnah ha ka minit ba 42 bad u Dharen Elizer Syiemlieh u la ïoh ban thep ha ka minit kaba 49.
Katba u nongïalehkai jong ka Mawkriah West SC uba la ïoh ban thep ïa ka shi kol u long u Leonerd Patrick Nongbri uba la thep ïa ka kol ha ka minit kaba 23.
Ha ka jingïalehkai kaba lai ha kane ka sngi, ka Rangdajied United FC ka la pynliem noh ïa ka Challenger da (7-0).
Ka Rangdajied United FC ka la ïoh ïa ki 7 kol lyngba u Embha M Kharkongor uba la thep ha ka minit kaba 15, 21, 29, 35 bad ha ka minit kaba 38, u Tosanbha Pathaw Syngai u la ïoh ban thep ar kol kata ha ka minit kaba 27 bad 47 minit.
Bad haba ka phai pat sha ka jingïalehkai kaba khatduh eh ha kane ka sngi ka Umphyrnai SC ka la pynliem noh ïa ka Them Rangshken A.
C.
C da (2-0).
U Eliezer Kharkongor u la ïoh ban thep 1kol na ka bynta ka Umphyrnai ha ka minit ba  6 bad u Dibormy Kharkongor u la ïoh ban thep ha ka minit kaba 43.
Ha ka 28 tarik Lber 2023, ka jingïalehkai kan long hadpeng ka Kick Start Football Academy pyrshah ïa ka Madanryting SC ha ka por 4.
15 noh phai sngi hapoh madan Ground-2, Polo.
Ka Kimtera D Sangma ka la lah ban kamai 90 ron bad ïoh 3 wiket tang hapoh 2 over ha kaba ka South Garo Hills District Cricket Association ka la pynliem noh da 174 ron ïa ka Shillong Cricket Association ha ka jingïalehkai ha ka lympung jong ka U-14 Girls Inter District Cricket T20 Tournament 2023 kaba la long ha Nongstoin mynta ka sngi.
Ka SGH hadien ba ka la tied nyngkong bad ka la lah ban kamai 234 ron bad hap tang1 wiket na ki 20.
Ka SCA ka la sdang ïalehkai ha kane ka sngi ha kaba ka Joanna Pyngrope (1/37) ka la ïoh pynhap wiket da ka bol kaba nyngkong tangba ka Kimtera bad ka Tempali Basumatary ki la ïalehkai bha baroh arngut bad ki la lah ban kamai 234 ron.
Ka Kimtera ka la ïoh khatar tylli ki saw ron ha kane ka inning kaba ka la ïalehkai ha kaba ka la ïoh 90 na ki 68 bol.
Katba ka Basumatary ka la ïoh 89 (khlem hap wiket) na ki 69 bol, kynthup ruh 13 tylli ki 4 ron.
Hadien ba la dei sa ka pali ban tied ka SCA, khlem shym la don mano mano ruh ban lah ban kamai tam ïa ki ar nombar shaneng tangba da ka jinglah ban kamai 39 ka la ïarap ïa ka kynhun ban poi sha ka 60 ron ha shuwa ba kin shah pynhap wiket lut baroh.
Ka Kimtera ka la ïoh 3/6, Shreya R Marak 3/10 bad ka Mania Sangma 2/12.
Ka thei ïalehkai jog ka GSH, ka Kimtera ka la khur ïa ka nam Player of the Match hadien ba ka la lah ban ïalehkai bha.
U nongthawaiñ  na Umsning konstitwensi ba dei na ka seng Congress, u Dr Celestine Lyngdoh,ha ka 27 tarik Lber u la kren ha ka sur biria da kaba ong ba kawei na ka kambah ba ka sorkar Meghalaya Democratic Alliance (MDA)-I ka la wanrah jingjop  ka long ka jinglah ban thaw ïa ka jaitbynriew ba thymmai ha ka jingkynthup jong ka Khasi, Jaiñtia bad Garo bad la khot ïa kata kum ka jaitbynriew “High-Level".
“Ka sorkar MDA-I ka la ailad ïa kane ka jaitbynriew ban roi bad dei na ka daw jong kane, ki pulit – ki rangbah ha ka jaiñ uniphorm ki la jah burom hakhmatt ka Ïing bishar jong ka jylla," la ong u Bah Lyngdoh katba u dang ïashim bynta ha ka jingïatai nia hapor ba la pynlong ïa ka dorbar mang tyngka, kata ha ka sngi ba hynriew jong ka Ïing dorbar thawaiñ ba 11 ka jylla.
U la ong ba hapoh ka jingsynshar jong kane ka sorkar, ka Ïing bishar ka la pynpaw pylleiñ ba ki la duh ka jingshaniah ïa ki pulit ka Meghalaya bad kumta ka la bthah ba dei ban wanrah noh da ki pulit ka Central Industrial Security Force (CISF) hapoh ka jylla ban tohkit halor ki jingleh jong kine ki jaitbynriew ba thymmai kata ka “High Level".
“Haba ki pulit ki shem jingeh ban kynduh ïa ki jingbym lah jong ki briew ba don ha ka bor, kane ka dei ka jingma ba ngi pynïaid , ngi duh noh ïa ka burom hakhmat ka Ïing bishar, ha baroh kine ki kam, don mano re mano ban shimkhia ban leh na sha lyndet," ula ong.
Ki pulit ka Ri Bhoi ha ka 26 tarik Lber, ki la kurup ïa 14 tylli ki synduk sabon ba thep ïa u drok heroin na kawei ka Maruti Alto katba ki dang pynlong ïa ka jingtalasi ha check point hajan Byrnihat police outpost.
Katkum ka jingïathuh ki pulit, ki la ong ba ki la shim ïa ka sienjam ban tohkit hadien ba ki la suba ba ki katto katne ngut ki nongdie drok ki thmu pynpoi drug narcotic na Assam sha Shillong, kumta la pynlong ka jingpahara bad la  sdang ïa ka jingtohkit.
“Ka dei ha ka por kumba 7 baje janmiet ba kawei ka kali kamai Maruti Alto 800 (B/Reg ML05M-7648) ka la shah pynsahngeh noh bad hadien ka jingwad bniah , la lap ïa kine ki synduk sabon ba don haduh 14 tylli ha kaba ki la tah pynskhem ha krum jong ka seat jong kane ka kali," la pyntip ki pulitHalor kane ka bynta, 3 ngut ki briew ki la shah kem ba kynthup ïa u Bah Dilip Mawlong na Nongmynsong, u Bijay Thapa na Ladnartiang bad u Bah Banshngain Kupar Khongdup na Umkdait Nongmynsong.
“La kurup noh ïa ki tiar ba la lap na kine ki briew ba kynthup ïa u drok narcotics ba khia kumba 140.
37 grams bad u ba paw ba don ïa u heroin hadien ba la dep test.
Ka kali ryngkat 3 tylli ki mobile phone, T 4hajar ka pisa, lai tylli ki ID card bad uwei u thyrnia dung injek.
La pyndep ïa ki jingdonkam baroh ryngkat ka jingïadon lang jong uwei u briew kum u sakhi ha rynkat ki kyndon katkum ka aiñ NDPS Act," la bynrap ki pulit.
U Myntri Rangbah ka jylla, u Conrad K Sangma ha ka 27 tarik Lber u la ïathuh ba ki don haduh 103 ngut ki VIP (riew kongsan) ha ki bynta bapher bapher jong ka jylla Meghalaya ki ba don hapdeng ka bor jingïada ba biang.
Haba jubab halor ki jingkylli ba la wanrah da u Bah Ardent Miller Basaiawmoit ba dei u MLA na Nongkrem konstitwensi, u Sangma u la ong ba katkum ka tnad kam Pohïing ka sorkar jylla,ki don haduh 5 bynta jong ka bor ai jingïada katkum ka ‘Yellow Book’ kaba kdew ïa ka jingpynbiang pynbit na bynta ban ai jingïada ïa ki briew.
Kita ki kynthup ïa ka bynta 2 ha ka Z+; 10 ha ka Z; 0 ha ka Y+; 19 ha ka Y bad 72 ha ka X.
U Myntri Rangbah ka jylla u la ong ba na ki daw jong ka jingeh ha ki bor ai jingïada, ka sorkar kam lah ban batai bniah than halor ka kyrteng jong kine ki briew ba ïoh ïa ka bor ai jingïada.
“Ka bor ai jingïada ba la shah pynkup na bynta ban pynbiang ka jingïada jong ki briew ba kongsan ka long katkum ki kot ki sla ba donkam bym lah pynpaw pyrthei na bynta ban ai jingïada ïa ki briew ba kongsan lane ka Kot Stem (Yellow Book).
Na kata ka daw, ngi la shah mana ban ai jingtip bniah than halor kata ka Kot Stem (Yellow Book)", u la ong.
Haba wanrah ïa ka jingkylli bynrap halor ki jingpyndonkam da ki ïit dum rong da ki kali ba ju pyndonkam ruh da ki bahaïing jong kito ba don ha ka jingïadei kam, u Bah Basaiawmoit u la ong ba ki ba bun ki briew khamtam ki bahaïing jong ki “VIPs" ki ba shim kabu ïa kane ka lad da kaba ïaid sharum shaneng ha ki kali ba tah ïit ïong bad pyndonkam ruh ïa ka jingpynsawa siren na bynta ka jingleit shimet jong ki.
“Bun ngut ki briew ki shim kabu ïa kane ka bhah ai jingïada bad kane ka jingpyndik ïa ki paidbah,", la ong u nongmihkhmat na ka seng VPP.
Halor kane la jubab u Myntri Rangbah ka jylla da kaba ong, “Ngi ïai bat bad buddien ïa baroh ki kyndon ba la buh.
Wat manga ruh ngam pyndonkam da ka ïit ïong ha ka kali shimet jong nga.
Ngi dang pynthikna ban leh beit ïa kaei kaba ngi hikai, hynrei katba ka dang wan ka jingujor sha ngi, mar mar ngi shim ïa ka sienjam ban shimkhia".
Ka kynhun ïalehkai ka Pyrda FC ka la ïoh rah ïa ka nam lahduh jong ka lympung ïalehkai Phutbol ba la tip kum ka ‘13th A.
S Khongphai Memorial ‘U’ 14 Football Tournament 2022-23’ ba la pynïaid da ka Upper Shillong Sports Social & Cultural Association.
Ha ka jingïakhun ïa ka phainal ba la long ha madan ïalehkai Phutbol ka shnong Nongpyiur, ki khynnah ka Pyrda FC ki la lah ban  pynliem noh ïa ka Nongpiur SC da 5-3 kol.
Haba phai sha ka jingïakhun, ka long kaba ïa biang bor bad itynnad bha, namar ba ki khynnah ba ïalehkai na baroh artylli ki kynhun, ki la lah ban pynpaw shynna ïa ka sap kaba don kaba kren shai kdar ba lada don ki nongpynïaid ne ki synjuk ba shim khia, ka jylla, kam duna satia ha ka liang ban sei ïa ki rang ïalehkai kiba kynsai ki jong ka.
Ha kane ka sngi la wan ban pynhap pyrda ïa kane ka lympung da u MLA ka Mylliem, u Bah R V Lyngdoh,  nangta la don lang ruh u Rangbah Shnong ka shnong Nongpiur, ki ksiew bad bahaïing hasem  jong u (L) A.
S Khongphai, ki dkhot nongkitkam ka USS&SCA bad sakhi lang ruh da ki paidbah nongwanpeitkai.
Ha kaba kut jong ka jingïakhun, ka kynhun ïalehkai ka Pyrda FC kaba long ka lahduh ka la ïoh rah ïa ka trophy bad ka song pisa kaba long 20,000/- tyngka, katba ka Nongpiur ka la ïoh ban rah ïa ka trophy bad ka song pisa kaba long 10,000/- tyngka.
Ka synjuk ka la ïoh ruh ban sam ruh ïa ki khusnam shimet kaba kynthup ïa ka Best Player kaba la ïoh da u Andrew Tangsong jong ka Nongpiur SC, ïa ka nam Top Scorer la ïoh da u Jason Paul Mawrie jong ka Nongkseh Rim, Best Goalkeeper la ïoh da u Ronald Jyrwa jong ka Pyrda FC, Best Manager la ïoh da u K Syiemlieh jong ka Pyrda FC, Ïa ka nam Promising Players la ïoh da u Nathaniel Janong jong ka Lummawbah Mawbynna bad u Metei Shaphrang Kharlor jong ka Nongumlong Junior bad ïa ka nam Best Discipline team la ïoh rah da ka Lummawbah Mawbynna.
Ka North East Cricket Development Committee kan sa pynlong ïa ka 1st NECDC Interstate Friendship Tournament 2023 hapdeng hynriew tylli ki jylla kiba long ki dkhot ka North East Zone  jong ka BCCI.
Ïa kane ka lympung yn pynlong hapoh jylla Nagaland naduh ka 29 tarik Lber haduh ka 3 tarik Ïaiong.
Ka NECDC ka kynthup lang  ruh ïa ka Meghalaya, Nagaland, Manipur, Sikkim bad Mizoram ïa kaba la seng ha u snem 2016 ban wanrah ïa ka jingïatylli hapdeng ki jylla jong ka thaiñ Shatei Lam Mihngi ban don ka jinglong dkhot kaba shi rta (permanent membership), ha kaba ïadei bad ka jingïashim bynta ha ka Ranji Trophy bad ha kiwei kiwei dei ki tournament ïalehkai jong ka BCCI, bad ka roi ka par ha ka bynta jong ki jingtei ïa ki jaka ïalehkai.
Ka rukom ïalehkai jong kane ka long ha ka bynta‘one day cricket tournament’ yn sa ïohi hynriew tylli ki jylla ki ban shah phiah ha ki artylli ki group ban don lai tylli ha kawei, da ka round robin stage bad bud pat sa ka semifinals bad final, la ïathuh u Naba Bhattacharjee NECDC Co-Convenor.
Baroh ki jingïalehkai yn sa pyni paidbah (live) bad ïa kane yn sa ai jingtip ba kham bniah kham hadien.
Kane ka tournament kan long manla ka por bad ka NECDC ka don jingthmu ruh ban pynlong ïa ka senior womens tournament na bynta ki khynnah ha ki rta bapher bapher ha ki por ban wan.
U Naba Bhattacharjee, uba long ruh u Convenor jong ka North East Zone Duleep Trophy selection committee, u la ong shuh shuh da ka jingpynlong ïa kane ka jingïalehkai hapdeng kine ki hynriew tylli ki jylla kan lah ban ïarap ruh na bynta ka jingjied jong ka zonal team, ha ryngkat bad ka jingjop ha ka BCCI tournaments ha ka samoi ïalehkai kaba lah dep.
Ka Shillong Referees Society (SRS), ha ryngkat bad ka jingïatrei lang bad ka Shillong Sports Association (SSA), kan sa pynlong ïa ka Referees workshop lane ka jingaijinghikai na ka bynta ki rephri kaba ar sngi hangne hapoh nongbah Shillong.
Na ka liang ka Shillong Referees Society (SRS) ka khot bad wer lang ïa baroh ki khynnah samla kynthei bad shynrang kiba kwah ban long kum ki rephri ha ka jingïalehkai phutbol ba kin wan ban ïashim bynta lang ha kane ka jingaijinghikai.
Ka jaka ban pynlong ïa kane ka program kan long hapoh SSA Conference Hall (Polo Shillong) ha ka 29 bad 30 tarik Lber 2023.
Ka rta jong ki khynnah samla kynthei bad shynrang kiba lah ban wan ban ïashim bynta ki dei ban long hapdeng ka rta kaba 18 haduh 35 snem.
Bad ka por kan long naduh 8 baje mynstep.
Na bynta kino kino ki jingtip ba kham bniah, lah ban phone u Bah R.
M.
Synnah (8787811517), bad Bah P.
Mawthoh (9366300384).
Ka Ophis treikam jong ka District Sports Officer ka Ri-Bhoi District, Nongpoh kan sa pynlong ïa ka Chief Minister District Level Inter School Athletic Meet 2023.
Kane ka jingïalehkai sports kan long na ka bynta ki khynnah kiba hapoh ka 18 Snem,16 Snem bad hapoh ka 14 Snem ka kyrta na bynta ki khynnah Shynrang bad Kynthei jong ka thaiñ Ri-Bhoi District.
U District Sports Officer ka Ri-Bhoi District, Nongpoh, u khot sngewbha ïa baroh ki Skul na ka thaiñ Ri-bhoi District baroh kawei ba kin wan ïashim bynta ha kane ka Chief Minister District Level Inter School Athletic Meet 2023, ka ban sdang naduh 19 haduh ka 21 tarik u bnai Ïaiong 2023 hapoh madan Kurkalang, Bhoirymbong.
Ïa ki phorm lah ban ïoh na ka ophis treikam jong U District Sports Officer, Nongpoh bad ka tarik kaba khatduh ban pdiang ïa ki phorm, ka dei ha ka 6 tarik u Ïaiong 2023.
Ka screening na ka bynta ki Nongïalehkai kan long ha ka 11 bad 12 tarik u bnai Ïaiong 2023 ha ophis u District Sports Officer, Nongpoh ha ka por 11:00am baje mynstep haduh ka por 4:00pm baje janmiet.
Ïa ki jingtip ba kham bniah lah ban phone ha une u nombar 7085941454 na ka ophis District Sports Officer, Ri-Bhoi District, Nongpoh.
Ka Ophis ka khmih lynti ba ki ki skul baroh kiba tang na ka thaiñ Ri Bhoi kin wan shakhmat ban ïashim bynta lang ha kane ka jingïalehkai.
Ka jingkhublei ka leit sha ka Saian bad tekhnologi (Science and Technology) kaba la pyrshang kat lah kat iai ban pynsuk ïa u khun bynriew ha satlak ka pyrthei.
Katno tam lei lei lada ngi phai sha ki ri Sepngi (Europe and America) kiba la kiew stet ha ki liang baroh.
Ym lah ban len ba dei lyngba jong ki ba ngi ruh ngi ioh bynta lem ban pyndonkam ïa kine ki tiar stad jong ka juk mynta.
Haba ïa nujor bad ngi shane (Meghalaya & India) ngi dang long thohmut thohmat hapdeng jong ki.
Kito lei lei kiba la poi sha ri phareng ki sngewthuh bad tip kham bha haduh katno ngi dang sahdien shibun ha ki liang baroh khlem da jer kyrteng.
Ym pat da slem eh ba ngi nang ne ngi tip shaphang kine ki mobai phone.
Byrngut byrnget nga tharai dang hapoh ka 15 snem (ka lah ban duna na kata ruh) Ha shuwa ban wan kine ki mobai phone la wan shuwa ka landline, kaba ngi tip kum ka BLL.
Ka jingwan jong kane ka la pynkmen ïa ki paidbah (kumta ha ka snem 2002 ne 2003.
Hynrei kane ka jingpyrshang kam da jop thang namar ka jingthut ba khah khah bad sa kawei ruh don ki shnong ne jaka ba kam ioh kem.
Kumta hadien kane ka mih paidbah da ki mobile phun (kiba shu rah ha kti) da ka jingpynieng ïa ki tower ha ki thaiñ ne ki shnong briew.
Nangne sha khmat ter ter la nang wan mih sa kiwei pat ki company kiba kam ba kin pynsuk ïa ki paidbah.
Nuksa Reliance, Aircel, Airtel, Vodafone bad kiwei kiwei de.
Hapoh ka snem 2006 kiba thied mobai dei tang kito kiba la kham bit kham biang ka jingioh jingkot bad kiba kham nang kham stad.
Hynrei ha ka jingïabeh ban ïa ioh lang baroh baroh khlem da kheiñ shuh la ha kano kano ka kyrdan la kiew stet ka jingthied paidbah ïa kine ki mobai wat sha nongkyndong kaba la kheiñ ba ki briew ki dang dei kiba dang shu biej hynrei mynta kane ka mobai ka la ioh rung ha man la ki thliew ïing.
Nalorkata ruh, u Kpa ka kmie bad ki khun ki bat la ka jong ka jong, hana ban suk kam kut tang katta hynrei la ïa beh ruh ban thied ha la ki jong ki stai ki stai bad la ki jong ki jong ki jait kyrteng bad ha la ki dor ba ïa pher.
Ngi ong wow! ka jingsuk haba don mobai.
Ym lah ruh ban len ba ka jingmih ki mobai phin ki pynriewspah khyndiat sha ka ktien khasi namar don ki kyntien kiba ngim ju iohsngew ne kren mynno mynno ruh ha ka ktien jongngi hynrei mynta la shu ong ne kyrwoh beit kumba ong ka ktien nongwei (English) naduh sor haduh nongkyndong.
Ha ka liang ka koit ka khiah, sngap kumno ki stad wad bniah jong ka pyrthei bad ki stad ka koit ka khiah ki ong shaphang ka mobile.
Ha ka liang ka koit ka khiah, sngap kumno ki stad wad bniah jong ka pyrthei bad ki stad ka koit ka khiah ki ong shaphang ka mobile.
Ha shuwa ba ngan pynkut noh nga shu kwah ban pynkynmaw ïa phi ki nongpule baieit ba don ka kyntien kaba ong “DON KA MA HABA LA THAN EH KA SUK".
Puson bad duriap ïa kine kitei ki kyntien.
Ka lympung ïakob siat khynam ba la tip ïa ka kum ka 2nd NTPC National Ranking Archery Tournament (NRAT) 2023 – (Junior category), ïa kaba la pynlong da ka synjuk Archery Association of Meghalaya, ha ka shlem ai jinghikai jong ka SAI STC kaba don ha kut ka skul bah bah NEHU, ka la poi noh sha kaba kut hynne ka sngi thohdieng da kaba la ïoh ban ruh artad ban sam ïa ki takma ïa ki nongïalehkai ba la ïoh ban khur ïa la ki nam jop ki ha kane ka lympung.
Ha kane ka sngi la wan ban long kongsan da u Dr Vijay kumar, IAS, Commissioner Secretary, Sports & Youth Affairs, u V.
Argawal, IAS , Director, Sports & Youth Affairs, u Bah  Finely Pariat, General Secretary, MSOA, u Ian Campbell, Edge 10, ka Kong Matsiewdor Warnongbri, IAS, ba dei ruh ka President ka Archery Association of Meghalaya.
Ka khubor ba sngewtynnad na kane ka kynti ïakob ba mynta jong kane ka lympung, ka long ka burom kaba khraw ïa ka jylla Meghalaya hadien ba u Devraj Mohapatra u la lah ban bat ïa ka kyrdan kaba lai ha ka kyrdan ïakhun jong ka Sub Junior Boys Recurve Division bad ha ka juh ka por ban ïohbat biang ïa ka nam kaba lai ha ka kyrdan ïakhun jong ka Junior Boys  Recurve Division.
Hadien ba la lah ban pynkut ïa kane ka jingïakob, yn pynbud pat sa da ka jingïakhun kaba dei na ka bynta kiba la heh na ka Senior kaban long ha ka 26 bad ka 27 tarik mynta u bnai, ha kaba ki nongïalehkai ba paw nam jong ka ri, kin wan ban ïa mih madan ban pynpaw ïa la ka jong ka sap bad ka jingtbit  jong ki, ïa kane ka jingïakob yn tip ïa ka kum ka 2nd NTPC National Ranking Archery  Tournament (NRAT) 2023 (Senior Category).
Ha ka jingïalehkai junior recurve jong ki shynrang, u Rampal Choudhary na ka jylla Rajasthan u la khur ïa ka takma ksiar, u Amit Kumar na ka jylla Madhya Pradesh u la khur ïa ka takma rupa bad u Devraj Mohapatra na ka jylla Meghalaya u ka khur ïa ka takma rnong.
Haba phai pat sha ka jingïalehkai junior recurve women ka Bhagora Bhargavi Vargishkum na ka jylla Gujarat ka la khur ïa ka takma ksiar, ka Ruma Biswas na jylla West Bengal ka la khur ïa ka takma rupa bad ka Shrishti Jaiswal na jylla Chandigarh ka la khur ïa ka takma rnong.
Ha ka jingïalehkai junior compound na ka bynta ki shynrang, u Chirag Vidyarthi na ka jylla Madhya Pradesh u la khur ïa ka takma ksiar, u Hawaibam Teuton Khuman na ka jylla Manipur u la khur ïa ka takma rupa bad u Rachit Upadhyay na ka Delhi u ka khur ïa ka takma rnong.
Haba phai pat sha ka jingïalehkai junior compound women, ka Kasal Rutuja Parmeshwar na ka jylla Maharashtra ka la khur ïa ka takma ksiar, ka Saloni Kirar na jylla Madhya Pradesh ka ka khur ïa ka takma rupa bad ka Nikita Dagar na jylla Madhya Pradesh ka ka khur ïa ka takma rnong.
Ka South Garo Hills District Cricket Association ka la pynliem noh ïa ka West Jaintia Hills DCA da 133 ron ha ka lympung ïalehkai kriket jong ka U-14 Girls Inter District T20 Tournament 2023 kaba la long ha Nongstoin mynta ka sngi.
Haba phai sha kawei pat ka jingïalehkai ha kane kajuh ka sngi ka East Khasi Hills Cricket Association ka la pynliem noh ïa ka West Khasi Hills DCA da 8 wiket.
Ka SGH ka hap ban tied nyngkong hadien ba ka WJH ka la kam ban ap kawang bol nyngkong, ka SGH ka la lah ban kamai 197 ron bad khyllem noh tang 6 wiket na ki 20 over, ka Dejiansua M Sangma ka la long ka nongïalehkai kaba la kamai bun ron kata haduh 38  ron bad khlem shah pynhap ïa ka wiket haduh ban da kut ka jingïakhun, bad ka Magdaline M Sangma kaba la Duna da 1 ron ha kaba ka la ïoh 37.
Ka Carieyoka Lyngdoh ka la ïoh 3 wiket bad ka Anastesia S Shullai 2wiket.
Hadien ba la dei sa ka pali ban tied sa ka WJH, kane ka kynhun ka la ïoh tang 64 ron, ha kaba ka Sawakahi Syngkon ka la ïoh  24 ron bad ka la long ka nongïalehkai kaba tang maka marwei ban kamai ron bha.
Ka Shreya R Marak ka la ïoh wiket, ka Dejiansua bad ka Awesaina S Marak ki la ïoh mar ar wiket.
Haba phai sha kawei pat ka jingïalehkai ha kane ka sngi, ka EKH ka la kam ban kawang bol nyngkong, ha katei ka jingïakhun WKH kaba la ïoh ïa ka kabu ban tied nyngkong ka la lah ban kamai 78 ron bad hap 7 wiket ha ki 15 over.
Kiwei pat ki la lah ban ïarap 44 ron bad dei tang ka Mendy Adreena L Mawlong kaba la lah ban kamai 10 ron.
Ka Habandarisha Shangpliang ka la ïoh wiket.
Katba ka Sharaisuk Marpna ka la ïoh 14 ron bad ka Eliza Lyngdoh 10 ron, kine ar ngut ki khlem shah pynhap ïa ka wiket haduh ban da kut ka jingïalehkai katba ka EKH ka la lah ban kamai 78/2 ha ki 10.
4 over.
Ka kynhun ki samla ka thaiñ Bhoirymbong ha Ri Bhoi bad kaba la tip kum ka ‘Young Minds Association’, mynta ka sngi ki la sdang ban pynïaid shakhmat ïa ka Tamasa Strawberry, kaba ki la pynlong ha Madan Kurkalang Lumdaitkhla Bhoirymbong bad ha kaba ka jingsdang jong katei ka Tamasa, ka Young Minds ha ryngkat ka jingïatreilang bad ka Motor Sports Association of Meghalaya, ki la sdang da kaba pynlong ruh ïa ka jingïakop pynher kali hapoh katei ka madan bad kaba la wan ban ïashimbynta da ki nongñiah kali na ki jaka bapher bapher.
Haba ïadei bad katei ka Tamasa, ki nongpynïaid ki la pynpaw ruh ba nalor kitei ki jingthmu ka kynhun Young Minds kan bteng ruh ban pynlong ïa ki kam leh isynei ïa ka pisa kaba mih na katei ka Tamasa, kin sa ai bad ïarap ïa kito ki nongrep soh Strawberry kiba don ha Ri Bhoi.
La sdang da ka jingkaweh lama u Bah Kitbok Kharlukhi, nongïalam ka RBYF, ha ryngkat ka jingdonlang ki nongïalam ka Youngminds, u Bah Lover Lyngdoh uba dei u Adviser, u Bah Isynei Hinge uba dei u President, u Bah Richard Lyngdoh uba dei u Secretary lem bad kiwei kiwei ki riew pawkhmat ka thaiñ,Ïa katei ka Tamasa, yn pynkut lashai ka sngi bad ha katei ka sngi, yn sa don shibun ki jingpynbyrngia na ki nongrwai ba paw ka jylla kiban pynsngewtynnad ïaka janmiet, kiba kynthup kum ka kynhun tem Colours, u Wanjop Sohkhlet, u DJ Wanshan, DJ DBryan bad kiwei kiwei, da kaba bynrap ruh ba la khot la wer ïaki paidbah ba kin ïa poi sha katei ka tamasa khnang ba ka jingthmu jong ka kynhun kan poi sha ka thong.
Ka lympung ïalehkai Basketball naka bynta ka jingrakhe ïa ka International Women’s Day ba la pynïaid da ka ophis jong u District Sports Officer South West Khasi Hills District lyngba ka District Sports Promotion Society kala kut noh mynta ka sngi ka 24 tarik u Lber 2023 ha kaba ka Rangblang ( A) ,SC ka la rah ïa ka nam jing jop da kaba ïoh 60 la 10 poiñ pyrshah ïa ka ophis jong ka Koit ka khiah (Health Department) Mawkyrwat.
Ïa kane ka jingpynïalehkai Basketball Tournament la pynlong ha Basketball Court, DC’s office ha kaba u Bah Damang Syngkon District Sports Officer South West Khasi Hills District u la long u kongsan ban pynhap pyrda noh ïa kane ka lympung ïalehkai Basketball jong ki kynthei.
Ban shu pynkynmaw, ka jingpynlong ïa kane ka lympung ïalehkai Basketball naka bynta ki kynthei ka long kum shi bynta ban rakhe bad leh burom ïa ka “International Women’s Day"Ha kane ka sngi kut jong kane ka lympung ïalehkai Basketball la ïadonlang ruh u Dr.
W.
L Naryy Medical ophisar, u bah D.
Syngkon District Sports Officer South West Khasi Hills District ha ryngkat ki paidbah kiba la wan ban pynshngaiñ ha kane ka sngi, bad la ïoh ruh ban ai ïa ki khusnam daka song pisa kaba T.
10,000/- ïaki nongjop ha ryngkat ka Trophy bad ki medal.
Wan plie pyrda u SP ka West Jaintia Hills District, u B.
D.
Marak uba la long ruh kum u kongsan ha kane ka sngi ba plie ïa kane ka lympung ïakura kaba la pynlong da ka All Jaintïa Open Boxing Championship 2023Ïa kane ka lympung la sdang mynta ka sngi ka 24 tarik bad yn pynhap lashai ka sngi ka 25 tarik Lber kaba la long hapoh Madan Daimasi Ladthadlaboh, Jowai.
Kane ka lympung ïakura kadei kaba la pynïaid da ka West Jaintia Boxing Association ha ryngkat ka jingïatreilang bad ka ophis treikam jong u District Sports Officer ka West Jaintia Hills District.
Ha kane ka sngi la wan ban ïadon lang ruh u Officer Inchage (OC) Jowai PS u ma S.
Manner, u Additional SP WJHD, ki dkhot bad nongkitkam ka Jaintia Boxing Association lem bad kiwei de kiba la shah khot sngewbha sha kane ka lympung ïakura.
Ha ka jingai jingaikren u kongsan ha kane ka sngi u la ong ba katno u dap da ka jingkmen haba u la shah khot sngewbha ban ïadon ryngkat lem ha kane ka sngi kaba la long ruh ka sien kaba nyngkong eh ba un shah khot ban don bynta lem ha kine ki lympung ïalehkai.
U SP u la ai khublei kyrpang ruh ïa ki nongkitkam ka West Jaintia Boxing Association kaba la trei shitom met bad mynsiem na ka bynta ban kyntiew ïa kane sap jinglehkai Boxing bad ban khring ïa ki khynnah ban lait na ki jingmlien ba sniew da kaba pynkut noh ïa ka por ha ka ban kilan met bad ha kane ka jingïalehkai ïakura.
U Nagen General Secretary jong ka Northeast  Zonal Karate-Do Association ryngkat bad u Sensei Savan ARC bad ki Indian Karate-Do coach ki la wan ban don bynta lang ha ka jingïalang kaba la long mynta ka sngi ha Madanrting Indoor hallKane ka kynhun ka la rai ban pynlong ïa ka Zonal North East Karate-Do championship ka ban long ha ka 20 bad 21 tarik u bnai Jymmang 2023.
Ïa ka 2nd Meghalaya State Level Karate-Do Championship 2023 yn sa pynlong ha Madanrting Indoor Sports Hall ha ka 14 bad 15 tarik Ïaiong 2023.
Tang ki nongïalehkai kiba jop bad kiba la dep ban pynrung kyrteng ïalade bad ka Meghalaya School Of Martial Arts kin sa ïoh ïa ka lad ban kilan met ha ka ‘advance coaching camp’ ba kin ïashim bynta ha ka 2nd  Northeast  Zonal Karate-Do Championship ka ban sa pynlong hapoh nongbah Shillong.
Na bynta kino kino ki jingtip, ki lah ban phone ha u Bah D.
Ranee President Mskdf bad Vice President Nezkda (94361 14148).
Ka National Cricket Academy (NCA) jong ka BCCI bad ka National Junior Selection Committee jong ka BCCI ki la jied ïa uwei u rangïalehkai ka synjuk jong ka Meghalaya Cricket Association (MCA) ba un leit ban ïashim bynta ha ka ‘U-19 boys camp’ ka ban long ha Dehradun ha une bnai ban wan.
U Mrinal Das u la shah jied hadien ba la peit pyrthew bha ïa ka rukom ïalehkai  jong u ha ka lympung ïalehkai kriket kaba dang shu dep ban kut dang shen kata, ka Vinod Mankad Trophy bad ka Cooch Behar Trophy.
Kane ka camp kan sdang naduh ka 24 tarik Ïaiong bad kan neh haduh ka 18 tarik Jymmang.
:Ka West Jaintia Hills District Cricket Association (WJHDCA), Jowai kan sa pynlong ïa ka jingïakob lehkai kriket Open To All Cricket League 2023.
Ka bai rung na bynta ban ïashim bynta ha kane ka lympung ïalehkai ka long 4,500 tyngka kawei ka kynhun.
Ka jingpynrung kyrteng ïa ki nongïalehkai na bynta kawei ka kynhun ka dei ban long hapoh ka 15 ngut bad ha ka dor kaba long 100 tyngka uwei u rangïalehkai.
Yn pynïalehkai ïa kane ka lympung Open To All Cricket League 2023 ha ka rukom ‘35 over One day match’.
Ka tarik kaba khatduh na bynta ban pdiang ïa ka bai rung bad ka jingpynrung kyrteng ïa ki rangïalehkai kan long ha ka 27 tarik Lber 2023 bad ka jingpynïakab kan long ha ka 27 tarik Lber 2023 ha ka por 5baje janmiet.
Na bynta kino kino ki jingtip ba kham bniah, lah ban phone ha kine ki nombar 7005666802, 9863043885, 8729912904.
Ha ka 1866 ki phareng ki la pynkynriah ïa ka Head Quarter na Cherrpunjee sha Shillong.
Naduh kata ka por ka Shillong ka long ka nongbah ba pawnam bha ha ka shatei lam mihngi.
Ha ka 1874 ka la long ka Capital jong ka Assam Province bad ha ka 1905 bad la rah noh ia ka Head Quarters sha Dacca bad ka Shillong ka long tang ka Nongbah por lyiur.
Ka Shillong ka la long ruh ka Nongbah ka Assam bad mynta ka long ka Nongbah ka jylla bad kane ka nongbah ka la dap mynta 146 snem.
Bun ki nongbah katba nangslem nangmih bun ki jingpynitynnad nang paw ka nam ka burom hynrei ka Shillong ka long khongpong.
Katba nangslem nang sniew dur, nang jakhlia, nangisih, nangjaboh, kat shaba phai tang ka jingsma suda.
Ki nala ki la shah set kut, ka wah umkhrah ka la dam lut la per satang ki plastic bad um jyrngam ba sma iwtung bad shen ka Shillong kan kylla ‘Slum Dog’ ka jaka sah ki ksew.
Ah! Shillong shano ka burom jongpha.
Ka dur jong ka Shillong shispah snem mynshuwa ka long kaba ithiang katta, katta kumno ki khlaw ba jyrngam, ki wah sawdong ka sor Shillong ki sngur khlir khlir, naduh Umkaliar sha Sunapani kumjuh ka Umshyrpi.
Ki ïing phareng ba itynnad ryngkat ki kper syntiew sawdong sawdong bad ki briew ki imsuk kynjai, ki jait jingïaleh kai ban kilan met, ka jingïaleh Golf ha Golflink ka jingmareh kulai ha Madan Polo, ki jingïashad ïa kmen ha Shillong Club ne Pine Wood bad ki jaka iaidkai pyngngad.
Baroh kat kiba poi ha Shillong ki la shoh biej bad la ai nam kum ‘Ka Scotland of the East’ mynta pat khongpong kylla long ‘nomansland of the East’.
Shano ka burom jongpha ko Shillong? Mano ba la pynkylla Sodom- Gommorah ïa pha?Ka Shillong ka la hiar kynsan jraiñ, shajrong eh la kyntiew ïa pha, mynta pha la hiar syndon sha ñiamra.
Ka iewduh ka iew u khun khasi khara hynrei mynta ka kylla long ka iew jong ki bara mama bad u khun khasi u la jah sakma.
Naduh Motphran shaduh Police Bazar ïa ki lynti iaid kjat la kam trai da ki mynder shi sngi, ki lynti iaid kjat sha Jail Road, Polo shaduh Nongmynsong ym don jaka ïa ki trai jylla.
Ki ïing ki ieng tyngkhap ban pynsniew dur lut shilynter ka wah umkhrah.
Ki khar poi wir ki lah ban leh katba ki mon, nalor ka jakhlia paiñkhana, sa ki plastic bad ki dur khyllah aiu re, teng teng paw tang ki kjat teng teng paw tang ki khlieh ne ki kti ba pait pnat ki per ha Wah Umkhrah.
Kat shaba phi iaid ia ka sor Shillong phin iohsngew tang ki shangkuriaw, ki jingsma ba iap op bad ki sur jlew ba ramia.
Ka lyer ba pyngngad ka la duh, ki syntiew ki la jah, la ieng sa tang ki kynroh bajrong bad ki khyrdop nar ba bun syrtap.
Ko sor Shillong sha ñiamra ba jylliew bah pha la nang ngam arsut.
Ka Shillong Municipal ka treikam da ka Assam Municipal Act 1956, hynrei ha Shillong kane ka aiñ kam shym la treikam pura la pynjlan ïa ki dkhot jong ka Board haduh u snem 1974.
Kumba ju paw ha ki kot khubor ba don bun ki skul rngai kumjuh ka Shillong Municipal ka treikam ha rngai.
Balei pulom ka Election Municipal lada don ka aiñ ba pura Ki juh ki ïing ki shah pynpra kita ki juh hi la shah pynbha.
Haei kata ka aiñ Shillong Municipal ha Them Metor, Them Polo ter ter shaduh 4 forlong.
Ki nongdie rud surok ki shong katba ki mon ym don lynti iaid kjat shuh.
Hana ki ong ban pynitynnad ïa ka Police Bazar (Khyndailad) hangno kata ka jingitynnad? Janmiet la sop tang ki khar sdieh pylleng pyut, bad ki nongdie chow kubi sla byrni, ki khar sdieh chana, bad riewhadem bad dap tang ki kot jot.
Mynstep ruh kumjuh shong kyllaiñ sa ki kharkhrong.
Ka jingpyrshang ban pynitynnad ïa ka khyndailad ka ïa syriem bha bad ka jingpyrshang pynbha briew ka tyngab ïa la i khun da kaba thung sner da ki rong bapher.
Ka iew Gandi Market ha Sikkim janmiet ki nongwan iew ki lah ban shong jahthait ha ki shuki aram.
Hato lah ban leh kumta ha Khyndailad? Ki heh Municipal ki dei ban wan peitkai mynstep bad janmiet phin iohi ïa ka jingshisha.
Haba kumne shano ka bri Hynñiewtrep kan poi, ka aiñ khang die ïa ki bar jylla la nang pynsynjor.
Ka aiñ ïa ki nongdie flat kam don, ki bar jylla ki lah ban thied flat katba ki mon.
Lada ki trai jylla ki khih, ki pyniaid March Flag da u shipai, ki ai jingiada pura ïa ki bar jylla.
Shano ka jingïada ïa ki nongshong shnong u Hynñiewtrep ha ki thaiñ khappud.
U symbai ba la bet kim ioh ban ot, ki im kordit haduh mynta.
Shaei kita ki nongthaw aiñ kiba pyrta sha u paidbah ban synshar hi ïa ka jylla.
Bishar ko Hynñiewtrep ioh dei tang ki nongthaw aiñ ban ioh thep pla.
U MLA ka Nongkrem uba dei ruh u President ka Voice of the People Party (VPP), u Bah Ardent Miller Basaiawmoit, ha ka 24 tarik Lber u la byrngem ban ïakhih hadien ba um shym la lah ban rah ïa ka motion halor ka roster system ha ka sngi ba san jong ka dorbar mang tyngka, namar ba la pynsangeh shipor ïa ka ïingdorbar thawaiñ ha ka por shiteng sngi.
Namar ba ka bhah por na ka bynta ki kam jong ki dkhot ka ïingdorbar thawaiñ (Private Members Business) kan kut noh mynta ka sngi, ki dkhot ka liang pyrshah kin ym lah shuh rah ïa kano kano ka motion hapoh ïingdorbar thawaiñ bad kane ka la wanrah ïa ka jingbym sngewhun ha ki MLA ka VPP, kiba la kynnoh ba ka jingbhah por tang ar sngi na ka bynta ki kam jong ki dkhot ka ïingdorbar thawaiñ ka long ka jingpyrshang ka sorkar MDA II ban phet na ka jingkitkhlieh.
U Bah Basaiawmoit u la thmu ban rah ïa ka motion kaba kyrkieh halor ka jingdonkam ban ïatai bad ban kyrpad ïa ka sorkar ban pynsangeh ïa ka jingpyntreikam ïa ka roster system ha ka jylla.
“Ka long kaba sngewsih ban peit ïa ka rukom pynïaid ïa ka ïingdorbar thawaiñ.
Ka jingbhah por tang khyndiat sngi na ka bynta ki kam jong ki dkhot ka ïingdorbar thawaiñ bad ka jingpyrkhing ïa ka por, kaba long tang 10 minit, ka long ka bym lah ban pdiang," u la ong.
U la bynrap ruh ba ka roster system ka dei ka mat kaba donkam kaba ktah ïa ki nongshong shnong, khamtam ïa ka thaiñ Khasi-Jaiñtia.
U la kynnoh ruh ba ka sorkar ka la bthah ïa ki MLA jong ka ban ïashim bynta ha ka motion kaba dei tang na ka bynta kawei ka konstitwensi, kaba la shim kham bun ïa ka por haduh ka por ban pynsangeh shipor ïa ka ïingdorbar thawaiñ.
“Kane ka dei ka jingleh da ka jingtip bad ka dei ka jingpyrshang ka sorkar ban phet na ka jingkitkhlieh hynrei ngin ym shah ïa kane," u la ong.
U la ong ruh ba kane ka dei ka sien kaba nyngkong ba u Lamphang ka ïingdorbar um shym la pan jingmut na ki dkhot ka liang pyrshah, la kin pynjlan shuh shuh ïa ka dorbar ne kin pynkut kumba la thmu.
“Lada ym shah ïa ngi ban ïashim bynta ha ïingdorbar thawaiñ, ngin mih ha surok ban ïakhih.
Ngim kwah ban leh ïa kata hynrei ngim lah ban leh eiei," u la ong haba u la kynthoh ruh ba ka jingleh ka sorkar ka long kaba pyrshah ïa ki paidbah bad kaba pyrshah ïa ka synshar khadar.
Haba kylli la kin wanrah ïa ka no-confidence motion pyrshah ïa ka sorkar ha ka kawei pat ka jingshong dorbar, u nongïalam ka VPP u la ong, “Ki don shibun ki rukom ïakhih.
Ki paidbah ki khmih lynti ba ngin rah ïa kine ki mat kiba donkam.
Ngin hap ban ïasyllok kum ka seng ban wad ki lad ki lynti ban rah ïa kine ki mat.
Ngin sa shim ïa ka rai ha ka por ka biang.
".
U Myntri Rangbah ka jylla, u Conrad Sangma, ha ka 24 tarik Lber u la ong ba ka sorkar kam pat shym la ïoh pdiang ïa ka No-Objection-Certificate (NOC) na ka Khasi Hills Autonomous District Council (KHADC) ha kaba ïadei bad ka Byrnihat-Shillong railway line, bad u la ong ruh ba kane ka bynta ka dang don ha ka jingïakren.
Haba kren sha ki lad pathai khubor halor ka projek Railway hapoh jylla, u Sangma u la ong, “Nga la ïakynduh ïa u Myntri ka tnad Railways, ka sorkar India, bad nga la kyrpad ïa u ba kine ki dei ki bynta kiba ngi dei ban ïasyllok bad ïoh ruh ka jingkyrshan na kiba don bynt lang.
Kumta ngi donkam ïa ka por ban ïakren ïa kine ki bynta bad ki, bad hadien ba ngi la lah ban poi ha ka jingïasngewthuh, ngin lah ban sdang ïa kane ka projek.
"U Sangma u la ong ruh ba u Myntri Rangbah ka Ri u la pynpaw halor ka jingpynïasoh ïa baroh ki nongbah jong ki jylla da ka rel, khnang ba kan kyntiew ïa ka ïoh ka kot bad kan pynmyntoi ïa ka Ri hi baroh kawei.
U Sangma u la bynrap da kaba ong ba u Myntri Rangbah ka Ri u don ïa ka jingmut kaba bha bad u la ong ruh ba ka jingpynïasoh ïa baroh ki jylla bad ki nongbah ka long ka jingmyntoi ïa ka Ri hi baroh kawei.
“Hynrei man la ki jylla ki don la ki jong ki jingeh, bad ha ka jylla jong ngi, ka jingwanrah ïa ka rel ka long ka mat ïa kaba kiba bun ki kynhun ki la pynpaw ïa ka jingsngewkhia, khamtam ha kaba ïadei bad ka jingwan ruh ki mynder.
Watla la sngewthuh ïa ka jingdonkam ïa ki rel, ka long ruh kaba donkam ban ïasyllok ïa ki nongshong shnong jong ngi ban ïoh ka jingkyrshan," u la ong.
Haba jubab halor ka jingkylli ba ki sengbha lang kim pyrshah ïa ka jingwan ka rel hynrei ïa ka jingbym don ka jingrukom treikam kaba biang ban tehlakam ïa ka jingwan rung beaiñ ki mynder, u Myntri Rangbah u la ong ba ki dang khmih bniah halor kane ka bynta, bad ka sorkar ka dang ïakren bad baroh ban sngewthuh bad ban wad ki lad ki lynti kiba biang ban wanrah ïa ka rel bad ha kajuh ka por ban tehlakam ïa ka jingwan rung beaiñ ki mynder.
Haba kylli la ka Inner Line Permit (ILP) ka lah ban long ka jubab halor kane, u Sangma u la ong ba ka ILP ka dei kawei na ki lad hynrei kam dei tang kane ka lad.
“Lad ngi ïoh ïa ka ILP, kata kan bha eh, hynrei lada ngim ïoh, kumno ngin ïaid shakhmat, kiei kiwei pat ki lad ki lynti? Ïa baroh kine ki mat yn ïakren, bad kumba nga ong, kaba kongsan ka long halor ka jingwan rung beaiñ ki mynder bad ka jingïada ïa ka jinglong rit paid," u la ong.
Ha kane ka dorbar mang tyngka kaba mynta, ka la mih ka jingïania thui hapdeng ki MLA ka liangpyrshah na ka VPP bad ka liangsynshar halor ka jingkren u Lat ka jylla da ka ktien Hindi hapoh ka dorbar mang tyngka ka jylla.
Kumba la tip, ka jylla Meghalaya ka dei kaba kren phareng, kaba hikai da ka ktien phareng bad ym ju bna ki skul kin hikai ktien Hindi naduh mynshwa bad lait noh tang ha ki khyndiat snem ba la sdang ban wanrah ban hikai ïa ka ktien Hindi ha ki skul hynrei kata ruh ka shong ha ka jingkwah jong ki khynnah.
Ïa ka jylla Meghalaya la ïoh hadien ba la ïakhih ban ïakhlad na ka Assam namar ba ka sorkar ha kato ka por, ka la pyrshang ban wanrah ïa ka ktien Assamese ban hikai ha baroh ki skul.
Ki riew rangbah ha kito ki por, kila ïeng joit ban ïatylli ban ïakhih pyrshah ïa kane ka jingthmu ka sorkar Assam, bad ban dawa noh la kajong ka jylla namar ba kim lah satia ban pdiang ïa ka ktien Assamese ban pynrung jubor ha ki thied jabieng jongki paidbah ka ri Khasi-Jaiñtia ha kito ki por.
Kane ka jingïakhih kaba la shim por kumba katto katne snem, ka la lah shisha ban pynmih soh ha kaba ka sorkar India, ka la ai ïa ka jylla Meghalaya da kaba pynïakhlad noh bad ka Assam.
Kumba la tip, ka jylla Meghalaya ka dei kaba la ju shong ki phareng naduh mynshwa ba ki wan jop thma bad kane ka la pyllong ïa ki jaka hikai ha kane ka jylla ban hikai da ka ktien phareng bad wat ki kot kiba pule ha ki skul ruh ki bun kiba la thoh da ka phareng bad kumjuh ki kot Khasi ruh ki dei kiba la shu pynkylla na ka jingmut jong ki kot phareng, ki jingngeit Khristan khamtam ha kito ki por ba kham mynshwa.
Ka jingrwai Ri Khasi ruh ka dei kaba la shu thaw u dohlieh na ri Ireland kaba dei ka jingrwai ieid ri jong katei ka ri, bad la ju pyllong ïa ki khynnah skul ban rwai ïa kane ka jingrwai, ban pule ha ki kot naduh ki klas Primary.
Ban shu iakren, bun ki briew ha kito ki por, kim bna than ïa ka jingdon ka ri Khasi ha ka ri India hynrei dei katba nang ïaid ki por, ba ki la nang shai kham stad lyngba ka jingnang jingstad.
Ka jingieid ïa ka ktien lajong ka dei kaba donkam bha bad baroh ki briew ki ieid ïa la kajong ka jaitbynriew lajong lada ki don ne shong hangno hangno ruh, watla ki nang ki sngewthuh ban kren ïa kano kano ka jait ktien ruh.
Ka jingkren u Lat da ka ktien Hindi kam dei kaba dang thymmai hynrei ka la don teng mynshwa ha kaba ka la don teng sa ki MLA kiba la pynbud tynneng ban kren da ka ktien lajong hapoh ka ïing dorbar.
Ka jingkren da ka ktien Hindi, kam shym la pynsngew tynnad ïa ki paidbah kane ka jylla namar ba kiba bun kim sngewthuh, bad ki jaka kiba bun kim ju hikai ïa ka ktien Hindi.
Wat ha ka jingshisha, u Lat u lah ban kren da ka ktien Hindi, hynrei kam shym la pynsngew tynnad ïa ki MLA namar ba bun kim sngewthuh bha bad namar kane, don kiba shim ba kane ka jingleh ka sorkar pdeng ban wanrah da u Lat u bym nang ban kren phareng, ka dei ka jingthmu ban pyntian jubor ïa ka ktien ha ki thied jabieng jong ki paidbah ka jylla.
Kan long kaba kham bha ia ka sorkar pdeng ban thung ïa u Lat uba nang ban kren phareng haba ïadei bad ka jylla Meghalaya bad kiwei ki jylla ki bym sngew tynnad ïa ka ktien Hindi namar ba kan wanrah pynban ïa ki jingsngew ba laiphew jait.
U Myntri Rangbah ka jylla u Conrad K Sangma u la ong ba ka sorkar ka dang buddien ban pyntyllun noh ïa ka jingtei ïa ka Shillong Medical College, kaba la sahteng mynta kumba shiphew snem eiei.
Haba kren sha ki lad pathai khubor ha ka 23 tarik Lber, u Conrad u la ong ba ïa ka soskular bad ka kompeni kaba rim la pyndam noh ha ki snem ba la leit hadien ba shiphew snem ruh ka kam khlem ïaid satia bad mynta ka sorkar ka dang ïakren bad ki katto katne ki kompeni thymmai ban shimti ïa kane ka kam.
